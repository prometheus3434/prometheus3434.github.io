<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>3-4</title>
  <link href="../Styles/idGeneratedStyles.css" rel="stylesheet" type="text/css"/>
</head>

<body id="x3" xml:lang="tr-TR">
  <div class="Basic-Text-Frame">
    <p class="split"/>

    <p class="anabaslik" id="_idParaDest-5">Beşinci Bölüm</p>

    <p class="paragraf">Ne var ki, Muoth’un tatili aklımdan çıkmış ve seyahati ne çok seven biri olduğunu düşünmemiştim. Benim operayla ilgili tasarıma sevinerek elden gelen yardımı yapacağına söz verdi, ama şu sıra çıkacağı turnenin planlarıyla meşguldü, ancak sonbaharda rolü üzerinde çalışmaya koyulabilecekti. Rolün yazıldığı kadarını kopya edip ona verdim. Alıp gitti ve her zamanki gibi aylarca ondan haber alamadım.</p>

    <p class="paragraf">Böylece Gertrud’la ikimiz hesabına belli bir zaman kazanılmış oldu. Gertrud’la aramızda iyi bir arkadaşlık ilişkisi sürüyordu. Sanırım, piyano başında geçirdiğimiz o saatten bu yana içimde neler olup bittiğini bilmekteydi, ama bu konuda ağzını açıp tek söz etmiyor, bana karşı davranışında hiçbir değişiklik sezilmiyordu. Benim müziğimi sevdiği gibi benden de hoşlanıyor, o da benim gibi ikimizin arasında doğal bir uyumun varlığını, her birimizin ötekinin mizacını duygularıyla sezinleyip onayladığını hissediyordu. Dolayısıyla, bir uyum ve dostluk havası içinde, ama kendini tutkuya kaptırmadan yanı başımdan ayrılmıyordu. Bazen bana yetiyordu bu kadarı, Gertrud’un yanında sessiz ve şükran dolu günler geçiriyordum. Ne var ki, her zaman tutku gelip araya girmekte gecikmiyor, o zaman Gertrud’un bana gösterdiği iltifatlardan her biri benim için bir sadakadan ileri geçmiyordu; içim içimi yiyerek hissediyordum ki, sevmenin ve arzulamanın beni sarsan fırtınaları Gertrud’a yabancıydı, hoşuna gitmeyen bir şeydi. Sık sık kendimi kandırmaya, bunun Gertrud’un dengeli, şen ve sessiz mizacından kaynaklandığına kendi kendimi inandırmaya çalışıyordum. Ama duygularım seziyordu ki, doğru değildi bu; duygularım, sevginin onu da fırtına ve tehlikelerle yüz yüze getireceğini bilecek kadar iyi tanıyordu Gertrud’u. Çokluk düşünmüşümdür; öyle sanıyorum ki, o zamanlar Gertrud’u sıkıştırıp üstüne varsam, onun direncini kırıp tüm gücümle kendimden yana çekip almaya çalışsam, benim peşimden gelir, bir daha dönmemek üzere benimle kalkıp giderdi. Ama işte ondaki neşeye güvenmiyordum pek, bana gösterdiği bütün sevecenliği ve yakınlığı o lanet olası acıma duygusuna veriyordum. Karşısında sağlıklı ve yakışıklı bir başka adam olsa da beni sevdiği kadar onu sevseydi, bu serinkanlı dostluk havası içinde bu kadar uzun süre sabredemezdi düşüncesini bir türlü uzaklaştıramıyordum kafamdan. Sağlam bir bacak ve neşe içinde bir yaşam için müziğimi ve içimde yaşayan her şeyi gözden çıkarmaya razı olduğum saatleri sık sık yaşıyordum.</p>

    <p class="paragraf">O sıralar Teiser’le aramızda yeniden sıkı bir ilişki kurulmuştu. Üzerinde çalıştığım opera için onsuz yapamıyordum. Dolayısıyla Teiser, Gertrud’dan sonra sırrıma ortak olan, operamın metnini ve planını bilen tek kişiydi. İhtiyatla bütün çalışmamı aldı benden, evde gözden geçirip inceleyecekti. Derken çıkıp geldi bir gün, sarı sakallı çocuksu yüzü zevkten ve müzik tutkusundan kızarmıştı.</p>

    <p class="paragraf">“Sizin şu operada iş var doğrusu!” diye yükseltti sesini. “Uvertürünü çoktan parmaklarımda duyumsar gibiyim! Şimdi gidelim de kafayı çekelim biraz. Fazla iddialı olacağını bilmesem, kardeş olup şerefine içelim diyecektim. Ama sizi buna zorlamak istemem tabii.”</p>

    <p class="paragraf">Teiser’in önerisini seve seve kabullendim, birlikte neşeli bir akşam geçirdik. Teiser ilk defadır ki beni alıp evine götürdü. Annesinin ölümünden sonra yalnız kalan bir kız kardeşini kısa süre önce yanına almıştı, uzun sürmüş bekârlık yıllarından sonra kardeşinin eve gelmesiyle ne rahat bir yaşam sürmeye başladığını anlata anlata bitiremiyordu. Kız kardeşi sade, şen, masum bir kızcağızdı; ağabeyi gibi açık renkte, çocuksu, sevinçli-sevecen gözleri vardı; ismi de Brigitte’ydi. Pasta çıkardı önümüze; açık yeşil bir Avusturya şarabı çıkardı, ayrıca uzun Virginia purolarıyla dolu bir kutu getirip koydu önümüze. İlk kadehi Brigitte’nin sağlığına, ikincisini iyi kardeşlik şerefine içtik; bir yandan pasta yer, şarap içer, puro tüttürürken, iyi kalpli Teiser yürekten sevinerek küçük odada gezinip duruyordu. Bazen piyanonun başına geçiyor, bazen kolunda gitar, kanepeye kuruluyor, bazen de eline kemanı alarak masanın bir köşesine çıkıp oturuyordu. Kafasından geçen güzel şeyleri çalıyor, söylüyor, neşeli gözleri ışıl ışıl parıldıyordu. Bütün bunlar da benimle operamın şerefineydi. Kız kardeşi de kendisiyle aynı zevki paylaşıyor, o da Mozart diyor, başka bir şey demiyordu. Küçük evin içi <span class="CharOverride-8">Sihirli Flüt</span>’ten ve <span class="CharOverride-8">Don Giovanni</span>’den aryalarla ışıl ışıl parıldıyordu; arada bir konuşmalar, kadeh şıngırtıları, keman, piyano ve gitar sesiyle kesintiye uğruyordu aryalar, bazen de hiç kesintiye uğramaksızın Teiser’in kusursuz, temiz ve falsosuz ıslığının eşliğinde yankılanıp duruyordu.</p>

    <p class="paragraf">Yaz mevsimindeki kısa oyun sezonunda kemancı olarak orkestrada çalışmam gerekiyordu, ama sonbaharda işten ayrılacağımı haber vermiştim, artık bütün zamanımı, bütün hevesimi kendi çalışmalarıma ayırmayı düşünüyordum. Topluluktan ayrılacak olmama içerleyen orkestra şefi, son günlerde bana görülmedik bir kabalıkla davranmaya başlamıştı, ama Teiser’in yardımıyla onun bu davranışına karşı kendimi gereği gibi savunuyor, gülüp geçiyordum.</p>

    <p class="paragraf">Bu sadık dostumla opera müziğimin enstrümantasyonunu hazırlayıp çıkardım. Her ne kadar Teiser düşüncelerimi titizlikle değerlendiriyorsa da, orkestrasyon konusunda yapılmış bütün hatalara parmak basmaktan geri kalmıyordu. Çokluk kızıp köpürerek kaba ve hoyrat bir orkestra şefi gibi beni paylayıp azarlıyor, gönlümde taht kurmuş, ısrarla sarılıp, bırakmaya yanaşmadığım, sağlamlığı tartışılabilir bir yeri çizip atmadan ya da değiştirmeden yakamı bırakmıyordu. Ben ne zaman yapılacak işin doğruluğundan kuşkuya düşüp de kararsızlığa kapılsam, hemen örnekler hazırdı. Başarısız düşmüş bir yerin ille de kalmasında ayak diredim mi ya da atak bir girişimde bulunmayı göze alamadım mı, hemen Teiser seğirtiyor, çeşitli partisyonları alıp geliyordu; Mozart’ın ya da Lortzing’in bu işi nasıl yaptığını kanıtlarıyla ortaya koyuyor, kararsızlığımı bir korkaklık ya da ısrarımı “salaklık” olarak niteliyordu. Birbirimize bağırıyor, birbirimizle çekişiyor, kıyametleri koparıyorduk; Teiserlerin evindeysek, Brigitte kulak verip huşuyla tartışmamızı dinliyordu; arada bir gidip bize şarap ve puro getiriyor, kavga dövüş sırasında buruşturulmuş nota sayfalarını alıp merhametle ve dikkatle yeniden düzgün bir şekle sokuyordu. Kardeşine duyduğu sevgiyle bana olan hayranlığı eşdeğerdi birbirine, ben onun için bir maestroydum. Her pazar Teiserler beni öğle yemeğine bekliyorlardı; sofradan kalktıktan sonra baktık ki gökyüzünde mavi bir köşecik var, hemen tramvaya atlayıp kent dışına çıkıyorduk. Tepelerde, ormanlar içinde geziyor, gevezelik edip şarkılar söylüyorduk; iki kardeş dönüp dolaşıp, kendi doğup büyüdükleri Tirol yöresinin tiz sesle söylenen şarkılarını sergiliyor, bunun için dışarıdan bir davet beklemiyorlardı.</p>

    <p class="paragraf">Söz konusu gezintilerin birindeydi, ikindi kahvaltısı için bir köy restoranına uğradık; ardına kadar açık pencerelerden, taşra tadı taşıyan bir dans müziği bir bayram havası içinde bizi karşıladı. Kahvaltıdan sonra bahçeye çıkıp oturduk, elma şarabı içip dinlenirken bir ara Brigitte sessiz sedasız kalkarak restorana yöneldi ve kapıdan içeri girdi. Brigitte’nin yokluğunu fark edip gözlerimizle sağda solda kendisini arıyorduk ki, ansızın pencere önünden dans ederek geçtiğini gördük, bir yaz sabahı gibi zinde ve ışıl ışıldı. Teiser, danstan sonra dönüp gelen kardeşine gözdağı verir gibi parmağını salladı, kendisinin de onu pekâlâ dansa kaldırabilecek olduğunu belirtti. Brigitte kızarıp bozardı, ne diyeceğini bilemedi, kendini savunur gibi eliyle bir işaret yapıp bana baktı.</p>

    <p class="paragraf">“Ne var, ne oldu?” diye sordu Teiser.</p>

    <p class="paragraf">“Sus, sus!” dedi Brigitte sadece, ama bakışıyla ağabeyine beni gösterdiğini tesadüfen fark etmiştim. Ağabeyi Teiser de, “Öyle ya,” diye yanıtladı.</p>

    <p class="paragraf">Ben bir şey söylemedim, ama Brigitte’nin ben yanlarındayken dans etmesinin kızarıp bozarmasına yol açmasını tuhaf buldum. Derken aklıma geldi, ben kendilerine ayak bağı olmasam belki de gezintilerini daha hızlı bir tempoyla ve daha başka türlü yaparlar, belki daha uzaklara giderler, diye düşündüm. Bundan böyle onların pazar gezintilerine seyrek katılmaya başladım.</p>

    <p class="paragraf">Soprano rolünün yeterince provasını yapmamızdan sonra kendisini sık sık ziyaret etmekten ve piyano başında kendisiyle bir arada tatlı tatlı vakit geçirmekten kolay kolay vazgeçemediğimi, öte yandan bu biraradalıkların sürüp gitmesini sağlayacak bahaneler uydurmaktan da çekindiğimi Gertrud kuşkusuz fark etmişti. Bir öneride bulundu bana, şarkıları söylerken her zaman kendisine eşlik etmemi istedi, ben de haftada iki üç kez ikindi üzeri evlerine gitmeye başladım. Babası aramızdaki dostluktan şikâyetçi değildi; zaten erken yaşta annesini kaybeden ve şimdi evin hanımı sayılan Gertrud’un hiçbir isteğine karşı çıkmıyordu.</p>

    <p class="paragraf">Bahçe ilkyaz görkeminden geçilmiyordu, sessiz ev dört bir yandan çiçekler ve cıvıl cıvıl kuşlarla sarılmıştı. Ne zaman bahçeye girip ağaçlıklı yolun sağında ve solundaki karanlık ve eski mermer heykeller önünden geçerek yeşillikler ortasındaki eve yaklaşsam, her seferinde kendimi, sertliklerinden soyunmuş dünyevi ses ve nesnelerin ancak hafiften içerisine sızabildiği bir tapınağa ayak atıyormuşum gibi hissediyordum. Pencerelerin önündeki çiçeklerle bezenmiş çalılıkta arılar vızıldıyor, güneş ışığı odadan içeri vuruyor, yaprakların hafif gölgeleri odadan içeri düşüyordu. Ben, piyano başında oturup Gertrud’un söylediği aryalara kulak veriyordum; Gertrud’un sesi kuş gibi kanatlanıp yukarılara çıkıyor, yükseklerde zahmetsizce süzülüp duruyor, bir beşik gibi salınıyordu. Bir aryadan sonra birbirimize bakıp gülümsememiz, kardeşler arasındaki birlik ve teklifsizliği içeriyordu. Bazen aklımdan öyle geçiyordu ki, sanki o anda elimi uzatmam yetecek, mutluluğumu usulcacık yakalayıp bir daha koyvermeyecektim; ama hiçbir zaman bunu yapmaya kalkmıyor, onun da gönlünde arzu ve özlem duyacağı zamanları bekliyordum. Gertrud’a gelince, adeta katıksız bir memnunlukla nefes alıp veriyor, bundan başka bir şey de istemiyordu; hatta bana sık sık öyle geliyordu ki, aramızdaki bu sessiz anlaşma havasını bozmamamı ve yaşadığımız ilkbahara gölge düşürmememi rica eder gibiydi.</p>

    <p class="paragraf">Her ne kadar bu beni düş kırıklığına uğratıyorsa da, Gertrud’un nasıl bir içtenlikle müziğimde yaşadığını, nasıl beni anlayıp bundan da gurur duyduğunu hissetmem içime su serpiyordu.</p>

    <p class="paragraf">Hazirana kadar böyle sürdü durum, haziranda Gertrud babasıyla dağlara gitti, ben kaldım geride. Birkaç kez evin önünden geçtim, çınar ağaçlarının arkasında ev bomboş duruyordu, bahçe kapısı kapalıydı. Derken yine bir sızı duydum yüreğimde, sızı giderek büyüdü, gece geç vakitlere kadar yakamı bırakmadı.</p>

    <p class="paragraf">Akşamları Teiserlere yollanıyor, cebimde nota hemen hiç eksik olmuyordu. Teiserlerle onların şen ve gönlü tok yaşamlarını paylaşıyor, Avusturya şaraplarından içiyor, onlarla Mozart’ın eserlerini çalıyordum. Sonra da yumuşak geceler içinden yürüyüp evin yolunu tutuyordum; parklarda sevgili çiftlerinin gezip dolaştığını görüyor, eve varınca yorgun argın yatağa uzanıyordum, ama gözüme bir türlü uyku girmiyordu. Gertrud’la nasıl öyle kardeş kardeş düşüp kalkabildiğime, aradaki duvarı yıkarak Gertrud’u nasıl benden yana çekip almadığıma, nasıl bir kale gibi saldırıp onu ele geçirmediğime bir türlü akıl erdiremiyordum. Onu açık mavi ya da gri giysisiyle gözlerimin önünde görüyordum, şen ya da vakur, sesini işitiyordum; dayanamayıp yüreğimdeki aşk ateşini sevgi sözleriyle açığa vurmaksızın nasıl onu dinleyebildiğimi kafam almıyordu. Bir esrikliğe kapılmış, ateşler içinde kavrularak kalkıp ışığı yakıyor, canla başla çalışmaya koyuluyor, insan seslerine ve enstrümanlara komplimanlar yaptırıyor, yalvartıp yakartıyor, tehditler savurtuyor, özlemlerin ezgisini yeni ve ateşli melodilerle yineleyip duruyordum. Ne var ki, bazen böyle bir teselliyi ele geçiremiyor, o zaman yanıp tutuşarak, aklım başımdan gitmiş, inatçı uykusuzluklarla yatakta yatıyordum; anlamsız ve karmakarışık, Gertrud, Gertrud diye sayıklıyordum kendi kendime. Teselli ve umutları kaldırıp bir kenara atıyor, şehvetin o dehşet verici çaresizliğinin eline kendimi bırakıyordum. Tanrıya dönüp neden beni böyle yarattığını, neden beni sakat bırakıp en zavallı kimselerden bile esirgemediği mutluluğun yerine bana notalar içinde debelenip yuvarlanmaları ve o erişilmez mutluluğu boş ses fantezileriyle dönüp dolaşıp isteklerimin önüne resmetme tesellisini, bu acımasız teselliyi bağışladığını soruyordum.</p>

    <p class="paragraf">Gündüzleri içimdeki tutkuyu denetim altına almam daha kolaydı. Dişimi sıkıyor, sabahın erken saatinden başlayarak oturup çalışıyor, uzun yürüyüşlere çıkarak, duşlar yaparak huzur bulmaya bakıyordum; akşamları ise gözdağı vererek yaklaşan gecenin gölgelerinden kaçıp Teiser kardeşlerin şen topluluğuna sığınıyordum; onların yanında yatışıyor, birkaç saat neredeyse kendimi rahat hissediyordum. Teiser acı çektiğimi ve hasta olduğumu fark ediyordu kuşkusuz, ama bunu çalışmama veriyor ve bana pek de fazla çalışmamamı öğütlüyordu. Oysa kendisi alabildiğine büyük bir hırsla çalışıyor, aslında benim operamın yavaş yavaş nasıl ilerlediğini benim kadar merak ve heyecanla izliyordu. Teiser’le tek başıma kalabilmek için bazen onu evden alıp götürüyor, bir birahanenin serin bahçesinde akşamı kendisiyle birlikte geçiriyordum. Ne var ki, bahçedeki sevgili çiftleri, gecenin mavisi, kâğıttan karpuz fenerler, havai fişekler, yaz geceleri kentlerin havasından eksik olmayan şehvet kokusu beni tedirgin ediyordu.</p>

    <p class="paragraf">Tatili dağlarda Brigitte’yle gezip dolaşarak geçirmek için Teiser’in kentten ayrılmasıyla durumum iyiden iyiye kötüleşmişti. Teiser beni de kendileriyle gelmeye davet etmişti ve ciddiydi davetinde; öte yandan, o hantallığımla, gezip dolaşması için kendisinde heves bırakmayacağımı biliyordu. Daveti geri çevirdim ister istemez. İki hafta kentte yalnız kaldım, uykusuz ve bitkin; çalışmam da bir adım olsun ilerlemedi.</p>

    <p class="paragraf">Derken Gertrud’dan içi Alp gülleriyle dolu küçük bir kutu aldım; Wallis’teki bir köyden yollamıştı, elyazısını görüp kahverengimsi, solmuş çiçekleri kutudan çıkarırken tatlı gözlerinin bakışını üzerimde hissettim, azgınlığımdan ve kendisine güvensizliğimden utandım. Ne durumda bulunduğumu bilmesinin daha iyi olacağına karar verdim, ertesi sabah da kısa bir mektup yazdım. Yarı şaka, gözüme hiç uyku girmediğini, bunun da kendisine duyduğum özlemden kaynaklandığını açıkladım; artık dostluğunu kabul edemeyecektim, çünkü bendeki duygu dostluk değil, sevgiydi. Mektubu yazarken bir kez daha aşk nöbeti çullandı üzerime; sakin sakin, neredeyse bir şaka havası içinde başladığım mektup, sonunda coşkulu ve ateşli bir havaya büründü.</p>

    <p class="paragraf">Postacı her Allahın günü Teiser kardeşlerden selamlar ve kartpostallar taşıyıp getiriyordu; kartpostalların ve mektupçukların beni her defasında düş kırıklığına uğrattığını, çünkü benim başka ellerle yazılmış başka kartpostallar ve mektuplar beklediğimi Teiser kardeşler nereden bilecekti.</p>

    <p class="paragraf">Sonunda geldi yine de: Gertrud’un o hafif ve şen elyazısıyla gri bir zarf, içinde de bir mektup.</p>

    <p class="paragbos"/>

    <p class="paragraf ParaOverride-8"><span class="CharOverride-4">“Sevgili dostum! Mektubunuz beni güç duruma sokuyor. Görüyorum ki acı çekiyor, zor bir dönemden geçiyorsunuz, yoksa bana karşı ansızın giriştiğiniz bu saldırı dolayısıyla sizi paylayıp azarlamam gerekirdi. Sizden ne kadar hoşlandığımı biliyorsunuz; ancak, şu andaki konumumdan memnunum, henüz bunu değiştirme isteğini duymuyorum. Sizi kaybetmek gibi bir tehlikenin varlığını sezsem, bunu önlemek için her şeyi yapardım. Ancak, ateşli mektubunuza yanıt veremeyeceğim. Sabırlı olun, yeniden görüşünceye ve karşı karşıya gelip konuşuncaya kadar bırakın aramızdaki ilişki nasılsa öyle kalsın. Her şey daha kolaylaşacaktır o zaman. Dostlukla,</span></p>

    <p class="paragraf ParaOverride-9"><span class="CharOverride-4">Gertrud.”</span></p>

    <p class="paragbos"/>

    <p class="paragraf">Mektup fazla bir şeyi değiştirmemiş, ama yine de rahatlatmıştı beni. Ne de olsa Gertrud’dan bir selamdı; Gertrud kendisine kur yapmama göz yumuyor, bunu önlemeye çalışmıyordu, kapıyı yüzüme kapamamıştı. Ayrıca, mektup ondan bir şeyler, onun neredeyse serinkanlı aydınlığından bir şeyler taşıyıp getirmişti. İçimdeki özlemin onunla ilgili olarak kotardığı görüntünün yerini yine onun kendisi almıştı; düşüncelerimin karşısında dikilmiş duruyordu. Bakışı kendisine güvenmeye çağırıyordu beni; kendisini yanı başımda hissediyordum. Ansızın bir utanç ve gurur duygusu boy verdi içimde, beni yiyip bitiren özlemin üstesinden gelmeme, yakıp kavurucu istekleri bastırmama yardım etti. Teselli bulamamışsam da güçlenip kendimi daha iyi savunacak duruma gelmiş, belimi doğrultmuştum. Opera çalışmamı toparlayıp kente bir iki saat uzaklıktaki bir taşra oteline taşındım. Artık solmuş leylaklarla gölgeli bir kameriyede uzun uzun oturuyor, düşünüyor, yaşadığım hayata şaşıp kalıyordum. Nasıl da yalnızlık ve yabancılık içinde kendi yolumda ilerliyordum! Nereye, belli değildi. Hiçbir yerde kök salamamış, hiçbir yeri kendime yurt edinememiştim. Evdekilerle sadece görünürde bir ilişki, nazik mektuplarla sürdürülüyordu. Kemancılık mesleğimden ayrılmış, tehlikeli yaratıcılık hayalleri peşinde koşmak istemiştim; ne var ki, söz konusu hayaller beni doyurmamıştı. Dostlarımın beni tanıdığı yoktu; Gertrud kendisiyle tastamam anlaşabileceğim, mükemmel bir birlik ve beraberlik oluşturabileceğim tek insandı. Yaşamımı adadığım, yaşamıma anlam vermesi gereken çalışmama gelince, hayal peşinde koşup düşler kurmaktan kalır yanı yoktu! Böyle bir uğraş, ses dizilerini üst üste yığmalar, çeşitli kompozisyonlarla sürdürülen heyecanlı oyunlar gerçekten bir anlam taşıyabilir, bir insanın yaşamını bağışlatıp doldurabilir miydi? Bütün bunların hepsi olsa olsa başka bir insanın bir saatliğine hoşça vakit geçirmesini sağlamanın dışında ne işe yarıyordu?</p>

    <p class="paragraf">Durum böyleyken yine de azımsanmayacak bir gayretle çalışıyordum, bu yaz operayı kafamda tümüyle sona erdirmiştim, ama dış yönüyle henüz bir sürü eksiği vardı, ancak pek az bir bölümü notaya geçirilmişti. Bazen sevincimden uçuyor, eserimin insanları nasıl sultası altına alacağını, şarkıcıların, müzisyenlerin, orkestra şeflerinin ve koroların nasıl benim isteğimi yerine getirmekle yükümlü olacaklarını, nasıl binlerce kişi üzerinde etkisini göstereceğini kasılarak hayalimde yaşatıyordum. Kimi zamanlar da oluyor, bütün bu etkiler ve bütün bu gücün, herkesin kendisine acımayla baktığı zavallı ve yalnız bir insanın güçsüz düş ve hayallerinden kaynaklanacak oluşunu tekin saymayarak buna tüyler ürpertici bir şey gözüyle bakıyordum. Zaman zaman moralim bozuluyor, bestelediğim operanın dünyada sahnelenmeyeceği, bir yanlışlıklar komedyası olduğu, aşırılıklarla dolup taştığı düşüncesine yer veriyordum kafamda. Ne var ki, bu gibi anları seyrek yaşıyordum, aslında eserimin dirimselliğinden ve gücünden emindim. Ayrıca, yalan ve riyadan uzak bir eserdi, alev alev yanıyor, bir yaşanmışlığı içeriyor, damarlarında gürül gürül kan akıyordu. Her ne kadar bugün onu işitmek istemesem, her ne kadar daha değişik notaları kâğıda döküyor olsam da, operada bütün gençliğim yatıyordu; bugün içinden bazı parçalarla yeniden karşılaşsam, sanki gençliğin ve coşkuların terk edilmiş vadilerinden ılık bir bahar yeli bana doğru esip geliyormuş gibi bir duyguya kapılıyorum. Ve içerdiği bütün ateşin, ayrıca izleyicilerin gönülleri üzerindeki etkisinin güçsüzlükten, yoksunluktan ve özlemden kaynaklandığını ne zaman düşünsem, o günlerde sürdürdüğüm, bugünlerde sürdürmekte olduğum tüm yaşamıma sevineyim mi, üzüleyim mi, bilemez oluyorum.</p>

    <p class="paragraf">Yaz sona ermek üzereydi; ateşli ateşli hıçkırıp duran azgın yağmurların sağanak halinde yağdığı karanlık bir gece, operanın uvertürünü yazıp bitirdim; sabahleyin kalktığımda ortalık serinleyip yağmur hafiflemişti; baştan aşağı griydi gökyüzü ve bahçe sonbahar havasına bürünmüştü. Eşyalarımı toparladığım gibi kente döndüm.</p>

    <p class="paragraf">Eşim dostumdan yalnızca Bay Teiser, kız kardeşiyle tatilden dönmüş bulunuyordu. Her ikisi de dağ havasında yanmıştı, yüzlerinden kan damlıyordu adeta, gezip dolaşmış, şaşılacak kadar çok şey yaşayıp görmüşlerdi; öyleyken opera çalışmamın ne durumda olduğunu alabildiğine büyük bir ilgi ve merakla sorup öğrenmek istediler. Uvertürü birlikte çaldık, Teiser’in elini omzuma koyup, “Görüyor musun Brigitt, müzisyen işte böyle olur!” dediğini işitince dünyalar sanki benim oldu.</p>

    <p class="paragraf">İçimdeki tüm özlem ve heyecan bir yana, Gertrud’un gelişini güvenle beklemekteydim, yüklü bir çalışmayı buyur edip önüne koyabilirdim; biliyordum ki her şeyi kendi öz eseriymiş gibi benimle paylaşıyor, benimle birlikte kavrayıp zevkine varıyordu. En çok Heinrich Muoth’u merak ediyordum, mutlaka bana yardım etmesi gerekiyordu ve aylardır kendisinden haber alamamıştım.</p>

    <p class="paragraf">En sonunda Muoth çıktı ortaya, Gertrud henüz gelmemişti, bir sabah baktım, Muoth daldı odamdan içeri. Uzun uzun yüzüme baktı.</p>

    <p class="paragraf">“Berbat görünüyorsunuz,” dedi başını sallayarak. “Ne olacak, böyle besteler yaparsanız!”</p>

    <p class="paragraf">“Siz kendi partisyonunuza bir göz atabildiniz mi?”</p>

    <p class="paragraf">“Göz atmak mı? Ezberledim bile, istediğiniz zaman söyleyebilirim aryaları. Bu ne harikulade bir müzik!”</p>

    <p class="paragraf">“Gerçekten mi?”</p>

    <p class="paragraf">“Göreceksiniz. En güzel eserinizi yarattınız böylece. Bekleyin biraz, anlayacaksınız! Opera sahnelenir sahnelenmez o tavan arası ününüz geçmişe karışacak. Eh, bu sizi ilgilendiren bir sorun. Ne zaman başlıyoruz çalışmaya? Birkaç not almam gerekiyor en azından. Operanın bütününde nereye kadar ilerlediniz?”</p>

    <p class="paragraf">Çalışmalarımdan gösterebileceğim kadarını gösterdim kendisine, beni hemen alıp evine götürdü. İlk kez rolünü burada okudu, bu rolü dinlerken coştum, heyecanlandım, öte yandan onu düşündüm hep, müziğimin ve sesinin gücünün bilincine vardım. Ancak şimdi operayı sahnede tümüyle kafamda canlandırabilmiş, ancak şimdi içimdeki alevin karşıdan bana doğru uzanan sıcaklığını hissetmiştim; opera asla benim değildi, asla benim olmamıştı, kendine özgü bir yaşamı vardı ve yabancı bir güç gibi beni etkiliyordu. İlk kez bir eserin onu yaratandan çözülüp ayrılışını duyumsadım, o zamana kadar pek inanmamıştım böyle bir şeye. Eserim karşımda dikilmeye, kıpırdanmaya ve dirimsellik belirtileri göstermeye başlamıştı, oysa daha demin avcumda tutmuştum onu, ama arası çok geçmeden benim olmaktan çıkmıştı, büyüyüp de babasından kopan bir çocuk gibiydi adeta, kendi başına yaşıyor ve gücünü ortaya koyuyordu; yabancı gözlerle benden bağımsız, beni süzüyor, oysa alnında benim ismimi ve benim nişanımı taşıyordu. Aynı çelişik, hatta bazen dehşet verici duyguyu sonradan operanın sergilenişlerinde de yaşadım.</p>

    <p class="paragraf">Rolü üzerinde iyi çalışmıştı Muoth, değiştirilmesini istediği şeylerde kendisine hak verdim. Derken merakla soprano rolünü sordu bana, bu role ilişkin ancak yarı buçuk bilgisi vardı, birinin roldeki aryaları bana okuyup okumadığını bilmek istedi. Ben de ilk defadır ki, kendisine Gertrud’dan söz açtım ister istemez ve bunu sakin, dikkati çekmeyecek bir edayla yapmayı başardım. Muoth, Gertrud’u ismen tanıyordu; Imthorların evine girip çıkmamıştı hiç, Gertrud’un rol üzerinde çalıştığını ve aryaları okuyabildiğini işitince hayretten kendini alamadı.</p>

    <p class="paragraf">“O zaman iyi bir sesi vardır,” dedi bir takdir duygusuyla. “Çok tiz ve hafif. Bir ara beni evlerine götürüp kendisiyle tanıştırabilir misiniz?”</p>

    <p class="paragraf">“Zaten ben de bunu rica edecektim sizden. Birkaç kez bir araya gelip Bayan Imthor’la çalışmanızı isterdim, bazı düzeltmeler gerekecek çünkü. Kente döndüler mi, sizin için kendilerine ricada bulunacağım.”</p>

    <p class="paragraf">“Doğrusu kısmetli bir adamsınız Bay Kuhn. Orkestra müziği için de Teiser size yardım edecek. Göreceksiniz, operanız beğenilip tutulacaktır.”</p>

    <p class="paragraf">Ben bir şey söylemedim; ileriye yönelik, operamın ileride nasıl karşılanacağına ilişkin bir şey düşünecek durumda değildim, önce yazıp bitirmem gerekiyordu onu. Ama Muoth’un aryaları söyleşini dinledikten sonra ben de bestelediğim eserin gücüne inanmıştım.</p>

    <p class="paragraf">Kendisine bu olaydan söz edince, Teiser öfkeli öfkeli şöyle dedi: “İnanıyorum size. Ne de olsa Muoth’taki enerji tartışılmaz. Ne var ki, her şeyi yüzüne gözüne bulaştırır o. Müziği hiç umursamaz, hep kendini düşünür. Gözünü budaktan esirgemeyen biridir, nerede olsa atılıp çıkar öne.”</p>

    <p class="paragraf">Şimdiden yaprakların usul usul dökülmeye başladığı, hazan havasına bürünmüş bahçeden geçerek Imthorların evine varıp, tatilden dönen Gertrud’u görmeye gittiğim gün kalbim çarpıyor, bunalacak gibi oluyordum. Ama Gertrud her zamankinden daha güzel, başı daha bir dik, biraz da güneşte yanmış, karşıladı beni, gülümseyerek elini uzattı, tatlı sesi, aydınlık bakışı ve bütün o soylu ve özgür davranışıyla bir anda yine beni büyüledi; kendimi mutlu hissederek tasa ve isteklerimi bir kenara ittim; yine Gertrud’un yanı başında olmak, bu yakınlığın rahatlatıcı etkisini üzerimde hissetmek içimi şenlendirdi. Gertrud beni rahat bıraktı, bir yolunu bulup kendisine mektuptan söz edemediğim, derdimi açamadığım için o da susup olup bitenlere hiç değinmedi, arkadaşlığımıza gölge düştüğünü ya da tehlikeye girdiğini ele veren hiçbir davranışta bulunmadı. Kaçmaya çalışmadı benden, isteğini dikkate alacağıma ve kendisi beni buna cesaretlendirinceye kadar ona kur yapmayacağıma güvenerek yine sık sık benimle yalnız kaldı. Son aylarda yaptığım çalışmaları hiç zaman kaybetmeden ele alıp gözden geçirdik. Muoth’a partisyonunu verdiğimi açıkladım ve rolünü çok beğendiğini söyledim. Her iki başrolü kendileriyle birlikte ele almamı zorunlu gördüğüm için, bir dahaki sefer onu da yanımda getirmem için iznini rica ettim, Gertrud da peki deyip razı oldu.</p>

    <p class="paragraf">“Canı gönülden yapıyor değilim bunu,” diye ekledi ardından. “Siz de biliyorsunuz, genellikle yabancılar önünde asla okumam, hele Bay Muoth’un önünde bu, bir kat daha tatsız bir şey benim için. Ünlü bir opera şarkıcısı olduğundan değil. Ama kendisinde öyle bir şey var ki beni korkutuyor, en azından onu sahnede izledim mi böyle bir korkuya kapılıyorum. Eh, görürüz bakalım, sanırım bir terslik çıkmaz.”</p>

    <p class="paragraf">Gertrud’daki ürkekliği daha da büyültmemek için, dostum Muoth’u savunmayı ve hakkında övücü sözler söylemeyi göze alamadım. İlk denemeden sonra Gertrud’un onunla beraber seve seve aryalar okuyacağından emindim.</p>

    <p class="paragraf">Aradan birkaç gün geçti, Muoth’la bir arabaya atlayıp Imthorlara gittik. Evde bizi bekliyorlardı, evin beyi büyük bir nezaketle karşıladı bizi, halinde bir soğukluk vardı. Benim eve sık sık gelmemden ve Gertrud’la senli benli konuşup görüşmemden en ufak bir hoşnutsuzluk duyduğu söylenemezdi, biri çıkıp bu yakın ilişkiye dikkatini çekse, gülüp geçerdi kuşkusuz. Ama şimdi Muoth’un da gelip aramıza katılmasına pek sevinmemişti. Şık bir giysi vardı Muoth’un üzerinde, davranışı kusursuzdu, bu haliyle baba ve kızını tatlı bir düş kırıklığına uğratmıştı. Adı zorba ve kibirli bir şarkıcıya çıkmış dostumun sergilediği tavırlara diyecek yoktu doğrusu, ayrıca kendini beğenmiş biri denemezdi; konuşmasında kararlı, ama alçakgönüllüydü.</p>

    <p class="paragraf">Bir süre sonra Gertrud, “Başlayalım mı?” diye sordu. Kalkıp müzik salonuna geçtik. Ben, piyanonun başına oturdum, önoyunu ve sahneyi ana hatlarıyla anlatıp açıklamalarda bulundum, sonunda Gertrud’dan başlamasını rica ettim. Gertrud çekine çekine okudu partisyonunu. Muoth ise, sıra kendisine gelir gelmez, hiç çekinip duraksamadan sesinin olanca gücüyle aryaları söylemeye koyuldu; Gertrud’u da, beni de önüne kattı, göz açıp kapamadan kendimizi müziğin seline kaptırmıştık; derken Gertrud da çekingenliğini bırakıp aryaları sere serpe okumaya başladı. Ancak bunun üzerinedir ki, seçkin aile çevrelerinde hanımlara pek ölçülü davranmaya alışık Muoth’un dikkatini çekti, Gertrud’un söylediği aryaları ilgiyle izledi, aşırılığa vardırılmayan, dostça sözlerle yürekten hayranlığını belirtti.</p>

    <p class="paragraf">Bu olaydan sonra aradaki tüm çekingenlikler bir yana bırakıldı, müzik bizi dost kıldı birbirimize, tek bir yürek yaptı. Öte yandan, hâlâ birbirine doğru dürüst bağlanmamış parçalar halinde yarı ölü ortada duran eserim giderek büyüdü, daha bir içtenlik kazandı. Artık anlamıştım ki, işin başlıca bölümü yapılıp çıkarılmıştı aradan, ortada değiştirilmesi gereken fazla bir şey kalmamıştı, bu da memnun bıraktı beni. Sevincimi gizlemeyerek her iki dostuma coşkuyla teşekkür ettim. Bir bayram havası içinde Muoth’la evden çıktık. Birden Muoth’un aklına esip, oturduğu semtin restoranında beni yemeğe davet etti. O zamana kadar hiç istemediği bir şeyi yaparak içmeye şampanyayla başladı, bana sen diye hitap etti, ben de sevindim buna, itiraz etmedim.</p>

    <p class="paragraf">“Eğlenelim, kutlayalım başarını dostum!” diyerek güldü Muoth. “Doğrusu bunu önceden yapmak da hakkımız, en güzeli önceden kutlamak. Sonraya kaldı mı işin tadı kaçıyor. Sen şimdi bir opera görkeminin kollarına atıyorsun kendini delikanlı; bu görkemin pek çok kişi gibi senin de canına okumaması dileğiyle, gel kadeh tokuşturalım!”</p>

    <p class="paragraf">Gertrud, Muoth karşısındaki sıkılganlığını bir süre daha üzerinden atamadı, yalnızca şarkı söylerken özgür ve doğal davranabiliyordu. Muoth, pek ketum ve saygılıydı Gertrud karşısında, Gertrud da onun eve gelip gitmesinden yavaş yavaş hoşlanmaya başlamıştı, her defasında tıpkı bana yaptığı gibi hiç çekinmeden, dostça Muoth’u yeniden eve gelmeye davet ediyordu. Üçümüzün bir arada geçirdiği saatler giderek seyrekleşmişti. Roller ve aryalar üzerinde gereği gibi çalışılmış, öte yandan Bay Imthor’un evinde müzik gecelerini de içeren kış toplantıları yeniden düzenlenmeye başlamıştı. Muoth da sık sık toplantılara katılıyor, ama müzik dinletilerinde rol almıyordu.</p>

    <p class="paragraf">Bazen öyle sanıyordum ki, Gertrud bana yabancılaşmaya, benden biraz uzaklaşmaya başlamıştı. Gelgelelim, ne zaman içimde böyle bir düşünce uyansa kendimi paylıyor, Gertrud’a karşı duyduğum güvensizlikten dolayı utanıyordum. Girip çıkanların çok olduğu bir evin hanımı kimliğiyle Gertrud’a işi başından aşkın biri gözüyle bakıyor, onun konuklar arasında endamlı vücudu, soyluluğu, öte yandan albenisiyle dolaştığını görmek bana kıvanç veriyordu.</p>

    <p class="paragraf">Haftalar su gibi geçip gitmekteydi. Kış bitmeden elden geldiğince tamamlamayı düşündüğüm opera üzerinde çalışarak zamanı geçiriyor, Teiser’le sık sık buluşuyor, akşamları onunla ve kız kardeşiyle bir araya geliyordum. Ayrıca sağa sola mektuplar yazıyor, çeşitli olaylar yaşıyordum; orada burada şarkılarım okunmaya başlamıştı çünkü, yaylı sazlar orkestrası için yaptığım bütün besteler Berlin’de dinleyicilere sunuluyordu. Gazetelerde röportajlar ve eleştiriler yayımlanmaktaydı. Bir opera üzerinde çalıştığımı öğrenmeyen kalmamıştı adeta, oysa Gertrud’dan, Teiserlerden ve Muoth’tan başkasına bundan tek kelimeyle söz açmamıştım. Eh, fark etmezdi artık. Doğrusu bir başarıyı müjdeleyen bu işaretler beni sevindirmiyor değildi; bana öyle geliyordu ki, sonunda, ama gene de yeterince erken bir zamanda, başarıya götüren yol önümde açılmış duruyordu.</p>

    <p class="paragraf">Tam bir yıl var ki evimize uğramamış, anne ve babamı görmemiştim; dolayısıyla Noel’de kalkıp gittim. Annem beni sevecenlikle karşıladı, ama aramızda öteden beri sürüp gelen güvensizlik hâlâ varlığını koruyordu; bende anlaşılmazlık korkusunun, annemde ise sanatçı mesleğime ve bu doğrultudaki çabalarımın ciddiyetine inanmazlığın oluşturduğu bir güvensizlikti bu. Annem ha bire, benimle ilgili olarak duyup okuduklarından söz ediyordu, ama bana hoşluk olsun diye yapıyordu bunu, çünkü doğrusu ne benim başarılarıma ne de sanatıma güvenmekteydi. Müzikten hoşlanmayan biri sayılmazdı, eskiden kendisi de biraz şarkı söylemişti, ama yine de müzisyenlere zavallı kimseler gözüyle bakıyor, dolayısıyla, hakkında biraz bir şeyler işittiği müziğimi anlayamıyor ya da onaylamak elinden gelmiyordu.</p>

    <p class="paragraf">Babam, annemden daha çok güveniyordu bana. Kendisi ticaret adamıydı, her şeyden önce benim maddi bakımdan iyi bir konuma gelmemi istiyordu, o zamana kadar parasal yönden hiç mırın kırın etmeden beni desteklemiş, hatta ben orkestradan ayrıldıktan sonra geçinmem için gerekli bütün parayı bana sağlamıştı, ama benim bizzat para kazanmaya başlamamdan ve gün gelip kendi ekmeğimi kendim kazanma olanağına kavuştuğumu görmekten memnunluk duyuyor, aile ne kadar zengin olsa da bunu dürüst bir yaşamın zorunlu temeli sayıyordu. Şurasını da unutmadan söyleyeyim ki, yatakta yatar durumda bulmuştum babamı, tam da ben gelmeden bir gün önce düşüp ayağını incitmişti.</p>

    <p class="paragraf">Filozofça konuşmalara istekli bir ruh durumu içindeydi, dolayısıyla her zamankinden çok yakınlık duydum kendisine, pratik yaşama yönelik yararlı bilgeliği yüzümü güldürdü. Çektiğim kimi sıkıntıları babama açmakta sakınca görmedim, oysa eskiden utanıp hiç yapmadığım bir şeydi bu. Muoth’un bir sözünü anımsayıp babamın önünde yineledim. Muoth bir ara demişti ki, kuşkusuz şakadan söylemişti bunu, gençlik yaşamın en çetin dönemlerinden biridir, bütün yaşlılar gençlerden çokluk daha şen, halinden daha memnun kimselerdir. Babam güldü bunu duyunca, sonra da düşünceli düşünceli şöyle söyledi: “Biz yaşlılara sorarsan kuşkusuz tersini söyleriz bunun. Ama senin dostunun konuşmasında yine de bir gerçek payı var. Sanırım, hayatta gençlik ve ihtiyarlığı pek kesin bir çizgiyle ayırabiliriz birbirinden. Gençlik bencillikle son bulur, ihtiyarlık başkaları için yaşamakla başlar. Demek istediğim şu: Genç insanları kendi hayatlarıyla ilgili pek çok haz, pek çok acı bekler, çünkü kendi hayatlarını yalnızca kendileri için yaşarlar. Gençlikte her istek, akla gelen her düşünce önem taşır, her sevincin tadı çıkarılır ve hiçbir acı yaşanmadan bırakılmaz. İsteklerinin gerçekleşmediğini gören bazıları, çok geçmeden tüm yaşamlarını kaldırıp bir kenara atarlar. Gençlere özgü bir şeydir bu. Ama insanların büyük çoğunluğu için bir zaman gelir, değişir durum, daha çok başkaları için yaşamaya başlanır, ama asla erdemlilikten kaynaklanmaz bu, pek doğal bir şeydir. Çok kişi aile yaşamında sergiler bu davranışı. İnsanlar evlat sahibi oldu mu, kendilerini, kendi isteklerini o kadar düşünmezler. Bazıları da vardır, kendilerini bir işe verir, politikaya atılır, sanat ve bilimle uğraşır, böyle bir yol izleyerek kendilerini sıyırıp alırlar bencilliklerinden. Gençler oynamak, yaşlılarsa çalışmak ister. Kimse çocuk sahibi olmak için evlenmez. Ama çocuk sahibi oldu mu, çocuklar değiştirir kendisini ve sonunda görüp anlar ki, her şey çocuklar içindir. Gençlerin ölümden söz etmeyi sevmelerine karşın asla ölümü düşünmeyişleri de yine bununla ilgilidir. Yaşlılarda ise tersidir durum. Gençler dünya durdukça yaşayacaklarına inanırlar, bu yüzden tüm düşünce ve istekleri kendilerine yöneliktir. Yaşlılar bir yerde son diye bir şeyin bulunduğunu anlamış, bir kimsenin yalnızca kendisi için sahip olduğu, yalnızca kendisi için yaptığı şeyin sonunda bir delikten içeri düşüp hiçbir değer taşımayacağının bilincine varmışlardır. Onun için de bir başka sonrasızlığı gereksinir, yalnızca solucanlar için çalışmadıkları inancına gereksinim duyarlar. Dolayısıyla çocukmuş, kadınmış, ticaretmiş, memurlukmuş, vatanmış, bütün bunlar insanın her Allahın günü kimin için uğraşıp didindiğini, kimin için kendini helak edip durduğunu bilmesi için vardır. İşte bu bakımdan haklı dostun: İnsan başkaları için yaşadı mı, yalnızca kendisi için yaşadığından daha çok memnunluk duyar halinden. Ne var ki, yaşlıların bunu hiç de kahramanca bir eylem gibi öne sürmemeleri gerekir, kahramanlıkla ilgisi yoktur çünkü. Öte yandan, en olumlu yaşlılar işe canla başla sarılan gençlerden çıkar, daha okul sıralarında dedeler gibi davrananlardan değil.”</p>

    <p class="paragraf">Bir hafta gibi bir süre evde kaldım, babamın yatağının başucunda oturdum pek çok zaman. Babam sabırlı bir hasta sayılmazdı ve ayağındaki ufak incinme dışında gücü kuvveti yerindeydi, sağlığına diyecek yoktu. Daha önceleri haksızlık ettiğim, kendisine pek sokulmadığım için üzüldüğümü itiraf ettim, ama babam bunun yalnızca benden değil, kendisinden de kaynaklandığını ve bunun şimdi aramızda kurulan dostluğa, birbirimizi anlamak için vaktinden önce başvuracağımız ve seyrek durumlarda başarı sağlayan girişimlerden daha çok yararı dokunacağını belirtti. Kadınlarla aramın nasıl olduğunu ihtiyatla ve tatlı dille sorup öğrenmeye çalıştı. Gertrud’dan hiç söz açmak istemedim, bunun dışında ise itiraf edecek fazla bir şey yoktu.</p>

    <p class="paragraf">“Üzme kendini!” dedi babam gülümseyerek. “Çok iyi bir koca olacak özelliklere sahipsin, zeki kadınlar bunu çok geçmeden fark edeceklerdir. Ancak, çok yoksul bir kadına da inanmaktan sakınmalısın, gözü senin paranda olabilir çünkü. Şöyle kafana uygun, hoşlanacağın gibi birini ele geçiremedin diyelim, dünyanın sonunun geldiğini göstermez bu. Genç insanlar arasındaki sevgiyle uzun bir evlilikteki sevgi aynı şey değildir. Gençlikte herkes kendini düşünür, kendisiyle ilgilenir. Ama bir yuva kuruldu mu, ilgileneceği başka şeyler çıkar karşısına. Bende de başka türlü olmadı, biliyorsundur sanırım. Annene sırılsıklam âşıktım, evliliğimiz de gerçek bir aşk evliliği oldu. Ama topu topu bir ya da iki yıl sürdü, sevgi uçup gitti elden, çok geçmeden son damlasına kadar harcanıp tüketildi; ortada kalakaldık, birbirimize nasıl davranacağımızı bilemez duruma düştük. Tam bu sırada çocuklarımız dünyaya geldi, senin erkenden ölen iki büyük kardeşin. Böylece ilgileneceğimiz bir şey çıkmıştı ortaya. Dolayısıyla, annenle karşılıklı birbirimize yönelttiğimiz istek ve beklentilerimizin kapsamı daraldı, aramızdaki yabancılık yine kayboldu, ansızın sevgi yeniden filizlenip boy verdi içimizde, kuşkusuz eski sevgi değildi bu, bambaşka bir sevgiydi. Ve o günden beri fazla bir onarımı gerektirmeksizin otuz yılı aşkın süre varlığını korudu. Aşk evliliklerinin tümü bizimkisi gibi olumlu sonuçlanmaz kuşkusuz, hatta pek azında bizimkisi gibi bir durum söz konusudur.”</p>

    <p class="paragraf">Ne var ki, bu gibi düşünceler bana bir yarar sağlamaktan uzaktı, ama babamla aramızda kurulan yeni ve dostça ilişki yüreğime su serpmiş, son yıllarda neredeyse benim için ha var ha yok bir niteliğe bürünmüş memleketimi yeniden bana sevdirmeye başlamıştı. Bu ziyaretten dolayı herhangi bir pişmanlık duygusuna kapılmaksızın ayrıldım kentten; karar vermiştim, ileride yaşlı annemle babamı daha sık arayıp soracaktım.</p>

    <p class="paragraf">Çalışmalar nedeniyle ve yaylı sazlar orkestrası için yaptığım bestelerin sergilenmesi dolayısıyla çıktığım geziler, bir süre Bay Imthor’un evinden uzak kalmama yol açtı. Tekrar dönüp geldiğimde, önceleri beni yanına almadan Imthorların evine gitmemiş Muoth’un, bundan böyle evin en sık davet edilen konukları arasında yer aldığını gördüm. Gertrud’un babası, Muoth’a karşı hâlâ soğuk ve biraz yüz vermez bir tutumla davranmaktaydı; ne var ki, Gertrud, Muoth’la yakın bir dostluk kurmuşa benziyordu. Buna sevindim, Muoth’u kıskanmam için neden göremedim ortada, Muoth ve Gertrud gibi hiçbir benzerlik taşımayan iki insanın birbirinin ilgisini çekip birbirini cezbedebileceğinden kuşku duymuyordum, ama birbirlerini sevip isteklerine karşılıklı doyum sağlayamayacaklarından da emindim. Dolayısıyla, Muoth’un Gertrud’la şarkı söylemesini, her ikisinin güzel seslerini birbirine katmasını güvensizlikten uzak bir duyguyla izliyordum. İkisinin de fizik görünümlerine diyecek yoktu, ikisi de gösterişli, boylu boslu, dimdik insanlardı, Muoth esmer ve ağırbaşlı, Gertrud beyaz tenli ve şen. Ne var ki, son zamanlarda bazen bana öyle geliyordu ki, Gertrud’un doğuştan neşesi kendini biraz güçlükle ayakta tutuyordu, kimi vakit üzerine gölgeler düşmüş yorgun bir görünüm içeriyordu bu neşe. Gertrud, seyrek olmayarak ciddi ciddi ve süzen bakışlarla yüzüme bakıyordu, sıkıntılı ve tedirgin insanların birbirlerine baktıkları gibi merakla, ilgiyle. Başımı eğip şen bir bakışla karşılık verdim mi, yüz hatları öylesine yavaş, öylesine zahmetle gerilip bir gülümsemeye dönüşüyordu ki, içim sızlıyordu.</p>

    <p class="paragraf">Ancak, Gertrud’un bu haliyle pek seyrek karşılaşmaktaydım; diğer zamanlar daha önceki gibi neşeyle dolup taşıyor, gözlerinin içi parıldıyordu; dolayısıyla, sözünü ettiğim gözlemlerime kuruntu diye bakıyordum ya da geçici bir rahatsızlığa bağlıyordum bunları. Ancak bir defasında gerçekten korkuya kapıldım. Evdeki konuklardan biri Beethoven’ın bir eserini çalıyor, Gertrud da loş ışıkta arkasına yaslanmış, sandalyesinde oturuyordu, gözlerden tümüyle uzak olduğunu sanıyor olmalıydı. Daha önceki gecelerde konukları karşılayıp aralarında dolaşırken aydınlık ve şen bir görünüm sergilemişti hep. Oysa şimdi kendi kabuğuna çekilmişti; besbelli müziğe kapalı, yüz ifadesini kendi haline terk etmiş ve kovalanan, ne yapacağını bilemeyen bir çocuk gibi yorgunluk, korku ve ürkeklik karışımı bir ifade gelip bu yüze oturmuştu. Bir süre konumunu değiştirmedi Gertrud, durumu fark ettiğimde kalbim duracak sandım. Gertrud acı çekiyordu, bir derdi vardı, bu kadarı bile kötü bir şeydi; ayrıca, karşımda sözde eskisi gibi şen şakrak biriymiş gibi davranmaya çalıştığını, benden de her şeyi saklayıp gizlediğini görünce bir telaş düştü içime. Müzik sona erince, usulcacık yaklaşıp yanına oturdum, oradan buradan konuşmaya başladım. Kendisi için bu kışın telaş ve tedirginliklerle dolu olduğundan, benim de bu arada pek yorucu günler geçirdiğimden söz açtım; ama bütün bunları fazla önemsemeyerek bir şaka havası içinde söylemiştim. Nihayet ilkbaharda birlikte geçirdiğimiz zamanları, yeni yazılmaya başlanmış operamdaki müziği birlikte çalıp söylediğimiz ve üzerine tartıştığımız günleri anımsattım.</p>

    <p class="paragraf">Bunun üzerine şöyle dedi Gertrud: “Evet, güzel günlerdi.” Başka bir söz çıkmadı ağzından. Ama yine de bir itiraftı bu, çünkü istemdışı bir ciddiyetle söylenmiş sözlerdi. Ben bu sözlerde kendim için bir umut ışığı gördüm, yüreğimde Gertrud’a karşı bir şükran duygusu uyandı.</p>

    <p class="paragraf">Yazınki sorumu ona yeniden yöneltmeyi çok isterdim. Halindeki değişikliğe, özellikle bazen karşımda açığa vurduğu sıkılganlığa, ayrıca kararsızlık karışımı ürkekliğe, tüm alçakgönüllülüğümü takınarak kendim için olumlu işaretler gözüyle bakabileceğimi sanıyordum. Genç kızlık onurunun hasta düşmüş ve kendini şiddetle savunuyor görünmesi dokunmuştu bana. Ama bir şey söylemeyi göze alamadım; kararsızlığı yüreğimi sızlatıyor, ama içten içe verdiğim sözü de tutmam gerektiğine inanıyordum. Kadınlarla nasıl görüşülüp konuşulacağını hiçbir zaman bilememiştim. Heinrich Muoth’un yaptığının tersi bir hatayı yaparak kadınlara hep arkadaş gibi davranmıştım.</p>

    <p class="paragraf">Hissettiklerime sürekli olarak yanılmalar gözüyle bakamadığımdan ve Gertrud’un halindeki değişikliği ancak yarı buçuk anladığımdan kendimi geride tuttum, ziyaretlerimi seyrekleştirdim biraz, onunla senli benli konuşmaktan kaçındım. Gertrud’u kollayıp gözetmek istedim, onu daha da ürkütüp korkutmaktan kaçındım, çünkü zaten acı çekiyordu, kendi kendisiyle adeta çelişkiye düşmüştü. Sanırım benim bu çabamın farkına vardı Gertrud, kendimi geri çekişimi memnunlukla karşıladı. Kış sona erip evdeki sık toplantıların arkası kesilmeyegörsün, ikimiz için de yine sessiz ve güzel günlerin çıkıp geleceğini umuyordum, o vakte kadar bekleyecektim. Ne var ki, güzel Gertrud’un hali sık sık beni derin bir üzüntüye boğuyordu, istemeyerek kendim de zamanla tedirginliğe kapılmıştım, havada kötü bir şeylerin kokusunu alır gibiydim.</p>

    <p class="paragraf">Şubat ayı geldi derken; ama ben baharı dört gözle bekliyor, ortadaki gergin durumun rahatsızlığını yaşıyordum. Öte yandan, Muoth da bana eskisi kadar sık uğramaz olmuştu. Kuşkusuz operada yorucu bir kış geçirmişti; son günlerde de büyük tiyatrolardan onurlandırıcı iki çağrı almıştı, her ikisi arasında bir seçme yapması gerekiyordu. Görüldüğü kadarıyla birlikte yaşadığı bir kadın yoktu, en azından Lotte’yle bozuştuktan sonra evinde bir kadına rastlamamıştım.</p>

    <p class="paragraf">Kısa süre önce doğum gününü kutlamıştık Muoth’un, o günden beri de kendisini görmemiştim.</p>

    <p class="paragraf">Ansızın içimde uyanan bir gereksinim beni çekip ona götürdü. Gertrud’la ilişkimdeki değişikliğin, aşırı çalışmaların ve kış yorgunluğunun altında eziliyordum; bir ara yine biraz çene çalmak için kalkıp kendisine gittim. Muoth, bir kadeh şeri koydu önüme, operada olup bitenlerden söz etmeye başladı; yorgun ve dalgındı, davranışı dikkati çekecek kadar bir yumuşaklığı içeriyordu. Kulak verip anlattıklarını dinledim, gözlerimi odanın sağında solunda dolaştırdım; bu yakında Imthorlara gidip gitmediğini soracaktım ki, gözüm masaya kaydı, Gertrud’un elyazısıyla bir mektubun oracıkta durduğunu gördüm. Daha üzerinde düşünmeye kalmadan bir korku ve kin içimde başkaldırdı. Bir davet mektubu, basit bir nezaket gereği yazılmış bir mektup olabilirdi pekâlâ; ama ne kadar çalıştımsa böyle bir şeye kendimi inandırmak elimden gelmedi.</p>

    <p class="paragraf">Serinkanlılığımı korumayı başarmıştım, çok geçmeden de kalkıp gittim. İstemeyerek her şeyi öğrenmiştim artık. Bir davetiye olabilir, önemsiz bir nesne, rastgele yazılmış bir şey olabilirdi mektup; ama biliyordum ki, böyle bir şey söz konusu değildi. Son zamanda olup bitenleri ansızın görüp anlamıştım. Gerçi karar vermiştim, durumu araştıracak ve bekleyecektim henüz, ama bütün bu düşünceler bahanelerden ve kaçamak davranışlardan başka şey değildi, aslında ok saplanmıştı vücuda ve zehrini kana akıtıp duruyordu. Eve dönüp odamda otururken, kafamdaki sersemlik yerini yavaş yavaş korkunç bir aydınlığa bıraktı, buz gibi bir su olup başımdan aşağı döküldü adeta, bundan böyle hayatımın mahvolduğu, inanç ve umudumun yok olup gittiği duygusunu içimde uyandırdı.</p>

    <p class="paragraf">Günler geçti, ne ağlayabildim, ne üzülebildim. Fazla düşünmeye gerek görmeksizin kafama koymuştum, hayatıma son verecektim artık. Yaşam isteği içimde güçsüz serilip kalmış, adeta silinip gitmişti. Ölmeye, hoşa gidip gitmediği düşünülmeksizin kesinlikle yapılıp çıkarılacak bir iş gözüyle bakıyordum.</p>

    <p class="paragraf">Daha önce görülmesi gerekip aradan çıkarılacak işlerden biri de, özellikle –bir bakıma her şeyin düzen içinde yapılması için zorunluydu bu– Gertrud’u ziyaret etmemdi. Her ne kadar içimdeki ölme arzusu bakımından böyle bir şey şart değilse de, kuşkularımın doğruluk derecesini kendisinden öğrenecektim. Muoth’tan da öğrenebilirdim bunu; ne var ki, görünürde Gertrud’dan daha az suçlu sayılmasına karşın ona başvurmayı bir türlü göze alamadım. Gertrud’a gittim doğruca, ama kendisini evde bulamadım, ertesi gün tekrar gittim, o ve babasıyla ilkin birkaç dakika sohbet ettik; derken babası, birlikte müzik yapacağımızı sanarak bizi yalnız bıraktı.</p>

    <p class="paragraf">Gertrud karşımda tek başına dikilmeye başlamıştı şimdi, meraklı gözlerle bir kez daha kendisini süzdüm, hafif bir değişiklik sezdim halinde, ama her zamankinden daha az güzel değildi.</p>

    <p class="paragraf">“Sizi bir kez daha üzeceğim için bağışlayınız Gertrud,” dedim kesin bir tonla. “Yazın size bir mektup yazmıştım, mektubun yanıtını şimdi alabilir miyim? Bir seyahate çıkacağım da; belki uzun sürecek dönmem, yoksa beklerdim siz bana...”</p>

    <p class="paragraf">Benzi sararıp şaşıran Gertrud’un bana baktığını görünce, yardımına koşarak konuşmamı sürdürdüm: “Galiba yanıtınız hayır olacak. Tahmin etmiştim zaten. Yalnızca emin olmak istemiştim.”</p>

    <p class="paragraf">Gertrud, üzülmüş, başını salladı.</p>

    <p class="paragraf">“Heinrich mi?” diye sordum.</p>

    <p class="paragraf">Gertrud, yeniden başını sallayarak doğruladı. Birden korkuya kapılıp elimi tuttu.</p>

    <p class="paragraf">“Bağışlayın beni! Ve ona bir kötülük yapmayın!”</p>

    <p class="paragraf">“Böyle bir niyetim yok, sakin olun lütfen,” dedim, gülümsedim ister istemez; aklıma birden Marion ile Lotte gelmişti, onlar da büyük bir korkuyla sarılıp, koyvermek istememişlerdi Muoth’u ve Muoth onlara dayak atmıştı. Belki Gertrud’u da dövecek, Gertrud’un bütün o görkemli yüceliğinin ve güven dolu varlığının altından girip üstünden çıkacaktı.</p>

    <p class="paragraf">“Gertrud,” diyerek yeniden başladım söze, “iyice düşünmeden karar vermeyin. Benim için değil hani, artık ben biliyorum durumu. Ama Muoth sizi mutlu edecek biri değildir. Hoşça kalın Gertrud.”</p>

    <p class="paragraf">Soğuk ve kararlı davranışımda bir yumuşama olmamıştı o ana kadar. Ne var ki, Gertrud’un tıpkı bir zaman Lotte gibi, sesinde aynı ton, aynı şekilde benimle konuşması, bana alabildiğine korkulu gözlerle bakıp, “Böyle gitmeyin, böyle bir davranışı hak etmedim sizden!” demesi üzerine yüreğim burkuldu, güçlükle ayakta durabildim.</p>

    <p class="paragraf">Elimi uzatıp şöyle dedim kendisine: “Sizi incitip üzmek istemem. Heinrich’e de bir zararım dokunmayacaktır. Ama bekleyin biraz daha, onun sultası altına girmekte acele etmeyin! O, sevdiği kişileri mahveden biridir.”</p>

    <p class="paragraf">Gertrud, başını sallayarak bıraktı elimi.</p>

    <p class="paragraf">“Güle güle,” dedi yavaşçacık. “Ne yapayım, suç bende değil. Hakkımda kötü düşünmeyin, Heinrich hakkında da.”</p>

    <p class="paragraf">Böylece sorun çözümlenmişti. Eve döndüm, kafama koyduğum şeyi rastgele bir iş gibi yapıp aradan çıkarmak üzere çalışmamı sürdürdüm. Kuşkusuz bu arada bazen acıyla boğulacak oluyor, kalbim kan ağlıyordu; ama sanki uzaktan izliyordum bu durumu, üzerinde düşünemeyecek kadar kafam meşguldü. Bundan sonra yaşamak için bana kalan günler ve saatlerde rahatım yerindeymiş ya da değilmiş fark etmezdi. Yarı tamamlanmış operamın notalarını içeren yığınla kâğıdı bir düzene soktum, eserimin belki kaybolup gitmesini önleyebilirim diyerek bir mektupla notaları Teiser’e yolladım. Bir yandan da nasıl ölmemin uygun olacağını harıl harıl düşünüp duruyordum. Evdekiler üzülsün istemiyordum, ama bunu sağlayacak bir ölüm şekli de bir türlü aklıma gelmiyordu. Nihayet bu da o kadar önemli değildi; karar verdim, tabancayla bitirecektim işi. Bütün bunlar kapalı ve gerçekdışı bir hava içinde kafamda beliren sorunlardı. Kesin olan bir şey varsa, bundan böyle yaşamamam gerekiyordu, çünkü kararımı örten buz gibi soğuk örtünün gerisinde, bundan sonra yaşayacağım hayatın korkunçluğunu seziyordum. Boş gözlerle iğrenç şekilde bana bakıyordu bu yaşam, o karanlık ve hayli umursamaz ölme düşüncesinden sınırsız ölçüde daha çirkin ve dehşet vericiydi.</p>

    <p class="paragraf">İkinci gün öğleden sonra gerekli hazırlıkları tamamlamıştım. Yapılacak tek şey kalmıştı, kente inip, ödünç aldığım birkaç kitabı kitaplığa götürüp teslim edecektim. Akşamleyin artık hayatta olmayacağımı bilmek beni yatıştırıyordu. Tıpkı yarı narkozlu durumda yatan, o andaki acıyı değil de ilerideki acıların önsezisini içinde taşıyan bir kazazede gibi hissediyordum kendimi. Sezilen acılar gerçekten patlak vermeden önce tam bir bilinçsizlikten içeri gömülmeyi uman bir kazazedeydim. İşte böyle bir hava esiyordu ruhumda. Gerçek bir acı değil de, yeniden bilinçli duruma gelip, davet ettiğim ölümün elimden alacağı kadehi sonuna kadar içeceğim korkusu, bu kahredici korku beni yiyip bitiriyordu. Bu yüzden çarçabuk kente indim, kitaplıktaki işimi görüp döndüm hemen. Gertrud’un evinin önünden geçmek istemeyerek dönüşte dolambaçlı bir yol izledim. Çünkü üzerinde uzun boylu düşünmeksizin öyle seziyordum ki, belki evi görünce, kendisinden kaçtığım o katlanılmaz ıstırap birden üzerime çullanacak ve beni altında ezecekti.</p>

    <p class="paragraf">Sonunda eve dönüp derin bir soluk aldım, giriş kapısını açıp içimde bir rahatlıkla merdivenleri apar topar çıkmaya koyuldum. O acı, o işkence hâlâ peşimden mi geliyor, pençelerini uzatmış beni yakalamak mı istiyor, içimde bir yerde başkaldırıp ruhumu allak bullak etmeye mi başlıyor, birkaç adım daha atmam, birkaç saniyenin daha geçmesi yetecek, aradaki uzaklığı geride bırakıp esenliğe kavuşacaktım.</p>

    <p class="paragraf">Üniformalı bir adamla karşılaştım merdivenlerde, kenara çekilip yol verdim, ıkına sıkına bir an önce yanından geçip gitmeye çalıştım, belki beni oyalayabilir diye ödüm koptu. Adam elini kasketine götürüp selam verdi birden, ismimi söyledi. Sersem sersem yüzüne baktım. Korktuğum başıma gelmişti, adamın bana ismimle seslenmesi, beni oyalaması karşısında bütün vücudumu bir dehşet dalgası sardı, ansızın ölümcül bir yorgunluk hissettim, sanki oracığa yığılıp kalacak, birkaç adım daha atıp da odama ulaşmak umudu tümüyle suya düşecekti. İçim içimi yiyerek gözlerimi dikip yabancı adama baktım. Bir halsizlik çullanmıştı üzerime; çaresiz, basamaklardan birine oturdum. Adam, hasta mısınız, diye sordu, hayır anlamında kafamı salladım. Baştan beri elinde tuttuğu bir şeyi bana vermeye çalışıyor, bense almaya yanaşmıyordum; sonunda adeta zorla elime tutuşturmaya çalıştı, elimi sallayıp, “İstemiyorum,” dedim.</p>

    <p class="paragraf">Adam ev sahibesine seslendi, ama kadın evde değildi; bunun üzerine beni koltuklayıp yukarı çıkaracak oldu. Baktım ki elinden kurtulamayacağım, adam beni koyvermeyecek, kendimi toparladım yeniden, ayağa kalkıp önden yürüyerek odamdan içeri girdim, adam da peşimden geldi. Beni kuşkulu bakışlarla süzer gibi olduğunu görünce, sakat bacağımı gösterdim, acıyormuş gibi yaptım, adam da inandı. Cüzdanıma gitti elim, içinden bir mark çıkarıp uzattım. Adam teşekkür etti, daha önce alıp kabullenmek istemediğim şeyi bu kez kesinlikle elime sıkıştırmıştı. Baktım, bir telgraf.</p>

    <p class="paragraf">Bitkin, masanın başında dikilip düşünmeye başladım. Sonunda biri çıkıp gelerek beni oyalamış, büyüyü de böylece bozmuştu. Neydi masanın üzerinde duran? Bir telgraf, kimden peki? Kimden olursa olsun, beni ilgilendirmezdi. Tam şu sıra bu kabalığı yapmanın, bana bir telgraf yollamanın sırası mıydı? Her şeyi hazırlamış, yapılacak işleri aradan çıkarmışken, son anda biri tutup bana bir telgraf yolluyordu. Gözlerimi sağda solda gezdirince, baktım masanın üzerinde bir mektup da duruyor.</p>

    <p class="paragraf">Mektubu alıp cebime soktum, merak etmedim hiç. Ama telgraf keyfimi kaçırıyordu, düşüncelerimin içine girip yuvalanmıştı, bana rahat vermiyordu bir türlü. Karşısında oturuyor, masanın üzerinde durduğunu görüyor, okusam mı, okumasam mı diye düşünüyordum. Özgürlüğüme karşı girişilmiş bir saldırıydı kuşkusuz, bundan şüphe etmiyordum. Biri vardı, rahatsız etmeye çalışıyordu beni. Kaçışım bana çok görülüyor, acılar çekmem, sonuna kadar acıları yudumlamam isteniyordu, eza ve cefaların, eziyet ve işkencelerin, kahır ve çilelerin hiçbirinden bağışlanmam düşünülmemekteydi.</p>

    <p class="paragraf">Telgrafın beni neden bu kadar uğraştırdığını bilmiyorum; epey bir zaman oturup kaldım masa başında, telgrafı açmaya cesaret edemedim. Beni çekip geriye alacak, kaçıp kurtulmak istediğim o katlanılmaz nesneyi göğüslemeye beni zorlayacak bir gücü kendisinde barındırdığını hisseder gibiydim. Ama sonunda yine açtım telgrafı, elim titriyordu, sanki pek bilmediğim yabancı bir dilde yazılmış da kendi dilime çevirmem gerekiyormuş gibi içeriğini ağır ağır sökmeye çalıştım. Telgrafta şöyle deniyordu: “Baban ölüm döşeğinde, acele gel. Annen.” Bu sözcüklerdeki anlamı kavradım yavaş yavaş. Daha dün annemi ve babamı düşünmüş, gerçekleştireceğim eylemin onları acılara sürükleyeceğinden dolayı üzülmüştüm. Ama şöylece aklımdan geçivermişti bu, o kadar. Şimdi ise annem ve babam itiraza kalkıyorlar, beni çekip geriye almak istiyor, üzerimdeki haklarına sahip çıkmaya çalışıyorlardı. Noel’de babamla yaptığım söyleşiler geldi aklıma. Genç insanların bencillik ve bağımsızlık duyguları, demişti babam, gerçekleşmeyen bir istek dolayısıyla yaşamdan el çekmeye zorlar onları; oysa kendi yaşamını başkalarının yaşamına bağlı hisseden birini, içindeki heves ve arzular bu kadar ileri bir noktaya sürükleyemez. Anlaşılıyor ki, bende de böyle bir bağ söz konusuydu! Babam ölüm döşeğinde yatıyordu, annem ise babamın yanında yalnızdı ve beni çağırıyordu. Babamın can çekişmesi ve annemin çaresizliği o an beni henüz pek de fazla etkilemiş değildi; öyle sanıyordum ki, daha büyük acılar yaşamıştım ben; ne var ki, onların sırtına şimdi kalkıp kendi derdimi de yüklemem, onların ricasına kulağımı tıkamam, onlardan kaçmam düşünülecek gibi değildi, kuşkusuz görüyordum bunu.</p>

    <p class="paragraf">Akşamleyin, yola çıkmaya hazır, istasyona vardım; ne yaptığımı bilmeden, ama titizlikle yaptım gerekeni, bilet aldım, para üstünü tutup cebime attım, perona çıkıp trene bindim. Uzun bir gece yolculuğu beni bekliyordu, köşeye geçip oturdum. Derken genç bir adam daha bindi trene, sağına soluna bakındı, selam verip karşıma oturdu. Bir şey sordu derken; yüzüne bakmakla yetindim, düşündüğüm ve arzuladığım tek şey beni rahat bırakmasaydı. Öksürdü adam ve ayağa kalktı, sarı deriden valizini alıp, oturacak bir başka yer seçti kendisine.</p>

    <p class="paragraf">Tren hareket etti, gecenin içinde yol almaya başladı, aptalca bir gayretkeşlik içinde kör, duyguları tıpkı benimkiler gibi kuntlaşmış ve kılı kırk yarar, bir şeye yetişmek ya da bir şeyi kurtarmak istermişçesine. Saatler geçti aradan, bir ara cebime giden elim mektuba değdi. Mektup da yanımdaymış, diye geçirdim içimden ve açıp okudum.</p>

    <p class="paragraf">Yayıncının, konserlere ve tarafıma ödenecek paralara ilişkin bir mektubuydu, işlerin yolunda gittiğini, gelişmelere diyecek olmadığını bildiriyordu bana; Münih’te büyük bir eleştirmen hakkımda bir yazı yazmıştı, kendisi de bundan dolayı beni kutluyordu. Mektuba, benim adımı, benim koyduğum başlığı taşıyan ve bugünkü müzikten, Wagner’den ve Brahms’tan uzun boylu boşboğazlıklara yer veren, bir dergiden kesilmiş bir yazı eklenmişti. Ayrıca, benim şarkılara ve yaylı sazlar için yaptığım bestelere ilişkin bir eleştiri, bol bol övgüler, aferinler. Küçük küçük siyah harfleri okurken, bunlarda sözü edilen kişinin ben olduğumun, dünyanın ve şöhretin bana elini uzattığının yavaş yavaş bilincine vardım. Bir an kendimi tutamayarak güldüm.</p>

    <p class="paragraf">Ne var ki, mektup ve inceleme yazısı gözlerimdeki bağı biraz gevşetmişti; ansızın başımı çevirip dünyaya bakmış, henüz hesabımın görülmediğini, henüz dünyanın gerisine düşmeyip tam göbeğinde dikildiğimi ve bu dünyanın bir parçası olduğumu fark etmiştim. Yaşayacaktım ister istemez, yaşamayı sineye çekecektim. Nasıl olacaktı bu? Tanrım, her şey birden üşüştü belleğime, beş günden beri olup biten her şey, ancak bir duyarsızlıkla algıladığım ve kaçmayı düşündüğüm her şey. Ve her şey iğrençti, acı ve rezilceydi. Her şey bir idam hükmüydü ve ben bu hükmün gereğini yerine getirmemiştim, yerine getirmeden de bırakmam gerekiyordu.</p>

    <p class="paragraf">Trenin takırtısına gitti kulağım; pencereyi açtım, karanlık dışarıların sinmiş sürünerek gerilere doğru kaydığını gördüm, karanlık dallarıyla mahzun kel ağaçlar, kocaman çatılarıyla çiftlikler ve uzaklarda tepeler. Hepsi de sanki istemeye istemeye yaşamlarını sürdürür gibiydi; acı ve tiksintiyi soluyup duruyorlardı adeta. Bunu güzel bulanlar çıkabilirdi, ama bana kasvetli göründü. Aklıma bir ezgi geldi: “Tanrı istedi mi bunu?”</p>

    <p class="paragraf">Dışarıdaki ağaçları, tarlaları ve çatıları ne kadar seyretmeyi denedimse de, tekerleklerin ritmine ne büyük bir çabayla kulak verip dinlemeye çalıştımsa da, uzaklarda olup insanın umutsuzluğa kapılmaksızın hayal edebileceği şeylere düşüncelerimle ne kadar sıkı sarılmak istedimse de, hiçbirini uzun süre başaramadım. Babamı da düşünemiyordum pek. Düşündükçe babam uzaklara kayıyor, ağaçlarla ve gece karanlığındaki araziyle birlikte unutmaların derinliklerinde kayboluyordu. Ne kadar istemesem, ne kadar karşı durmaya çalışsam da, düşüncelerim ayak atmaması gereken o yere uzanıyordu dönüp dolaşıp. O yerde yaşlı ağaçlarla bir bahçe vardı, içinde de bir ev; evin girişini palmiyeler süslüyordu, bütün duvarlar eski ve karanlık resimlerle donatılmıştı. Kapıdan girip merdivenleri çıkıyor, eski resimlerin önünden geçiyordum; kimse fark etmiyordu beni, bir gölge gibi ilerliyordum. Derken koyu kumral saçlı, uzun boylu bir kadın çıkıyordu karşıma ve kadın bana arkasını dönüyordu. Ve görüyordum her ikisini, kadını ve erkeği; birbirlerine sarılmışlardı. Ve dostum Heinrich Muoth’un gülümsediğini görüyordum, bazen yaptığı gibi öylesine kasvetli ve acımasız gülümsediğini. Muoth bu kumral kadının da günahına gireceğini, ona da kötü davranacağını ve buna karşı bir şey yapılamayacağını biliyordu adeta. En güzel kadınların bu zavallı adamın, bu uğursuz insanın peşinden koşmaları, bendeki bütün sevgilerin ve iyi niyetlerin ise boşa harcanması saçmaydı, hiçbir anlam taşımıyordu. Saçma ve anlamsız. Ama öyleydi işte.</p>

    <p class="paragraf">Bir çeşit uykudan ya da bilinçsizlik durumundan uyandığımda, pencerenin önü sabah griliğine bürünmüştü, gökyüzünde soluk bir aydınlık seçilmekteydi. Kaskatı kesilmiş kollarımı ve bacaklarımı biraz oynattım sağa sola, ayılmıştım, bir korku vardı yüreğimde, tüm nesneler bir bulanıklık ve keyifsizlik içinde önümde serilmiş duruyordu. İlk yapılacak şey, babamı ve annemi düşünmekti.</p>

    <p class="paragraf">Grilik kaybolmamıştı henüz, sabahın erken saatiydi, birden doğup büyüdüğüm kentin köprülerinin ve evlerinin uzaktan yaklaştığını gördüm. İstasyonun pis kokusu ve şamatası içinde bir yorgunluk, bir tiksinti öylesine bir güçle üzerime çullandı ki, trenden inmeyi pek istemedi canım; ardından hafif valizimi alıp ilk arabaya bindim. Kaygan bir asfalt üzerinde giden araba, derken hafifçe donmuş toprak bir zemin üzerinde, ardından güm güm öten parke taşlı bir yolda ilerledi, nihayet evimizin geniş kapısının önüne gelip durdu; o zamana kadar hiç kapalı görmemiştim bu kapıyı.</p>

    <p class="paragraf">Ama şimdi kapalıydı. Şaşırmış ve korkmuş, çıngırağın ipini çektim, ne bir gelen oldu, ne cevap veren. Başımı kaldırıp yukarılara baktım, sanki tatsız ve sersemce bir düş görüyordum da tüm kapı ve pencereler kapalıydı, eve çatılardan çıkılarak girilmesi gerekiyordu. Arabacı hayretle durumu izliyor ve bekliyordu. Bir sıkıntı çöktü üzerime, öbür kapıya yöneldim, seyrek girip çıktığım, yıllardan beri de hiç kullanmadığım bir kapıydı. Açık duruyordu, arkada da babamın bürosu vardı. İçeri girdiğimde, büroda çalışanları, üzerlerinde her zamanki gri giysiler, sessiz ve tozlu bir ortamda oturuyor buldum. Beni görünce ayağa kalkıp selam verdiler, çünkü ben vâristim. Yirmi yıl önceki halini olduğu gibi koruyan muhasebeci Klemm eğildi önümde, soran bakışlarla üzgün üzgün bana baktı.</p>

    <p class="paragraf">“Ön kapı neden kapalı?” dedim.</p>

    <p class="paragraf">“Evde kimse yok da.”</p>

    <p class="paragraf">“Babam nerede?”</p>

    <p class="paragraf">“Hastanede. Hanımefendi de orada.”</p>

    <p class="paragraf">“Ölmedi ya babam?”</p>

    <p class="paragraf">“Bu sabah yaşıyordu, ama her an...”</p>

    <p class="paragraf">“Evet. Sorun ne?”</p>

    <p class="paragraf">“Anlamadım? Ha, ayağı bir türlü düzelmedi. Bizler diyoruz ki, yanlış tedavi uyguladılar. Ansızın ağrı sızı başladı, beyefendi korkunç şekilde bağırıp duruyordu. Bunun üzerine de hastaneye kaldırdılar. Şimdi de kanı zehirlenmiş. Dün saat iki buçuktu, size telgraf çektik.”</p>

    <p class="paragraf">“Evet, teşekkür ederim. Şimdi siz bana birkaç dilim ekmek kesin, üzerine yağ sürüp getirin hemen, biraz da şarap, bir araba da çağırın lütfen.”</p>

    <p class="paragraf">O saat koştular, fısıltıyla konuştukları duyuldu, sonra yeniden sessizleşti ortalık. Biri bir tepsi uzattı, bir kadeh tutuşturdu elime. Biraz ekmek yiyip şarap içtikten sonra arabaya atladım, hayvanın hızlı hızlı burnundan soluduğunu işitiyordum. Çok geçmeden hastanenin kapısının önüne gelmiştik; beyaz başlıklı hemşireler ve mavi çizgili keten giysileriyle hastabakıcılar koridorda sağa sola koşuşturuyorlardı. Elimden tutup götürdüler beni, bir odadan içeri soktular. Gözlerimi kaldırınca annemi gördüm, ağlıyordu, başını sallayarak selamladı beni. Demirden, alçak bir karyolada da babam yatıyordu; değişmiş, ufalmıştı; kısa ve kır sakalı acayip şekilde ileriye doğru uzanıyordu.</p>

    <p class="paragraf">Babam yaşıyordu henüz, gözlerini açtı bir ara, ateşli durumuna karşın beni tanıdı.</p>

    <p class="paragraf">“Hâlâ müzisyenlik mi yapıyorsun?” diye sordu usulcacık, sesi ve bakışı alaylı olduğu kadar sevecendi. Bundan böyle söyleyecek şeyi olmayan, ironi karışımı yorgun bir bilgelikle bana göz kırptı; öyle sandım ki, kalbimden içeri bakıyor gözleri ve her şeyi görüyor, her şeyi biliyordu.</p>

    <p class="paragraf">“Baba,” dedim. Ama babam gülümsedi sadece, bir kez daha yarı alaylı, ama artık dalgın bir bakışla bana baktı, sonra gözlerini kapadı yeniden.</p>

    <p class="paragraf">“Bu halin ne?” dedi beni kucaklayan annem. “Babanın durumuna çok mu üzüldün?”</p>

    <p class="paragraf">Bir şey diyemedim, çok geçmeden genç bir doktor geldi, hemen onun ardından da yaşlı bir doktor; can çekişen babama bir morfin iğnesi yaptılar, az önce öylesine üstün ve her şeyi bilen bakışlarla bakabilmiş babam bir daha gözlerini açmadı. Yanı başında oturuyorduk, yatakta yatan babamdaydı gözlerimiz; onun yavaş yavaş huzura kavuştuğunu, yüzünün yavaş yavaş değiştiğini gördük, son nefesini vereceği anı bekledik. Birkaç saat daha yaşadı babam, ikindi sonuydu ki ruhunu teslim etti. Sadece kunt bir acı ve derin bir yorgunluk hissettim, ateş gibi yanan kuru gözlerle oturdum yatağın başında, akşama doğru oturduğum yerde uyuyakaldım.</p>
  </div>
</body>
</html>
