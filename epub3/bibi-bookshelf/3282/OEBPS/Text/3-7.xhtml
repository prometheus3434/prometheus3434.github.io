<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>3-7</title>
  <link href="../Styles/idGeneratedStyles.css" rel="stylesheet" type="text/css"/>
</head>

<body id="x3" xml:lang="tr-TR">
  <div class="Basic-Text-Frame">
    <p class="split"/>

    <p class="anabaslik" id="_idParaDest-8">Sekizinci Bölüm</p>

    <p class="paragraf">Eve döndükten sonra, Muoth’un önceden söylediği gibi, pek çoğu tatsız ve bir bölümü gülünç sonuçlarıyla başarının çağrısı kucak açtı bana. Operayla ilgili işleri bir menajere bıraktıktan sonra, diğer işlerin çözümlenmesi bana fazla güçlük çıkarmıyordu. Ama işlerin dışında ziyaretçiler, gazeteciler, yayıncılar benimle görüşmeye geliyordu, ayrıca sağdan soldan aptalca mektuplar alıyordum, dolayısıyla göz açıp kapamadan dillerde dolaşmaya başlamış bir ismin sahibi olmanın beraberinde getirdiği küçük çaptaki külfetlere alışıncaya ve ilk andaki düş kırıklığından kendimi sıyırıp alıncaya kadar bir süre geçti. İnsanlar ün yapmış bir isim üzerinde hak sahibi olduklarını tuhaf bir şekilde açığa vuruyorlar, harika çocukmuş, kompozitörmüş, yazarmış ya da haydutmuş, bir ayrım yapılmıyor arada. Kimileri sizden bir resim istiyor, kimileri bir imza; kimileri de bir para yardımında bulunmanız için avuç açıyor. Genç meslektaşlar size çalışmalarını yolluyor, olanca güçleriyle size dalkavukluk edip çalışmalarına ilişkin bir şey söylemenizi bekliyorlar. Kendilerine yanıt vermediniz mi ya da ne düşündüğünüzü açıkça belirtmeye kalktınız mı birden kızıp içerliyor, kabalaşıyor, size kin ve nefret besliyorlar. Dergiler resminizi basmak istiyor, gazeteler yaşamınıza, soyunuza sopunuza, dış görünüşünüze ilişkin yazılar yayımlıyor, okul arkadaşlarınız size kendilerini anımsatıyor, uzak hısım akrabalar yeğenlerinin ileride ünlü bir kişi olacağını daha yıllar öncesinden dile getirdiklerini ileri sürüyorlar.</p>

    <p class="paragraf">Beni şaşkınlığa sürükleyen, sıkıntıya sokan bu tür mektuplar arasında Bayan Schniebel’den gelmiş bir mektup da vardı, bizi epey eğlendirmişti; bir başka mektup da hanidir hiç aklımdan geçirmediğim biri, sevimli Liddy tarafından yollanmıştı. Ama mektup bizim kızak yolculuğundan söz etmiyor, kısaca eski ve vefakâr bir dostun kaleminden çıkmış gibi bir hava taşıyordu. Liddy memleketinde bir müzik öğretmeniyle evlenmişti; bana adresini bildiriyor, bütün bestelerimi güzel bir ithaf yazısıyla donatıp bir an önce kendisine yollamamı istiyordu. Mektubun içine bir de resmini koymuştu; resim, o çok iyi bildiğim yüz hatlarını, yaşlanıp zarafetlerini yitirmiş olarak gösteriyordu; elden geldiğince nazik bir mektupla kendisine yanıt verdim.</p>

    <p class="paragraf">Ne var ki, bu küçük şeyler, geride hiç iz bırakmadan ruhumun derinliklerine gömülmüş içerikler arasında bulunuyor. Ayrıca, başarımın o seçkin ve tadına doyulmayacak meyveleri, müziği yalnızca ağızlarına almayıp yüreklerinde hisseden soylu ve kibar kişilerle tanışıklıklarım da benim asıl yaşamım içinde yer almıyor, eskisi gibi şimdi de sessizlik içinde sürüp gidiyor bu yaşam, o günden beri de fazlaca değiştiği yok. Bu durumda bana anlatacak tek şey kalıyor; en yakın dostlarımı yazgılarının nereye sürükleyip götürmüş olduğu.</p>

    <p class="paragraf">Bay Imthor’un evine girip çıkanlar, kızı Gertrud’un henüz evde olduğu zamanlardaki kadar fazla değildi artık. Ama her üç haftada bir, evinin duvarlarını süsleyen o pek çok resim arasında, seçkin oda müziğine ayrılmış bir gece düzenleniyor, ben de bu geceleri hiç kaçırmıyordum. Kimi vakit Teiser’i de alıp götürüyordum yanımda. Ne var ki Bay Imthor, benden, başka zamanlarda da gelip kendisini ziyaret etmemi bekliyordu. Ben de bazen akşamın erken saatinde kalkıp ona gitmek üzere yola koyuluyordum. Bay Imthor’un en sevdiği saatti bu; birlikte Gertrud’un bir resminin duvarda asılı olduğu çalışma odasına geçiyorduk. Yaşlı Bay Imthor’la aramda giderek, dıştan bakınca soğuk, ama temelde sağlam bir anlayış havası oluşmuştu, ikimiz de bir araya gelip konuşmadan duramıyorduk; yaptığımız söyleşiler seyrek olmayarak ikimizi de içten içe en çok meşgul eden bir konuya gelip dayanıyordu. Ben sabredemeyip Münih’ten söz ediyor, Gertrud ile kocası arasındaki ilişkinin üzerimde bıraktığı izlenime de değinmeden geçmiyordum. Bay Imthor da beni onaylar gibi başını sallıyordu.</p>

    <p class="paragraf">“Bakarsınız her şey düzelir,” diyordu göğüs geçirerek. “Ne yapalım, elimizden bir şey gelmez. Yazı düşünerek seviniyorum, Gertrud yazın gelip iki ay benim yanımda kalacak. Kendisini görmek için Münih’e seyrek ve gönülsüz gidiyorum. Ayrıca Gertrud öyle yılmadan duruma katlanıyor ki, onu rahatsız etmek, direncini kırmak istemiyorum pek.”</p>

    <p class="paragraf">Gertrud’un mektupları yeni bir şey içermiyordu. Ne var ki paskalyada babasını görmeye geldi, bu arada bizim küçük eve de uğradı; zayıflamış bulduk kendisini, gergin bir hali vardı, karşımızda ne kadar güler yüzlü davranmaya, kendini bizden saklamaya çalışsa da, ciddi bir ifadenin yuvalandığı gözlerinde sık sık alışılmamış bir umutsuzluğun kendini açığa vurduğu dikkatimizden kaçmadı. Benden yeni bestelerimi çalmamı istedi; ama ben kendisinden bize bir şeyler söylemesini rica edince, başını sallayıp olmaz der gibi yüzüme baktı.</p>

    <p class="paragraf">“Bir başka sefer,” dedi kararsızlıkla.</p>

    <p class="paragraf">Rahatının yerinde olmadığını hepimiz anlamıştık; babası, sonradan bana söylediğine göre, sürekli yanında kalmasını önermiş, ama Gertrud buna yanaşmamıştı.</p>

    <p class="paragraf">“Muoth’u seviyor,” dedim.</p>

    <p class="paragraf">Bay Imthor, omuzlarını silkip endişeli gözlerle bana baktı. “Ah, bilmem ki. Kim bu berbat durumda bir yargıya varabilir?! Ama kendi söylediğine bakılırsa, Muoth içinmiş yanında kalışı; Muoth öylesine yıkılmış, öylesine mutsuzluğa düşmüş ki, kendisine sandığından da çok gereksinimi varmış. Gertrud’a belli etmiyormuş ama, yüzünden açıkça okunuyormuş her şey.”</p>

    <p class="paragraf">Ardından sesini alçalttı Bay Imthor, usulcacık ve mahcup, “Gertrud’un açıkladığına göre, içiyormuş hep,” dedi.</p>

    <p class="paragraf">Kendisini teselliye çalışarak, “Zaten Muoth öteden beri içerdi biraz,” dedim. “Ama sarhoş olduğunu da hiç görmedim. Kendisine dikkat ediyor. Kendini kontrol altında tutamayan asabi mizaçlı biri, aslında başkalarından daha çok kendi kendisine yapıyor.”</p>

    <p class="paragraf">Bu iki güzel ve harikulade insanın sessiz sedasız ne korkunç acılar çektiğinden hiçbirimizin haberi yoktu. Birbirlerine karşı duydukları sevginin zamanla kaybolduğunu hiç sanmıyorum. Ne var ki, mizaç bakımından birbirine uygun bir çift değillerdi, yalnızca coşkulu ve yüce saatlerin parlak aydınlığında birbirlerini bulmuşlardı. Muoth yaşama, gönlü şen ve vakur, kucak açmak, kendi doğasının aydınlığında sakin sakin nefes alıp vermek diye bir şeyi tanımamıştı asla. Onun coşkularını ve ruh çöküntülerini, onun düşüp düşüp yeniden kalkıp ayağa dikilmelerini, onun kendini unutmalara ve esrikliklere karşı bitip tükenmeyen susuzluğunu sineye çekmekten ve üzüntüyle karşılamaktan başka yapabileceği bir şey yoktu Gertrud’un; Muoth’u değiştirmek, onun yaşamını paylaşmak elinde değildi. Birbirlerini sevmiş, ama asla bir araya gelememişlerdi; Muoth, Gertrud sayesinde huzur ve doyuma kavuşmaya yönelik içten içe beslediği umudun suya düştüğünü anlamış, Gertrud da kendi istem ve özverisinin boşa harcandığını, Muoth’u avutup kendi kendisinden kurtaramadığını görüp acı çekmişti. Dolayısıyla, her ikisinin de gizli saklı düşleri ve kavuşmak için can attıkları arzuları yıkılıp gitmişti; artık onları bir arada tutan şey, özveriler ve birbirlerini kollayıp gözetmeler olmuştu ve bunu yapabilmeleri de doğrusu bir yüreklilikti.</p>

    <p class="paragraf">Muoth’u bir dahaki görüşüm yazın oldu, Gertrud’u alıp babasına getirmişti. Kendisinde o zamana kadar rastlamadığım bir incelik ve dikkatle davranmıştı Gertrud’a ve bana. Gertrud’u kaybetmekten ne denli korktuğu gözümden kaçmamıştı, ayrıca böyle bir kayba dayanamayacağını sezmiştim. Gertrud’un ise bir yorgunluk vardı üzerinde, tek istediği şey huzurdu, gürültü patırtıdan uzak günlerdi, babasının yanında yeniden toparlanıp serinkanlılığına kavuşabilmeyi umuyordu. Bizim evin bahçesinde hep beraber ılık bir akşam geçirdik. Gertrud annemle Brigitte’nin arasında oturuyor, Brigitte’nin elini tutuyordu. Muoth ise güller arasında usulcacık geziniyor, ben de Teiser’le terasta bir keman sonatı çalıyordum. Gertrud’un sessiz sedasız oturmuş dinlenişi ve o akşam saatindeki huzuru soluyuşu, Brigitte’nin acı çeken güzel kadına derin bir saygıyla sokuluşu, Muoth’un, biraz beli bükük, ağır adımlarla bahçede dolaşıp keman sonatına kulak kabartışı, bütün bunlar bir daha silinmeyecek gibi belleğime kazındı. Bir ara Muoth, biraz şakayla karışık, ama gözlerinde bir hüzün ifadesiyle bana şöyle dedi: “Üç kadın nasıl da yan yana oturuyor! Her üçü içinde de tek mutlu görüneni senin annen. Biz de onun gibi yaşlanmanın yoluna bakmalıyız.”</p>

    <p class="paragraf">Daha sonra ayrıldık birbirimizden, Muoth tek başına Beyrut’a, Gertrud babasıyla dağlara, Teiserler ise Steiermark’a gitti, ben de annemle yine Kuzey Denizi’nin yolunu tuttum. Sık sık sahile inip denizin sesini dinledim, yıllar önce ilkgençlik dönemimdeki gibi yaşamın o hazin-budalaca karmaşasını düşündüm; sevginin bir yarar sağlamayabileceğini, birbirlerine karşı içlerinde iyi niyetler besleyen insanların yine de birbirlerinden habersiz kendi yazgılarını, her biri kendi akıl ermez yazgısını yaşadığını, karşısındakine ne kadar yardım elini uzatmak, ne kadar yakın olmak istese de insanın bunu bir türlü başaramayabileceğini, sanki anlamsız ve bulanık kâbuslar içinde hayret ve dehşetle düşünüp durdum. Muoth’un gençlik ve yaşlılığa ilişkin sözleri yeniden aklıma geldi, acaba bir gün kendi yaşamım da bir yalnızlığa ve duruluğa kavuşacak mı? diye geçirdim içimden. Söyleşi sırasında bu konuya değinmem üzerine annem gülümsedi, halinden gerçekten memnun görünüyordu. Dostum Teiser’i anımsatarak utandırdı beni; dostumun henüz yaşlı sayılmayacağını, ama yaşlı bir insan gibi çok şey görüp yaşadığını, dudaklarında Mozart’tan bir melodi, çocuk gibi gününü gün ettiğini söyledi. İş yaşlanmada değildi, bunu anlıyordum kuşkusuz, belki de bizim çektiğimiz acı ve bilmelerden uzak yaşamımız bir zaman Bay Lohe’nin bana sözünü ettiği hastalıktı sadece. Yoksa bu bilge kişi de mi Teiser gibi bir çocuktu?</p>

    <p class="paragraf">Ne var ki, öyle ya da böyle düşünüp kafa yormalarım hiçbir şeyi değiştirmiyordu. Ama müzik ruhumu duygulandırdığında sözlere gerek kalmaksızın her şeyi kavrıyor, tüm yaşamın derinliklerinde el değmemiş uyumların varlığını algılıyor, olup biten her şeyde bir anlamın ve kusursuz bir yasanın saklı yattığını sezer gibi oluyordum. Bir aldanış da olsa, bu aldanışın içinde yaşıyor, kendimi mutlu hissediyordum.</p>

    <p class="paragraf">Gertrud, yazı kocasından ayrı geçirmese belki daha iyiydi. Gerçi dağlarda dinlenip toparlanmaya başlamıştı, güzün geziden döndüklerinde kendisiyle tekrar karşılaştığım zaman daha sağlıklı ve dirençli görünüyordu. Ne var ki, bu toparlanmaya bağladığımız umutların hepsi sonradan boşa çıktı.</p>

    <p class="paragraf">Gertrud bir iki ay babasının yanında rahat edip biraz dinlenebilmiş, kendini günlük kavga ve patırtıların yer almadığı bir sessizliğin kollarına bırakmıştı, yorgun birinin bir yere uzanır uzanmaz hemen soluğu uykuda alışı gibi tıpkı. Ama sonunda anlaşılmıştı ki, gerek bizim, gerek kendisinin sandığından daha da bitkin durumdaydı. Çünkü Muoth’un onu gelip alacağı zamanın yaklaşması üzerine morali bozulup bir korku düştü yüreğine, uyuyamaz oldu, bir süre daha yanında kalabilmek için babasına yalvarıp yakarmaya başladı.</p>

    <p class="paragraf">Kuşkusuz onun bu durumu biraz korkutmuştu Bay Imthor’u, çünkü Gertrud’un yeni bir güç ve yeni bir şevkle kocasına döneceği için sevindiğine inanmıştı; ama hayır demedi kızının isteğine, hatta ileride kesin bir boşanmaya hazırlık olarak uzun süre kocasından ayrı yaşama düşüncesini, temkini elden bırakmayarak kızının kafasına sokmaya çalıştı. Ne var ki, Gertrud iyice sinirlendi, bu düşünceye karşı koydu.</p>

    <p class="paragraf">“Onu seviyorum ben!” diye sesini yükseltti hırsla. “Ona asla ihanet edemem. Onunla yaşamak zor, hepsi bu kadar! Biraz daha dinlenmek istiyorum sadece, birkaç ay belki, yeniden moralim düzelene kadar.”</p>

    <p class="paragraf">Bay Imthor kızını yatıştırmaya çalıştı, zaten Gertrud’u bir süre daha yanında alıkoymak kendi istediği şeydi. Muoth’a bir mektup yazıp eşinin henüz kendini toparlayamadığını, dolayısıyla bir süre daha yanında kalmak istediğini bildirdi. Ne yazık ki bu haber Muoth’u pek üzdü, Gertrud’dan ayrı yaşadığı aylarda yüreğinde ona karşı aşırı bir özlem birikmişti; ona yakında kavuşacağını düşünerek sevinmiş, kafasının içi iyi niyetlerle dolup taşmaya başlamıştı: Karısının kalbini yine tümüyle kazanacak, ona yine sahip çıkacaktı.</p>

    <p class="paragraf">Böyle bir durumda Bay Imthor’un mektubu Muoth için ağır bir düş kırıklığı oluşturmuştu. Hemen oturup ateşli bir mektupla yanıt verdi, kayınpederine karşı kuşkuyla dolu bir mektuptu bu. Kayınpederinin, Gertrud’un kendisinden boşanmasını istediği, dolayısıyla aleyhinde çalıştığı kanısındaydı. Mektupta, Gertrud’la hemen bir araya gelme arzusunu açığa vuruyordu. Bay Imthor mektupla kalkıp bana geldi; baş başa verip, ne yapılması gerektiğini uzun uzun düşündük. Şu sıra karı kocanın buluşmalarını önlemeyi ikimiz de uygun gördük, çünkü Gertrud’un kavga gürültüye henüz katlanacak durumu yoktu. Bay Imthor hayli endişeliydi, Münih’e gidip, kızının bir süre daha dinlenmesine izin vermesi için Muoth’u ikna etmemi rica etti. Şimdi biliyorum ki, ricasını yerine getirmeliydim aslında. Ne var ki, o zamanlar böyle bir şeyi sakıncalı bulmuştum; kayınpederinin dert ortağı olduğumu, yaşamının bizzat bana açmadığı sorunlarına aşina bulunduğumu dostumun bilmesine sakıncalı gözüyle bakmıştım. Dolayısıyla, Bay Imthor’un isteğini yerine getirmeye yanaşmadım; bunun üzerine Bay Imthor bir mektup yolladı sadece, mektup da durumda hiçbir düzelme sağlamadı kuşkusuz.</p>

    <p class="paragraf">Muoth’un kendisi çıkıp geldi ansızın, sevgi ve kuşkusunun pek dizginlenmemiş heyecan ve coşkusuyla hepimizin içine korku saldı. Aradaki kısa süreli mektuplaşma konusunda bir şey bilmeyen Gertrud’u, henüz beklemediği kocasının ziyareti ve onun neredeyse sinirli ve telaşlı hali şaşırtmış, serseme çevirmişti. Tatsız bir sahne geçmişti aralarında, bu sahneye ilişkin fazla bir şey öğrenememiştim. Bildiğim kadarıyla, Muoth kendisiyle Münih’e dönmesini ısrarla istemişti Gertrud’dan. Gertrud da, Muoth ille istiyorsa dönmeye hazır olduğunu açıklamış, ama bir süre daha babasının yanında kalmasına izin vermesini rica etmişti; yorgunluğunu henüz atamamıştı üzerinden, biraz daha dinlenmesi gerekiyordu. Bunun üzerine Muoth kendisinden uzaklaşmak istemekle suçlamıştı Gertrud’u, babasının onu aleyhinde kışkırttığını ileri sürmüştü. Gertrud’un yumuşak açıklamaları karşısında kuşkusu daha da büyümüş, bir öfke ve kin nöbetine kapılarak Gertrud’a hemen kendisine dönmesini emretmek gibi bir budalalığa kalkışmıştı. Gertrud da bunu onuruna yedirememiş, serinkanlılığını kaybetmemişse de kocasını daha fazla dinlemeye yanaşmayarak kesinlikle babasının evinden ayrılmayacağını açıklamıştı. Bu sahneyi ertesi sabah bir çeşit uzlaşma izlemiş, Muoth yaptığından utanıp pişmanlık duyarak Gertrud’un bütün isteklerine peki demişti. Sonra da bana uğramadan yine Münih’in yolunu tutmuştu.</p>

    <p class="paragraf">Bütün bunları öğrenince dehşete kapıldım, baştan beri korkup durduğum felaketin yaklaştığını sezdim ansızın. O çirkin ve aptalca sahneden sonra, diye geçirdim içimden, artık Gertrud Münih’e dönmek için gereken neşe ve cesareti kolayca bulamayacaktır. Bu arada da morali bozulacak olan Muoth, içindeki tüm özleme karşın Gertrud’a daha da yabancılaşmak gibi sakıncalı bir durumla yüz yüze gelecekti. Bir süre mutlu yaşadığı evde bundan böyle tek başına oturmaya katlanamayacak, umutsuzluğa kapılıp kendini içkiye verecek, belki de başka kadınlarla düşüp kalkmaya başlayacaktı, zaten peşinden koşan kadınlar eksik değildi.</p>

    <p class="paragraf">Bir süre sütlimandı ortalık; Muoth mektup yazıp Gertrud’dan bir kez daha af diledi, Gertrud da mektupla karşılık verip bir acıma duygusuyla ve tatlılıkla sabırlı olmasını istedi Muoth’tan. Bu dönemde pek sık görmedim Gertrud’u. Zaman zaman ona şarkı söyletmeye çalışıyordum, ama her seferinde olmaz diyerek başını sallıyordu. Ne var ki, pek çok kez piyanonun başında otururken rastlıyordum kendisine.</p>

    <p class="paragraf">Her zaman güçlü, neşeli ve gönlü rahat gördüğüm bu güzel ve mağrur kadını, şimdi böyle ürkek ve duygu dünyasında böylesine sarsılmış bulmak bana tuhaf ve ürkütücü gelmekteydi. Gertrud bazen annemi ziyaret edip halimizi hatırımızı soruyor, yaşlı kadının yanı başında gri divanın üzerinde kısa bir süre oturup oradan buradan konuşmaya çalışıyordu. İçim sızlayarak konuşmalarına kulak veriyor, bir gülümsemeyi dudaklarına oturtabilmek için ne kadar zahmet çektiğini görüyordum. Sanki ne ben, ne bir başkası çektiği acılar konusunda bir şey biliyormuşuz, durumu yalnızca bir sinirlilik ve bedensel bir güçsüzlük olarak değerlendiriyormuşuz gibi bir hava yaratmaya çalışıyorduk. Dolayısıyla, gözlerinin içine pek bakamıyordum, saklayıp açığa vurmadığı, benim bilmemi istemediği yürekler acısı çaresizlik, gözlerinde açık seçik okunuyordu çünkü. Adeta her şey eskisi gibiymişçesine birbirimizle buluşup görüşüyorduk; ama yine de birbirimizden utanıyor, yüz yüze gelmemeye bakıyorduk. Ve bu hazin duygu karmaşası ortasında zaman zaman içime ansızın bir ateş düşüyor, Gertrud’un kalbinin artık kocasına ait sayılmayacağı, tekrar özgürlüğünü ele geçirdiği, onu yeniden kaybetmeyerek gönlünü kazanmanın, kendisini kalbime bastırıp acı ve ıstıraplarından kurtarmanın bana düştüğünü kafamdan geçiriyordum. Böyle zamanlarda odama kapanıyor, operamın o yanıp tutuşan istek dolu müziğini çalıp duruyordum; yeniden sevmeye başlamıştım bu müziği, yeniden anlamaya başlamıştım. Ateşler içinde, özlem ve susuzlukla kavrularak geceler geçiriyor, gençliğin ve gerçekleşmeden kalmış arzuların gülümsemelerle alt edilmiş tüm acılarını yeniden yaşıyordum. Gertrud için yanıp tutuştuğum ve dudaklarına o biricik öpücüğü kondurduğum zamankinden daha az şiddetle duyumsuyor değildim bu acıları. Söz konusu öpücük dudaklarımda yine alev alev tutuşmaya başlamış, yılların huzur ve yoksunluğunu birkaç saatte yakıp küle çevirmişti.</p>

    <p class="paragraf">Yalnızca Gertrud’un yanında içimdeki yangın sönüp gidiyordu. Gönlümdeki özlemin peşinden gidecek, dostum olan kocasını hiç umursamaksızın Gertrud’un kalbini kazanmaya çalışacak kadar aptal ve soysuz biri olsam da, acı çeken, narin, ıstırabına inatla kendini terk etmiş bu kadının bakışları karşısında ona, acıma ve koruyup gözetme dışında bir başka duyguyla yaklaşmaktan utanç duyuyordum. Öte yandan, acı çektiği ve belki de umudunu yitirdiği ölçüde, Gertrud daha mağrur ve yanına yaklaşılmaz bir kişi kimliğine bürünüyordu. Uzun boylu bedenini, narin ve kumral başını her zamankinden daha dik ve soylu taşıyıp duruyor, içimizden hiçbirinin birazcık olsun yanına sokulmasına ve bu taşıma işinde kendisine yardım etmesine izin vermiyordu.</p>

    <p class="paragraf">Bu uzun ve suskun haftalar, belki de hayatımda yaşadığım en zor haftalar oldu. Bir yanda Gertrud vardı, bana yakın, ama yine de erişilmez, yalnız kalmak isteyen, beni kendisine ulaştıracak bir yolun bulunmadığı Gertrud; öbür yanda beni sevdiğini bildiğim, uzunca zaman kendisiyle yüz yüze gelmemeye çalıştıktan sonra yavaş yavaş yine aramızda oldukça iyi bir diyaloğun kurulduğu Brigitte; üçümüzün arasında da benim yaşlı annem. Annem hepimizin acı çektiğini görüyor, her şeyi seziyor, öyleyken ağzını açıp bir şey söylemeyi göze alamıyordu; çünkü ben de inatla susuyordum, kendi durumumdan tek kelimeyle söz açmak elimden gelmiyordu. Ama işin en berbat yanı, en yakın dostlarımın kendilerini mahvedişlerine içimde ölümcül bir duyguyla seyirci kalışım, kendilerini mahvettiklerinden hiç kuşku duymayışıma karşın onlara el uzatamayışım, kendilerini mahvettiklerini bildiğimi bile onlara sezdiremeyişimdi.</p>

    <p class="paragraf">Öyle görülüyor ki, içimizde en çok acı çeken Gertrud’un babasıydı. Kendisini yıllar önce akıllı, çakı gibi, sessiz-şen bir yaşlı bey olarak tanıdığımdan bu yana kocamış, değişmişti; eskisi gibi gür çıkmıyordu sesi, konuşmasında bir tedirginlik vardı, eskisi gibi şaka yapmıyordu artık, endişeli ve acınacak haldeydi. Kasım ayıydı, bir gün kalkıp onu görmeye gittim; amacım, arkadaşlık edip kendisine moral vermekten çok, yeni haberler işitmek ve kendim de biraz umuda kapılmaktı.</p>

    <p class="paragraf">Bay Imthor beni çalışma odasında kabul etti, en değerli purolarından birini ikram etti bana, kaygı ve tasadan uzak, nazik bir hava içinde sohbete başladı, ama kendisine hayli zahmet veren bu konuşma üslubunu bıraktı çok geçmeden. Hüzün dolu bir gülümsemeyle bana bakarak şöyle dedi: “Durumun nasıl olduğunu sormak istiyorsunuz sanırım. Kötü, sevgili dostum, kötü. Anlaşılan kızcağız bizim bildiğimizden de çok acı çekti, yoksa kendini toparlaması bu kadar uzun sürmezdi. Ben kesinlikle boşanmalarından yanayım, ama o böyle bir şey duymak istemiyor. Seviyor kocasını, en azından kendisi böyle söylüyor, ama öte yandan korkuyor ondan! Bu da hoş bir şey değil. Hasta yavrucak, gözlerini kapayıp hiçbir şey görmek istemiyor artık; yeter ki bekleyin, beni rahat bırakın, zamanla yine her şey düzelecek, diyor. Sinirsel bir durum, doğru, ama yine de hastalığı bana daha ciddi gibi görünüyor. Düşünebiliyor musunuz, kocasına tekrar dönerse onun kendisine kötülük edeceğinden korkuyor bazen! Öte yandan da onu sevdiğini söylüyor.”</p>

    <p class="paragraf">Görüldüğü kadarıyla Bay Imthor kızını anlamıyor, olup bitenleri çaresizlikle izliyordu. Gertrud’un ıstırabını ben anlamıyor değildim kuşkusuz, sevgi ve gurur arasında bir savaştı bu. Kocasının kendisini döveceğinden korkmuyordu; korktuğu şey, böyle bir durumda kocasına saygısını yitirecek olmasıydı; tedirginlik içinde bekleyerek yeniden güç kazanmayı umuyordu. Kocasını kontrol altında tutmuş, onu büyülemişti adeta, ama bu arada öylesine bitkin düşmüştü ki, aynı şeyi bu kez başaracağına güvenemiyordu, işte buydu Gertrud’un hastalığı. Zamanla kocasını yeniden özlemeye başlamıştı, ama bir arada yaşamaya yönelik yeni bir girişimin sonuçsuz kalması durumunda onu büsbütün kaybedeceğinden de korkmaktaydı. Küstah aşk hayallerimin ne kadar işe yaramaz ve körlük ürünü şeyler olduğunu bundan böyle açık seçik görüyordum; Gertrud kocasını seviyordu, asla bir başkasına gönül verecek gibi değildi.</p>

    <p class="paragraf">Bay Imthor, dostum olduğunu bildiği için Muoth hakkında konuşmaktan kaçınıyordu. Ama ondan nefret ediyor, nasıl Gertrud’un aklını başından alabildiğini bir türlü anlayamıyordu, masum insanları yakalayıp bir daha koyvermeyen azılı bir büyücü gibi tasarlıyordu Muoth’u. Eh, tutku her zaman bir bilmecedir, çözülmesi olanaksızdır; ne yazık ki kesin olan bir şey varsa, o da yaşamın, en güzel evlatlarını kollayıp gözetmediği, çokluk en seçkin insanların, başkaları dururken, kendilerini mahvedecek kişiyi sevmeden duramadıklarıdır.</p>

    <p class="paragraf">Bu sıkıntılı durumda, Muoth’tan aldığım kısa bir mektup Hızır gibi imdadıma yetişmişti. Şöyle yazıyordu mektupta: “Sevgili Kuhn! Operan artık her yerde sahneye konuyor, bizim buradakinden daha iyi sergileniyor belki de. Ama sen yine de bir ara çıkıp gelsen buraya, güzel bir şey olurdu, örneğin benim için belirlediğin partisyonu iki kez söyleyeceğim önümüzdeki hafta. Biliyorsun karım rahatsız, evde yalnızım. Diyeceğim, hiç çekinmeden bende kalabilirsin. Ama yanında başka kimseyi getirme lütfen! Yürekten selamlar, dostun Muoth.”</p>

    <p class="paragraf">Muoth alabildiğine seyrek mektup yazan biriydi, hele gereksiz mektuplar yazdığı hiç görülmezdi; dolayısıyla, hemen yola çıkmaya karar verdim. Bana ihtiyacı olmalıydı. Bir an aklımdan geçti, Gertrud’a haber vereyim dedim. Aradaki buzları eritmek için belki de tam fırsattı bu, bakarsın kocasına ulaştırılmak üzere elime bir mektup tutuşturabilir ya da bir çift tatlı sözün iletilmesini benden isteyebilirdi; belki kocasını çağırabilir, belki de kendisi kalkıp benimle Münih’e gelebilirdi. Sadece bir an kafamdan geçmişti bu düşünce, ama gereğini yapmadım, öylece kaldı. Yola koyulmadan babasını gidip gördüm, o kadar.</p>

    <p class="paragraf">Güz sonunda berbat, yağmurlu ve fırtınalı bir gündü; Münih’ten bakınca, yeni yağmış karlarla örtülü yakın dağlar bazen ancak bir saatlik bir süre görülebiliyordu, kentte kapalı ve yağmurluydu hava. Hiç vakit geçirmeden arabaya atlayıp Muoth’un evine gittim. Her şey bir yıl önceki gibiydi, aynı uşak, aynı odalar, aynı yerlerde duran mobilyalar; ne var ki her şey bir boşluğu sergiliyor, evde oturulmadığını ele veriyordu. Gertrud’un sürekli ilgilendiği çiçekler de yoktu ayrıca. Muoth evde değildi; uşak beni kalacağım odaya götürdü, bavullarımı açıp eşyalarımı yerleştirmeme yardım etti. Üstümü değiştirip, evin beyi henüz ortada görünmediğinden müzik salonuna indim, çift pencerelerin ardından ağaçların uğultusunu dinledim. Boş zamandan yararlanıp geçmişi düşündüm. Oturup resimlere baktıkça ve kitapları karıştırdıkça hüznüm arttı; bu ev için artık bir şey yapılamazmış gibi bir duyguya kapıldım. Kızgınlıkla piyanonun başına geçip yararsız düşünceleri kafamdan kovmak istedim, sanki gerilerde kalmış güzelliklere yeniden kavuşmamı sağlayabilirmiş gibi benim düğün prelüdünü çalmaya koyuldum.</p>

    <p class="paragraf">Sonunda bitişik odadan hızlı ve ağır ayak sesleri işittim. Derken Muoth girdi içeri. Elini uzatıp yorgun bir ifadeyle yüzüme baktı.</p>

    <p class="paragraf">“Özür dilerim,” dedi. “Operada biraz işim vardı; biliyorsun, bu akşam sahneye çıkacağım. Şimdi seninle yemek yiyelim, tamam mı?”</p>

    <p class="paragraf">Önden yürüdü kendisi, Muoth’u değişmiş buldum, dalgın ve ilgisiz bir hali vardı; yalnızca operadan konuşuyor, başka bir konudan söz açılmasını istemez görünüyordu. Yemekten sonra sessiz sedasız, adeta ne yapacağımızı bilemeyerek hasır koltuklara karşılıklı kurulmuştuk ki, birden konuşmaya başladı: “Gelmekle ne iyi ettin. Ben de karşılığında aryaları bu akşam bir kat daha güzel söylemeye çalışacağım.”</p>

    <p class="paragraf">“Teşekkür ederim,” diye yanıtladım. “İyi görünmüyorsun.”</p>

    <p class="paragraf">“Öyle mi dersin? Eh, neşelenmeye bakalım şimdi. Nasıl olsa karısı geziye çıkmış bir bekârım, biliyorsun.”</p>

    <p class="paragraf">“Evet.” Gözlerini yana çevirdi.</p>

    <p class="paragraf">“Gertrud’la ilgili yeni bir haber var mı?”</p>

    <p class="paragraf">“Önemli bir haber yok. Sinirleri hâlâ yatışmış değil, geceleri iyi uyuyamıyor.”</p>

    <p class="paragraf">“Pekâlâ, kapatalım bu konuyu. Nasıl olsa sizin yanınızda emin ellerdedir.”</p>

    <p class="paragraf">Ayağa kalktı ardından, odanın içinde gezinmeye koyuldu. Bir şey daha söylemek ister gibiydi; süzerek, adeta güvensiz bakışlarla bana baktı.</p>

    <p class="paragraf">Güldü sonra, söylemek istediği şeyi söylemeden bıraktı.</p>

    <p class="paragraf">“Lotte yeniden çıktı ortaya,” diye başladı tekrar konuşmaya.</p>

    <p class="paragraf">“Lotte mi?”</p>

    <p class="paragraf">“Evet, bir zaman sana gelip beni şikâyet etmişti hani. Kendisi burada şimdi, evlenmiş. Anlaşılan yine ilgileniyor benimle. Eve geldi, gerçek anlamda bir ziyarette bulundu.”</p>

    <p class="paragraf">Kurnaz bir bakışla yeniden bana baktı, benim irkildiğimi görünce güldü.</p>

    <p class="paragraf">“Kabul ettin mi?” diye sordum duraksayarak.</p>

    <p class="paragraf">“Ah, senin benden bekleyeceğin şey bu! Hayır azizim, geldiği gibi yolladım gitti. Ama özür dilerim, saçma sapan şeyler konuşuyorum. Yorgunluktan öleceğim neredeyse, akşamleyin de operada sahneye çıkacağım. İzin verirsen, bitişik odada bir saat uzanıp dinlenmek istiyorum.”</p>

    <p class="paragraf">“İyi, Heinrich, dinlen, ben de biraz kente inerim. Bir araba çağırtır mısın benim için?”</p>

    <p class="paragraf">Yeniden dilimi yutmuş gibi evde oturmak ve ağaçlarda gezinen rüzgârın sesini dinlemek istemedim. Kente indim, belli bir amacım yoktu, eski resim müzesine düştü yolum. Yarım saat kadar bulanık ve gri ışıkta eski resimlere baktım, derken müzenin kapanma vakti geldi, ben de bir kahveye girip oturarak gazeteleri gözden geçirdim, yüksek pencerelerin geniş camlarından yağmur sularıyla ıslanmış sokağı seyrettim. Kafama koymuştum, ne pahasına olursa olsun aradaki bu soğukluk duvarını yıkarak Muoth’la açık açık konuşacaktım.</p>

    <p class="paragraf">Ne var ki eve döndüğümde gülümsüyordu Muoth, neşesi yerindeydi.</p>

    <p class="paragraf">“Uykusuzluktandı hepsi, o kadar,” dedi zinde bir sesle. “Şimdi kendimi yine dipdiri hissediyorum. Bana bir şey çalacaksın, tamam mı? Dostuna bir iyilik yapmak istiyorsan şu prelüdünü çal, dinleyelim örneğin.”</p>

    <p class="paragraf">Onu bir anda böyle değişmiş gördüğüme hem sevinmiş, hem şaşırmıştım; isteğini yerine getirdim. Daha sonra Muoth eskisi gibi benimle çene çalmaya başladı; alaylı ve biraz kuşkulu, renkli kaprislerini sergiledi karşımda, yeniden gönlümü kazandı tümüyle. Dostluğumuzun ilk zamanları geldi aklıma, akşam sokağa çıkarken elimde olmaksızın başımı çevirip eve baktım ve sordum: “Köpeğin yok mu artık?”</p>

    <p class="paragraf">“Hayır. Gertrud köpek istemedi.”</p>

    <p class="paragraf">Bir arabaya atlayıp konuşmadan operaya gittik. Orkestra şefini selamlayıp gösterilen yere oturdum, iyi bildiğim müziği bir kez daha dinledim, son defakinden değişikti her şey. Bu kez locada tek başımaydım, Gertrud yoktu, sahnedeki oyuncu da Muoth’tan bir başkasıydı adeta. Büyük bir coşku ve güçle aryaları söylüyordu; anlaşıldığına göre izleyiciler onu bu rolde seviyor, başından başlayarak ona yoğun bir ilgi gösteriyorlardı. Gelgelelim, ben Muoth’un okuyuşundaki coşkuyu abartılı, sesini fazla gürültülü, neredeyse kaba buldum. İlk antraktta aşağı inip gördüm kendisini. Yine soyunma odasında oturmuş, şampanya içiyordu, birkaç kelime konuştuk, bakışları biraz çakırkeyif birinin bakışları gibi sağda solda gezinip duruyordu. Daha sonra Muoth üstünü değiştirirken, ben orkestra şefini arayıp buldum.</p>

    <p class="paragraf">“Söyler misiniz, Muoth hasta mı acaba?” diye sordum. “Bana öyle geliyor ki, içtiği şampanyayla ayakta durmaya çalışıyor. Biliyorsunuz, benim dostum kendisi.”</p>

    <p class="paragraf">Şef, kuşkuyla bana baktı.</p>

    <p class="paragraf">“Hasta olup olmadığını bilmiyorum. Ama kendisini mahvettiği kuşkusuz. Bazen neredeyse sarhoş halde sahneye çıktı; zaten içmedi mi berbat oynuyor, söylediği aryalar bir şeye benzemiyor. Öteden beri hep bir kadeh şampanya içerek çıkmıştı seyirci karşısına, ama şimdi koca bir şişeyi boşaltmadan sahneye ayak attığı yok. Kendisiyle bir konuşsanız. Ama fazla bir şey yapabileceğinizi sanmıyorum. Muoth bile bile mahvediyor kendini.”</p>

    <p class="paragraf">Muoth gelip aldı beni, hemen yakındaki bir restoranda akşam yemeği yedik. Öğleyin olduğu gibi yine bitkin ve yanına yaklaşılmaz bir durumdaydı, koyu kırmızı şaraptan ölçü falan tanımayarak içip durdu, yoksa uyuyamayacağını ileri sürdü; dünyada yorgunluğundan ve uyku gereksiniminden başka şeylerin de bulunduğunu ne pahasına olursa olsun unutmak ister gibiydi.</p>

    <p class="paragraf">Yolda, arabanın içinde bir an kendine gelir gibi oldu, bana bakıp güldü ve şöyle dedi: “Eh, kocaoğlan, bu dünyadan çekip gittim mi senin operanın turşusunu kurarsın artık, çünkü benden başka kimse oynadığım rolün üstesinden gelemez.”</p>

    <p class="paragraf">Ertesi sabah yataktan geç kalktı, bir yorgunluk ve miskinlik vardı üzerinde, gözlerinde bir güvensizlik ve yüzünde solukluk. Kahvaltıdan sonra karşıma alıp tavsiye yollu konuştum kendisiyle.</p>

    <p class="paragraf">“Kendini mahvediyorsun,” dedim üzgün ve içerlemiş. “Şampanya içerek kendini zinde tutmaya çalışıyorsun, ama bunun acısını ileride çekeceğine kuşku yok. Neden böyle davrandığını anlayabiliyorum ve bir karın olmasaydı bir şey demezdim. Ama gerek ruhsal, gerek bedensel bakımdan kendini sağlıklı durumda tutman ve toparlaman gerekiyor, karına borçlusun çünkü bunu.”</p>

    <p class="paragraf">“Öyle mi?” diyerek hafifçe gülümsedi Muoth, benim ateşli ateşli konuşmam kendisini eğlendirmişe benziyordu. “Peki, onun kendisi ne borçlu bana? O kendini toparlamaya çalışıyor mu? Babasının dizi dibinde oturuyor, beni tek başıma bırakıyor burada. O toparlanmazken, ben ne diye bunu yapacakmışım? Aramızda artık bir şey kalmadığını herkes çoktan öğrendi, sen de biliyorsun bunu. Üstelik operada şarkı söylemem, seyircileri eğlendirmem isteniyor. İçimdeki boşluk duygusu ve tiksintiyle nasıl yaparım bunu; her şeyden tiksiniyorum, en fazla da sanattan.”</p>

    <p class="paragraf">“Yine de davranışını değiştirmen gerekiyor Muoth. Şimdiki halde kendini mutlu hissedebilsen neyse! Gelgelelim, durumun yürekler acısı. Şarkı söylemek çok geliyorsa, izin al, hemen izin koparabilirsin istersen; şarkı söyleyip karşılığında aldığın ücrete hiç de gereksinimin yok. Dağlara çık, dolaş biraz, ya da deniz kenarına git, olmazsa bir başka yere, yeniden sağlığına kavuş. Şu aptalca içmeyi de bırak artık! Yalnız aptalca değil, korkakça aynı zamanda, bunu kendin de biliyorsun kuşkusuz.”</p>

    <p class="paragraf">Muoth sadece gülümsedi, “Güzel,” dedi soğuk bir edayla. “Öyleyse sen de bir ara git bir vals yap! İyi gelecektir sana, inan! Hep o aptal bacağını düşünmemeye çalış, çünkü seninkisi bir kuruntu yalnızca!”</p>

    <p class="paragraf">İçerlemiş, “Bırak bu sözleri,” diye yükselttim sesimi. “Sen de çok iyi biliyorsun ki, farklı bir durum söz konusu. Yapabilsem güle oynaya dans ederdim, ama yapamam. Oysa sen kendini toparlayabilir, daha aklı başında davranabilirsin. İçmeyi mutlaka bırakacaksın!”</p>

    <p class="paragraf">“Mutlaka! Azizim Kuhn, güleceğim geliyor. Sen nasıl dans edemezsen, ben de değiştiremem kendimi, içmeyi de bırakamam. Beni zar zor hayatta tutan, bana neşe veren bir şeyi elden çıkaramam, anlatabildim mi? Ayyaşları içkiden vazgeçirebilirsin, Selamet Ordusu’nda ya da bir başka yerde kendilerine daha iyi ve daha sürekli doyum sağla yeter ki. Benim için de böyle bir şey söz konusuydu, bu da kadınlardı. Benim kadınım benim olduktan ve beni terk ettikten sonra başka kadınlarla asla düşüp kalkamam artık; bu yüzden de...”</p>

    <p class="paragraf">“Seni terk etmedi o! Yine sana dönüp gelecek. Şu sıra hasta sadece.”</p>

    <p class="paragraf">“Sen böyle düşünüyorsun, onun kendisi de böyle düşünüyor, biliyorum. Ama bana döneceği yok. Batacak bir gemiyi ilkin fareler terk eder. Belki de geminin denizin dibini boyladığını bilmiyorsunuz. Yalnızca tatsız bir sağanağa yakalanmış hissediyorsunuz kendinizi ve kaçıyorsunuz, çok yakında dönüp gelmek gibi bir iyi niyetle kuşkusuz.”</p>

    <p class="paragraf">“Tanrım, konuşma böyle! Şimdiye kadar umutsuzluğa düştüğün çok oldu, ama sonradan yine düzeldi her şey.”</p>

    <p class="paragraf">“Doğru. Düzeldi, çünkü kendimi teselli edecek ya da uyuşturacak bir şey bulmuştum; bir defasında bir kadındı bu, bir defasında sevdiğim bir dost –evet, bana böyle bir hizmette de bulundun bir zaman!–, bir başka sefer müzik ya da operada seyircilerin alkışı. Şimdiyse özellikle böylesi şeyler beni sevindirmiyor asla; içmemin nedeni de bu. Birkaç kadeh yuvarlamadan şarkı söyleyecek durumda hissetmiyorum kendimi. Birkaç kadeh yuvarlamadan düşünemiyor, konuşamıyor, yaşayamıyorum, kendime katlanamıyorum da. Ve şimdi sözün kısası – sana ne kadar yakışıyorsa da bırak vaaz vermeyi. Daha önce de bir defa yaşadım bunu, yaklaşık on iki yıl önce. O zaman da biri bana vaaz verdi, bir türlü de bıkmadı vaaz vermekten, bir kız yüzünden; tesadüf bu ya, aleyhinde konuşup durduğu kişi de benim en iyi dostum olan biriydi.”</p>

    <p class="paragraf">“Peki sonra?”</p>

    <p class="paragraf">“Sonra onu kapı dışarı etmeye zorladı beni, sonra da uzun süre bir dosttan uzak yaşadım, derken sen çıkıp geldin.”</p>

    <p class="paragraf">“Anlıyorum.”</p>

    <p class="paragraf">“Öyle mi?” dedi Muoth yumuşak bir sesle. “Şimdi seçme sırası sende. Ama şunu söyleyeyim ki, sen de şimdi beni bırakıp gidersen, güzel bir şey olmaz bu. Senden hoşlanıyorum, anladın mı? Ayrıca, senin hoşlanacağın bir şey düşündüm.”</p>

    <p class="paragraf">“Ya! Neymiş o?”</p>

    <p class="paragraf">“Bak, benim karımı seviyorsun nasıl olsa – ya da en azından sevdin. Ben de seviyorum onu, hem de çok. Bu akşam bir şölen düzenleyelim, senden ve benden başka kimsenin katılmayacağı bir şölen, Gertrud’un şerefine, çünkü bunun için bir neden var ortada. Gertrud’un portresini yaptırdım, ilkbaharda portresini yapan ressama sürekli gidip geldi Gertrud. Sık sık ben de yanında bulundum. Ama derken karım çekip gitti, neredeyse bitmek üzereydi resim. Ressam onun bir kez daha poz vermesini istiyordu, ama Gertrud’un dönüp gelmesini beklemekten bıktım artık, resmi olduğu şekliyle ressamdan istettim. Bir hafta önceydi. Bu arada resim çerçevelendi, dün de eve getirilip bırakıldı. Sana hemen göstermek isterdim ama, bu bir tören havası içinde gerçekleşirse daha iyi olur diye düşündüm. Öyle ya, birkaç kadeh şampanya içmeden güzel kaçmaz bunu yapmak. Neşemi nasıl bulurum yoksa! Ne diyorsun şimdi?”</p>

    <p class="paragraf">Onun şakayla karışık bu sözlerinin gerisinde bir duygulanmışlığın, hatta gözyaşlarının saklı yattığını seziyordum, içimden öyle gelmese de keyifli keyifli kabullendim öneriyi. Kendisi için tümüyle yitirilmiş görünen, benim içinse gerçekten elden çıkıp gitmiş olan Gertrud’un şerefine geceyi hazırlamaya koyulduk.</p>

    <p class="paragraf">“Gertrud’un çiçeklerini anımsıyor musun hâlâ?” diye sordu Muoth. “Ben çiçeklerden hiç anlamam, isimlerini de pek bilmem. Gertrud’un beyaz ve sarı çiçekleri vardı hep, kırmızı çiçekleri de. Unuttun mu hepsini?”</p>

    <p class="paragraf">“Hayır, birkaçı aklımda henüz. Neden sordun?”</p>

    <p class="paragraf">“Gidip bu çiçeklerden almalısın. Bir araba çağırt, ben de zaten kente ineceğim. Gertrud da aramızdaymış gibi düzenleyelim her şeyi.”</p>

    <p class="paragraf">Bu arada aklına başka bazı şeyler de geldi Muoth’un; anladım ki, şimdiye kadar derin derin ve sürekli Gertrud’u düşünüp durmuştu. Bunu fark etmek hem rahatlattı içimi, hem sızlattı. Gertrud’un hatırı için köpek beslemez olmuştu Muoth ve yalnız yaşıyordu, oysa eskiden hiç uzun süre kadınsız yapamamıştı. Resmini getirtmişti Gertrud’un, bana onun sevdiği çiçekleri almamı söylemişti! Sanki yüzündeki bir maskeyi çekip almış, katı ve bencil yüz hatlarının arkasında saklı çocuksu bir sima açığa çıkmıştı.</p>

    <p class="paragraf">“Ama,” diye itirazda bulundum, “resmi en iyisi şimdi görelim ya da ikindi üzeri. Biliyorsun, resimlere gündüz ışığında bakılır.”</p>

    <p class="paragraf">“Olsun, nihayet yarın da yeterince uzun süre görebilirsin. Umarım bir şeye benzemiştir, ama aslında pek önemli değil, çünkü bizim görmek istediğimiz sadece Gertrud’dur.”</p>

    <p class="paragraf">Yemekten sonra kente inip alışveriş yaptık, çiçekleri aldık her şeyden önce: Büyük bir buket krizantem, bir sepet gül ve birkaç demet beyaz leylak. Bu arada Muoth’un aklına gelip bir büyük buket çiçek de R.’ye, Gertrud’a gönderdi.</p>

    <p class="paragraf">“Gerçekten çiçeklerde bir güzellik var,” dedi Muoth düşünceli düşünceli. “Gertrud’un neden onları sevdiğini anlıyorum. Ben de hoşlanıyorum çiçeklerden, ne var ki onlara gereken özeni göstermek elimde değil. Bir kadın ilgilenmedi mi, benim kaldığım yerde ne düzen vardır, ne de rahat edilecek bir ortam.”</p>

    <p class="paragraf">Akşamleyin müzik salonunda Gertrud’un yeni resmiyle karşılaştım, üstü ipek bir bezle örtülmüştü. Daha önce güzel bir ziyafet çekmiştik kendimize, Muoth ilkin benim düğün prelüdünü dinlemek istedi. Ben prelüdü çaldıktan sonra, örtüyü çekip aldı resmin üzerinden; bir süre hiçbir şey konuşmadan resmin önünde dikildik. Açık renk yazlık bir giysi vardı Gertrud’un üzerinde; boylu boyunca resme geçirilmiş, o aşina bakışlarıyla aydınlık gözleri bize çevrilmişti. Bir süre geçti aradan, derken Muoth’la bakışıp birbirimize elimizi uzattık. Muoth iki kadehe Ren şarabı doldurdu, resme başını eğerek bir selam yolladı, sonra ikimizin de o an kendisinden başka şey düşünmediği Gertrud’un şerefine kadeh kaldırdık. Ardından Muoth, resmi özenle kucaklayıp salondan çıkardı.</p>

    <p class="paragraf">Bir şarkı söylemesini rica ettimse de, yanaşmadı.</p>

    <p class="paragraf">“Anımsıyor musun,” dedi gülümseyerek, “nasıl nikâhımdan önceki akşam seninle bir arada oturmuştuk? İşte yine bekârım şimdi, bir kez daha kadehleri çınlatıp neşelenmeye bakalım. Senin şu Teiser de yanımızda olacaktı ki! Neşe, sevinç nedir, benden ve senden daha iyi bilen biri o. Döndüğünde kendisine güzel güzel selamlarımı söylersin. Benden pek hoşlanmaz ya, olsun.”</p>

    <p class="paragraf">Keyifli saatlerinin tadını çıkarırken hep yaptığı gibi, kontrol altında tutulan temkinli bir neşeyle gevezeliğe başladı; geçmişteki olayları anımsattı bana; önemsizleri, rastgele nitelik taşıyanları da içinde olmak üzere, çoktan unuttuğunu sandığım her şeyin hiç kaybolmadan belleğinde yaşamasına doğrusu şaşmıştım. Marion’la birlikte yaşadığı evinde Kranzl ve ötekilerle geçirdiğimiz ilk gece ve o zamanki kavgamız da aklından çıkmamıştı. Yalnızca Gertrud’un lafını hiç ağzına almadı, Gertrud’un aramıza gelip katıldığı zamana hiç değinmedi, bundan da memnunluk duydum.</p>

    <p class="paragraf">Birlikte geçirmekte olduğumuz beklenmedik güzellikteki saatler sevindirmişti beni, nefis şaraba fazla yüklenmesini hoş karşılayıp, bir uyarıda bulunmak istemedim. Bu gibi saatleri onun ne kadar seyrek yaşadığını, böyle saatler çıkıp gelmeyegörsün, onlara nasıl kol kanat gerdiğini, öte yandan söz konusu saatlerin de asla şarapsız ortada görünmediğini biliyordum çünkü. Ve yine biliyordum ki, onda bu ruh durumu uzun sürmeyecek, yarın yine surat asacak, yanına yaklaşılmaz birine dönüşecekti. Öyleyken Muoth’un çelişkili de olsa zekice ve düşünceli sözlerini dinlerken benim de içimi sıcacık duygular kapladı, neredeyse bir neşe havası sardı ruhumu. Zaman zaman Muoth, yalnızca bu gibi saatlere özgü olup, düş görürken uyanmış birinin bakışları gibi görünen o güzelim bakışlarından biriyle bana bakıyordu.</p>

    <p class="paragraf">Bir ara susup düşüncelere daldığını görünce, teosof Bay Lohe’nin yalnız yaşayan insanın hastalığı konusunda bana söylediklerini kendisine aktarmaya başladım.</p>

    <p class="paragraf">“Demek öyle,” dedi Muoth babacan bir tavırla. “Sen de tabii inandın söylenenlere. Teolog olmalıymışsın aslında.”</p>

    <p class="paragraf">“Neden? Bay Lohe’nin söylediklerinde gerçeklik payı olabilir.”</p>

    <p class="paragraf">“Elbette. Bu akıllı beyler her şeyin bir kuruntu olduğunu kanıtlamaya çalışırlar zaman zaman. Diyeceğim, ben de eskiden sık sık böyle kitaplar okurdum ve sana şunu söyleyebilirim ki, gerçekle hiç ilgisi yok bunların, kesinlikle yok. Bu filozofların çiziktirdikleri şeyler bir oyundur sadece, belki de bununla kendi kendilerini avuturlar, o kadar. Biri çıkar, bireyselliği icat eder, nedeni de çağdaşlarından hoşlanmamasıdır; bir diğeri de sosyalizmi uydurur kafasından, nedeni de yalnızlığa katlanamayışıdır. Olabilir hani, bizim yalnızlık duygumuz belki bir hastalıktır. Ne var ki, söz konusu çarelerle iyileştirilemeyecek bir hastalık. Uyurgezerlik de bir hastalıktır, böyle bir uyurgezerin gerçekten çatıdaki olukta dikildiği görülür bazen, kendisine seslenmeyegörün, düşüp öbür dünyayı boylar.”</p>

    <p class="paragraf">“Bu farklı bir şey.”</p>

    <p class="paragraf">“Öyle olsun, ille de haklı çıkmak gibi bir niyetim yok. Bütün söylemek istediğim, bilgelikle bir yere varılamayacağı. Topu topu iki bilgelik vardır, onun dışındakiler boşboğazlıktan başka şey değil.”</p>

    <p class="paragraf">“Nasıl yani?”</p>

    <p class="paragraf">“Diyeceğim, dünya Budistlerin ve Hıristiyanların söylediği gibi kötü ve rezil bir şeydir belki; o zaman insana çilecilerin yolunu izleyip her şeyden el etek çekmek düşer; sanırım pek memnun bir yaşam sürülebilir bu durumda, çilecilerin yaşamı hiç de sanıldığı gibi zor değildir. Ya da dünya ve yaşam iyi ve güzeldir belki, o zaman da insana düşen tek şey vardır, oyunbozanlık etmemek, işi bitince de gönül rahatlığıyla ölmek...”</p>

    <p class="paragraf">“Peki, sen hangisine inanıyorsun bunların?”</p>

    <p class="paragraf">“Böyle bir sorunun kimseye yöneltilmemesi gerekir. İnsanların büyük çoğunluğu her ikisine de inanır; havaya, sağlık durumlarına, cüzdanlarının dolu olup olmamasına göre inançları birinden ötekisine kayar. Gerçekten inananlara gelince, inançlarına uygun olarak yaşamazlar. Bende de aynı durum söz konusudur. Anlayacağın, ben de Buda gibi yaşamın bir değer taşımadığına inanıyorum, öyleyken duyularımın hoşlanacağı şekilde, sanki duyularım her şeyin başında geliyormuş gibi sürdürüyorum yaşamımı. Keşke bu yaşam biraz daha eğlenceli olabilse!”</p>

    <p class="paragraf">Söyleşimiz sona erdiğinde henüz geç değildi. Yalnızca bir tek elektrik lambasının aydınlattığı bitişik odadan geçerken, Muoth beni kolumdan tutup geriye çekti; ne kadar lamba varsa hepsini yakıp Gertrud’un oracıkta duran resminin üzerindeki örtüyü çıkardı. Bir kez daha o sevimli ve ışıl ışıl yüze baktık, ardından Muoth yine örtüyü resmin üzerine geçirip ışıkları söndürdü. Odama kadar bana eşlik etti, belki okurum diyerek masanın üzerine birkaç da dergi bıraktı. Sonra elimi sıkıp usulcacık, “İyi geceler dostum!” dedi.</p>

    <p class="paragraf">Hemen yatağa girdim, yarım saat kadar uyanık yattım, Muoth’u düşündüm. Dostluğumuzun bütün küçük yaşantılarını nasıl bir sadakatle anımsadığını görmek beni duygulandırıp utandırmıştı. Başkalarına dostluk göstermekte güçlük çeken Muoth, sevdiği kimselere benim sandığımdan daha büyük bir içtenlikle bağlı kalmıştı.</p>

    <p class="paragraf">Daha sonra uyudum; Muoth’la, operamla ve Bay Lohe’yle ilgili karmakarışık düşler gördüm. Uyandığımda geceydi henüz. Gördüğüm düşlerle ilgisiz bir şey beni korkutmuş, uyandırmıştı. Pencerenin soluk dikdörtgeninin mat gri aydınlandığını algıladım yavaş yavaş, azap verici bir sıkıntı hissedip yatakta doğruldum, iyice uyanıp kendime gelmeye çalıştım.</p>

    <p class="paragraf">Derken hızlı hızlı, sert sert kapıma vurulduğunu işitip fırladım ayağa, gidip kapıyı açtım, hava soğuktu, ışığı da yakmamıştım. Kapının önünde uşak dikiliyordu, şöylece giyinmişti aceleden; dehşet bürümüş gözlerini dikmiş, aptal aptal ve korkuyla bana bakıyordu.</p>

    <p class="paragraf">Sesli sesli soluyarak, “Geliniz!” dedi fısıltıyla. “Geliniz! Bir kaza oldu.”</p>

    <p class="paragraf">Sırtıma hemen oracıkta asılı duran ropdöşambrımı geçirdim sadece, genç adamın peşine düşüp merdivenlerden indim. Uşak bir kapıyı açıp kendisi geriye çekildi, beni içeri saldı. Küçük bir hasır masanın üzerinde bir kandil ilişti gözüme, içinde üç tane kalın mum yanıyordu. Masanın yanı başında darmadağın bir yatak duruyor, içinde dostum Muoth yüzüstü yatıyordu.</p>

    <p class="paragraf">“Gel, tersine çevirelim onu,” dedim usulcacık.</p>

    <p class="paragraf">Uşak, yaklaşmaya pek cesaret edemedi.</p>

    <p class="paragraf">“Doktor neredeyse gelir,” dedi kekeleyerek.</p>

    <p class="paragraf">Ama ben zorlayınca o da gelip el attı, Muoth’u arka üstü döndürdük. Dostumun yüzüne baktım, beyazdı yüzü ve buruşmuştu, gömleği kan revan içindeydi. Onu yatırıp tekrar üzerini örterken, ağzı hafifçecik titredi. Gözlerinin feri sönmüştü.</p>

    <p class="paragraf">Derken uşak harıl harıl anlatmaya koyuldu, ama ben hiçbir şey bilmek istemedim. Doktor geldiğinde Muoth ölmüştü. Sabahleyin telgrafla Bay Imthor’a bildirdim durumu, sonra dönüp sessiz eve geldim, ölü dostumun yatağının başucunda oturdum, dışarıdaki ağaçlarda gezinen rüzgârın sesini dinledim ve bu zavallı insanı ne çok sevmiş olduğumun ancak o an ayrımına vardım. Ölümüne üzülmek elimden gelmedi, ölmesi yaşamasından daha kolay olmuştu.</p>

    <p class="paragraf">Akşamleyin istasyona gidip bekledim, Bay Imthor’un trenden indiğini gördüm derken, siyahlar giyinmiş uzun boylu bir kadın izledi onu, her ikisini alıp ölünün yanına götürdüm. Ölü dostum giydirilmiş, tabutun içinde yatıyordu, dün aldığımız çiçekler arasındaydı. Gertrud eğilip solgun ağzına bir öpücük kondurdu.</p>

    <p class="paragraf">Mezarının başında dikilirken, boylu boslu, sevimli bir kadın ilişti gözüme, yüzünü gözyaşları kaplamıştı, ellerinde güller vardı ve tek başına oracıkta dikiliyordu. Dikkatle baktım, Lotte’ydi. Başıyla selam verdi, ben de gülümsedim. Ama Gertrud ağlamamıştı, soluk ve ince yüzündeki aşırı uyanık gözlerini rüzgârda sağa sola savrulan hafif yağmura dikmiş, sert bir ifadeyle önü sıra bakıp duruyordu. Genç bir fidan gibi kendini dimdik ayakta tutmaktaydı, sanki yerinden oynatılamaz kökler üzerinde dikiliyordu. Ne var ki, kendini tutup koyvermemeye çalışıyordu yalnızca. Muoth’un iki gün sonra eve gelen çiçeklerini ambalajlarından çıkarırken yığılıp kaldı ve daha sonra uzun bir zaman kendisini göremedik.</p>
  </div>
</body>
</html>
