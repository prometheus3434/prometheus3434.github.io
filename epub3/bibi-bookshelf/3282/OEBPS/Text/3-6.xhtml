<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>3-6</title>
  <link href="../Styles/idGeneratedStyles.css" rel="stylesheet" type="text/css"/>
</head>

<body id="x3" xml:lang="tr-TR">
  <div class="Basic-Text-Frame">
    <p class="split"/>

    <p class="anabaslik" id="_idParaDest-7">Yedinci Bölüm</p>

    <p class="paragraf">Dostlarımın nikâh töreninin uzun süre kafamı meşgul etmemesi, düşüncelerimin, isteklerimin ve kendimi yiyip bitirmelerimin böyle bir yolu izlememesi için her şey çoktan hazır bekliyordu.</p>

    <p class="paragraf">Son günlerde annemi fazla düşünmemiştim. Evde rahatlıktan ve dirlik düzenden yana durumun pek parlak sayılamayacağını son mektubundan biliyordum, ama iki kadının kavgasına burnumu sokmak için ne bir neden görmüş, ne istek duymuş, adeta oh olsun diyerek kavganın mutlaka benim yargıçlığımı gerektirmeyen bir olgu olarak nasılsa öyle kalmasına göz yummuştum. Daha sonra mektuplar yazmışsam da, o gün bugün bir yanıt alamamıştım kendisinden. Operamın kopyalarının çıkarılması ve gözden geçirilmesi beni yeterince uğraştırmış, düşüncelerimde Bayan Schniebel’e ayıracak vakit bulamamıştım.</p>

    <p class="paragraf">Derken annemden bir mektup geldi; bir kez, mektubun alışılmadık ölçüde kapsamlı oluşu beni şaşırtmıştı. Bayan Schniebel’den şikâyetler içeren bir mektuptu; evdeki dirlik düzenle annemin iç huzuruna karşı işlenen bütün suçları bir bir öğrendim mektuptan. Annemin bana bunları yazması kolay olmamıştı, olup bitenleri bir vakar ve temkinle aktarıyordu; mektup, eski dostu ve kuzeniyle bir arada yaşamaktan duyulan düş kırıklığının küçük bir itirafıydı. Annem, Bayan Schniebel’e karşı gerek benim, gerek sağlığında babamın beslediği antipatiye kesinlikle hak vermekle kalmıyor, hatta, ben hâlâ böyle bir isteği gönlümde taşıyorsam, evi satmaya, başka bir yere taşınmaya hazır olduğunu bildiriyordu. Bütün bunları da sırf Bayan Schniebel’den yakasını sıyırmak için yapacaktı.</p>

    <p class="paragraf">“Kendin kalkıp gelsen belki daha iyi olur. Neden dersen, Lucie ne düşündüğümü, ne planladığımı çoktan öğrenmiş durumda, bu konularda burnu çok iyi koku alır hani. Ne var ki kendisiyle aramız pek açık, gerekeni ona doğru dürüst söyleyebilecek durumda değilim. Evde eskisi gibi tek başıma yaşasam benim için daha iyi olacağını, onun yanımda bulunmasının gerekmediğini ima yollu belirtiyorsam da beni anlamak istemiyor ve ben de kendisiyle açıktan açığa tartışmayı arzu etmiyorum. Biliyorum, onu doğrudan doğruya evden gitmeye buyur etsem, arka bacakları üzerinde dikilip bir köpek gibi yüzüme karşı hırlayacaktır. Bu yüzden, sen gelip bu işi bir düzene sokmalısın. Bir rezalet çıksın niyetinde değilim, hakkı da yensin istemem, ama durumun açık seçik ve kesin olarak kendisine söylenmesi gerekiyor.”</p>

    <p class="paragraf">Madem annem istiyordu, ben de ejderhanın kafasını uçurmaya hazırdım. Büyük bir zevkle hazırlanıp yola çıktım ve eve geldim. Daha kapıdan girer girmez, eski evimizde yeni bir havanın estiğini anladım. Özellikle o geniş ve rahat salonumuz asık suratlı, neşesiz, içi kararmış ve yoksul bir çehreye bürünmüştü, adeta her şey titizlikle denetim ve koruma altında tutulmaktaydı. O eski ve sağlam zemin üzerine “yolluk” denilen halılar serilmişti, ucuz ve zevksiz bir malzemeden kesilmiş uzun, kara kara şeylerdi; böylelikle taban tahtaları kollanıp gözetilmek ve silip süpürme işinden iktisat edilmek istenmişti. Yıllardır kullanılmaksızın salonda duran eski piyanonun da üzerine yine böyle koruyucu bir zırh geçirilmişti. Annem benim eve gelişim dolayısıyla çay hazırlamış, kek yapmış, her şeye biraz sevimli bir görünüm vermeye çalışmışsa da, yine de kocamış bakirelere özgü bir kılı kırk yararlık ve naftalin kokusu evin içine öylesine sinmişti ki, beni karşılar karşılamaz anneme gülümseyip burun kıvırmıştım, annem de hemen anlamıştı.</p>

    <p class="paragraf">Sandalyeye oturmamla ejderhanın salona girmesi bir oldu, yolluklar üzerinden acele adımlarla bana yaklaştı, kendisine saygılarımı sunmamı bekliyordu. Ben de yaptım istediğini, bu konuda hiç de cimri davranmadım. Uzun boylu hal hatırını sordum, alışkın olduğu tüm konforu belki kendisine sağlayamamış eski ev dolayısıyla özürler diledim. Adeta annemi yok sayarak konuşan Bayan Schniebel, evin hanımı rolünü üstlenip çaya bakmaya gitti, nazik sözlerime yanıtlar vereceğim diye paralanıp durdu; iltifatlarımdan koltukları kabarmış görünmesine karşın, aşırı nezaketle davranmam kendisini daha çok ürkütmüş, içine bir kurt düşmüştü. Aleyhinde bir komplo kokusu almış, öte yandan o gönül okşayıcı konuşma havasına kendisi de ayak uydurmadan duramayarak dağarcığında biraz modası geçmiş ne kadar tatlı söz varsa döküp saçmıştı ortaya. Derken tam bir teslimiyet ve yüce bir saygı havası içinde geceyi yapmış, birbirimize candan en iyi uykuları dileyerek klasik diplomatlar gibi ayrılmıştık. Ama öyle sanıyorum ki, yediği keklere karşın bu ifrit kadının gözüne o gece pek uyku girmemiş, bense bir güzel dinlenmiştim; zavallı annem de, can sıkıntısı ve üzüntü içinde geçen pek çok geceden sonra belki ilk kez ev hanımlığında yine hiçbir kısıtlama söz konusu olmaksızın kendi evinde güzel bir uyku çekmişti.</p>

    <p class="paragraf">Ertesi sabah kahvaltıda aynı minik oyun yine kondu sahneye. Akşam sesini çıkarmayarak ve merakla bizi dinleyen annem de bu kez oyuna zevkle katıldı; öylesine gönül okşayıcı ve nazik sözlerle üzerine yürüdük ki, Bayan Schniebel iyice köşeye sıkıştı, mahzunlaştı hatta, çünkü çok iyi seziyordu ki, annem o tatlı sözleri yürekten söylemiyordu. Nasıl telaşlanıp küçülmeye çalıştığını, her şeye âlâ deyip yerinde bulan bir tavır sergilediğini görünce, bu geçkin bakireye neredeyse acır gibi oldum; ne var ki, kapı dışarı edilen hizmetçi kız, durumdan memnun olmayan, ama annemin hatırı için evde kalan aşçı kadın aklıma gelince, bir kılıfın içine tıkılmış piyanoyu, sonra eskiden şenlikli olan baba evinde şimdi esen o iç karartıcı, o kılı kırk yaran havayı düşününce yumuşamadım.</p>

    <p class="paragraf">Kahvaltıdan sonra annemden biraz gidip uzanmasını rica ettim, ben de kuzenle yalnız kaldım.</p>

    <p class="paragraf">“Yemekten kalkınca siz de dinlenir miydiniz genellikle?” diye sordum nazikçe. “Böyle bir şey varsa, sizi rahatsız etmek istemem. Sizinle bir şey konuşacaktım, ama acelesi de yok.”</p>

    <p class="paragraf">“Hayır, buyrun; gündüzleri hiç uyumam. Tanrıya şükürler olsun, o kadar yaşlanmadım henüz. Buyrun, sizi dinliyorum.”</p>

    <p class="paragraf">“Çok teşekkür ederim Bayan Schniebel. Şimdiye kadar anneme karşı gösterdiğiniz tatlı dil ve güler yüz için size şükran duygularımı iletmek isterim. Siz olmasanız annem bomboş evde kendini iyice yalnız hissederdi kuşkusuz. Ama artık durum biraz değişti.”</p>

    <p class="paragraf">“Nasıl yani?” diye sesini yükseltti Bayan Schniebel; fırlayıp ayağa kalkmıştı. “Değişen neymiş?”</p>

    <p class="paragraf">“Haberiniz yok mu? Annem en sonunda karar verdi, eski isteğime uyup benim yanımda kalacak. Bu durumda da evi boş bırakamayız tabii. Dolayısıyla, çok geçmeden satışa çıkarılması gerekiyor.”</p>

    <p class="paragraf">Bayan Schniebel gözlerini dikip şaşkın şaşkın bana baktı.</p>

    <p class="paragraf">“Evet, ben de üzülmüyor değilim duruma,” diye sürdürdüm konuşmamı. “Diyeceğim, annemle birlikte geçirdiğiniz bu dönem ne de olsa yorucuydu sizin için. Bütün eve öylesine içtenlik ve titizlikle sahip çıktınız ki, size ne kadar teşekkür etsem azdır.”</p>

    <p class="paragraf">“İyi ama ben, ben ne... ben nereye...”</p>

    <p class="paragraf">“Bir yolu bulunur elbet. Kendinize yeni bir ev ararsınız, tabii o kadar acele etmenize gerek yok. Eskisi gibi gürültü patırtıdan uzak yaşamak sizi de memnun edecektir sanırım.”</p>

    <p class="paragraf">Bayan Schniebel ayağa kalkmıştı, ses tonu nazikti, ama tekin sayılmayacak bir burukluğu da içeriyordu.</p>

    <p class="paragraf">“Ne diyeceğimi bilemiyorum,” diye sesini yükseltti Bayan Schniebel, gözünü öfke bürümüş. “Anneniz, beyefendi, bana söz verdi, burada kalabileceğimi söyledi. Kesinlikle anlaşmıştık kendisiyle; oysa şimdi, eve bu kadar sahip çıktıktan, annenize her bakımdan yardımcı olduktan sonra, şimdi sokağa atılmak isteniyorum!”</p>

    <p class="paragraf">Derken hıçkıra hıçkıra ağlamaya başladı Bayan Schniebel; salondan çıkıp gitmek üzereydi ki, sıska elinden tutup çekerek yeniden sandalyesine oturttum.</p>

    <p class="paragraf">“O kadar da kötü bir durum yok ortada,” dedim gülümseyerek. “Annemin buradan ayrılmak istemesi, koşulları biraz değiştiriyor sadece. Hem evin satılmasına annem değil, ben karar verdim, evin sahibi benim çünkü. Annemin bir şartı var, kendinize yeni bir ev ararken maddi bakımdan herhangi bir kısıntıya gitmeyeceksiniz, işin bu tarafını ona bırakacaksınız. Bu durumda şimdikinden daha rahat yaşayacağınıza hiç kuşku yok, bir bakımdan da yine annemin konuğu sayılacaksınız.”</p>

    <p class="paragraf">Derken beklenen itirazlar, gururlanmalar, ağlamalar, nöbetleşe birbirinin yerini alan yalvarıp yakarmalar ve büyüklenmeler sökün etmekte gecikmedi. Ama sonunda surat asıp duran Bayan Schniebel, yapacağı en akıllıca şeyin boyun eğmek olduğunu anladı. Ne var ki, bu konuşmadan sonra odasına kapandı, kahve içmeye de gelmedi. Annem, kahveyi en iyisi odasına yollayalım, dediyse de, ben bütün o nazik davranışımın acısını çıkarmak isteyerek buna yanaşmadım, Bayan Schniebel’i akşama kadar inadıyla baş başa bıraktım, akşamleyin sessiz sedasız, somurtarak, ama tam vaktinde yemeğe çıkıp geldi.</p>

    <p class="paragraf">Sofrada, “Ne yazık ki yarın sabah yine R.’ye gitmek zorundayım,” dedim anneme. “Ama bana ne zaman ihtiyacın olursa, hemen çıkıp gelebileceğimi bilmiş ol.”</p>

    <p class="paragraf">Bunları söylerken anneme değil, kuzenine baktım, kuzeni de sözlerimin ne amaçla söylendiğini anlamıştı. Onunla vedalaşmam kısa ve bana göre neredeyse candan olmuştu.</p>

    <p class="paragraf">“Kocaoğlan,” dedi annem sonradan, “bu işin içinden iyi çıktın, sana teşekkür etmek boynumun borcu. Bana operandan bir şey çal desem çalar mısın?”</p>

    <p class="paragraf">Annemin bu isteğini yerine getirememiştim ama, aramızdaki bir duvar yıkılmış, yaşlı kadınla aramızdaki buzlar çözülmeye başlamıştı. Bu da işin en olumlu yanıydı. Artık bana güven duyuyordu annem, ben de çok geçmeden küçük bir ev açıp kendisiyle bir arada yaşayacağımı ve uzun sürmüş bir yersiz yurtsuzluktan yakamı kurtaracağımı düşünerek seviniyordum. Bir memnunluk duygusuyla evden ayrıldım, yaşlı kuzene güzel güzel selamlar bıraktım, R.’ye döndükten sonra küçük ve sevimli kiralık evlerin bulunduğu semtlerde dolaşmaya koyuldum. Teiser de yardımını esirgemedi benden, çokluk kız kardeşi de bizimle geldi, her ikisi de benim sevincimi paylaştı, iki küçük ailenin güzel güzel birlikte yaşayacağını umuyorlardı.</p>

    <p class="paragraf">Bu arada operam Münih’e yollanmıştı. Aradan iki ay geçti, annemin gelmesinden kısa süre önce Muoth’tan bir mektup aldım, operamın kabul edildiğini, ne var ki bu sezon provalarının tamamlanamayacağını yazıyordu. Ama önümüzdeki kış başında operam sahneye konacaktı. Böylece anneme sevineceği bir haber verebilecektim. Teiser’e gelince, durumu öğrenir öğrenmez sevincinden bayram etti, haberi kutlamak için bir gece düzenledi.</p>

    <p class="paragraf">Annem bahçe içindeki şirin evimizden içeri girer girmez gözyaşlarını tutamadı. İnsanın yaşlı günlerinde evinden barkından ayrılıp yabancı bir yere kök salmasının iyi bir şey sayılmayacağını söyledi. Ama ben çok olumlu bir şey gözüyle bakıyordum buna, Teiser de öyle; Brigitte’ye gelince, annemin yardımına koştuğunu görmek bir zevkti. Kızın kentte tanıyıp ettiği fazla kimse yoktu, kardeşi tiyatroda çalışırken kendisi şimdiye kadar çokluk evde tek başına oturup durmuştu, ama halinden fark edilecek gibi değildi bu. Şimdiyse sık sık bize geliyor, eşyaların yerleştirilmesinde ve evdeki yeni yaşam koşullarına alışmasında anneme yardım etmekle kalmıyor, güler yüzle ve sessizce bir arada yaşamanın çetin yolunu yürüyebilmemizde de her ikimizden yardımını esirgemiyordu. Başımı dinlemek isteyip yalnız kalmam gerektiğinde bunu yaşlı kadıncağıza nasıl açıklayacağını biliyor, hemen seğirtip imdadıma koşuyordu. Öte yandan, annemin, benim asla sezinleyemeyeceğim ve kendisinin de bana asla söylemeyeceği kimi gereksinim ve isteklerini üstü kapalı bildiriyordu bana. Böylece göz açıp kapamadan küçük bir yuvaya ve bu yuvada dirlik düzenliğe kavuşmuştuk; hayalimde yaşattığımdan değişik bir yuvaydı, daha bir mütevazı, ama yine de benim gibi hayatta pek başarılı olamamış biri için yeterince iyi ve güzeldi.</p>

    <p class="paragraf">Artık annem benim müziğimle de tanışmıştı. Bütün bestelerimi iyi bulmuyor, büyük çoğunluğunu suskunlukla karşılıyorsa da, şunu görüyor ve şuna inanıyordu ki, yaptığım şey bir kendini oyalama, bir oyun değil, ciddi bir işti; büyük ölçüde bir cambazlık olarak kafasında tasarladığı müzisyen yaşamının, örneğin cennetmekân babamın sürdüğü yaşamdan hiç de daha az çabayı içermediği sonucuna varmıştı. Bundan böyle babamdan da daha olumlu bir edayla söz açabiliyorduk. Babamla anneme, dedelerimle ninelerime ve kendi çocukluk çağıma ilişkin annemin ağzından dinlediğim öykülerin sayısı binleri bulmuştu. Geçmişe ve aile denen şeye ısınmış ve ilginç gözüyle bakmaya başlamıştım; artık kendimi çevremden soyutlanmış hissetmiyordum. Öte yandan annem de, çalıştığım zamanlar odama kapansam ya da hemen parlayıp kızacak olsam beni kendi halime bırakmayı, bana güven beslemeyi öğrenmişti. Babam bir dediğini iki etmemişti annemin, bu yüzden Bayan Schniebel’le bir arada yaşarken verdiği sınav, olduğundan daha zor gelmişti kendisine. Şimdiyse yeniden güven bulmuş, yaşlandığından ve yalnızlığından giderek söz açmamaya başlamıştı.</p>

    <p class="paragraf">Böyle bir rahatlık ve mütevazı bir mutluluk ortamında acılarım ve uzun süredir içimde yaşayan yetersizlik duygusu dibe çökmüştü. Ne var ki, bir dipsizlikten içeri gömülüp gitmemiş, ruhumun derinliklerinde kaybolmadan kalmıştı. Kimi geceler soran bakışlarla bana bakıyor ve sesini duyuruyordu. Geçmiş ne kadar gerilere kayar görünürse, sevgim ve acılarım aşağılardan o kadar belirgin çıkıp geliyor, yanımdan ayrılmıyor, bana sessiz sedasız uyarılar yöneltiyorlardı.</p>

    <p class="paragraf">Bazı zamanlar olmuş, sevginin içyüzünü bildiğimi sanmıştım. Daha ilkgençlik çağımda, o tatlı ve hoppa Liddy için yanıp tutuştuğum günlerde, sevgiyi bildiğimi düşünmüştüm. Gertrud’u ilk kez görüp içimdeki sorulara bir yanıt, ruhumdaki karanlık, belirsiz istekler için bir avuntu oluşturacağını duyumsadığımda da yine düşünmüştüm aynı şeyi. Sonradan içim yanıp arkadaşlıklar ve aydınlıklar tutkulara ve karanlıklara dönüştüğünde de yine aynı kuruntuya kapılmıştım. Son olarak da Gertrud’u kaybettiğimde yine aynı kuruntu içimde uyanmıştı. Gertrud’u kaybetmiştim, ama sevgisi bende kalmıştı ve her zaman benimle beraberdi; biliyordum ki, Gertrud gönlümde taht kurduğundan bu yana asla bir kadının peşinden arzuyla koşmayacak, hiçbir kadının dudaklarına bir öpücük kondurmak içimden gelmeyecekti.</p>

    <p class="paragraf">Gertrud’un arada bir gidip gördüğüm babası Bay Imthor, kızıyla aramdaki ilişkiyi öğrenmişti. Gertrud’un nikâh töreni için bestelediğim prelüdü istedi benden, bana içten içe yakınlık gösteriyordu. Gertrud hakkında bir şey işiteyim diye nasıl can attığımı, ama bu konuda bir soru sormaktan ne kadar hoşlanmadığımı hissetmiş olmalıydı ki, kızı tarafından kendisine yazılmış mektuplarda geçen pek çok şeyi bana aktarıyordu. Mektuplarda benden, özellikle benim operadan da hayli söz edilmekteydi. Babasına yazdığına göre, operadaki soprano rolü için iyi bir şarkıcı bulunmuştu ve önceden pek aşinası olduğu eseri sonunda tümüyle sahnede izleyebileceği için sevincinden uçuyordu. Annemin yanımda oluşundan da memnunluk duyuyordu ayrıca. Muoth hakkında babasına neler yazıyordu acaba, bilmiyorum.</p>

    <p class="paragraf">Huzur içinde geçip gidiyordu günler, ruhumun derinliklerinde akan ırmaklar bundan böyle yukarılara çıkıp geleceğim diye diretmiyordu. Bir beste üzerinde çalışıyor, ayrıca bir oratoryo bestelemeyi tasarlıyordum, ama elimde henüz bir metin yoktu. Ne zaman operayı düşünmem gerekse, sanki kendimi yabancı bir dünya karşısında buluyordum. Müziğim yeni yollar izlemeye başlamıştı, daha bir yalın ve serinkanlı nitelik kazanmış, heyecanlandırıp coşturmak değil, teselli edip yatıştırmak amacına yönelmişti.</p>

    <p class="paragraf">Bu dönemde Teiser kardeşlerin hayli desteğini gördüm. Hemen her gün bir araya geliyor, okuyor, müzik yapıyor, yürüyüşlere çıkıyor, şenliklere katılıyor, gezilere çıkıyorduk. Sadece yaz mevsiminde birkaç hafta birbirimizden ayrıldık; yürüyüş meraklısı bu dinç ve zinde kişilere yük olmak istemedim. Teiserler yine Tirol’de ve Vorarlberg’de sağı solu gezip dolaştılar, bana kutular içinde çiçekler, aslanpençeleri yolladılar; ben de annemi Kuzey Almanya’daki akrabalarının yanına götürüp bırakmıştım, yıllar var ki onu davet edip duruyorlardı. Kendim için de Kuzey Denizi sahilinde bir yer bulmuştum. Gece gündüz denizin eski şarkısını dinliyor, buruk ve temiz deniz havasını soluyup kafamdaki düşüncelerin ve ezgilerin peşine düşüyordum. İlk kez gözümü karartıp, bulunduğum yerden Münih’teki Gertrud’a bir mektup yazdım, Muoth’un karısı Gertrud’a değil, benim dostum Gertrud’a. Kendisine müziğimden ve düşlerimden söz açtım, belki onu böylelikle sevindiririm diye geçirdim içimden; belki, dedim, moralini güçlendirecek birkaç tatlı söze ve bir dost selamına gereksinimi vardır, çünkü kalbim öyle hissetmese de dostum Muoth’a güvensizlik duymaktaydım, içten içte Gertrud’u merak etmekten kendimi alamıyordum bir türlü. Muoth’u, bu maymun iştahlı melankolik insanı fazlasıyla iyi tanıyordum, kaprisleri nasıl istiyorsa öyle davranıyordu; hiçbir zaman bir özveriye yanaşmıyor, kendisini ruhundaki karanlık dürtülerin eline bırakmış, peşlerinden sürüklenip gidiyor, düşüncelere daldığı saatlerde yaşamına bir trajedi gözüyle bakıyordu. O iyi yürekli Lohe’nin bana açıkladığı gibi, yalnızlık ve anlaşılmazlık gerçekten bir hastalıksa, Muoth bu hastalığa herkesten çok yakalanmış durumdaydı.</p>

    <p class="paragraf">Ne var ki, kendisinden hiç haber alamıyordum, bana mektup yazmıyordu. Gertrud da mektubumu kısa bir teşekkürle yanıtladı, sonbaharda geç kalmaksızın Münih’e kalkıp gelmemi istiyordu, yeni sezonla birlikte operanın provalarına başlanacaktı.</p>

    <p class="paragraf">Hepimiz yine kente dönüp alışılmış yaşam içindeki yerimizi aldığımız eylül ayının başında bir akşam benim evde toplandık; yazın yaptığım çalışmaları gözden geçirecektik. Özellikle iki keman ve piyano için bestelenmiş küçük çapta lirik bir parça söz konusuydu. Çaldık parçayı; Brigitte piyanonun başında oturuyordu, önümdeki notalardan başımı kaldırdım mı, belik belik sarı saçlarının ağır bir çelenk gibi sarıp sarmaladığı başını görebiliyordum, kenarları mum ışığında altın gibi parıldıyordu. Kardeşi yanı başında dikiliyor, birinci kemanı çalıyordu. Şarkı formunda sade bir parçaydı, usulcacık yakınan ve yaz akşamları gibi yavaş yavaş sönüp giderek işitilmez olan, ne şen, ne hüzünlü, günbatımının yangına verdiği bir bulut gibi akşamların yitik havasında süzülüp duran bir parça. Teiserlerin, özellikle Brigitte’nin hoşuna gitmişti. Brigitte Teiser ağzını seyrek açıp bestelerimle ilgili bir şey söyler, genç kızlara özgü bir huşu duygusuyla sesini çıkarmaz, beni hayran hayran süzmekle yetinirdi, çünkü bana büyük bir üstat gözüyle bakıyordu. Oysa bugün parçayı pek beğendiğini açığa vurmayı göze almıştı. Işıl ışıl parıldayan açık mavi gözlerini içtenlikle bana çevirip başını salladı, sarı saç örgülerindeki parıltı oynadı sağa sola. Şirin mi şirindi Brigitte, adeta bir içim suydu.</p>

    <p class="paragraf">Kendisine bir hoşluk yapmak için piyano partisyonunu aldım, kurşunkalemle notaların üzerine bir ithaf çiziktirdim, “Dostum Brigitte Teiser için” yazıp notaları yine kendisine uzattım.</p>

    <p class="paragraf">Nazik bir edayla, “Bu ithaf artık hep bu küçük şarkının üzerinde kalacak,” diyerek bir komplimanda bulundum. Brigitte yazıyı okudu, yüzü kızardı yavaş yavaş, bana küçük ve güçlü elini uzattı, birden gözleri dolu dolu olmuştu.</p>

    <p class="paragraf">Usulcacık, “Ciddi misiniz?” diye sordu.</p>

    <p class="paragraf">“Elbette,” diyerek güldüm. “Bana göre bu parça tam size göre Bayan Brigitte.”</p>

    <p class="paragraf">Hâlâ yaşlarla dolu olan bakışı şaşırttı beni, işte öylesine vakur ve kadınsıydı. Ama ben bu konu üzerinde daha çok durmadım. Teiser kemanını elinden bıraktı, onun bu davranışıyla ne istediğini artık öğrenen annem kadehlere şarap doldurdu. Sohbet koyulaştı derken, birkaç hafta önce sergilenen bir operet üzerine tartışmaya başlamıştık. Brigitte’yle aramızda geçen küçük olay, ancak akşamın geç vaktinde kendini yeniden anımsattı bana; iki kardeş veda edip giderlerken Brigitte tuhaf bir tedirginlikle gözlerimin içine bakmıştı.</p>

    <p class="paragraf">Bu arada Münih’te operamın provaları başlamıştı. Muoth üstlenecek olduğuna göre, başrollerden biri en ehil ellerde demekti; öte yandan Gertrud da kadın başrol oyuncusundan övgüyle söz açmıştı; bu durumda çözümlenecek asıl sorun olarak geriye orkestrayla koro kalmıştı. Annemi dostlarıma emanet ederek Münih’in yolunu tuttum.</p>

    <p class="paragraf">Münih’e vardığım günün sabahı arabaya atlayıp güzel ve geniş caddelerden geçerek, Muoth’un oturduğu, sessiz konumdaki eve yollandım. Operayı tümüyle unutmuştum, yalnızca Muoth ile Gertrud vardı kafamda, Gertrud’u ne halde bulacağımı düşünüp duruyordum. Araba neredeyse taşramsı bir yan sokakta, küçük bir evin önünde durmuştu, ev sonbahar giysisine bürünmüş ağaçlar ortasındaydı, akçaağaçların sarı yaprakları süpürülüp yığın yapılmış, yolun sağında solunda duruyordu. Adeta nefes alamaz durumda içeri girdim, ev rahat ve zengin bir izlenim bıraktı üzerimde, bir uşak paltomu aldı.</p>

    <p class="paragraf">Uşak önüme düşüp geniş bir salona götürdü beni. Salonda Bay Imthor’un evindeki kocaman eski tablolardan ikisi gözüme ilişti, eski yerlerinden alınıp buraya getirilmişlerdi. Bir başka duvarda ise Muoth’un Münih’te yapılmış yeni bir resmi asılıydı. Ben resme bakıyordum ki Gertrud girdi salona.</p>

    <p class="paragraf">Hayli uzun bir zaman sonra gözlerinin içine bakınca kalbim çarpmaya başladı. Değişmiş, daha sert ve daha olgun bir ifadeye bürünmüş kadın yüzüyle, ama yine o eski dostlukla gülümsedi Gertrud, bana canı yürekten elini uzattı.</p>

    <p class="paragraf">“Nasılsınız?” dedi tatlı dille. “Yaşlanmışsınız, ama iyi görünüyorsunuz. Bizi çok beklettiniz.”</p>

    <p class="paragraf">Bütün dostları sordu bir bir, babasını sordu, annemi sordu, biraz ısınıp da üzerinden ilk çekingenliğini sıyırıp atınca, hiç değişmemiş buldum kendisini. Bir anda sıkılganlığım üzerimden gitti, seçkin bir dost gibi kendisiyle sohbet etmeye koyuldum, deniz kenarında geçirdiğim yazdan söz ettim, çalışmalarımdan, Teiserlerden söz açtım, hatta sonunda zavallı Bayan Schniebel’den bile bahsetmeyi unutmadım.</p>

    <p class="paragraf">“Eh,” diye sesini yükseltti Gertrud, “operanız da sergileniyor artık! Sevinmemeniz için neden yok.”</p>

    <p class="paragraf">“Evet,” diye yanıtladım. “Ama beni en çok sevindirecek şey, sizin bir kez daha şarkı söylediğinizi işitmek olacak.”</p>

    <p class="paragraf">Evet der gibi başını salladı Gertrud. “Bu beni de sevindiriyor. Çok şarkı söylüyorum, ama neredeyse yalnızca kendim için. Ama sizin bütün şarkılarınızı söyleyeceğim, hepsi de sürekli elimin altında duruyor, tozlanmalarına izin vermiyorum. Yemeğe kalın, kocam çok geçmeden gelir, öğleden sonra birlikte orkestra şefine gidersiniz.”</p>

    <p class="paragraf">Bunun üzerine müzik salonuna geçtik, ben piyanonun başına oturdum, Gertrud bir zaman bestelediğim şarkıları söyledi, bir durgunluk çöktü üzerime, neşemi güçlükle korumaya çalıştım. Gertrud’un sesi daha bir olgunlaşıp oturmuştu; ama eskisi gibi hafifçecik, kendini zorlamadan boşlukta süzülüyor, yaşamımın en güzel günlerinin anılarıyla yüreğimi dağlıyordu; adeta büyülenmiş gibi tuşların önünde oturmuş, eski notaları çalıyor, kimi anlarda gözlerimi kapayıp, söylediği şarkılara kulak kabartıyor, bugün ile dünü birbirinden ayıramaz oluyordum. Gertrud benim değil mi, benim yaşamımdan bir parça değil miydi? İki kardeş, aralarından su sızmaz iki dost gibi yakın değil miydik birbirimize? Kuşkusuz, Muoth’la bir başka türlü okurdu bu şarkıları!</p>

    <p class="paragraf">Bir süre daha sohbet ederek oturduk, içimiz şen, birbirimize söyleyecek fazla bir şeyimiz yoktu, çünkü aramızda bir tartışmanın gereksizliğini seziyorduk. Ne haldedir, kocasıyla arası nasıldır, bu konuda artık kafa yormuyordum, ileride kendi gözlerimle görebilecektim nasıl olsa. Kesin olan bir şey varsa, izlediği yoldan sapmamış, doğasına sadakatten ayrılmamıştı. Durumu iyi değildi de acı çekiyorduysa, soylu bir tutumla, surat asmadan yapıyordu bunu.</p>

    <p class="paragraf">Bir saat sonra Muoth geldi, benim burada olduğumu haber almıştı. Hemen operadan söz etmeye başladı, herkes operaya benden daha çok değer verir gibiydi. Halini hatırını sordum Muoth’un, Münih’i sevip sevmediğini anlamak istedim.</p>

    <p class="paragraf">“Münih de başka yerlerden faklı değil,” dedi Muoth ciddi bir tavırla. “Seyirciler benden hoşlanmıyor, benim de kendilerini önemsemediğimi seziyorlar çünkü. Sahneye çıkar çıkmaz bana dostlukla kucak açtıkları seyrek oluyor, her seferinde kendilerini yakalayıp peşimden sürüklemem gerekiyor ilkin. Beni sevmiyor, ama başarılı olmaktan da beni alıkoyamıyorlar. Ne saklayayım, bazen söylediğim aryaları yüzüme gözüme bulaştırıyorum. Evet, senin operada başarı kesin, hem senin, hem benim için, güvenebilirsin buna. Bugün seninle orkestra şefine gideceğiz. Yarın da sopranoyu ve daha başka kimi istersen buraya davet ederiz. Yarın sabah bir orkestra provası da var. Memnun kalacağına inanıyorum.”</p>

    <p class="paragraf">Sofrada gözlediğim kadarıyla, Gertrud’a karşı alabildiğine nazik davranıyordu Muoth, bunu doğrusu hiç beğenmemiştim. Ve söz konusu nazik davranışı Münih’te kaldığım bütün zaman hiç elden bırakmadı. Her gün onlarla görüşüyordum. Güzel iki insan harikulade bir çift oluşturuyor, her gittikleri yerde sükse yapıyorlardı. Gelgelelim bir soğukluk vardı aralarında ve sanırım Muoth’un bu soğukluğu nezakete dönüştürüp vakur bir şekle sokmasını sağlayan, Gertrud’un gücü ve ruhsal üstünlüğüydü. Öyle görünüyordu ki, Gertrud yakışıklı bir adam olan Muoth’a karşı beslediği tutkudan henüz hiç de ayılıp kendine gelememişti, yitirilmiş içtenliğine yeniden kavuşmayı ummaktan henüz uzaktı. En azından Muoth’u da görgü kurallarına uymaya zorlayan, Gertrud’un kendisiydi. Her ne kadar benden saklayıp gizleyemiyorsa da, düş kırıklığına uğradığını eşi dostu karşısında belli etmeyecek, içten içe çektiği acıları başkalarına sezdirmeyecek kadar soylu ve seçkin biriydi. Ortadaki durumu benden gizleyememekle birlikte, kendisini anladığımı ya da kendisine acıdığımı gösterecek bir bakışımı ve tavrımı hoş karşılamayacağı da kuşkusuzdu. İkimiz de sanki evlilik yaşamları üzerine hiç gölge düşmemiş gibi konuşup davranmaya kesinlikle özen gösteriyorduk.</p>

    <p class="paragraf">Muoth’la aralarındaki durumun daha ne kadar böyle sürdürülebileceği kuşkusuz belli değildi ve tümüyle Muoth’a bağlı bir şeydi bu. Bir günü bir gününe uymayan Muoth’un kaprislerinin ilk kez bir kadın tarafından denetim altına alındığına tanık olmuştum. İkisinin hali de içimi sızlatıyordu, ama böyle bir durumla karşılaşmak beni pek şaşırtmamıştı. İkisinin de yüreğinde bir sevda ateşi yanmış, bu ateşin doyasıya zevkini çıkarmışlardı; şimdi ise ya yoksunluk içinde yaşamayı öğrenip birlikte geçirdikleri güzel zamanları hüzün dolu bir anı kimliğiyle içlerinde taşıyacak, ya da yeni bir mutluluğun ve yeni bir sevginin yolunu arayıp bulmaya çalışacaklardı. Belki bir çocukları olacak, çocuk onları yine bir araya getirecek, aşk ateşinin terk edilmiş cennet bahçesine değilse de, bir arada yaşamın, birbirlerine uyum göstermenin yeni ve olumlu istencine kavuşturacaktı. Bunun üstesinden gelecek güç vardı Gertrud’da, o gönül şenliği vardı, biliyordum. Muoth’un da söz konusu gücü kendinde ele geçirip geçiremeyeceğini düşünmek istemiyordum hiç. O ilk sevgi ateşinin ve birbirlerinden aldıkları hazzın büyük ve güzelim fırtınasının gerilerde kalmış olmasına üzüldüğüm kadar, seçkin bir tutum sergileyip yalnız başkalarının değil, birbirlerinin karşısında da güzellik ve vakarlarını korumayı başarmalarına seviniyordum.</p>

    <p class="paragraf">Ne var ki, beni evlerinde kalmaya davet eden Muoth’un bu davetini kabullenmek istemedim, Muoth da ısrar etmedi. Her gün onlara gidiyordum. Evlerine gelmemden Gertrud’un hoşlandığını görmek şenlendiriyordu içimi. Gertrud benimle sohbet edip müzik yapmaktan zevk duyuyor, bu da beni yalnızca alan, ama kendisi bir şey vermeyen bir kişi konumundan kurtarıyordu.</p>

    <p class="paragraf">Operanın aralık ayında seyirci karşısına çıkarılacağı kesinleşmişti. İki hafta gibi bir süre kentte kaldım, orkestra provalarının tümüne katıldım, operanın müziğinde kimi yerleri çıkarıp kimi yerlerde düzeltmelere başvurdum, gördüğüm kadarıyla eserim güvenilir ellerdeydi. Kadın ve erkek operacıların, kemancıların, flütçülerin, orkestra şefinin ve koronun, bana bundan böyle yabancılaşmış olup artık benim sayılmayacak bir yaşamı soluyan opera üzerinde çalıştıklarını görmek doğrusu tuhafıma gidiyordu.</p>

    <p class="paragraf">Zaman zaman, “Dur hele,” diyordu Muoth, “pek yakında kamuoyunun o lanet olası havasını solumaya başlarsın. Operanın fiyaskoyla sonuçlanmasını dileyesim geliyor bazen. Öyle ya, başarılı olursa, peşini bırakmazlar artık, çok geçmeden saç bukleleri ve imzalar dağıtmaya başlarsın, insan sürüsünün sana tapmasındaki ince zevki ve sevimliliği görürsün. Topal bacağın şimdiden herkesin ağzında. Böyle bir şey insanı popüler yapıp çıkar!”</p>

    <p class="paragraf">Gerekli prova ve denemelerden sonra ayrıldım kentten, ancak operanın sergileneceği tarihten birkaç gün önce dönüp gelecektim. Teiser operanın sahneye konuluşuyla ilgili olarak soru üstüne soru sordu bana; orkestradaki, benim pek dikkat etmediğim yüzlerce ayrıntı üzerinde düşündü, kafa yordu, benimkinden daha büyük bir heyecan, telaş ve tedirginlikle baktı olaya. Kendisini kız kardeşiyle operanın galasında bulunmaya davet etmem üzerine sevincinden bayram etti. Ama annem kış yolculuğuna çıkmaya yanaşmadı, yolculuğun telaş ve heyecanını bizimle paylaşmak istemedi; buna da doğrusu sevinmemiş değildim. Yavaş yavaş bende bir heyecan başlamıştı, akşamları bir kadeh kırmızı şarap içmeden uyuyamaz olmuştum.</p>

    <p class="paragraf">Erken çıkıp gelmişti kış; evceğizimiz bahçe ortasında karlara gömülmüş dururken, bir sabah Teiser kardeşler arabayla gelip beni aldılar. Annem pencereden el salladı, araba yola koyuldu. Boynuna kalın bir atkı dolamış Teiser bir şarkı söylemeye başladı. Uzun süren tren yolculuğu boyunca, Noel tatilini geçirmek için evine giden bir çocuktan kalır yeri yoktu; o sevimli Brigitte de daha bir suskun sevinçlerin ateşiyle yanıp coşarak kardeşine katılıyordu. Onların yanımda bulunmasına seviniyordum, çünkü bir huzursuzluk vardı içimde, önümüzdeki günlerde beni bekleyen olayların karşısına bir mahkûm gibi çıkmaya hazırlanıyordum.</p>

    <p class="paragraf">İstasyonda bizi bekleyen Muoth da bendeki bu durumu fark etmekte gecikmemişti. “Oyuncuların sahneye çıkmadan önceki sinirliliği var üzerinde kocaoğlan,” diyerek gülüp eğlendi benimle. “Ama Tanrıya şükretmelisin bunun için! Çünkü bir müzisyen olduğunu gösteriyor, bir filozof değil.”</p>

    <p class="paragraf">Bu sözlerinde de haklı gibiydi Muoth, çünkü heyecanım operanın başlamasına kadar sürdü, daha önceki geceler gözüme hiç uyku girmemişti. İçimizde serinkanlı davranan bir tek Muoth vardı. Telaş ve tedirginlikten yerinde duramayan Teiser, hiçbir provayı kaçırmıyor, eleştirilerinin arkası kesilmiyordu. Provalarda, sinmiş ve pusuda, yanı başımda oturuyor, müziğin can alıcı yerlerinde yumruğuyla tempo tutuyor, aferin diyor ya da onaylamaz bir tavırla başını sallıyordu.</p>

    <p class="paragraf">Daha ilk provada, “Ama burada bir flüt olacaktı!” diyerek bir bağırmıştı ki, şef kaşlarını çatarak bize bakmıştı.</p>

    <p class="paragraf">“Flütü çıkarmamız gerekiyordu,” diye yanıtladım ben gülümseyerek.</p>

    <p class="paragraf">“Flütü mü? Çıkardınız demek. Peki ama niçin? Aptallık bu! Aç gözünü, bunlar senin bütün uvertürünün canına okurlar yoksa!”</p>

    <p class="paragraf">Gülmeden duramadım, zorla susturdum Teiser’i, işte öylesine pervasız çıkışlar yapıyordu. Ama uvertürdeki en sevdiği yer gelip viyola ve çellolar sesini duyurmaya başlayınca, gözlerini kapayıp arkasına yaslandı, sımsıkı tutup bırakmadı elimi, sonra da mahcup bir tavırla, “Eh,” dedi, “gözlerim yaşardı doğrusu. Bir ayin inceliği var bu yerde.”</p>

    <p class="paragraf">Sopranonun şarkılarını henüz dinlememiştim. Bunları ilk kez yabancı bir sesten işitmek bir tuhaf geldi bana, hüzün verdi. Soprano işini biliyordu, hemen kendisine teşekkürlerimi ilettim, ama içten içe güftedeki sözcükleri Gertrud’un şarkılara döktüğü ikindiler geldi aklıma, sanki sahip olduğum sevilen bir nesneyi elimden çıkarmışım da bu nesneyi ilk kez yabancı ellerde görmüşüm gibi tatsız bir duygu uyandı gönlümde, üzerime belli belirsiz bir mahzunluk çöktü.</p>

    <p class="paragraf">Bugünlerde Gertrud’u pek sık göremedim, telaş ve heyecanımı gülümseyerek izliyor, beni rahatsız etmek istemiyordu. Bir ara Teiserlerle onu ziyarete gittik; Gertrud, kendisi gibi güzel ve soylu bir kadından hayranlıkla gözlerini ayıramayan Brigitte’ye şuh bir sevecenlikle kucak açtı. O günden sonra Brigitte güzel Gertrud’u dilinden düşürmedi, övüp durdu aralıksız, kardeşi de bu övgülere katıldı.</p>

    <p class="paragraf">Galadan önceki iki gün ayrıntılı olarak belleğimde kalmadı pek, içimde her şey işte öylesine karman çormandı. Telaşlandırıcı daha başka olaylar da buna gelip katılmıştı üstelik. Operacılardan birinin sesi kısılmış, bir başkası ise kendisine daha büyük bir rol verilmediği için gücenip alınarak son provalarda aryaları berbat şekilde okumuştu. Şefe gelince: Ben, burası şöyle olacak, burası böyle olacak, dedikçe, daha resmî ve daha soğuk bir tavır takınmıştı. Muoth zaman zaman yardımıma koşuyor, ortadaki curcuna karşısında hiç istifini bozmadan gülümsüyordu; bu haliyle benim için o altın kalpli Teiser’den daha değerliydi, çünkü Teiser ateşten dilini sağa sola uzatıyor, kusur bulmadığı bir şey bırakmıyordu. Brigitte derin bir saygıyla bana bakıyor, ama otelde başımızı dinlediğimiz kimi saatler neşesiz ve pek konuşmaksızın bir arada otururken bakışlarına bazen bir hüznün karıştığı oluyordu.</p>

    <p class="paragraf">Derken geçip gitti günler, gala gecesi gelip çattı. Salon seyircilerle dolarken, ben sahnenin arkasında dikiliyordum, ama artık en ufak bir şey yapacak ya da en ufak bir tavsiyede bulunacak durumda değildim. Sonunda kalkıp Muoth’un yanına gittim; kostümünü çoktan sırtına geçirmiş, küçük soyunma odasında gürültü patırtıdan uzak, usul usul önündeki yarım şişe şampanyayı yudumluyordu.</p>

    <p class="paragraf">“Bir kadeh ister misin?” diye sordu ilgiyle.</p>

    <p class="paragraf">“Hayır,” dedim. “Bu seni fazla heyecanlandırmıyor mu peki?”</p>

    <p class="paragraf">“Anlamadım? Dışarıdaki curcuna mı? Bu hep böyledir.”</p>

    <p class="paragraf">“Şampanyayı demek istiyorum.”</p>

    <p class="paragraf">“Şampanya mı, hayır, beni yatıştırıyor. Sahneye çıkmadan bir iki kadeh içerim hep. Ama git artık, vakit yaklaşıyor.”</p>

    <p class="paragraf">Personelden biri önüme düşüp beni bir locaya götürdü; Gertrud, Teiser kardeşler, ayrıca opera idaresinden üst düzey bir görevli önceden gelmiş, locada oturuyorlardı; görevli gülümseyerek beni selamladı.</p>

    <p class="paragraf">Kısa bir süre sonra ikinci zil sesi duyuldu. Gertrud dost bakışlarla bana baktı, başını eğerek bana selam verdi. Arkamda oturan Teiser, kolumu tutup umutsuzlukla çimdikledi. Salon karardı derken; benim uvertür aşağıdan bir görkemle yükselip geldi bana doğru. Bunun üzerine rahatladım.</p>

    <p class="paragraf">Çok iyi bildiğim, ama yine de bana yabancı olan eserim gözlerimin önünde sergilenmeye ve yankılanmaya başladı; artık bana gereksinim duymuyor, kendi hayatını yaşıyordu. Geçmiş günlerin çile ve hazzı, gerilerde kalan bir dönemin umutları, uykusuz geceleri, tutku ve özlemi benden kopmuş, bir başka kılığa bürünmüş, karşımda duruyor, gizli saklı saatlerin heyecanları salonda özgürce sesini duyuruyor, binlerce yabancı gönülle flört ediyordu. Ansızın Muoth göründü sahnede, ihtiyatla işe başladı ilkin, ama sesindeki güç giderek büyüdü, varını yoğunu ortaya koydu, karanlık ve ateşli bir hava içinde söyledi aryaları. Soprano da tiz, boşlukta süzülen, aydınlık tonlarla buna yanıt verdi. Bir yer geldi derken, Gertrud’dan işittiğim şekliyle olduğu gibi hâlâ kulağımdaydı, Gertrud’a yapılmış kurun, ona karşı duyulmuş sevginin sessiz sedasız dışavurumuydu. Başımı çevirip Gertrud’un durgun ve saf gözlerinin içine baktım, gözleri anladı beni, güler yüzlü selamladı. Bir anda gençliğimin tüm anlamı olgun bir meyvenin burcu burcu kokusu gibi bana doğru esip geldi.</p>

    <p class="paragraf">İçimi bir huzur kaplamıştı, adeta salondaki seyircilerden biri gibi oyunu izleyip aryaları dinledim. Alkış sesleri yükseldi aşağılardan, erkek ve kadın şarkıcılar perdenin önüne çıkıp seyircilerin karşısında eğildiler. Seyircilerin isteği üzerine sık sık Muoth çıkıp geldi sahneye, aşağıdaki aydınlatılmış salona soğuk gülümsemelerini yolladı. Öte yandan, beni de ısrarla görmek istedi seyirciler, ama ben iyice serseme dönmüştüm, ayrıca o rahat saklılığımdan topallayarak çıkıp seyircilere görünmek istemedim.</p>

    <p class="paragraf">Ama Teiser’in yüzü bir anda sabah güneşi gibi gülmeye başlamıştı; sarılıp kucakladı beni, ayrıca tiyatro idaresinden o önemli görevlinin de iki eline sarılıp coşkuyla sıktı.</p>

    <p class="paragraf">Şölen sofrası hazırlanmıştı, bir başarısızlık durumunda da değişen bir şey olmayacaktı. Arabalara binip yola çıktık. Gertrud kocasıyla, ben Teiserlerle. O zamana kadar hiç ağzını açmayan Brigitte, kısa süren yolculuk sırasında ağlamaya başladı, ilkin karşı koydu, kendini tutmaya çalıştı, ama sonradan elleriyle yüzünü kapayıp boşandı ansızın. Ben bir şey diyemedim, Teiser’in de susup kardeşine bir soru yöneltmediğini görerek şaşırdım. Koluyla kardeşini kucaklayan Teiser, sevecen ve avutucu sözler mırıldandı, bir çocuğu yatıştırmak ister gibiydi adeta.</p>

    <p class="paragraf">Şölende el sıkmalar, kutlamalar ve kadeh tokuşturmalar sırasında Muoth bir ara alaylı alaylı göz kırparak bana baktı. Bundan sonraki çalışmamın ne olacağının ısrarla sorulması üzerine oratoryo yanıtını verdim, soruyu soran düş kırıklığına uğradı adeta. Derken, bundan sonra besteleyeceğim opera şerefine kadeh kaldırıldı, ne var ki opera bugüne kadar hâlâ yazılmış değil.</p>

    <p class="paragraf">Ancak gece geç vakit şölen yerinden ayrılıp yatmaya gittiğimizde, kız kardeşinin durumunu, neden ağladığını sorabildim Teiser’e. O sırada Brigitte’nin kendisi de çoktan gidip yatmıştı. Biraz şaşıran dostum Teiser, süzen bakışlarla bana baktı, başını sallayıp bir ıslık oturttu dudaklarına. Ama ben sorumu yineledim.</p>

    <p class="paragraf">Bunun üzerine sitemli bir edayla, “Sen aptalın tekisin!” dedi Teiser. “Gözlerin bir şey görmüyor. Hiçbir şey fark etmedin mi?”</p>

    <p class="paragraf">“Hayır,” dedim, gerçeği giderek sezmeye başlamıştım.</p>

    <p class="paragraf">“Eh, söylememde sakınca yok artık. Kızcağız seni seviyor, hem de çoktandır. Kuşkusuz, sana olduğu gibi bana da şimdiye kadar bir şey söylemedi, ama ben durumun farkına vardım ve ne yalan söyleyeyim, bu iş hayırlı bir sonuca bağlanmış olsaydı sevinirdim doğrusu.”</p>

    <p class="paragraf">“Aman Tanrım!” dedim ben, gerçekten üzülmüş. “Ya bu akşamki hali?”</p>

    <p class="paragraf">“Ağlamasını mı diyorsun? Bir çocuktan kalır yerin yok! Sen sanıyor musun, bizim gözümüz hiçbir şey görmüyor?”</p>

    <p class="paragraf">“Neyi örneğin?”</p>

    <p class="paragraf">“Hay Allah! Bana bu konuda bir şey söylemen gerekmez elbet, böyle bir şey yapmamakla da iyi ettin; ne var ki, o zaman Bayan Muoth’a da öyle bakmayacaktın. Artık öğrendik işin içyüzünü.”</p>

    <p class="paragraf">Sırrımı saklayıp açığa vurmamasını istemeye kalkmadım Teiser’den, bunu yapmayacağından emindim. Teiser, elini usulcacık omzuma koydu.</p>

    <p class="paragraf">“Bu son yıllarda içine attığın, susup bize söylemediğin şeyler konusunda kafamda artık pek çok şey tasarlayabilirim. Bir ara aynı durum benim de başıma gelmişti. Şimdi güzel bir dayanışma içinde seninle müzik yapmaya bakalım. Öte yandan, kızcağızın biraz teselli bulmasına çalışalım. Evet, ver şu elini. Her şey harikuladeydi! Görüşmek üzere. Brigitte’yle yarın sabah yola çıkıyoruz.”</p>

    <p class="paragraf">Böylece ayrıldık birbirimizden, ama Teiser çok geçmeden bir kez daha koşarak dönüp geldi. “Bak,” dedi ısrarla, “operanın bundan sonraki ilk oynanışında flüt yine alacak yerini, tamam mı?”</p>

    <p class="paragraf">Sevinçli gün böylece sona ermişti; içimizden hiçbirinin uzun zaman uyku girmedi gözüne, telaş ve düşünceler hiçbirimizi uyutmadı. Aklım Brigitte’deydi; bütün zaman hep yanı başımda bulunmuş, oysa ben iyi bir arkadaşlık dışında kendisiyle bir başka ilişki kurmamış, kurmak istememiştim, tıpkı Gertrud’un bana davrandığı gibi davranmıştım ona. Benim Gertrud’a duyduğum sevgiyi keşfeden Brigitte de, Muoth’un evinde Gertrud’un mektubuyla karşılaşıp tabancamı doldurduğum zaman benim yaşadığım duyguları yaşamıştı. Duruma üzülmeme karşın gülümsemeden duramadım.</p>

    <p class="paragraf">Münih’te kaldığım bundan sonraki günleri en çok Muothlarla geçirdim. Bu birlikteliklerimizin, üçümüz bir arada çalıp söylediğimiz geçmişteki o ikindilere benzer yanı yoktu artık; ama yine de operanın sergilenişindeki başarının sonraki günlerde sürüp giden görkemi hepimize sessiz sedasız o günleri düşündürdü, Muoth ile Gertrud arasındaki ilişkide de zaman zaman bir ışıltı açığa vurdu kendini. Muothlara veda edip ayrıldıktan sonra, dışarıda bir süre daha dikilip, kış giysilerine bürünmüş ağaçlar ortasındaki sessiz eve baktım, ileride de bazen bu eve konuk olacağım umudu uyandı içimde; evdeki iki insanı yeniden ve sürekli olarak birbirine yaklaştırmaya yardım edeceğini bilsem, yüreğimdeki biraz memnunluk ve mutluluğu seve seve feda ederdim.</p>
  </div>
</body>
</html>
