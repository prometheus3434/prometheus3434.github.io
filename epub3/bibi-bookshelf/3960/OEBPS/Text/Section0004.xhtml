<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <div>
    <h1>BİRİNCİ BÖLÜM</h1>
  </div>

  <h2 id="sigil_toc_id_2"><a name="_Toc356650184">BÜYÜK JOHN</a></h2>

  <p><i>3 Ekim, 1993 Batı Pasifik Okyanusu</i></p>

  <p>Tayfunun şiddeti azalmıştı. Gemiyi deli gibi tokatlayan azgın dalgalar biraz daha yatışmış, ama yine de pruvayı aşıp güverteyi köpükler içinde bırakmaktaydı. Yoğun kara bulutlar aralanmış, rüzgârın şiddeti otuz mile kadar düşmüştü. Güneydoğuya doğru aralanan bulutların içinden fışkıran güneş ışınları kabaran dalgaların üzerinde mavi halkalar oluşturuyordu.</p>

  <p>Rüzgâra ve su serpintisine aldırmadan Norveç Rindal Denizyolları yolcu-yük gemisi kaptanı Arne Korvold, köprü üstünde dikilmiş, dürbünüyle ölü gibi sallanan kocaman bir gemiyi izliyordu. Görünümüne bakılırsa otomobil taşıyan bir Japon gemisiydi. Küt burunlu pruvası ve tümüyle kare biçimindeki kıç tarafıyla yatay duran dikdörtgen bir kutuyu andırmaktaydı. Üst güvertedeki personel kamaraları ve köprüsü dışında kenarlarında ne bir kapı ne de lumboz görülüyordu.</p>

  <p>On derecelik sürekli bir yatışı vardı, fakat iskele tarafına vuran dalgaların etkisiyle yirmi derece yatar gibi görünmekteydi. Tek yaşam belirtisi, bacasından süzülen ince bir dumandı. Cankurtaran sandalları suya indirilmişti, ancak Korvold dürbünüyle çevreyi tarayınca hiçbir şey göremedi. Dürbününü yeniden ayarlayıp Japon harflerinin altında yazılı İngilizce adı okudu.</p>

  <p>Geminin adı Divine Star'dı.</p>

  <p>Korvold kumanda köprüsüne girip haberleşme odasına uğradı. Hâlâ karşılık yok mu?</p>

  <p>Radyo operatörü başını salladı. Hiçbir şey. Onu gördüğümüz andan beri tek bir sinyal yok. Radyosu kapatılmış olmalı. İmdat çağrısı yapmadan gemiyi terk ettiklerine inanmak çok zor.</p>

  <p>Korvold köprü pencerelerinden yaklaşık bir kilometre sancak yanındaki Japon gemisine uzun uzun baktı. Norveç doğumlu, kısa boylu bir adam olan Korvold sakin hareketleriyle her zaman saygı uyandırmış bir insandı. Buz gibi mavi gözlerini hemen hiç kırpmaz, biçimli sakalı yüzünden eksik olmayan hafif gülümsemeyle donmuş gibiydi. Çoğunu gezi seyirlerinde geçirdiği yirmi altı yıl boyunca gerek personeli gerekse yolcular tarafından sevilip sayılmıştı.</p>

  <p>Kırlaşmış sakalını çekiştirirken sessizce sövmekteydi. Tropikal fırtına hiç beklenmedik biçimde yön değiştirerek rotasına girmiş, Kore'nin Pusan limanından San Fransisco'ya olan yolculuğunda iki günlük gecikmeye neden olmuştu. Korvold tam kırk sekiz saatten beri köprüden ayrılmamış ve bir hayli yorgun düşmüştü. Tam dinlenmeye çekileceği sırada da, terk edilmiş gibi görünen bu Divine Star karşılarına çıkmıştı.</p>

  <p>Şimdi bu bulmacayı çözmesi ve epey zaman alacağa benzeyen, Japon gemisinin sandallarını arama işlemine başlaması gerekiyordu. Bir de tabii, gemisinde bulunan ve çoğu fena halde deniz tutmuş, yardımsever bir kurtarma operasyonuna hiç de hoş bakmayacak 130 yolcunun sorumluluğu vardı.</p>

  <p>Gemiye adam çıkarma izni verir misiniz, Kaptan? &gt;</p>

  <p>Bu soru İkinci Kaptan Oscar Steen tarafından sorulmuştu. İkinci Kaptan sırım gibi, bronz tenli bir adamdı.</p>

  <p>Korvold hemen cevap vermedi. Pencereye kadar yürüyüp iki gemi arasındaki deniz durumuna baktı. Dalga yüksekliği üç dört metreyi buluyordu. Kimsenin canını tehlikeye atmak istemiyorum, Bay Steen. Sular biraz daha sakinleşene kadar beklemek daha iyi olur.</p>

  <p>Daha kötü denizde de bot kullandım.</p>

  <p>Acelemiz yok. Zaten ölmüş bir gemi, morgdaki bir ceset kadar ölü. Göründüğü kadarıyla, kargosu da kaymış ve su alıyor. Onu bırakıp cankurtaran sandallarını aramamız daha iyi olur.</p>

  <p>Gemide yaralı insanlar olabilir, diye üsteledi Steen.</p>

  <p>Korvold, hayır anlamında başını salladı. Hiçbir kaptan yaralı mürettebatını bırakıp gemisini terk etmez.</p>

  <p>Belki aklı başında hiçbir kaptan. Ama hangi insan hiçbir yardım çağrısı yapmadan altmış beş mil gücünde bir tayfunun ortasında sapasağlam gemisini bırakıp cankurtaran sandallarını indirir?</p>

  <p>Burası gizemli işte, kabul, dedi Korvold.</p>

  <p>Ayrıca düşünülmesi gereken bir de yükü var, diye sürdürdü Steen. Su kesimi tamamen yüklü olduğunu gösteriyor. En az yedi bin otomobil taşıyacak kapasitede.</p>

  <p>Korvold Steen'e hınzır bir bakış attı. Kurtarmayı mı düşünüyorsun, Bay Steen?</p>

  <p>Evet, efendim, düşünüyorum. Eğer tüm yüküyle gerçekten terk edilmişse ve biz onu limana götürebilirsek, yarı değerini, belki de daha fazlasına hak iddia edebiliriz. Şirket ve mürettebat beş altı yüz milyon kroneri paylaşabilir.</p>

  <p>Korvold birkaç dakika düşündü. Kazanç hırsı, içini kemiren kötü sezgilerle boğuşmaktaydı. Sonunda hırs kazandı. Bordalama ekibini seç, yanınıza çarkçı yardımcısını da alın. Bacasında duman varsa, makineleri da çalışır durumda olsa gerek. Biraz durdu. Aslında denizin biraz daha sakinleşmesini yeğlerdim.</p>

  <p>Zaman yok, dedi Steen. Eğer yatışı bir on derece daha artarsa iş işten geçer. Hemen gitsem iyi olur.</p>

  <p>Kaptan Korvold iç geçirdi. Mantığına ters düşen bir iş yapıyordu, fakat bildiği bir şey varsa, o da Divine Star’ın durumu bilinir bilinmez bin millik çevre içinde ne kadar kurtarma teknesi varsa tam hız buraya geleceğiydi.</p>

  <p>Sonunda omuz silkti. Divine Star'ın mürettebatından hiç kimsenin gemide olmadığından ve gemiyi yola koyabileceğinden emin olunca rapor ver, ben de cankurtaran sandallarını aramaya başlarım.</p>

  <p>Steen kaptanın sözlerinin bitmesini bile beklemeden harekete geçti. On dakika içinde adamlarını toplayıp denize indirmişti. Bordalama ekibinde kendisi, dört gemi adamı, yardımcı çarkçı Olaf Andersson ve haberleşme görevlisi, Narvik'te Japonca konuşabilen tek kişi olan David Sakagawa vardı. Gemi adamları teknede arama yaparken Andersson da makine odasını yoklayacaktı. Eğer terk edilmiş olduğu anlaşılırsa Steen gemiye resmen el koyacaktı.</p>

  <p>Steen'in serdümenliğindeki işkampavya rüzgârı ve denizi arkasına alarak güçlü Volvo motorlarıyla dalgaların içinde boğuşmaya başladı. Divine Star'a yüz metre kala yalnız olmadıklarını fark ettiler. Bir köpekbalığı sürüsü yana yatmış geminin çevresinde daireler çiziyordu. Sanki içlerinden bir ses onlara geminin batacağını ve kendilerine birkaç lokma bir şeyler çıkacağını söylemiş gibiydi.</p>

  <p>İşkampavyayı pruvanın rüzgâraltı yanına yanaştırdılar. Gövdesine vuran her dalgayla Divine Star üstlerine devrilecek gibi oluyordu. Steen bir ucunda alüminyum kancası olan naylon bordalama merdivenini yukarı fırlattı. Üçüncü denemesinde kanca küpeştenin kenarına takıldı ve oraya yerleşti.</p>

  <p>İp merdiveni ilk tırmanan Steen oldu, arkasından Andersson ve diğerleri izledi. Herkes çıktıktan sonra Steen önde olmak üzere yangın merdivenine benzer bir merdivenden tırmanarak beş kat yukardaki köprü alanına çıktılar. Steen on beş yıllık denizcilik yaşamında bu denli büyük bir köprü görmemişti. Narvik'in küçük, ama yeterli dümen evinden sonra burası neredeyse bir spor salonu kadar büyük görünüyordu, fakat asıl etkileyici olan elektronik donanımı, alanın tam ortasında küçücük bir yer kaplamaktaydı.</p>

  <p>Sağa sola dağılmış haritalar, sekstantlar ve buna benzer seyir gereçleri dışında yaşam belirtisi yoktu. Sahipleri sanki kısa bir an için bırakmış gibi, iki evrak çantası kapakları açık durumda bir masanın üstünde duruyordu. Ortada bir panik havası vardı.</p>

  <p>Steen ana konsolu inceledi. Gemi tümüyle otomatik, dedi Andersson'a.</p>

  <p>Çarkçı başıyla onayladı. Daha da ötesi. Bütün kontroller insan sesiyle çalışıyor. Burada lövye kullanıp, serdümene rota talimatı vermek yok.</p>

  <p>Steen Sakawaga'ya döndü. Bu aleti açıp onunla konuşabilir misin?</p>

  <p>Norveç doğumlu Asyalı, bilgisayar konsoluna eğilip birkaç saniye inceledi. Sonra peş peşe birkaç düğmeye bastı. Konsolun ışıkları yandı ve ünite ses vermeye başladı. Sakawaga Steen'e dönüp gülümsedi. Japoncam biraz paslı, ama sanırım gerekli talimatları verebilirim.</p>

  <p>Geminin durum raporunu istesene.</p>

  <p>Sakawaga önündeki küçük alıcıya Japonca bir şeyler söyleyip beklemeye başladı. Birkaç dakika sonra bir erkek sesi yavaş ve son derece net bir tonla cevap verdi. Ses kesildikten sonra Sakawaga dönüp Steen'e baktı.</p>

  <p>Deniz musluklarının açık olduğunu ve makine dairesindeki su seviyesinin iki metreye yaklaştığını söylüyor.</p>

  <p>Muslukları kapatmasını söyle, dedi hemen Steen.</p>

  <p>Kısa bir konuşmadan sonra Sakawaga hayır anlamında başını salladı. Musluklar açık duracak biçimde sıkıştırılmış, diyor. Elektronik kumandayla kapatılamazmış.</p>

  <p>Anlaşılan bana iş çıktı, dedi Andersson. Gidip hemen muslukları kapatayım. Sen de şu salak robota söyle tulumbaları devreye soksun. Başıyla iki gemi adamına işaret edip kendisiyle gelmelerini istedi. Birlikte makine dairesine giden bir kamara iskelesine daldılar.</p>

  <p>Orada kalan gemi adamlarından biri, gözleri şokla büyümüş, yüzü kireç gibi bembeyaz durumda Steen'e yaklaştı. Efendim... bir ceset buldum. Sanırım radyocu.</p>

  <p>Steen koşarak haberleşme odasına gitti. Oturduğu koltuktan radyo paneli üzerine yığılmış ve insan biçimini neredeyse hepten kaybetmiş bir ceset vardı. Divine Star'a geldiğinde belki bir insan olabilirdi, ama şimdi kesinlikle değildi. Saç hiç yoktu, dudakların olması gereken yerde açığa çıkan dişleri olmasa Steen, cesetin yüzüne önden mi, arkadan mı baktığına karar veremeyecekti. Göründüğü kadarıyla sanki derisi su toplayıp patlamış, altındaki et de yanıp, kısmen erimiş gibiydi.</p>

  <p>Oysa böyle bir şeye yol açabilecek aşırı ısı olduğunu gösteren hiçbir şey yoktu. Adamın giysileri tertemiz ve sanki az önce giyinmiş gibi ütülüydü.</p>

  <p>Adam sanki içten yanmış gibiydi.</p>

  <p>Korkunç koku ve şok edici görünüm Steen'i sendeletmişti. Kendine gelebilmesi bir dakikayı buldu. Sonra da cesedin oturduğu koltuğu yana itip radyonun üzerine eğildi.</p>

  <p>Dijital frekans numeratöründe Arapça sayılar vardı. Birkaç dakika süren sınama ve yanılma aşamasından sonra Steen doğru düğmeleri bulup Narvik'ten Kaptan Korvold'a seslenebildi.</p>

  <p>Korvold hemen cevap verdi. Anlatın, Bay Steen. Ne keşfettiniz?</p>

  <p>Burada netameli bir şey olmuş, Kaptan. Şu ana kadar terk edilmiş bir gemi ve radyo operatörü olduğunu sandığım ve tanınmayacak derecede yanmış bir ceset bulduk.</p>

  <p>Yangın mı çıkmış?</p>

  <p>Hiçbir belirdi yok. Bilgisayarlı kontrol sisteminin yangın uyarıcıları yalnızca yeşil ışık gösteriyor.</p>

  <p>Mürettebatın neden cankurtaran sandallarını kullandığını gösteren bir şey var mı? diye sordu Korvold.</p>

  <p>Belirgin bir şey yok. Deniz musluklarım açıp gemiyi batırma girişiminde bulunduktan sonra panik içinde terk etmişler.</p>

  <p>Korvold'un ağzı gerildi, telefonu sıkarken parmakları bembeyaz kesildi. Bir daha söyleyin,</p>

  <p>Deniz muslukları açılıp, kapanmaması için sıkıştırılmış. Andersson şimdi kapatmaya çalışıyor.</p>

  <p>İçinde binlerce yeni otomobil olan sapasağlam bir gemiyi neden batırmaya kalkışırlar?</p>

  <p>Durum biraz kuşkulu, efendim. Gemide bir anormallik var. Radyo operatörünün cesedi feci bir halde. Yağda kızartılmış gibi.</p>

  <p>Gemi doktorumuzu göndermemi ister misin?</p>

  <p>Doktorun yapabileceği bir şey yok, tabii otopsi dışında.</p>

  <p>Anlaşıldı, dedi Korvold. Kayıp sandalları aramaya başlamadan bu istasyonda bir yarım saat daha bekleyeceğim.</p>

  <p>Şirketle temasa geçtiniz mi, efendim?</p>

  <p>Bizim kurtarma hakkı iddia edebilmemizeengel olacak kimse var mı, diye senden haber bekledim. Araştırmanızı tamamlayın. Geminin terk edildiğine kesinlikle inandığınız zaman ben de şirkete bir mesaj iletip Divitle Star'a sahip çıktığımızı bildiririm.</p>

  <p>Çarkçımız Andersson deniz musluklarını kapatıp tulumbalarla suyu boşaltma işine koyuldu bile. Hiçbir eksiğimiz yok, sanırım kısa zamanda yola koyulabiliriz.</p>

  <p>Bir an önce yola koyulun, dedi Korvold. Hareketsiz duran bir İngiliz oşinografik araştırma gemisine doğru sürükleniyorsunuz.</p>

  <p>Ne kadar uzaktalar?</p>

  <p>Yaklaşık on iki kilometre.</p>

  <p>Neyse, yeterince uzaktalarmış.</p>

  <p>Korvold söyleyecek başka şey bulamadı. Sonunda, İyi şanslar, Oscar, dedi. Limana kadar güvenli yolculuklar. Sonra da radyo kapandı.</p>

  <p>Steen gözlerini cesetten uzak tutmaya çalışarak başını çevirdi. İçinde bir ürperti vardı. Ffying Dutchman gemisinin hayalet kaptanını köprü üstünde yürürken görecekmiş gibi hissediyordu. Terk edilmiş bir gemi kadar korkunç bir şey olamaz, diye geçirdi içinden.</p>

  <p>Sakawaga'ya geminin jurnalini bulup tercüme etmesini söyledi. İki gemi adamını otomobillerin bulunduğu katlara gönderdikten sonra kendisi de sistemli bir şekilde mürettebat kamaralarını aramaya başladı. Kendini hayaletli bir evin içinde yürürmüş gibi hissediyordu.</p>

  <p>Şurada burada bırakılmış birkaç giysi dışında, sanki mürettebat her an geri dönecekmiş gibi bir görünüm vardı. Köprünün tersine, burada her şey sıradandı ve kısa bir zaman öncesine kadar içinde yaşandığı belli oluyordu. Kaptan kamarasında, bir tepsi içinde, fırtına sırasında nasıl olduysa devrilmemiş iki çay dolu fincan duruyordu. Yatağın üzerine bir üniforma bırakılmış, halı kaplı döşemedeyse pırıl pırıl parlatılmış bir çift ayakkabı vardı. Son derece tertipli masanın üstünde devrilmiş çerçeveli fotoğrafta bir kadınla ergenlik yaşlarında üç erkek evlat görünüyordu.</p>

  <p>Steen adamın sırlarına ve anılarına girmeye çekiniyor, kendisini davetsiz bir misafir gibi hissediyordu.</p>

  <p>Ayağı masanın altında bir şeye çarptı. Eğilip bu nesneyi yerden aldı. Dokuz milimetrelik bir tabancaydı. Avusturya yapımı Steyr GB. Silahı pantolonunun beline soktu.</p>

  <p>Duvar saatinin çalmasıyla yerinden sıçradı. Tüyleri diken diken olmuştu. Aramasını bitirip hızlı adımlarla köprüye döndü.</p>

  <p>Sakawaga harita odasında oturmuş, ayaklarını bir kabine uzatıp geminin jurnalini inceliyordu.</p>

  <p>Buldun demek, dedi Steen.</p>

  <p>Açık evrak çantalarından birindeydi. İlk sayfalarına geri dönüp okumaya başladı. Divine Star, uzunluğu iki yüz otuz metre, 16 Mart 1988 yılında teslim edildi. Sahibi ve işletmecisi Sushimo Gemi Şirketi. Bağlı bulunduğu liman, Kobe. Bu yolculuğunda yedi bin iki yüz seksen sekiz Murmoto marka yeni otomobili Los Angeles'e götürüyor.</p>

  <p>Mürettebatın gemiyi neden terk ettiğini gösteren bir ipucu var mı? diye sordu Steen.</p>

  <p>Sakawaga hayır anlamında başım salladı. Hiçbir felaketten, salgından ya da isyandan söz etmiyor. Tayfun raporu da yok. Son giriş biraz tuhaf aslında.</p>

  <p>Okusana.</p>

  <p>Sakawaga doğru tercüme etmek için biraz durakladı. Anladığım kadarıyla şöyle diyor: Hava bozuluyor. Deniz yükseliyor. Mürettebat bilinmeyen bir hastalıktan kırılıyor. Kaptan dahil, herkes hasta. Şirketin çok önemli müdürlerinden biri olan yolcumuz, Bay Yamada, çılgınlar gibi gemiyi terk edip batırmamızı istiyor. Kaptan, Bay Yamada'nın sinir krizi geçirdiğini düşünerek kamarasına kapatılmasını istedi.</p>

  <p>Steen ifadesiz bir yüzle Sakawaga'ya baktı. Hepsi bu kadar mı?</p>

  <p>Son giriş bu işte, dedi Sakawaga. Başka kayıt yok.</p>

  <p>Tarihi ne</p>

  <p>Bir Ekim.</p>

  <p>Yani iki gün önce.</p>

  <p>Sakawaga dalgın dalgın başını salladı. Kayıttan hemen sonra gemiyi terk etmiş olmalılar. Ama jurnali yanlarına almamaları çok tuhaf.</p>

  <p>Kafası jurnaldeki son kayıtla dolu olarak Steen yavaş adımlarla haberleşme odasına yürüdü. Birden kapı eşiğinde durup kapıya tutunmak gereğini hissetti. Oda gözlerinin önünde yüzer gibiydi, midesi de bulanıyordu. Boğazına kadar yükselen safrayı bastırdı. Sonra bu durum oluştuğu hızla kayboluverdi.</p>

  <p>Biraz yalpalayarak radyoya yürüdü ve Narvik'i aradı. İkinci Kaptan Steen Kaptan Korvold'u arıyor, tamam.</p>

  <p>Evet, Oscar, diye karşılık verdi Korvold. Seni dinliyorum.</p>

  <p>Arama için çaba harcamayın. Divine Star'ın jurnali mürettebatın tayfun şiddeti artmadan gemiyi terk ettiğini gösteriyor. Yani iki gün önce ayrılmışlar. Rüzgâr onları şimdiye dek iki yüz kilometre uzağa savurmuştur.</p>

  <p>Tabii eğer hâlâ yaşıyorlarsa.</p>

  <p>Pek olası değil.</p>

  <p>Pekâlâ, Oscar. Narvikle yapacağımız bir aramanın boşa olacağını kabul ediyorum. Bizden beklenen her şeyi yapmış durumdayız. Midway ve Hawai'deki Amerikan kurtarma birliklerine ve genel çevremizde bulunan tüm teknelere haber verdim. Siz harekete hazır olur olmaz San Fransisco rotamızdan yola devam edeceğiz.</p>

  <p>Anlaşıldı, dedi Steen. Hemen makine dairesine gidip Andersson'a bir bakacağım.</p>

  <p>Steen yayını kestiği anda geminin telefonu çaldı. Burası köprü.</p>

  <p>Bay Steen, dedi güçsüz bir ses.</p>

  <p>Evet, ne oldu?</p>

  <p>Ben gemi adamı Arne Midgaard, efendim. Hemen C kargo katına gelebilir misiniz? Sanırım bir şey buldum...</p>

  <p>Midgaard'ın sesi birden kesildi ve Steen bir öğürme işitti.</p>

  <p>Midgaard, hasta mısın?</p>

  <p>Lütfen acele edin, efendim.</p>

  <p>Sonra da hat kapandı.</p>

  <p>Steen Sakawaga'ya haykırdı. Makine dairesi için hangi düğmeye basmam gerek?</p>

  <p>Cevap yoktu. Steen hemen harita odasına geçti. Sakawaga ölü gibi bir yüzle oturmakta, hızlı hızlı solumaktaydı. Başını kaldırıp güçlükle konuşabildi. Dördüncü düğme... makine dairesini arar.</p>

  <p>Senin neyin var? diye sordu Steen kaygıyla.</p>

  <p>Bilmiyorum. Çok kötü... hissediyorum... iki kez kustum...</p>

  <p>Dayan biraz,&gt;&gt; dedi Steen. Diğerlerini toplayayım. Bu ölüm gemisini hemen terk ediyoruz. Telefonu kapıp makine dairesini aradı. Cevap yoktu. Müthiş bir korku taşındı.&nbsp; Bilinmeyen bir şey onları eziyordu. Bütün gemiyi ölüm kokusu kaplamış gibi geldi.</p>

  <p>Steen duvarda katların planını gösteren bir şema görüp baktıktan sonra merdivenleri üçer beşer atlayarak inmeye başladı. Bir an önce otomobillerin bulunduğu kargo bölümüne gitmek istiyordu, fakat müthiş bir bulantıyla midesi kasılarak ikibüklüm oldu.</p>

  <p>Sonunda düşe kalka C kargo katına vardı. Yüz metre uzayan rengârenk bir otomobil deniziyle karşı karşıyaydı. Onca fırtına ve geminin yatışına rağmen bütün otomobiller sapasağlam yerlerinde duruyorlardı.</p>

  <p>Steen çılgın gibi Midgaard'ın adını bağırdı. Sesi çelik küpeştelerden yankılanıyordu. Aldığı tek cevap sessizlik oldu. Az sonra gördü. Kalabalık içinde elinde bir pankart tutan bir adam kadar dikkati çeken farklılığı.</p>

  <p>Arabalardan birinin motor kapağı açık duruyordu.</p>

  <p>Uzun otomobil sıraları arasından tamponlara çarpa çarpa motor kapağı açık olana doğru giderken bir kez daha bağırdı. Burada kimse var mı?</p>

  <p>Bu kez cılız bir inilti duydu. On adım sonra otomobile vardığında, bir tekerleğin yanında yatmakta olan Midgaard'ı görüp buz kesildi.</p>

  <p>Genç gemicinin yüzü sıvılar akan yaralarla kaplıydı. Ağzından köpükle karışmış kan boşalıyor, görmeyen gözlerle tavana bakıyordu. Kolları derisinin altındaki kanamadan morarmıştı. Steen'in gözleri önünde çürümekteydi.</p>

  <p>Steen dehşet içinde arkasındaki arabaya yaslandı. Ümitsizlik ve çaresizlik içinde başını elleri arasına aldı, ama ellerini indirdiğinde başından büyük miktarda saç koparmış olduğunu fark etti.</p>

  <p>Tanrım, burada ne için ölüyoruz? diye inledi. Midgaard'a bakarken kendi ölümünü görüyordu. Nedir bizi öldüren?</p>
</body>
</html>
