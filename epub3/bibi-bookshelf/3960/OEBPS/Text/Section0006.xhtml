<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h2 style="text-align:justify"><a name="_Toc356650186"></a><a name="_Toc356650185">Kısım&nbsp;</a>3</h2>

  <p>Steen müthiş bir duygusal şok içindeydi. Kollarında oluşan kabarcıklara boş gözlerle bakıyordu. Şok ve aniden bastıran karın ağrısıyla kontrolsüz biçimde titredi. İkibüklüm olup öğürürken soluğu kesilecek gibi oluyordu. Aynı anda her yerinden darbeler alır gibiydi. Kalbi yerinden fırlayacak gibi atıyor, bütün vücudu ateşler içinde yanıyordu.</p>

  <p>Haberleşme odasına kadar gidip Korvold'u uyarmak istedi, fakat çok güçsüzdü. Kaptan sinyallerine Steen'den cevap alamayınca gemiye başka bir bordalama ekibi gönderecek, boşu boşuna başka insanlar da ölecekti.</p>

  <p>Steen artık ter içinde kalmıştı. Motor kapağı kalkık otomobile nefret dolu gözlerle bakıyordu. Kafası bulanmaya başladı, önündeki çelik, deri ve lastik parçalarını korkunç bir kötülüğün kaynağı olarak gördü.</p>

  <p>Sanki sonuna dek savaşıyormuş gibi, cansız araçtan öç almaya kalktı. Belinden, kaptanın odasında bulduğu tabancayı çıkardı ve namluyu doğrulttu. Sonra da tetiği çekerek otomobilin ön tarafına kurşun yağdırmaya başladı.</p>

  <p>İki kilometre doğuda Kaptan Korvold dürbünüyle Divine Star'a bakarken gemi birden havaya uçup çok kısa bir an içinde sanki buhar oluverdi.</p>

  <p>Yoğunluğu güneşten daha büyük bir ateş topu patladı. O anda akkor halinde gazlar çapı dört kilometrelik bir alanı kaplayıverdi. Ortası ateş topuyla alev alev yanan ve hızla yayılan yarımküre biçiminde bir bulut oluştu. Deniz yüzeyinde üç yüz metre genişliğinde bir çukur açıldı. Ardından milyonlarca ton sudan oluşan muazzam bir sütun belirdi. Her biri Narvik büyüklüğünde binlerce gayzer püskürtüyordu.</p>

  <p>Ateş topundan kaynaklanan şok dalgası saniyede beş kilometre hızla yayılmaya başladı. Hemen Narvik'i de içine alıp gemiyi demir yığınına çevirdi.</p>

  <p>Açık köprüde durmakta olan Korvold bu felaketi göremedi. Gözlerinin ve beyninin bunu algılayacak zamanı olmadı. Patlamanın termal radyasyonuyla bir mikrosaniye içinde kömür oldu. Bütün gemisi sudan yükselip sonra dev bir balyozla mıhlanır gibi yine suya çarpıldı. Divine Star'dan savrulan erimiş çelik parçaları yağmur gibi Narvik'in parçalanan güvertesine yağdı. Geminin gövdesi hemen alev aldı, kısa sürede iç taraflarından patlamalar başladı.</p>

  <p>Acı dolu feryatlar da duyulmadı. Zaten güvertede kim varsa, hemen o anda kibrit gibi tutuşuverdi. Bütün gemi bir anda 250 yolcusu ve mürettebatı için cenaze ateşi oluvermişti.</p>

  <p>Patlamadan beş dakika sonra Narvik önce yana yattı, sonra da çok kısa bir süre içinde denizin derinliklerinde kayboldu.</p>

  <p>Neredeyse Divine Star’ın buhar oluşu kadar aniden her şey bitirivermişti. Ateş topunun üstünde oluşan karnabahar biçimindeki bulut dağıldı ve çok geçmeden doğal bulutlardan ayırt edilemez oldu. Köpüren sular sakinleşti, denizin doğal dalgası dışında hiçbir şey kalmadı.</p>

  <p>On iki kilometre ötede Invincible hâlâ su üstündeydi. Şok dalgası muazzam basıncıyla gemiyi içine aldığı zaman henüz gücünden bir şey kaybetmemişti. Üstyapı olduğu gibi kopup savruldu ve iç küpeşteler ortaya çıktı. Bacası yuvasından kopup denize savrulurken geminin köprüsü çelik ve insan eti yağmurundan görünmez oldu.</p>

  <p>Direkleri bükülmüş, Old Gert’i suya indiren vinç bir yana savrulmuş, geminin gövdesi tanınmayacak duruma gelmişti. Narvik gibi onun da gemiye benzer hali kalmamıştı. Korkunç ısı açıkta bulunan herkesi yakıp kavurmuştu. Alt güverteler de uçuşan molozlardan ve sarsıntıdan adamakıllı hırpalanmış durumdaydı.</p>

  <p>Jimmy Knox sarsıntının şiddetiyle çelik bir küpeşteye çarpıp sertçe yere düşmüştü. Gözünü açtığında kendini sırtüstü yerde yatar buldu. Soluk almakta güçlük çekiyordu. Tavanda kocaman bir delik açılmıştı. Bir süre bulunduğu yerde kalıp şoku atlatmaya, neler olduğunu anlamaya çalıştı. Yavaş yavaş çevresine bakındığında bükülmüş küpeşteleri, ağır hasar görmüş elektronik gereçleri ve duman kokusunu aldı. Kalabalıkta annesini kaybetmiş bir çocuk gibi hıçkıra hıçkıra ağlayası geliyordu.</p>

  <p>Tavandaki delikten köprü bölmesine ve harita odasına baktı. Dümenevi yanmış ve parçalanmış insanların mezarı durumundaydı. Kanları alt kata damlıyordu.</p>

  <p>Knox yan dönmeye kalkışınca kırılan üç kaburgasının, bükülen ayak bileğinin ve nice berenin verdiği acıyla inledi. Yavaş yavaş oturma konumuna geçti, gözlüğünü düzeltti. Kırılmamış olduğuna şaşıyordu.</p>

  <p>Şokun etkisinden çıkarken aklına gelen ilk şey Old Gert oldu. Sualtı aracını hasar görmüş ve erişilemez durumda düşünmek kâbus gibiydi. Duyduğu bütün acıya rağmen elleri ve dizleri üstünde sürünerek sualtı telefonuna geldi.</p>

  <p>Gert? diye korkuyla seslendi. Beni işitiyor musunuz? Birkaç saniye bekledi, fakat karşılık yoktu. Sessizce sövdü. Lanet olsun, Plunkett! Konuş, ulan benimle! Aldığı cevap yine sessizlik oldu. Invincible ile Old Gert arasındaki bütün haberleşme kopmuştu. Araştırma gemisini bu hale getiren her ne güçse, zaten muazzam basınç altında olan sualtı aracını ezip gitmiş olmalıydı. Öldüler, diye fısıldadı. Sinek gibi ezildiler. Birden aklına gemideki insanlar geldi ve seslenmeye başladı. Karşılık olarak yalnızca ölmekte olan gemiden metal gıcırtıları geliyordu. Kapı eşiğine doğru baktığında oraya savrulmuş beş ceset gördü.</p>

  <p>Büyük bir üzüntü ve şaşkınlık içinde otururken geminin sarsıldığını hissetti. Kıç tarafı sanki bir girdaba kapılmış gibi dalgaların içine kayıyordu. Artık Invincible da sonsuz derinliklere olan yolculuğuna başlamıştı.</p>

  <p>İçindeki yaşama içgüdüsü harekete geçti ve vinç güvertesine doğru ilerledi. Cesetlerin yanından geçip enkaz halindeki parmaklıklara vardı. Korku şokun yerini almış, içinde giderek büyüyen sımsıkı bir top gibiydi. Arkasına bakmadan kendini suya bıraktı. Birkaç metre ötesinde kırık bir sandık gördü. Kısa mesafeyi güçlükle yüzüp bir koluyla sandığa sarıldı, sonra da dönüp gemiye baktı.</p>

  <p>Invincible’ın kıçı sulara gömülmüş, pruvası havaya kalkmıştı. Bir süre öylece kaldıktan sonra giderek artan bir hızla geriye doğru kaydı ve gözden kayboldu. Kaynayan bir kazanın içim andıran sular az sonra sakinleşti ve yalnızca dökülen mazotun gökkuşağı rengindeki pırıltısı kaldı. Knox çılgın gibi sağa sola bakınarak gemiden başka kurtulan olup olmadığını araştırdı. Öldürücü bir sessizlik çökmüştü. Görünürde ne bir cankurtaran sandalı, ne de suda yüzen insan başı vardı. Hiçbir açıklaması olmayan bir faciadan yalnızca o kurtulmuştu.</p>
</body>
</html>
