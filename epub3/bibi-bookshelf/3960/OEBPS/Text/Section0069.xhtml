<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h2 title="Kısım 65"><a name="_Toc356650248">Kısım 65</a></h2>

  <p>Çok paraşütlü sistem otomatik olarak açılınca üç kocaman paraşüt karanlık gökyüzünde birden savruluverdi. Kısa zamanda içi havayla dolunca tamamen açıldılar ve canavar aracın ekspres tren hızıyla düşüşünü yavaşlattılar.</p>

  <p>Pitt etrafına bakınıp biraz daha rahat soluk almaya başladı. Birinci engel aşılmıştı. Artık denizaltı aracının tek yapacağı şey, suya düzgün düşmek, sonra da suyun altına üç yüz yirmi metre inip, deniz tabanına düzgün oturmaktı. Operasyonun bu yönü için kendisinin yapabileceği hiçbir şey yoktu. Arkasına yaslanıp oturacak, birazcık ter dökerek de olsa yolculuğunun tadım çıkaracaktı.</p>

  <p>Başını kaldırıp bakınca üzerinde daireler çizmekte olan C5 Galaxy'yi gördü. Sandecker herhalde Giordino'yu tuvaletten çıkarmış olmalıydı. Pitt arkadaşının ne denli öfkeli olacağını tahmin edebiliyordu.</p>

  <p>Havadaki düşüşünü yavaşlatan paraşütler, suyun içinde de aynı görevi yapabilecek miydi? Bu çılgınca görevi tasarlayan mühendisler öyle düşünüyorlardı. Ama onlar şimdi Pitt'in bulunduğu yerden binlerce mil uzaktaydılar ve bildikleri tek şey ağır cisimlerin düşüşüyle ilgili fizik kanunları ve formülleriydi. Böyle bir olayın denemesi hiç yapılmamıştı ki. Bu kumarı oynamak onlar için kolaydı, eğer yanlış bir hesap yapmışlarsa kaybeden Pitt olacaktı.</p>

  <p>Yüksekten suya bakıp mesafe ölçmek gündüz gözüyle bile çok zordur, fakat gece karanlığında hemen hemen olanaksızdır. Pitt ayışığında dalga köpüklerine bakarak bir tahmin yürüttü ve on beş saniye sonra suya ineceğini hesapladı. Oturduğu koltuk fazladan yastıklarla yumuşatılmıştı. İçinden son bir kez uçaktakilere el sallamak geldi, ama sonra uçağın paraşütleri etkilememek için ne kadar yüksekten uçtuğunu düşününce bunu budalaca buldu.</p>

  <p>Derken kocaman araç deniz yüzeyinde muazzam bir krater açarak suya çarptı ve suyun altına battı.</p>

  <p>Çarpmanın şiddeti Pitt'in korktuğu kadar sert olmamıştı. Ne kendisi ne de Big Ben herhangi bir hasar almıştı. Yeniden dik oturarak hemen enerji sistemlerini kontrole başladı. Bilgisayarın verdiği bilgiye göre hiçbir arıza yoktu. Sonra dış projektörleri yakarak bunların yönünü yukarı çevirdi. Paraşütlerden ikisi açılmış durumdaydı, ama üçüncüsü büzülmüş, kendi iplerine dolanmıştı.</p>

  <p>Pitt iniş hızını öğrenmek için bilgisayara başvurdu. Monitörde beliren cevap, dakikada altmış bir metreydi. Oysa hesaba göre azami hızının kırk iki metre olması gerekiyordu. Big Ben dakikada on dokuz metre fazla hızlı iniyordu.</p>

  <p>Konuşamayacak kadar meşgul müsün? dedi Sandecker'in sesi kulaklarında.</p>

  <p>Küçük bir sorunum var, dedi Pitt.</p>

  <p>Paraşütler mi? diye sordu Sandecker, endişeyle.</p>

  <p>Paraşütlerden biri dolanınca sürüklenme gücüm azaldı.</p>

  <p>İniş hızın nedir?</p>

  <p>Altmış bir.</p>

  <p>İyi değil.</p>

  <p>Biliyorum.</p>

  <p>Neyse, bu durum hesaba katılmıştı. İneceğin noktayı oradaki zemin düzgün ve yumuşak tortularla kaplı olduğu için seçtik. İniş hızındaki fazlalığa rağmen çarpma şiddeti, suya çarptığından daha yumuşak olacak.</p>

  <p>Ben çarpma anından korkmuyorum, dedi Pitt, gözü deniz dibini gösteren monitörde. Otuz tonluk araç çamurun içine on metre gömülür diye endişe ediyorum. Kepçesi olmadığı için Big Ben yolunu kazarak açamaz.</p>

  <p>Merak etme, seni çıkarırız, diye söz verdi Sandecker.</p>

  <p>Operasyon ne olur o zaman?</p>

  <p>Sandecker'in sesi öyle hafifledi ki, Pitt duymakta güçlük çekti. O zaman oyunu bitiri...</p>

  <p>Bir dakika! diye kesti Pitt onu. Deniz tabanı görüntüye geldi.</p>

  <p>Karanlığın içinde deniz tabanının kirli kahverengi yüzeyi büyümeye başladı. Denizaltı aracı tıpkı bir yumruğun bir süngerin içine gömülmesi gibi çamur zemine battı. Yerden kalkan çamur bulutu bütün görüş alanını kapladı.</p>

  <p>Uçakta Sandecker ve Giordino büyük bir korku içinde Pitt'in konuşmasını beklemekteydiler. Giordino'nun bütün öfkesi geçmiş, artık aklındaki tek şey arkadaşından alacağı haberdi.</p>

  <p>Deniz dibinde ise, Pitt çamur içine gömülüp gömülmediğini hemen anlayamamıştı. Hissettiği tek şey, büyük bir ağırlık altında kalmış gibi koltuğuna mıhlanmış olduğuydu. Hiçbir şey görünmüyordu. Kameralar ve dış projektörler yalnızca kahverengimsi çamur göstermekteydi. Pitt kontrol kabininin ince bir tabaka çamurla mı kaplı olduğunu, yoksa bataklık gibi zeminin beş metre altına mı gömüldüğünü anlayamıyordu.</p>

  <p>Neyse ki paraşütler üç millik hızı olan bir akıntının etkisiyle aracın yanına doğru düştüler. Pitt paraşüt kancalarını açan bir düğmeye bastı.</p>

  <p>Nükleer enerji sistemlerini devreye sokup Big Ben'i ileri vitese geçirdi. Paletler çamur zemine gömülüp dönerken araç adamakıllı sarsıldı. Yaklaşık bir dakika kadar hiçbir ilerleme olmadı. Paletler boşu boşuna döner gibiydi.</p>

  <p>Sonra Big Ben sancak tarafına doğru sendelemeye başladı. Pitt kumanda kolunu alıp aracı yeniden iskele yanına çevirdi. Galiba yavaş yavaş öne doğru bir hareket vardı. Aynı işlemi tekrarladı ve koca aracı ileri geri oynatarak santim santim yol aldı.</p>

  <p>Sonra aniden araç çamurdan kurtulup öne doğru fırladı ve elli metre sonra da yerden kalkan tortu bulutundan sıyrılarak görüşün açık olduğu alana girdi.</p>

  <p>Pitt zafer kazanmış gibi mutluydu. Artık içi rahat, aracı otomatik kumandaya geçirdi ve bilgisayarında batıya doğru bir rota programladı. Az sonra Big Ben azami hızına erişerek, sanki Iowa'da bir mısır tarlasında gidermiş gibi rahatça yol almaya başlamıştı.</p>

  <p>İşte o zaman Pitt, Sandecker ve Giordino ile temas kurup onlara Dennings'in Zebanileri'ne, doğru yol almakta olduğunu rapor etti.</p>
</body>
</html>
