<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h2 style="text-align:justify"><a name="_Toc356650187"></a><a name="_Toc356650185">Kısım&nbsp;</a>4</h2>

  <p>Suyun altında şok dalgası yaklaşık saatte 6500 kilometrelik bir hızla giderek genişleyen bir çember halinde yayılmış, önüne çıkan tüm denizaltı yaşamını ezip geçmişti. Old Gert'i derhal yok olmaktan kurtaran, yüksek kanyon duvarları oldu.</p>

  <p>Ama yine de araç şiddetli bir sarsıntı geçirerek tepetaklak olmaktan kurtulamadı. Ana bataryalarla yürütme sistemlerinin bulunduğu bölüm kaya gibi sert nodüllere çarpınca çatladı ve ağır basınçla içe doğru göçtü. Neyse ki, her bölümü birbirine bağlayan tüplerin kaporta kapaklan dayanarak suyun mürettebatın bulunduğu küreye geçmesine engel oldu ve onları püre gibi ezilmekten kurtardı.</p>

  <p>Sualtı telefonundan kulağa gök gürültüsü gibi gelen patlamayı şok dalgasının lokomotif gümbürtüsünü andıran sesi izledi. Bu sesler sona erince önce bir sessizlik, ardından da su üstündeki gemilerden parçalanıp deniz dibine düşen metal parçaların basınç altında bükülüp ezilmesiyle çıkardığı inilti gibi gıcırtılar duyuldu.</p>

  <p>Ne oldu böyle? diye haykırdı Stacy, savrulmamak için koltuğuna sımsıkı yapışarak.</p>

  <p>Ya şok etkisiyle ya da görevine olan fanatik bağlılığıyla, Salazar'ın gözleri konsolundan bir an bile ayrılmamıştı. Bu deprem falan değil. Cihazlar su üstü etkileri olduğunu gösteriyor.</p>

  <p>Koruyucu ayaklar ve yürütme sistemleri olmayınca Plunkett Old Gert'in bütün kontrolünü kaybetmişti. Araç manganez nodülleri tarlasında bir o yana bir bu yana savrulurken çaresizlik içinde bakakaldı. Otomatik bir hareketle telefona sarılıp, bütün haberleşme formalitelerine boşvererek bağırdı.</p>

  <p>Jimmy, burada ne olduğu belirsiz bir türbülansa yakalandık. Yürütme sistemlerimizi kaybettik. Cevap verin.</p>

  <p>Tabii Jimmy Knox onu işitemiyordu. Çok yukarlarda, dalgaların içinde yaşam savaşı vermekteydi.</p>

  <p>Plunkett ümitsiz bir şekilde Invincible ile temas kurmaya çalışırken sualtı aracının da çılgınca sürüklenişi birden sona erdi. Araç, içinde elektrik ve oksijen donanımının bulunduğu küre üstünde, kırk beş derecelik bir açıyla çakılıp kalmıştı.</p>

  <p>İşte yolun sonu, diye mırıldandı Salazar; aslında o şok ve karışıklık içinde ne demek istediğini de pek bilmiyordu.</p>

  <p>Hiç de değil! diye çıkıştı Plunkett. Hâlâ safra ağırlıklarını atıp yüzeye çıkabiliriz.</p>

  <p>Fakat bunu söylerken, demir safra ağırlıkları atmanın parçalanan bölmeye giren suyun ağırlığı ve zemindeki çamurun tutma gücüne karşı bir işe yaramayacağını da biliyordu. Düğmelere basar basmaz yüzlerce kilo tutan ölü ağırlık aracın alt karnından boşaldı.</p>

  <p>Birkaç dakika boyunca hiçbir şey olmadı fakat sonra, sanki içinde bulunan üç kişinin solukları ve çarpan kalpleri tarafından itiliyormuşçasına, araç santim santim yerden yükselmeye başladı.</p>

  <p>Üç metre yükseldik, dedi Plunkett, herkese bir saat gibi gelen, ama aslında otuz saniyelik bir süre sonundu.</p>

  <p>Old Gert düzeldiği an herkes yeniden soluk almaya cesaret edebildi. Bu arada Plunkett hâlâ Jimmy Knox'la konuşmaya çabalıyordu. Jimmy... benim, Plunkett. Konuş benimle.</p>

  <p>Stacy derinlikölçere öylesine delici bakıyordu ki, bir an göstergenin cam koruyucusu çatlayacak sandı. Hadi... hadi... diye yalvarıyordu.</p>

  <p>Fakat en çok korktukları şey ansızın başlarına geliverdi. Elektrik ve oksijen donanımının bulunduğu küre aniden parçalanıverdi. Deniz dibine çarpması sonucu dayanıklı yapısı bozulan küre acımasız basınçla bir yumurta gibi ezildi.</p>

  <p>Eyvah! dedi Plunkett araç yeniden deniz dibine otururken.</p>

  <p>Sanki bu olaya tuz biber eker gibi bir de bütün lambalar sönüverdi ve küreyi kopkoyu bir karanlık içinde bıraktı. Doğuştan görmeyenler böyle bir karanlığa alışmışlardır, fakat görenler için birden bu kapkara dünyaya geçiş, görünmeyen bir gücün yavaş yavaş onları saran ve boğmaya çalışan bir çember olduğuna inandırır.</p>

  <p>Bir süre sonra Salazar'ın hırıltılı sesi duyuldu. Tanrım, bu defa işimiz bitik.</p>

  <p>Daha değil, dedi Plunkett. Kontrol küresini araçtan ayırıp hâlâ yüzeye çıkabiliriz. El yordamıyla konsolunun üstünde belirli bir düğmeyi buldu. Yardımcı lambalar hemen devreye girerek kürenin içini aydınlattı.</p>

  <p>Stacy rahat bir soluk aldı. Çok şükür. Hiç olmazsa görebiliyoruz.</p>

  <p>Plunkett acil durum yükselişi için bilgisayarı programladı. Sonra da salıverme mekanizmasını kurup Stacy ve Salazar'a döndü. Sıkı tutunun. Yukarı çıkışımız epey çetin olabilir.</p>

  <p>Yeter ki şuradan kurtulalım, diye homurdandı Salazar.</p>

  <p>Ben hazırım, dedi Stacy.</p>

  <p>Plunkett salıverme kolunu tutan güvenlik mandalını açtı, kolu sımsıkı tuttu ve çekti.</p>

  <p>Hiçbir şey olmadı.</p>

  <p>Plunkett aynı işlemleri üç kez daha yaptı. Ama kontrol küresi aracın ana gövdesinden bir türlü ayrılmıyordu. Çaresizlik içinde arızanın nerede olduğunu bilgisayara sordu. Cevap göz açıp kapayana kadar geldi.</p>

  <p>Deniz dibine kırk beş derecelik çakılma, salıverme mekanizmasını bükerek tıkamıştı ve onarılması mümkün değildi.</p>

  <p>Çaresiz, dedi Plunkett büyük bir üzüntüyle. Galiba kurtarılana kadar burada kalıyoruz.</p>

  <p>O da olacak şey değil, diye terslendi Salazar, koluyla yüzündeki teri silerek.</p>

  <p>Oksijen durumumuz nasıl? diye sordu Stacy.</p>

  <p>Küre parçalanınca ana depomuzdan kesildik, dedi Plunkett. Fakat acil durum kutularımız ve bu ünitedeki karbondioksiti temizleyen lithium hidroksit daha bir on iki saat solumamızı sağlar.</p>

  <p>Salazar yenik bir ifadeyle başını iki yana sallayıp omuz silkti. Dünyadaki bütün kiliselerde bizim için dua etseler bile zamanında kurtaramazlar. Buraya başka bir sualtı aracı gönderebilmeleri en azından yetmiş iki saat sürer. Zaten o zaman bile bizi yukarı çekebilecekleri kuşkulu.</p>

  <p>Stacy biraz cesaret bulabilmek için Plunkett'in yüzüne baktı, ama aradığını göremedi. Adamın yüzünde dalgın bir ifade vardı. Stacy'ye verdiği izlenim, sanki ölmekten çok, değerli sualtı aracını kaybedeceğine üzülüyormuş gibiydi. Stacy'nin ısrarlı bakışını fark edince biraz kendine gelir gibi oldu.</p>

  <p>Raul haklı, dedi. Bunu söylemek hoşuma gitmiyor, ama yeniden güneşi görebilmemiz için mucize gerekli.</p>

  <p>Fakat Invincible var, dedi Stacy. Bizi aramak için dünyayı yerinden oynatırlar.</p>

  <p>Plunkett ümitsizce başını salladı. Yukarda çok büyük bir felaket oldu. Gemiden gelen son sesler parçalanıp dibe doğru inmeye başladığını gösteriyordu.</p>

  <p>Fakat biz dalmadan önce civarda iki tane başka gemi daha vardı, diye üsteledi Stacy. O sesler onlardan birine de ait olabilir.</p>

  <p>Hiç fark etmez, dedi Plunkett bitkin bir sesle. Yukarı çıkış yok. Ve zaman, artık yenemeyeceğimiz bir düşman oldu.</p>

  <p>Kontrol küresine derin bir ümitsizlik çöktü. Herhangi bir kurtarılma olasılığı ancak düş ürünü olabilirdi. Kesin olan tek şey, bir kurtarma projesinin onlar öldükten çok sonra uygulanabileceğiydi.</p>
</body>
</html>
