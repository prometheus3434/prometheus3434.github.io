<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h2 style="text-align:justify"><a name="_Toc356650194"></a><a name="_Toc356650185">Kısım&nbsp;</a>11</h2>

  <p>Denizaltının uçsuz bucaksız karanlığında diatom denilen mikroskobik iskeletlerden meydana gelen bir deniz bitkisinin oluşturduğu sarımsı madde, küçük bulutlar halinde ağır ağır sürükleniyordu.</p>

  <p>Eskiden NUMA istasyonunun bulunduğu vadinin dibi yamaçlardan kayan moloz ve kaya parçalarıyla engebeli bir düzlük olmuş, üzeri yan gömülü kaya parçaları ve sağa sola saçılmış kalıntılarla doluydu. Depremin gümbürtüsü kesildikten sonra buraya bir ölüm sessizliğinin çökmesi gerekirken, bu boşluk içinde bozuk bir koro Denizkızı Minnie şarkısını söylüyordu.</p>

  <p>O moloz yığını üstünde yürümek mümkün olsaydı, çamur zemin üzerinde eğrilip bükülmüş bir antenin boynunu uzatıp dikildiği görülebilirdi. Oradan geçen bir balık kısa bir an için anteni inceledi, fakat aradığı nitelikleri bulamayınca sivri kuyruğunun bir hareketiyle döndü ve karanlığın içinde tembel tembel yüzmeye devam etti.</p>

  <p>Balık gözden kaybolurken, antenin birkaç metre ötesindeki çamur zeminde bir hareket başladı, altından tuhaf bir ışık sızan ve giderek genişleyen bir girdap oluştu. Birden bir ışık patladı, hemen ardından da bilek yerinden hareketli, kepçe biçiminde mekanik bir el belirdi. Çelik el yüzeye çıkınca bir an, havayı koklayan bir av köpeği gibi durdu.</p>

  <p>Sonra bu kepçe deniz yatağını oyarak aşağı doğru inmeye başladı. İçine alamayacağı kadar büyük bir kaya parçasına rastlarsa, hemen yanıbaşında kocaman metal bir pençe beliriyor, kaya parçasını yerinden söküp yolu açıyordu. Görevini bitiren metal pençe hemen çekiliyor, kazma işine kepçe devam ediyordu.</p>

  <p>Çok iyi çalışıyor, Bay Pitt, dedi Plunkett keyiflenerek. Çay saatine kadar bizi dışarı çıkarıp eve yetiştireceksiniz bu gidişle.</p>

  <p>Pitt yatan koltuğunda sırtüstü durumda bir televizyon monitörüne bakıyordu. Yüzünde yalnızca futbol maçı izlerken takındığı yoğun dikkat ifadesi vardı. Yalnız, daha yola çıkamadık.</p>

  <p>Bu Derindeniz Madencilik taşıtlarınızdan birine binip deprem başlamadan onu giriş çıkış kanalına getirmek dâhice bir işti.</p>

  <p>O kadar uzun boylu değil, diye mırıldandı Pitt, bir yandan bilgisayarı kepçenin açısını biraz değiştirecek biçimde programlarken. Buna isterseniz Bay Spock'un mantığı, diyebilirsiniz.</p>

  <p>Giriş-çıkış kanalının duvarları dayandı neyse ki, diye karşı çıktı Plunkett. Eğer biraz daha dayanıksız olsalardı, böcek gibi ezilirdik.</p>

  <p>O oda diğer projelerdeki yapı basınçlarının dört katına dayanacak biçimde yapılmıştı, diye açıkladı Pitt. Bu da bize giriş-çıkış kanalının basınç ayarını yapabilmek, dış kapıyı açarak büyük çığ düşmeden önce kepçeyle pençeyi çalıştırabilecek kadar ilerlemek için zaman kazandırdı. Yoksa hiç düşünmek bile istemediğim kadar uzun bir zaman tıkılı kalırdık.</p>

  <p>Amaan, neyse, diyerek güldü Plunkett. Hiçbir şey keyfini bozmayacak gibiydi. Önemli olan mezarımızı hâlâ boş bırakmamız.</p>

  <p>Şu mezar' sözcüğünü kullanmasanız...</p>

  <p>Özür dilerim. Plunkett Pitt'in hemen yanıbaşında fakat biraz gerisinde kalan koltukta oturuyordu. Aracın içinde şöyle bir bakındı. Müthiş bir makine. Enerji kaynağı nedir?</p>

  <p>Küçük bir nükleer reaktör.</p>

  <p>Nükleer, ha? Siz Yankilere şaşıp kalıyorum doğrusu. Bahse girerim bu canavarla okyanusun altından Waikiki Beach'e kadar bile gidebiliriz.</p>

  <p>Bahsi kazanırsınız, dedi Pitt solgun bir gülücükle. Big John'un reaktörü ve yardımcı sistemleri bizi oraya kadar götürebilir. Tek sorun, saatte ancak beş kilometre hız yapabilmesi. Oraya varamadan bir hafta önce açlıktan ölürüz.</p>

  <p>Yemek kutularımızı hazırlamadınız mı? diye şaka yaptı Plunkett.</p>

  <p>Tek bir elma bile yok.</p>

  <p>Plunkett Pitt'e donuk donuk baktı. O korkunç şarkıyı bir daha duymaktansa ölüm bile güzel gelir.</p>

  <p>Minnie'den hoşlanmadınız mı? diye yapmacık bir hayretle sordu Pitt.</p>

  <p>Koroyu tam yirmi kez dinledikten sonra, hayır.</p>

  <p>Telefonumuz yok olduktan sonra yüzeyle tek temasımız akustik radyo vericisi oluyor. Karşılıklı konuşmak için yeterli mesafe değil, ama elimizdeki tek olanak bu. Size Strauss'un valslerini ya da büyük orkestra eserleri çalabilirdim, ama uygun düşmez.</p>

  <p>Müzik envanterinizi doğrusu pek beğenmedim, diye homurdandı Plunkett. Sonra Pitt'e dönüp baktı. Strauss'un nesi varmış?</p>

  <p>Enstrümental, diye cevapladı Pitt. Parazitli keman müziği su altında balina ya da başka deniz memelilerin sesiyle karıştırılabilir. Oysa Minnie vokal müzik. Eğer yukarda dinleyen biri varsa, aşağıda birilerinin hâlâ soluk aldığını anlar. Ne kadar saçma sapan olsa da, bir insandan çıkan sözleri başka bir şeyle karıştırmak mümkün değildir.</p>

  <p>Her ne işe yarayacaksa, dedi Plunkett. Bir kurtarma işine girişilse bile, bir basınç kanalı olmadan bu araçtan başka bir sualtı aracına geçemeyiz. Bu da başka her bakımdan mükemmel traktörünüzün eksik olan tarafı işte. Gerçekçi gözle bakacak olursak, yakın geleceğimizde vefatımızı kaçınılmaz görüyorum.</p>

  <p>'Vefat' sözcüğünü kullanmasanız.</p>

  <p>Plunkett yün kazağının cebinden bir matara çıkardı. Dört fırtlık bir şey kaldı, ama yine de bir süre moralimizi yüksek tutar.</p>

  <p>Pitt kendisine uzatılan matarayı alırken araç da boğuk bir gürültüyle sarsıldı. Kepçenin karşısına bir taş kitlesi çıkmış, onu temizlemeye çalışıyordu. Normal yüklenme düzeyinin çok üstünde bir güç harcayarak uflaya puflaya molozları kaldırmaya çabalamaktaydı. Sonunda rekor kıran bir olimpiyat haltercisi gibi muazzam yükünü kaldırdı ve yanda biriken yığının yamna fırlattı.</p>

  <p>Aracın dış lambaları çamur bulutlarını aşamıyordu, kontrol kabini içindeki monitörlerden yalnızca birbirine karışan sarı ve gri renkler görünmekteydi. Fakat bilgisayar monitöründe üç boyutlu sonar görüntüsü vardı ve kazının ne aşamada olduğu görünebiliyordu.</p>

  <p>Pitt kazma işlemine başlayalı tam beş saat geçmişti. Neden sonra deniz yatağının yüzeyine uzanan dar ama yeterince açık bir koridor oluştuğunu görebildi.</p>

  <p>Tamponların boyası biraz sıyrılabilir, ama sanırım sıkış sıkış geçebiliriz, dedi Pitt güvenle.</p>

  <p>Plunkett'in yüzü aydınlandı. O halde basın kıçına tekmeyi, Bay Pitt. Bu pis çamura bakmaktan bıktım usandım.</p>

  <p>Pitt hafifçe başını yana eğdi ve göz kırptı. Nasıl isterseniz, Bay Plunkett. Aracı bilgisayardan el kontrolüne geçirdi ve piyanosunu çalmak üzere yerine oturup bir piyanist gibi ellerini ovuşturdu. Dua edin de paletler çamur zemini iyi kavrasın, yoksa buranın devamlı sakini oluruz.</p>

  <p>Kontrol lövyesini yavaşça öne itti. Big John'un her iki yanındaki enli paletler kımıldamaya ve yumuşak çamur üzerinde uğultular çıkarmaya başladı. Pitt gücü arttırınca yavaş yavaş ilerlemeye başladılar. Derken bir yandaki palet,küçük taşlardan oluşan bir tabakayı kavradı ve koca makineyi ters yöne çevirdi. Pitt yönü düzeltmeye çalıştı fakat yanındaki duvar kaymaya başlayarak aracın bir yanına çamur yığını aktı.</p>

  <p>Pitt lövyeyi çekip aracı durdurdu, sonra geri alıp yeniden öne atıldı. Nükleer reaktörün yeterli gücü vardı, ama paletler zemini kavrayamıyordu. Bir yandan da her iki yandan çamur ve moloz yığılmaktaydı.</p>

  <p>Araç bu daracık hapishanesinde tıkılıp kalmıştı.</p>

  <p>Belki durup kepçeyle çamuru temizlesek daha iyi olur, dedi Plunkett. Ya da daha iyisi, oturup durumu bir gözden geçirelim.</p>

  <p>Pitt bir an işe ara verip İngilizin yüzüne buz saçan gözlerle baktı. Plunkett Pitt'in bakışları karşısında epeyce beyin hücresinin yandığına yemin bile edebilirdi.</p>

  <p>Bir sürü adamımla birlikte onca çalışmadan sonra ilk derin denizaltı yerleşme istasyonunu yaptık, dedi neredeyse şeytani bir sesle. Ve bunun yok olmasından bir yerde birisi sorumlu. Aynı kişiler sizin sualtı aracınızın destek geminizin ve mürettebatının yok olmasına yol açtılar. İşte durum bu. Şimdi ben, bu aracın bağırsaklarını deşmek pahasına da olsa bu çamur yığınından kurtulacağım, sağ salim yüzeye de çıkacağım, bu felaketin arkasındaki alçağı bulup dişlerini ciğerlerine göndereceğim.</p>

  <p>Sonra da aracı çamur ve kaya duvarına doğru sürdü. Önce bir sarsıntı oldu, ardından da koca makine bir metre kadar ilerledi, derken iki metre daha...</p>

  <p>Plunkett ağaç gibi oturuyordu, fena halde ürkmüş fakat Pitt'in sözlerine de inanmıştı. Tanrım, diye geçirdi içinden, bu herif dediğini yapar mı yapar!</p>
</body>
</html>
