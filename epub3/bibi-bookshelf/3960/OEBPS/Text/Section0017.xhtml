<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h2 style="text-align:justify"><a name="_Toc356650196"></a><a name="_Toc356650185">Kısım&nbsp;</a>13</h2>

  <p>Curtis Meeker karısının Mercury Cougar'ını Ford Tiyatrosu'ndan üç sokak öteye park edip yavaş yavaş yürümeye başladı. Serin sonbahar havasından korunmak için pardösüsünün düğmelerini ilikledi ve bir süre sonra başkent turu yapan yaşlıca bir turist grubuna ayak uydurdu.</p>

  <p>Grubun rehberi onları John Wilkes Booth'un Abraham Lincoln'u vurduğu tiyatronun önünde durdurdu, burada kısa bir açıklama yaptıktan sonra caddenin karşı tarafına, Başkan’ın öldüğü Peterson House'a götürdü. Meeker burada gruptan ayrıldı, kapıdaki görevliye federal kimlik rozetini gösterdikten sonra tiyatronun lobisine geçti. Tiyatro yöneticisiyle kısa bir konuşma yaptı ve bir kanepeye oturup orada eline geçen bir programı okumaya başladı.</p>

  <p>Yanından geçen herhangi biri Meeker'i sahnedeki İspanyol-Amerikan Savaşı’nı konu alan bir on dokuzuncu yüzyıl oyununu izlemekten sıkılmış bir tiyatro izleyicisi sanırdı.</p>

  <p>Oysa Meeker ne turist, ne de tiyatro izleyicisiydi. İleri Teknik Harekâtlar Müdür Yardımcısıydı ve geceleri, uydu istihbarat fotoğraflarını incelediği ofisi dışında bir yere gitmezdi.</p>

  <p>Genelde fazla konuşmayan, sıkılgan bir insandı fakat istihbaratçı çevrelerinde uydu fotoğrafı analizcisi olarak alanının en iyisi olduğu kabul edilir ve adamakıllı saygı görürdü. Kadınların deyişiyle, hoş bir adamdı, sevecen bir yüzü, dostça bakan gözleri ve §ıcak bir gülümseyişi vardı.</p>

  <p>Oturduğu yerde programı okur gibi yaparken, bir eli de cebindeki vericinin düğmesine bastı.</p>

  <p>Tiyatronun içinde Raymond Jordan uyumamak için savaş veriyordu. Arada sırada karısının yan yan sert bakışları altında, sahnedeki yüz yıllık diyalogun verdiği havaya karşı sıkı bir esnedi. Ford Tiyatrosu'nun koltukları da eski günleri canlandırmak için sertti, ama neyse ki buradaki oyunların süresi kısaydı. Jordan sert tahta koltuğunda biraz kıpırdanıp daha rahat bir oturma biçimi buldu ve ertesi gün için planladığı balık avını düşünmeye başladı.</p>

  <p>Birden dijital kol saatinden gelen üç bip sesiyle ayıldı. Dış görünüşü sıradan bir saat olan bu aygıt ona ciddi bir durum olduğunu ve birisinin onunla görüşmek için beklediğini haber veriyordu.</p>

  <p>Karısına bir gerekçe fısıldadıktan sonra koltuğundan kalktı ve salondan çıkıp lobiye geldi. Meeker'ı görür görmez de yüzü birden bulutlandı. Her ne kadar salondan seve seve çıktıysa da, yeni bir sorunla karşılaşma olasılığı neşesini kaçırmıştı.</p>

  <p>Durum nedir? diye sordu doğrudan.</p>

  <p>Hangi geminin bomba taşıdığını öğrendik, dedi Meeker ayağa kalkarak.</p>

  <p>Burada konuşamayız.</p>

  <p>Yöneticiyle konuştum, başkanlık dairesine gidebiliriz. Orada açıklarım.</p>

  <p>Bu odayı Jordan da biliyordu. Birlikte 1860'ların dekorunda döşenmiş bir bekleme odasına geldiler. Kapıyı kapadı. Ve Meeker'a sordu. Emin misiniz? Yanılgı olamaz mı?</p>

  <p>Meeker kararlı bir şekilde başını iki yana salladı. Patlamadan önce çekilmiş fotoğraflar bölgede üç gemi olduğunu gösteriyor. Patlamadan sonra bizim Sky King istihbarat uydusunu oradan geçirdik ve gemilerden iki tanesini saptadık.</p>

  <p>Nasıl?</p>

  <p>Suyun altını saydammış gibi gösterebilen radar-sonar sistemimizin gücünü bilgisayarla arttırdık.</p>

  <p>Sizinkilere bilgi verdin mi?</p>

  <p>Evet.</p>

  <p>Jordan gözlerini Meeker'ın gözlerine dikti. Vardığın sonuç seni tatmin ediyor mu?</p>

  <p>Hiç kuşkum yok, dedi Meeker kesinlikle.</p>

  <p>Kanıtınız sağlam?</p>

  <p>Evet.</p>

  <p>Eğer çuvallamışsan sorumluluğu paylaşacağını biliyorsun.</p>

  <p>Raporumu yazar yazmaz evime gideceğim ve huzur içinde bebek gibi uyuyacağım... yani, hemen hemen öyle.</p>

  <p>Jordan biraz rahatlar gibi oldu ve oradaki bir koltuğa oturdu. Başını kaldırıp Meeker'a heyecanla baktı. Ee, anlat bakalım.</p>

  <p>Meeker pardösüsünün cebinden bir dosya çıkardı ve masanın üzerine açtı.</p>

  <p>Jordan güldü. Evrak çantalarına pek yüz vermiyorsun galiba.</p>

  <p>Ellerim boş kalsın isterim, dedi Meeker. Dosyanın içinden beş fotoğraf çıkardı. Bunlardan ilk üçü su üstündeki gemileri inanılmayacak denli ayrıntılı olarak gösteriyordu. Bakın, burada Norveç yolcu-yük gemisini . Japon otomobil taşıyıcısının etrafında dolanırken görüyorsunuz. On iki kilometre ötedeyse İngiliz araştırma gemisi suya bir sualtı aracı indirmekle meşgul.</p>

  <p>Bu önceki resimler, dedi Jordan.</p>

  <p>Meeker başıyla doğruladı. Diğer ikisi patlamadan sonra Sky King tarafından çekildi, deniz dibinde yatan iki gemi gövdesini gösteriyor. Üçüncüsü tuzla buz olmuş. Deniz dibinde makinelerinden saçılan bir iki küçük parça dışında hiçbir şey kalmamış.</p>

  <p>Peki, hangisiymiş? diye sordu Jordan, sanki cevabı tahmin edermiş gibi.</p>

  <p>Parçalanmadan dibe batanları kesinlikle tanıtladık, dedi Meeker resimleri göstererek. Bombayı taşıyan Japon otomobil gemisiymiş.</p>

  <p>Jordan iç geçirip koltuğa yaslandı. Japonya'da bomba bulunduğunu öğrenmek fazla şaşırtıcı değil. Yıllardan beri o teknolojiye sahiptiler.</p>

  <p>Sıvımetal hızlı üretici bir reaktör yaptıkları zaman belli olmuştu. Bu reaktör hızlı nötronları füzyonlayarak yaktığından fazla plütonyum yakıtı yaratıyor. Nükleer silah üretmenin de ilk adımı budur.</p>

  <p>Dersini iyi çalışmışsın, dedi Jordan.</p>

  <p>Ne aradığımı bilmem gerekir.</p>

  <p>Nerede olduğu hâlâ bilinmeyen bir nükleer silah fabrikası gibi mi? dedi Jordan iğneleyerek.</p>

  <p>Meeker aldırmadı, gülümsedi. Sizin istihbaratçılarınız da nerede yapıldığını bilmiyor.</p>

  <p>Haklısın, dedi Jordan. Japonlar doğrusu çok başarılı bir perdeleme yaptılar. İçimde bir his hükümet liderlerinin de bizim kadar karanlıkta olduğunu söylüyor.</p>

  <p>Eğer üretim tesisleri yer üstündeyse, yeni uydu arayıcılarımız çoktan yerini saptardı.</p>

  <p>Olağandışı radyoaktivite bölgesi olmayışı tuhaf aslında.</p>

  <p>Elektrik enerjisi reaktörlerinin ve Rokota adındaki sahil kasabası yakınındaki nükleer atık noktası dışında hiçbir şey gözümüze çarpmadı.</p>

  <p>Raporları görmüştüm, dedi Jordan. Atıkları atmak için dört bin metrelik bir çukur açtılar. Acaba gözümüzden bir şey kaçırdık mı?</p>

  <p>Meeker hayır anlamında başını salladı. Kapsamlı bir inşaat belirtisi ya da bu iş için gerekli trafik görmüş değiliz.</p>

  <p>Lanet olası! diye patladı Jordan. Japonlar Amerikan limanlarına getirmek amacıyla nükleer bombalarını gemilerine yükleyip okyanuslara açılıyorlar, bizse ne bunların nerede yapıldığını, ne hedeflerini, ne de bütün bu operasyonun gerisindeki planı bilmeden oturduğumuz yerde kalıyoruz.</p>

  <p>Bombalar mı, dediniz? Çoğul mu? diye sordu Meeker.</p>

  <p>Colorado sismograf! merkezindeki ölçümler birinci patlamadan bir milisaniye sonra bir ikincisinin olduğunu gösteriyor.</p>

  <p>Bu soruların cevabını bulmak için on yıl önce büyük bir operasyon başlatmamanız çok yazık.</p>

  <p>Hangi ödenekle yapacaktık? diye homurdandı Jordan. Son yönetim istihbarat toplama bütçelerini kuşa çevirdi. Politikacılar yalnızca Rusya ve Ortadoğu ile ilgileniyorlar. Japonya'daki cici dostlarımızın işlerine burnumuzu sokmamıza Dışişleri Bakanlığı izin vermez. Orada yalnızca bizden emekli olup sözleşmeli olarak çalışan iki ajanımızın bulunmasına izin verdiler. Bizim sınırlarımızın dışında olan diğer ülke de İsrail. Mossad'ın sorumlu olduğu halde Arapların suçlandığı ne çok dalavereyi görmezlikten gelmemiz istendi, bilemezsin.</p>

  <p>Ama durumun ciddiyetini açıkladığınız zaman Başkan size önlem almak için tam yetki vermek zorunda kalacaktır herhalde.</p>

  <p>Sabah ona brifing verdikten sonra anlayacağız. Jordan'ın her zamanki sakin, cilalı maskesinde çatlak belirmeye başlıyordu, sesi de buz gibiydi. Bu işe nasıl atıhrsak atılalım, sonunda kovalamaca oynayacağız. Beni asıl korkutan, gerçekten tüylerimi ürperten şey, bu komploya müdahale etmek için çok geç kalmış olmamız.</p>

  <p>Lobiden sesler gelmeye başladı. Oyun bitmiş, izleyiciler yavaş yavaş salondan çıkıyorlardı.</p>

  <p>Jordan ayağa kalktı. Gidip karıma görüneyim, yoksa eve kadar buzdağı rolü yapar. Bulgularından haberdar ettiğin için teşekkür ederim.</p>

  <p>Bir şey daha var, dedi Meeker. Dosyasından bir tane daha fotoğraf çıkarıp ışığın altına tuttu.</p>

  <p>Jordan resme dikkatle baktı. Büyük bir çiftlik traktörüne benziyor. Özelliği neymiş?</p>

  <p>Gördüğünüz şey patlama alanından yirmi kilometre kadar uzaklıkta, denizin beş bin metre dibinde sürülen bilinmez bir taşıt. Kimin olduğunu ve orada ne yaptığını biliyor musunuz?</p>

  <p>Evet... dedi Jordan ağır ağır. Bilmiyordum, ama şimdi biliyorum. Sağol, Curtis.</p>

  <p>Jordan kapıdan çıkıp kalabalığa karışırken, Meeker şaşkınlık içinde bakakalmıştı.</p>
</body>
</html>
