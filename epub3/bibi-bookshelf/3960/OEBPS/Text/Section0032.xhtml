<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h2><a name="_Toc356650211"></a><a name="_Toc356650185" style="text-align: justify;">Kısım&nbsp;</a>28</h2>

  <p>Bir yanında Loren Smith, diğer yanında Al Giordino'nun uyarılarıyla Pitt Stutz'u treylerin rampasından yavaş yavaş geri indirdi ve kırmızı renkli, 1926 model Fransız yapımı bir HispanoSuiza ile güzel bir 1931 Marmon V16 arasına park etti. Bir dakika kadar kulak kabartıp motorun devrini dinledi, tatmin olunca kontağı kapattı.</p>

  <p>Sonbahar için hava oldukça açık ve ılıktı, tipik bir pastırma yazı günüydü. Pitt'in üstünde kadife pantalon ve süet bir spor ceket vardı. Loren ise tozlu gül rengindeki tulumuyla göz kamaştırıyordu.</p>

  <p>Giordino arkasında treyler olan pikabı park yerine götürürken Loren Virginia Memorial yarış pistini kaplayan yüzden fazla klasik otomobili gözledi. Önce otomobillerin görünüşleriyle değerlendirileceği zarafet yarışması, ardından da pist üstünde dizaynları ve yapımlarına göre sınıflandırılmış otolar arasında tek turluk hız yarışları yapılacaktı.</p>

  <p>Hepsi de ne kadar güzel, dedi Loren hayranlıkla. Bu denli çok egzotik arabayı hiç birarada görmemiştim.</p>

  <p>Çok zor bir yarışma olacak, dedi Pitt kaporta kapağını kaldırıp motoru silerken. Kendi sınıfımda üçüncü olabilirsem çok iyi sayılır.</p>

  <p>Değerlendirme ne zaman?</p>

  <p>Her an başlayabilir.</p>

  <p>Ya yarışlar?</p>

  <p>Zarafet değerlendirmesi bittikten, kazananlar açıklanıp ödüller dağıtıldıktan sonra.</p>

  <p>Sen hangi arabaya karşı yarışacaksın?</p>

  <p>Programa göre, yanımızdaki kırmızı Hispano'yla.</p>

  <p>Loren Paris yapımı, güzel kabrioleye baktı. Geçebilecek misin?</p>

  <p>Bilmem. Benim Stutz altı yıl daha yeni, ama Hispano'nun daha büyük bir motoru var ve gövdesi daha hafif.</p>

  <p>O sırada Giordino geldi. Ben acıktım. Ne zaman yemek yiyeceğiz?</p>

  <p>Loren gülüp Giordino'nun yanağına bir öpücük kondurdu, sonra da Stutz'un arka koltuğunda duran piknik sepetini çıkardı. Çimenlerin üstüne oturup bir şişe şarap eşliğinde yemek yediler.</p>

  <p>Zarafet yarışması için jüri üyeleri gelip Pitt'in otomobilini incelemeye başladılar. Pitt'in sınıfı D idi, üstü kapalı 1930-1941 arası Amerikan klasik otomobilleri arasında yarışıyordu. On beş dakika kadar sıkı bir incelemeden sonra jüri üyeleri elini sıkıp aynı sınıftan bir sonraki otomobile geçtiler.</p>

  <p>Pitt ve arkadaşları şarap şişesini bitirdiklerinde zarafet yarışmasını kazananlar hoparlörlerden duyurulmaktaydı. Pitt'in Stutz'u, 1938 Packard sport coupe ve 1934 Lincoln limuzünin ardından üçüncü gelmişti.</p>

  <p>Stutz'un sigara çakmağı çalışmadığı ve egzos sistemi orijinal dizayna tam uymadığı için Pitt yüz üzerinden bir buçuk puan kaybetmişti.</p>

  <p>Umduğumdan daha iyi bir sonuç, dedi Pitt övünçle. Dereceye gireceğimi pek sanmıyordum.</p>

  <p>Tebrikler, dedi Frank Mancuso.</p>

  <p>Pitt birdenbire ortaya çıkıveren maden mühendisini görünce şaşırdı. Sen de nereden çıktın?</p>

  <p>Kuşlar senin burada olduğunu haber verdi, dedi Mancuso. Ben de şöyle bir uğrayıp hem otomobilleri görürüm, hem de sen ve Al'le biraz iş konuşuruz, dedim.</p>

  <p>İşe başlama zamanımız geldi mi?</p>

  <p>Daha değil.</p>

  <p>Pitt dönüp Mancuso'yu Loren'le tanıştırdı. Giordino bir baş selamı verip yeni açılan bir şişeden ona bir bardak şarap ikram etti. Loren'le tanıştırılırken Mancuso'nun gözleri büyüdü.</p>

  <p>Pitt'e beğeni dolu bir bakış attıktan sonra başıyla Loren ve Stutz'u işaret etti. İki klasik güzel. Mükemmel bir zevkin var.</p>

  <p>Pitt hin hin güldü. Elimden geleni yapıyorum.</p>

  <p>Araba çok güzel, dedi Mancuso Stutz'a daha ciddi bakarak. Le Baron'un işi, değil mi?</p>

  <p>Bravo. Eski otomobillerle ilgileniyor musun?</p>

  <p>Erkek kardeşim otomobil delisidir. Ondan ne bilgi kaptıysam kaptım. Otomobillerin arasında uzayan koridoru işaret etti. Bu görkemli makinelar hakkında bana biraz bilgi verebilir misin?</p>

  <p>O sırada Hispano Suiza'nın sahibinin karısıyla sohbete başlayan Loren'den izin isteyip yürümeye başladılar.</p>

  <p>Neler oluyor? diye sordu Giordino.</p>

  <p>Herhalde Amiral Sandecker'den de duyacaksınız. Mercedes Ekibi' nin etkinliği askıya alındı. Sizin de bomba taşıyan gemiden kalanları çıkarma işiniz iptal edildi.</p>

  <p>Belirli bir nedeni var mı?</p>

  <p>Başkan şimdilik bu işten elimizi çekmemizi uygun görüyor. Çok fazla sorun var. Sovyetler daha şimdiden patlamayı bize yıkmaya çalışıyorlar. Kongre bir sürü soruşturma açılmasını isterken, Başkan gizli bir denizaltı araştırma operasyonunu açıklayamaz. Islak Tarla girişiminizin öğrenilmesi de sorun çıkarır. Bu iş zaten deniz yatağında maden aramakla ilgili uluslararası yasalara ters düşüyordu.</p>

  <p>Ama biz yalnızca örnek topluyorduk, dedi Pitt savunarak. Tümüyle deneysel bir programdı.</p>

  <p>Belki öyleydi, ama bütün dünyayı ayağa kaldıracak bir olay. Özellikle üçüncü dünya ülkeleri denizaltında bulunan kaynaklardan pay alamadıklarını sanırlarsa Birleşmiş Milletler'de yaygarayı koparırlar.</p>

  <p>Pitt üstü açık kocaman bir otomobilin önünde durdu. Buna sahip olmak çok isterdim.</p>

  <p>Cadillac mı?</p>

  <p>Cadillac V16 phaeton, diye düzeltti Pitt. Müzayedelerde bir milyon dolara kadar alıcı buluyor.</p>

  <p>Giordino başını salladı. Tıpkı Duesenberler gibi.</p>

  <p>Pitt Mancuso'ya döndü. Kaç tane nükleer başlıklı otomobil bulabildiler?</p>

  <p>Şu ana dek yalnızca altı tane. Stacy ve Weatherhillin Batı Sahili'ndeki çalışmalarından henüz bir haber yok.</p>

  <p>Japonlar bu arabalardan koca bir filo getirip ülkeye yaymış olmalılar, dedi Pitt. Bunları bulmak için Jordan'a bir ordu gerek.</p>

  <p>Adam sayısında sıkıntı yok, ama önemli olan Japonları köşeye sıkıştırmadan bu işi yapabilmek. Eğer projelerini tehdit altında düşünecek olurlarsa, aşırı tepki gösterip bir tanesini patlatıverirler.</p>

  <p>Honda Ekibi örgütün içine sızıp arabaların yerlerini gösteren bir harita ele geçirse, ne güzel olur, dedi Giordino.</p>

  <p>Bunu yapmaya çalışıyorlar, dedi Mancuso.</p>

  <p>Pitt eğilip, önündeki PierceArrow'un radyatörü üstündeki horoz biçimli süslemeye baktı. Demek bu arada biz de oturup parmaklarımızla kulaklarımızı tıkayarak bekleyeceğiz.</p>

  <p>Devredışı bırakılmış gibi düşünme. İlk dört saat içinde bütün ekiplerin kırk sekiz saatte başardıklarından daha büyük iş yaptın. Bize gerek duydukları zaman arayacaklar.</p>

  <p>Karanlıkta oturup bir şeyler olsun diye beklemek hiç hoşuma gitmez.</p>

  <p>Giordino o anda dikkatini arabalardan ayırıp, daracık deri bir etek giymiş güzel bir kıza çevirdi. Merak etme, zarafet yarışmasında ne olabilir ki?</p>

  <p>Koyu renk takım elbiseleri, ellerinde evrak çantaları ve ciddi gözlemci ifadeleriyle rahat giyimli otomobil sahipleri ve izleyiciler arasında adamakıllı uyumsuz kalmışlardı. Dört Japon büyük bir dikkatle otomobilleri inceliyor, bir yandan da sanki Tokyo'daki koleksiyonculara ayrıntılı bilgiler verebilmek için ellerinde küçük defterler, not alıyorlardı.</p>

  <p>Doğrusu iyi bir kılıftı. Onları gören, önce biraz tuhaf buluyor, fakat sonra gülüp geçiyordu; hiç kimse de iyi eğitim görmüş gizli ajanlar olduklarını ve evrak çantalarının içinde gaz bombalarıyla çeşitli silahlar bulunduğunu aklından geçirmiyordu.</p>

  <p>Bu Japon ekibi otomobilleri hayran hayran izlemeye değil, Loren Smith'i kaçırmaya gelmişti.</p>

  <p>Zarafet yarışması için dizilmiş otomobillerin bulunduğu alanı didik didik tarayıp çıkış noktalarını ve silahlı güvenlik görevlilerin yerleştirildiği yerleri not ettiler. Esmer yüzü öğlen güneşinde parlayan liderleri, Pitt'in Stutz'unun klasik otomobiller alanının ortasında durduğunu gördü. Bu koşullar altında büyük bir yaygara kopmadan Loren'i kaçırmak olanaksız görünüyordu.</p>

  <p>Adamlarına pist yakınında park edilmiş limuzine dönmeleri için emir verip kendisi dışarda kalarak Loren'in hareketlerini gözledi. Bir yandan da Pitt, Giordino ve Mancuso'yu izliyor, giysilerinde silah gizlendiğini belirtecek bir çıkıntı var mı, diye kolluyordu. Kuşkusunu çeken bir şey göremeyince üçünün de silahsız olduğu sonucuna vardı. Sonra da sabırla beklemeye başladı; nasıl olsa uygun bir an gelecekti.</p>

  <p>Yarış görevlilerinden biri Pitt'e otomobiliyle birlikte start çizgisine gelmesini bildirdi. Arkadaşları yaya olarak onu izlerlerken Pitt diğer arabaların yanından geçip bir mil uzunluğundaki oval biçimli asfalt yarış pistine geldi.</p>

  <p>Giordino son bir kez motora bakmak için kapağı açtı. Loren Pitt'e uzun bir iyi şanslar öpücüğü gönderdikten sonra pistin kenarında alçak bir duvara gidip oturdu.&nbsp;&nbsp;&nbsp; .</p>

  <p>Hispano Suiza yanıbaşına gelip sürücüsü arabadan inince, Pitt ona doğru gidip kendini tanıttı.</p>

  <p>Sanırım birlikte yarışacağız. Ben Dirk Pitt.</p>

  <p>İri yapılı, saçları ağarmaya yüz tutmuş, yeşile çalan mavi gözlü ve beyaz sakallı bir adam olan Hispano'nun sürücüsü elini uzattı. Clive Cussler.</p>

  <p>Pitt adama tuhaf tuhaf baktı. Tanışıyor muyuz?</p>

  <p>Mümkündür, dedi Cussler gülümseyerek. Adınız hiç yabana değil, ama yüzünüzü çıkaramadım.</p>

  <p>Belki bir partide ya da otomobil kulübü toplantısında karşılaşmışadır.</p>

  <p>Olabilir.</p>

  <p>İyi şanslar, dedi Pitt.</p>

  <p>Cussler da aynı içtenlikle karşılık verdi. Size de.</p>

  <p>Direksiyon başına oturunca Pitt'in gözleri önce önündeki göstergeleri taradı, sonra da yavaş yavaş elindeki yeşil bayrağı hazırlayan start görevlisinde kilitlendi. Gözünden kaçan şey, uzun, beyaz bir Lincoln limuzinin güvenlik duvarı önünde Loren'in yanına gelip durması ve içinden bir adamın Loren'e yaklaşıp bir şeyler söylemesiydi.</p>

  <p>Giordion'nun tüm dikkati Stutz üzerindeydi. Yalnızca onlardan birkaç adım ötede bulunan Mancuso, Loren'in adama evet anlamında başını salladığını ve onunla birlikte limuzine gittiğini fark etti.</p>

  <p>Giordino motor kapağını indirip ön camdan Pitt'e seslendi. Su ya da yağ kaçağı yok. Fazja zorlama. Motoru yeniden yaptık, ama unutma ki, altmış yıldan fazla yaşı var. Üstelik Stutz yedek parçaları da artık satılmıyor.</p>

  <p>Motor devirini kırmızının altında tutarım, dedi Pitt. O anda Loren'in yokluğunu fark edip çevresine bakındı. Loren'e ne oldu?</p>

  <p>Mancuso kapıya doğru eğilip eliyle uzun beyaz Lincoln'ü gösterdi. Şu limuzin içindeki Japon işadamı onunla konuşmak istedi. Herhalde bir lobicidir.</p>

  <p>Yarışı kaçırmak istemezdi.</p>

  <p>Ben onu kollarım, dedi Mancuso.</p>

  <p>Giordino elini pencereden uzatıp Pitt'in omzunu sıktı. Vitese dikkat.</p>

  <p>Sonra Mancuso'yla birlikte pistten çıkarken start görevlisi de iki otomobilin arasına girip yeşil bayrağını başının üstüne kaldırdı.</p>

  <p>Pitt takometre dakikada bin devir gösterene kadar yavaşça gaz verdi. Zamanlaması mükemmel sayılırdı. Start görevlisinin elinin ne zaman ineceğini tahmin ederek, bayrak inmeye başlarken" debriyajı bıraktı. Stutz hemen fırlayıp kırmızı renkli HispanoSuiza'nın bir araba boyu önüne geçti.</p>

  <p>Stutz'un sekiz silindirli motorunun silindir başına dört sübap taşıyan çift kamşaftı vardı. Her iki arabanın beygir gücü birbirine yakınsa da, Hispano'nun altı silindirinin sekiz litrelik hacmi varken, Stutz'un beşti. Şasi ve gövde ağırlığında Stutz'un diğer arabaya göre 200 kiloluk bir fazla ağırlığı vardı.</p>

  <p>Her iki sürücü de susturucularını çıkarmış oldukları için ortaya muazzam bir gürültü çıkmış, tribünlerdeki izleyicilere büyük bir heyecan vermişti.</p>

  <p>İlk dönemece varıldığında Pitt hâlâ öndeydi. Birinci vites iyice yıpranmış olduğundan korkunç bir uğultu çıkarıyordu, fakat ikinci vites nispeten sessizdi. Yeterince zaman ve mesafe verilse her iki araba da saatte 160 kilometre hıza varabilirdi, fakat bu mesafe için yeterli donanımları yoktu.</p>

  <p>Pitt dördüncü vitese alırken gözü takometredeydi. Bu arada Stutz'uh hızı yüz kilometreyi bulmuş, Hispano da giderek yaklaşmaktaydı. Düzlüğe girdiklerinde Hispano iyice sokuldu. Cussler otomobilinin son gücüne kadar kullanıyordu. Pitt'in ön tekerleklerini düz tutarak, gaz pedalına sonuna kadar basmaktan başka yapabileceği bir şey yoktu. Takometre iğnesi kırmızı çizginin bir milimetre kadar altına gelmişti. Motoru gücünün ötesinde zorlamaya cesaret edemiyordu... en azından şimdilik. Hispano'yla aynı hizaya geldiler.</p>

  <p>Bir an burun buruna gittiler, fakat sonra Hispano'nun üstün torku farkı ortaya çıkarınca, yavaş yavaş öne geçmeye başladı. Kulaklarına sekiz silindir motorun gürültüsü top sesi gibi geliyordu. Çok geçmeden Hispano'nun fren lambalarını gördü. Fakat Cussler'in fren yapacağı falan yoktu.</p>

  <p>Son dönemece yaklaşırken Pitt öbür arabanın arkasına sokuldu ve çok keskin bir dönüş yaparak iç kulvara yerleşti. Bundan sonra o ana dek kullanmamış olduğu birkaç beygirlik kalan gücü de yüklenip öne geçti ve finiş çizgisini Hispano'nun yarım metre kadar önünde geçti.</p>

  <p>Çok ustalık isteyen bir numara başarmış, izleyicileri adamakıllı heyecanlandırmıştı. Başını geriye atıp tribünlere el salladı. Normal olarak bir zafer turu atması gerekiyordu, fakat o sırada piste fırlayan Giordino ve Mancuso ona el sallayıp durmasını işaret ettiler. Pitt arabasını pistin kenarına çekip durdu.</p>

  <p>Mancuso eliyle çıkış yoluna doğru hızlanan beyaz limuzini gösterip haykırıyordu. Limuzin!</p>

  <p>Pitt insanüstü hızla tepki göstermiş, aklını bir anda yarıştan koparıp Mancuso'nun ona söylemek istediği şeye verebilmişti. Loren mi? diye bağırdı.</p>

  <p>Koşarak gelen Giordino, Sanırım o limuzindeki Japonlar Loren'i kaçırdılar, dedi.</p>

  <p>Soluk soluğa gelen Mancuso, Ben Loren'in hâlâ arabadan çıkmamış olduğunu fark etmeden hareket ettiler, dedi.</p>

  <p>Silahın var mı? diye sordu Pitt ona.</p>

  <p>Ayak bileğimde yirmibeşlik bir Colt var.</p>

  <p>Atla arabaya! dedi Pitt. Soma Giordino'ya döndü. Al, radyosu olan bir nöbetçiyi yakala ve hemen polise haber ver. Frank'le ben onları kovalayacağız.</p>

  <p>Giordino hemen pist bekçisine doğru koşarken Pitt de Stutz'u gazlayıp pisti otoparktan ayıran kapıdan geçti.</p>

  <p>Kocaman, yepyeni limuzin karşısında Stutz'un hiç şansı olmadığını biliyordu, ama olanaksız gibi görünen pek çok şeyin pekâlâ başarılabileceğine de hep inanmıştı. Direksiyona iyice yapıştı, çenesi önde, kovalamacaya başladı.</p>

  <p>Pitt hızla yaklaşırken onun gelişini gören yarış görevlisi çıkış kapısındaki insanları yoldan çekti. Stutz otoparka seksen kilometrelik bir hızla vardığında beyaz Lincoln'ün yirmi saniye gerisindeydi.</p>

  <p>İki yana dizili otomobillerin arasından yıldırım gibi geçerken Pitt'in eli direksiyonun göbeğindeki korna düğmesinden hiç ayrılmadı. Neyse ki alanda pek insan yoktu. Gerek seyirciler, gerekse yarışmacılar tribünlerde, pist yarışmalarını izlemekteydi. Ama bunların büyük bir çoğunluğu şimdi dönmüş, ikili krom kornaları bas bas bağıran Stutz'un uçarcasına caddeye doğru gidişine bakmaktaydı.</p>

  <p>Pitt çıldıracak gibiydi. Limuzin'i durdurup Loren'i kurtarmak hemen hemen olanaksız görünüyordu. Bu kovalamaca da yalnızca çaresizlikten kaynaklanıyordu. Altmış yıllık bir motorun neredeyse iki katı fazla beygir gücüne sahip büyük bir V8 motorla çekilen modern bir limuzini yakalaması için pek az umut vardı. Pitt bu işin adi bir adam kaçırma olmadığının farkındaydı. Kaçıran kişilerin Loren'i öldürmeyi amaçladığından korkuyordu.</p>

  <p>Lincoln'un peşinden otoyola çıktıklarında Mancuso, Arayı adamakıllı açmışlar, dedi.</p>

  <p>Kapatırız, dedi Pitt kararlılıkla. Takip edildiklerini fark edene kadar hız sınırının üstünde gidip polis tarafından durdurulmayı göze alamazlar. Yapabileceğimiz en iyi şey, eyalet polisi müdahale edene kadar onları gözden kaçırmamak.</p>

  <p>Stutz yavaş yavaş arayı kapatmaya başlamıştı.</p>

  <p>James Nehri boyunca giden Beş Numaralı Karayolu'na sapıyorlar, dedi Mancuso.</p>

  <p>Pitt'in öfkesi sürüyordu, fakat yavaş yavaş sakin bir güven gelmişti. Düz bir yolda ve hafif virajlarda Stutz yağ gibi kayıyordu. Pitt otomobiline hayrandı, karmaşık makinelerine, mükemmel dizaynına ve görkemli motoruna bayılıyordu.</p>

  <p>Şimdiyse yaşlı arabayı şeytan gibi kullanarak aşırı zorlamaktaydı. Bu tempo Stutz için çok fazlaydı, fakat Pitt, Mancuso'nun tuhaf tuhaf bakmasına aldırmadan otomobiliyle konuşuyor, gücünün ötesine çıkması için tatlı tatlı yalvarıyordu.</p>

  <p>Ve Stutz da buna karşılık veriyordu.</p>

  <p>Mancuso için inanılmaz bir olaydı bu. Gördüğü kadarıyla Pitt resmen otomobili gücünün üstünde bir hız düzeyine çıkartmaktaydı. Hız göstergesine bakınca iğnenin doksan sekiz mil gösterdiğini gördü. Yaşlı makine yeniyken bile bu hızla kullanılmamıştı. Pitt önüne çıkan araçları üçer beşer sollarken Mancuso kapıya tutunmuş, dar virajlarda nasıl olup da yoldan fırlamadıklarına şaşıyordu.</p>

  <p>Mancuso Stutz'un egzosundan çıkan gürültüden farklı bir ses duyunca ön koltukların tepesindeki açıklıktan yukarı baktı. Tepemizde bir helikopter var.</p>

  <p>Polis mi?</p>

  <p>İşaret yok. Özel herhalde.</p>

  <p>Radyomuzun olmaması kötü.</p>

  <p>Limuzine iki yüz metre yaklaştıkları anda Stutz fark edildi ve Loren'i taşıyan Lincoln derhal hızlanarak kaçmaya başladı.</p>

  <p>Sanki bu yetmiyormuş gibi bir de önlerine kocaman bir Dodge pikap çıkmış, sürücüsü olan çiftçi dikiz aynasında kendisini geçmeye hazırlanan antika otomobili görünce biraz eğlenmeye karar vermişti.</p>

  <p>Pitt onu sollamak için her yanaştığında Dodge'un yağlı saçlı sürücüsü yolu kapatıyor, dişsiz ağzıyla kahkahalar atıyordu.</p>

  <p>Mancuso ayak bileğindeki kılıfta bulunan tabancasını çıkardı. Şu soytarının ön camında bir delik açayım.</p>

  <p>Şuna bir buldog numarası çekmeme fırsat var, dedi Pitt.</p>

  <p>Buldog numarası yarışçıların kullandığı eski bir yöntemdi. Pitt ağır ağır pikabın sağından yaklaştı, sonra birden geri kaldı ve yine öbür yanına sokuldu. Geçmek için zorlamadan bu işlemi birkaç kez tekrarladı. Artık kontrol kendisindeydi.</p>

  <p>Pikap sürücüsü Pitt'in onu geçmeye çalıştığını sanarak yolu kapamak için bir sağa bir sola gidiyordu. Bu iş defalarca tekrarlandıktan sonra antika otomobilin nereden geleceğini görmek için başını da sağa sola çevirmeye başlamıştı.</p>

  <p>Derken Pitt'in beklediği hatayı yaptı.</p>

  <p>Bir viraja girerken dikkati dağıldı ve çakıl kaplı bankete kaydı. Sonraki hatasıysa direksiyonu fazla kırmak oldu. Dodge kamçı gibi savrulup yolan çıktı ve çalılarla kaplı bir hendeğe yuvarlanarak tepeüstü durdu. Bu sırada bir arı kovanını da parçalamıştı.</p>

  <p>Çiftlik işçisi kazayı ufak berelerle atlatmıştı, ama tepeüstü duran pikaptan çıkıp, yakındaki küçük göle koşana kadar eşek arıları onu neredeyse öldürecekti.</p>

  <p>İyi numaraymrş, dedi Mancuso.</p>

  <p>Pitt ağzı kulaklarında, tam bir cevap verecekti ki, birden ağzı büzüldü. Bir virajı alırken birden karşısında arkasında treyleri olan bir kamyon gördü. Treylerden üç tane varil yola yuvarlanmış, bir tanesi parçalanarak asfaltı yağ içinde bırakmıştı. Beyaz limuzin kamyona çarpmadan geçti, fakat yağ kaplı yolda kontroldan çıkıp art arda iki tane 360 derecelik çember çizdikten sonra inanılmaz biçimde düzelerek yola devam etti.</p>

  <p>Pitt bu durumu görünce frene asıldı ve Stutz dört tekeri de patinaj yaparak yan yan kaymaya başladı. Mancuso kamyonun arkasına çarpacaklarından emin bir şekilde kendisini çarpışmaya hazırladı.</p>

  <p>Pitt yüz metre kadar patinaj yaptıktan sonra yolun yağla örtülü kısmına girdi. Burada ne frene bastı, ne de direksiyonu kontrol etmeye çalıştı, yalnızca debriyaja basarak kaygan yol üzerinde arabayı serbest bıraktı. Kaygan kısımdan çıkar çıkmaz da yolun kenarındaki çimenli bankette lastikleri yağdan temizlenene kadar gitti. Yeniden yola çıktığında Lincoln'la arasındaki uzaklık birkaç saniyeye inmişti.</p>

  <p>Ölümden kılpayı kurtulmalarına rağmen Pitt'in sanki bir pazar gezintisindeymiş gibi görünmesi Mancuso'yu şaşırtmıştı.</p>

  <p>Helikopter ne durumda? diye sordu Pitt laf olsun diye.</p>

  <p>Mancuso, Hâlâ bizimle geliyor, dedi. Limuzinin tepesinde, sağında.</p>

  <p>İçimden bir ses onların birlikte çalıştıklarını söylüyor.</p>

  <p>Üstünde hiçbir işaret olmayışı gerçekten de tuhaf, diye katıldı Mancuso.</p>

  <p>Eğer silahlıysalar bize epey tatsızlık çıkarabilirler.</p>

  <p>Doğru. Benim bezelye mermilerim havadan ateş açacak otomatik silahlara karşı işe yaramaz.</p>

  <p>Ama isteselerdi çok önceden suyumuzu kesebilirlerdi.</p>

  <p>Su dedin de aklıma geldi, dedi Mancuso eliyle radyatörü göstererek.</p>

  <p>Onca yüklenmenin izleri yaşlı otomobilde görünmeye başlamıştı. Radyatör kapağından buhar tıslıyor, kaportanın eğimlerinden yağ sızıyordu. Tam bir dönüş yapacakken Pitt frene bastı, fakat yelken açsaydı daha etkili olurdu. Fren yapmasının tek etkisi arkadaki fren lambalarının yanması oldu. Aşırı ısınma balataları fena halde eritip aşındırmıştı.</p>

  <p>Pitt elleri ve ağzı bağlanmış durumda limuzinin arka koltuğuna atılmış Loren'i gözünün önüne getiriyordu. Korku ve endişe, yüreğinde buzlu bir rüzgâr gibiydi. Belki de çoktan öldürmüşlerdi. Bunu aklından kovmaya ve kaçıran adamların Loren'den rehine olarak daha çok yararlanacaklarını düşünmeye çalıştı. Ama ona bir zarar verecek olurlarsa, bu adamları mutlaka öldüreceğine and içti.</p>

  <p>Loren'i kurtarmaya kararlı olarak büyük bir inatla Lincoln'ü izlemeye devam etti.</p>

  <p>Yaklaşıyoruz, dedi Mancuso.</p>

  <p>Bizi oyalıyorlar, dedi Pitt elli metre ötedeki beyaz limuzinin arka tamponlarına bakarak. İsteselerdi çoktan gözden kaybolurlardı.</p>

  <p>Belki motorlarında bir sorun vardır.</p>

  <p>Hiç sanmıyorum. Sürücüleri tam bir profesyonel. Kaygan yoldan çıktığımızdan beri aradaki uzaklığı sabit tutuyor.</p>

  <p>Mancuso saatine baktı. Eyalet polisi de nerede kaldı?</p>

  <p>Her tarafı arıyor olsalar gerek. Giordino bizim hangi yöne gittiğimizi bilemez.</p>

  <p>Bu tempoyu daha fazla uzatamazsın.</p>

  <p>Al izimizi bulur, dedi Pitt arkadaşına duyduğu büyük güvenle.</p>

  <p>Mancuso yeni bir ses işiterek kulak kabarttı. Koltuğun üzerine dizleriyle çıkarak tepedeki açıklıktan başını uzattı. Sonra deli gibi el sallamaya başladı.</p>

  <p>Ne o? diye sordu Pitt, keskin bir viraja girmek için hız keserek. Sonuna kadar bastığı fren pedalı hemen hiçbir işe yaramıyordu.</p>

  <p>Sanırım süvariler yetişti, diye bağırdı Mancuso heyecanla.</p>

  <p>Başka bir helikopter, dedi Pitt. Üstünde işaret var mı?</p>

  <p>İki araba ağaçlık bir alandan çıkıp açığa, çiftlik arazisine girmişlerdi. Yaklaşan helikopter bir yana eğilince Mancuso motor ve pervanelerin altındaki yazıyı okuyabildi.</p>

  <p>Henrico County Şerifi! diye bağırdı sesini duyurmak için. Sonra da helikopterin kapısından el sallayan Giordino'yu gördü. Küçük İtalyan tam zamanında yetişmişti. Stutz son nefesini verecek gibiydi.</p>

  <p>Yabancı helikopterdeki pilot da yarışa yeni katılan aracı fark etmişti. Birden yön değiştirdi, biraz alçaldı ve tam hızla gözden uzaklaştı. Lincoln yavaş yavaş yolun bir yanına doğru sürüklenir gibi oldu. Sonra bankete kaydı ve küçük bir hendeği aşarak sanki kaçan helikopteri izlemek istercesine mısır tarlasına daldı.</p>

  <p>Pitt bu şaşırtıcı durum karşısında hemen kararını verip Lincoln'un peşinden mısır tarlasına girdi. Mancuso ön camda mısır koçanlarını gördükçe elinde olmadan yüzünü koruyordu. Stutz eskimiş yayları ve amortisörleriyle çılgın gibi sallanarak limuzinin peşini bırakmamıştı. Önlerindeki toz bulutundan radyatör üstündeki süs heykelin ötesini göremiyorlardı.</p>

  <p>Dikenli tellerden oluşan bir çiti yarıp geçerken bir parçası Mancuso'nun başını sıyırdı. Az sonra mısır tarlasından çıktıklarında neredeyse limuzinin üstüne çıkacaklardı. Limuzin ok gibi fırlamış, peşinde Stutz olduğu halde beton bir siloya doğru büyük bir hızla devam ediyordu.</p>

  <p>Aman Tanrım, dedi Mancuso dehşet içinde.</p>

  <p>Pitt kaçınılmaz gibi görünen çarpışmanın şokuna rağmen direksiyonu bütün gücüyle sağa kırdı ve bir kol boyu farkla limuzine bindirmekten kurtuldu.</p>

  <p>Limuzinin beton siloya çarpışını göremediler, fakat metalin kırılma sesi parçalanan camın gürültüsüyle her yanı kapladı. Silonun kaidesinden yükselen muazzam toz bulutu parçalanan limuzini de bir kefen gibi örtüverdi.</p>

  <p>Pitt daha motoru durdurmadan Stutz'dan çıkıp çarpışma noktasına koştu. Perişan haldeki arabaya yaklaşırken içi korku ve dehşetle doluydu. Böyle bir çarpma sonunda arabadan kimsenin sağ çıkması beklenemezdi. Motor ön koltuğa dayanmış, direksiyon tavana savrulmuştu. Sürücüyü göremeyen Pitt, adamın arabanın öbür yanına savrulmuş olabileceğini düşündü.</p>

  <p>Yolcu koltukları akordiyon gibi olmuştu. Kapılar içe doğru bükülünce tavanı tuhaf bir doruk haline gelmiş ve kapıları açmak ancak sanayi tipi demir testereliyle mümkün olabilirdi. Pitt kırık kapı penceresinden kalan parçaları ayağıyla temizledikten sonra başını içeri soktu.</p>

  <p>Arabanın içinde kimse yoktu.</p>

  <p>Pitt şaşkınlık içinde ağır ağır arabanın çevresinde dolanıp ceset aradı. Ne ceset, ne de en küçük bir kan izi ya da giysi parçası görebildi. Sonrai yice göçmüş bulunan gösterge paneline bakınca hayalet otomobilin neden boş olduğunu anladı. Buradan küçük bir cihaz söküp inceledi, yüzü öfkeyle kızarmaya başlamıştı.</p>

  <p>Bu arada helikopter inmiş, Giordino'yla, kanlı bir mendille kulağını tutan Mancuso koşarak gelmekteydiler.</p>

  <p>Loren? diye sordu Giordino endişe içinde.</p>

  <p>Pitt başını iki yana sallayarak elindeki tuhaf cihazı Giordino'ya uzattı. Bizi aldattılar. Bu otomobil bir aldatmacaydı, helikopterdeki biri tarafından yönetilen bir robot ünitesiydi.</p>

  <p>Mancuso çılgın gibi limuzine bakıyordu. Ama Loren'in bu arabaya bindiğini gözlerimle gördüm.</p>

  <p>Ben de gördüm, diye onu destekledi Giordino.</p>

  <p>Bu araba değildi, dedi Pitt.</p>

  <p>Ama hiç gözünüzden kaçırmadınız ki?</p>

  <p>Ama bir an için öyle oldu. Düşünsene. Yirmi saniyelik bir süre için onları görmedik. Pistten çıkıp, tribünlerin altından otoparka gittiler. O sırada değiştirme işini yapmış olmalılar.</p>

  <p>Mancuso kanlı mendilini kulağından çekti. Kulak memesinin hemen üstünde bir kesik vardı. Öyle olsa gerek. Otoyola çıktığımız andan beri bu araba hep görüş alanımızdaydı.</p>

  <p>Mancuso üzgün üzgün limuzine bakıyordu. Kimsenin konuşacak durumu yoktu.</p>

  <p>Loren'i kaybettik, dedi Giordino sapsarı bir yüzle. Tanrı yardımcımız olsun, onu kaybettik.</p>

  <p>Pitt görmeyen gözlerle otomobile bakıyordu. Elleri öfke ve çaresizlik içinde kenetlenmişti. Loren'i bulacağız, dedi buz gibi bir sesle. Ve bu yaptıklarını onlara ödeteceğiz.</p>

  <p>&nbsp;</p>
</body>
</html>
