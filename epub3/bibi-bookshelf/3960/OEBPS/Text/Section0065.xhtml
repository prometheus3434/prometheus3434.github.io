<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h2><a name="_Toc356650244"></a><a name="_Toc356650185" style="text-align: justify;">Kısım&nbsp;</a>61</h2>

  <p>Wyoming, Sheridan'ın yaklaşık yirmi beş mil kuzeydoğusunda, Montana eyalet sınırının biraz güneyinde, Dan Keegan at üstünde dolaşarak arazisine kaçak giren avcıları arıyordu. Akşam yemeği için ellerini yıkarken uzaktan iki el tüfek atışı duymuş, hemen karısına tavuk yemeğini soğumasın diye fırına koymasını söylemişti. Sonra da eski bir mavzer tüfeği kaparak en sevdiği binek atını hazırlamıştı.</p>

  <p>Çitlerini ve geçmek yasaktır uyarı levhalarını hiçe sayan avcılarla Keegan'ın başı dertteydi. İki ay kadar önce serseri bir kurşunla sürüsünden bir danayı kaybetmişti. Bir avcı bir geyiğe ateş etmiş, ıskalayınca, boşa giden kurşun iki kilometre ötede otlamakta olan danasını vurup öldürmüştü. O günden beri de Keegan arazisinde avcı mavcı istemiyordu. Gitsin, başkasının arazisinde avlansınlardı.</p>

  <p>Batmakta olan güneşin ışınları, ısıran soğukla daha da yoğunlaşmış, çevredeki tepeleri sarı-turuncu renklere boyamaktaydı. Keegan lastik izlerini görünce izlemeye başladı, az sonra boş kovanlar, kanlı çizme izleri ve toprağın üstünde küçük bir kan birikintisi gördü. Avcılar vurdukları hayvanı alıp gitmişlerdi.</p>

  <p>Geç kalmış olduğu için çok öfkelenmişti. Buraya kadar motorlu bir araçla geldiklerine göre ya çiti kesmişler, ya da giriş kapısındaki kilidi parçalamış olmalıydılar. Ertesi gün yardımcılarından birini gönderip çiti tamir ettirmeliydi. Atma binip evin yolunu tuttu.</p>

  <p>Kısa bir süre gittikten sonra dizginlere asılıp durdu.</p>

  <p>Rüzgâr uzaklardan bir otomobil motorunun sesini getirmişti. Keegan kulak kabartıp dinledi. Kaçak avcıların giderek uzaklaşması gerekirdi, oysa bu ses yaklaşıyordu. Bulunduğu yere doğru gelen biri vardı. Atını küçük bir tepeye doğru sürdü ve aşağıda kalan dümdüz alana baktı. Bir toz bulutu içinde hızla yol alan bir araç gördü.</p>

  <p>Keegan bunun bir pikap ya da arazi vitesli bir landrover falan olacağını tahmin ediyordu, fakat araç yaklaşınca bunun kahverengi, dört kapılı sıradan bir Japon otomobili olduğunu gördü ve şaşırdı.</p>

  <p>Sürücü az sonra fren yapıp durdu ve açık bir alanın ortasında aracından indi. Kaporta kapağını açtıktan sonra bir süre içine baktı. Sonra otomobilin arkasına gidip bagajı açtı, içinden bir yüzölçümü aleti çıkardı. Adam bu aleti bir tripod üzerine yerleştirdikten sonra merceğini arazideki belirgin noktalara odakladı ve mesafeleri not ettikten sonra yere yaydığı bir jeolojik haritada karşılaştırmasını yaptı.</p>

  <p>Keegan da yüzölçümü çıkarma işi yapmış olduğu için bu işin böyle uygulandığını daha önce hiç görmemişti. Yabancı yüzölçümü çıkarmaktan çok, doğru yerde bulunup bulunmadığını kontrol eder gibiydi. Adam elindeki notları arabanın içine attıktan sonra yine otomobilin önüne gitti ve sanki hipnotize olmuş gibi motora baktı. Neden sonra şöyle bir silkinip otomobilin içinden bir tüfek çıkardı.</p>

  <p>Keegan adamakıllı kuşkulanacak kadar göreceğini görmüştü. Bu adam, yüzölçümü görevi yaparken kaçamak yoldan avlanmak isteyen birine hiç benzemiyordu, hele üstündeki takım elbise ve kravatıyla. Yabancı hiç de alışık olmayan ellerle tüfeğine fişek doldurmaya çalışırken Keegan sessizce arkasından yaklaştı. Yer toprak ve kuru otlarla kaplı olduğu için nal sesi çıkmıyordu. Adama sekiz metre yaklaştığında Keegan sessizce mavzerini kılıfından çıkardı.</p>

  <p>Özel arazide bulunduğunuzun farkında mısınız, bayım? dedi Keegan, tüfeği kolunda.</p>

  <p>Kahverengi otomobilin sürücüsü şaşkınlık içinde yerinde sıçrayıp dönerken fişeği yere düşürdü, tüfeğin namlusunu otomobilin kapısına çarptı. Keegan adamın yüzünü görünce onun Asyalı olduğunu anladı.</p>

  <p>Ne istiyorsunuz? diye çıkıştı adam.</p>

  <p>Benim özel arazimde bulunuyorsunuz. Buraya nasıl girdiniz?</p>

  <p>Kapı açıktı.</p>

  <p>Keegan’ın tahminleri doğruydu demek. Yakalayamadığı avcılar kapıyı kırıp girmişlerdi. Yüzölçümü aletiyle ne yapıyorsunuz, kimin hesabına çalışıyorsunuz? Devlet memuru musunuz?</p>

  <p>Hayır... ben Miyata Muhabere Şirketi'nin bir mühendisiyim. Adamın İngilizcesi fena halde Japon aksanlıydı. Bir verici istasyonu kurmak için yer arıyoruz da.</p>

  <p>Özel arazilere girmeden önce izin almak yok mu sizde? Bu istasyonu yapmanıza izin vereceğimi nereden biliyorsunuz?</p>

  <p>Amirlerim sizinle temasa geçeceklerdi.</p>

  <p>Geçmeleri gerekirdi tabii, dedi Keegan, Hava iyice kararmadan evine, yemeğe yetişmek istiyordu. Şimdi bir an önce gitseniz iyi olur, bayım. Bir daha arazimde otomobil kullanmak isterseniz önce izin alırsınız.</p>

  <p>Rahatsız ettiysem çok özür dilerim.</p>

  <p>Keegan insanları iyi tanırdı, bu adamın sesinde de en küçük bir pişmanlık sezmiyordu. Gözleri Keegan’ın mavzerinden ayrılmıyor ve bir hayli sinirli görünüyordu.</p>

  <p>Atış yapmayı mı düşünüyorsunuz? diye sordu başıyla adamın hâlâ sımsıkı tuttuğu tüfeği göstererek.</p>

  <p>Yalnızca nişan talimi yaparım.</p>

  <p>Buna izin veremem. Buralarda otlayan sürüm var. Gereçlerinizi toplayıp geldiğiniz yoldan gitseniz iyi olur.</p>

  <p>Yabancı gayet makul davrandı. Hemen tripodunu ve yüzölçüm aletini toplayıp bagajına yerleştirdi. Tüfeğini arka koltuğa bıraktı. Sonra da otomobilin ön kısmına gelip açık duran motor kapağından içeri baktı.</p>

  <p>Motor biraz tekliyor.</p>

  <p>Çalışır mı? diye sordu Keegan.</p>

  <p>Umarım. Japon mühendis pencereden uzanıp kontak anahtarını çevirdi. Motor ilk seferinde çalıştı. Gidiyorum, dedi.</p>

  <p>Keegan motor kapağının indirildiğini, fakat kilitlenmediğini fark etmedi. Bana bir iyilik yapın da çıkarken kapıyı çekip zinciri dolayıverin.</p>

  <p>Seve seve.</p>

  <p>Keegan adama el salladı, mavzeri kılıfına sokup yaklaşık dört kilometre uzaktaki evine doğru atını sürdü.</p>

  <p>Subura Miwa gaza basıp arabayı geri çevirdi ve yola koyuldu. Bu bomboş arazide çiftçiyle karşılaşmayı hiç hesaba katmamıştı, fakat misyonu tehlikeye girmiş değildi. Keegan'la otomobil arasında iki yüz metre mesafe olunca Miwa aniden frene bastı, otomobilden çıktı, arka koltukta bulunan tüfeği kaptı ve motor kapağını kaldırdı.</p>

  <p>Keegan motorun sustuğunu duyunca, otomobilin neden durduğunu merak edip arkasına baktı.</p>

  <p>Miwa ter içindeki avuçlarıyla tüfeği sımsıkı tutarak namluyu klima kompresörünün birkaç santimetre yakınma kadar yaklaştırdı. Bu intihar misyonu için seve seve gönüllü olmuştu, çünkü yeni imparatorluk için yaşamını feda etmeyi bir onur olarak görüyordu. Ayrıca Altın Ejderler'e olan bağlılığı söz konusuydu ve tabii, Korori Yoshishu tarafından vaat edildiği üzere karısı ömrünün sonuna kadar refah içinde yaşayacak, üç oğlu en iyi üniversitelere gönderilerek bütün masrafları karşılanacaktı. Miwa Amerika'ya gelmek üzere yola çıkarken Yoshishu'nun ilham veren sözleri kulaklarında son kez çınladı.</p>

  <p>Ülkenin yüz milyon kadını ve erkeği için kendini feda ediyorsun. Kuşaklar boyunca ailen seninle onur duyacak. Senin başarın onlarm başarısıdır.</p>

  <p>Miwa tetiği çekti.</p>
</body>
</html>
