<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h2 style="text-align:justify"><a name="_Toc356650185">Kısım 2</a></h2>

  <p>Sualtı aracı Old Gert (Yaşlı Gert), İngiliz oşinografık araştırma gemisi Invincible’ın kıç kısmındaki büyük bir vincin ucunda asılı durmaktaydı. 5200 metre derinlikte deniz yatağında bilimsel araştırma yapacak olan aracın suya indirilebilmesi için deniz yeterince durulmuştu. Mürettebatı son güvenlik kontrollerini yapıyordu.</p>

  <p>Adının tersine, aracın eski ve yaşlı hiçbir yanı yoktu. Dizaynı bu alandaki son gelişmeleri yansıtan Old Gert geçen yıl içinde bir İngiliz şirketi tarafından üretilmiş, Kuzey Kaliforniya ile Japonya arasında Pasifik Okyanusu tabanında büyük bir çatlak olan Mendocino fay bölgesini incelemek üzere ilk deneme dalışını yapacaktı.</p>

  <p>Dış görünümü, diğer aerodinamik araçlardan tümüyle farklıydı. Geleneksel puro biçimindeki gövdeler yerine, birbirine yuvarlak tünellerle bağlanmış saydam dört titanyum ve polimer küresi vardı. Kürelerden birinde kamera donanımı, diğerinde hava ve safra depolarıyla aküleri vardı. Üçüncü küre oksijen gereçleriyle elektrik motorlarını barındırırken, diğer üçünün üstünde bulunan dördüncü kürede mürettebat ve kontrol donanımı bulunuyordu.</p>

  <p>Old Gert dünyanın en derin deniz yataklarında bile duyulabilecek muazzam basınçlara dayanacak biçimde inşa edilmişti. Yardımcı sistemleri mürettebatı kırk sekiz saat yaşatabilecek düzeydeyken, en büyük derinliklerde bile sekiz mile varan bir hız sağlayabiliyordu.</p>

  <p>Old Gert'in pilotu ve başmühendisi olan Craig Plunkett, kontrol formlarının sonuncusunu da imzaladı. Aracın dizaynında da katkısı bulunan kırk, kırk beş yaşlarındaki bu adam Old Gert'e sanki özel yatıymışçasına özen gösteriyordu.</p>

  <p>Denizaltı soğukluğunu hesap ederek kalın bir yün kazak ve kürk astarlı mokasenler giydi. Borda tüneline girip arkasından kaportayı kapattıktan sonra kontrol küresine geçti.</p>

  <p>Meksika Üniversitesi'nden ekibin Deniz Jeologu Dr. Raul Salazar çoktan yerine oturmuş, sonar iskandil ünitesini ayarlamakla meşguldü.</p>

  <p>Sen, tamam, deyince hazır olurum, dedi Salazar. Çalı gibi kapkara saçlarıyla çabuk hareket eden, siyah gözleri fıldır fıldır, hiç kimseye ya da hiçbir şeye birkaç saniyeden fazla bakmayan küçük bir dinamo gibiydi. Plunkett onu çok beğenirdi. Salazar hiç belli etmeden bilgi birikimini yapan, gerçekleri hiç gölgelemeden doğru kararlar veren insanlardandı. Deniz derinliklerinde yapılan araştırmalara akademik olmaktan çok, ticari bir gözle bakardı.</p>

  <p>Plunkett kürenin sağ yanındaki boş koltuğa baktı. Stacy araçta sanıyordum.</p>

  <p>Öyle, dedi Salazar başını çevirmeden. Kamera küresinde, video sistemlerinin son kontrolünü yapıyor.</p>

  <p>Plunkett kamera küresine geçen tünele eğilince bir çift çoraplı ayakla karşılaştı. Dalmaya hazırız, dedi.</p>

  <p>Bir saniyelik işim kaldı, dedi bir kadın sesi.</p>

  <p>Plunkett dönüp yerine yerleştiği sırada Stacy Fox kamera küresinden sürünerek geri geri çıktı. Hemen hemen başaşağı çalışmaktan yüzü kızarmıştı.</p>

  <p>Stacy'nin, öyle baş döndürücü bir güzelliği yoktu, ama hoş bir kadındı. Uzun, düz sarı saçları çoğu kez yüzüne dökülür, o da hafif bir baş sallamasıyla saçlarını geri atardı. Sırım gibi vücudunda omuzlan bir kadın için biraz geniş sayılabilirdi. Mürettebat ancak onun göğüsleri hakkında tahminlerde bulunabiliyordu. Tabii, gören kimse yoktu ve Stacy genellikle üstüne bol gelen kazaklar giyerdi. Ama arasıra esneyip gerinirken göğsünde, hiç de boş olmadığını gösteren diri bir belirti olurdu.</p>

  <p>Kalın kaşları ve yeşil gözleriyle otuz dört yaşından genç görünüyordu. Kararlılık gösteren çene yapısının üstündeki dudakları hemen hep gülümseme durumundaydı. Los Angeles'daki Chouinard Enstitüsü'nde fotoğraf sanatı eğitimi gören Stacy mezuniyetinden sonra dünyayı dolaşarak deniz yaşamının o güne dek kaydedilmemiş filmlerini çekmişti. İki kez evlenip boşanmış, bir kız çocuğuyla birlikte kız kardeşinin evinde yaşamaktaydı.</p>

  <p>Stacy de yerine oturduktan sonra Plunkett hazırız anlamında işaret verdi. Vinç operatörü aracı yavaşça denize indirmeye başladı. Dalgaların yükselişini ayarlayarak suya yumuşak bir şekilde girmesini sağladıktan sonra kaldırma kabloları elektronik kumandayla çözüldü. Birkaç dalgıç araç suya girdikten sonra son bir kez dış aksamı gözden geçirdi.</p>

  <p>Beş dakika sonra, neşe dolu bir İskoç olan Jimmy Knox adındaki suüstü kontrolörü Plunkett'e dalış için her şeyin yolunda olduğu raporunu verdi. Safra tanklarına su basıldı ve Old Gert deniz dibine olan yolculuğuna başladı.</p>

  <p>Her ne kadar Old Gert çizim masalarından çıkan en yeni dizayna sahipse de, dibe inişi yıllardır sınanmış ve en doğru sistem, safra tanklarını deniz suyuyla doldurulmasıydı. Yüzeye çıkmak için araçta bulunan demir ağırlıkların atılma yolu kullanılıyordu, çünkü modern tulumba teknolojisi büyük derinliklerdeki karşı basınca dayanamıyordu.</p>

  <p>Yüzeydeki ışıklar birer birer kaybolduktan sonra simsiyah bir boşluğun içine daldılar. Herkesin kendi kontrol konsolunun önünde 180 derecelik bir görüş alanı vardı. Saydam polimer tabaka sayesinde görüş, çok büyük ekranlı bir televizyondaki gibiydi. Stacy hipnotize olmuş gibi önüne bakarken Salazar deniz dibinde ne bulacaklarını düşünüyor, Plunkett de aracın çeşitli göstergelerini inceliyordu.</p>

  <p>Invincible’ın acil durumlarda gönderebileceği ikinci bir denizaltı aracı yoktu. Eğer bir kaza olur ya da mekanik arıza sonucu Old Gert yüzeye çıkamazsa, yapacakları tek şey kontrol küresini bütünden ayırıp dev bir su kabarcığı gibi su üstüne çıkmasını sağlamak olacaktı. Fakat bu da yüksek basınçlı koşullarda denemesi yapılmamış, oldukça karmaşık bir sistemdi. Olabilecek en küçük bir terslikte hiçbir kurtarılma olasılığı kalmıyor, havasızlıktan ölmeleri kesinlik kazanıyordu.</p>

  <p>Küçük bir yılan balığı önlerinden geçerken içerden gelen ışığa ilgi duyup yüzünü iyice yaklaştırdı. Başına oranla çok uzun sayılacak dişleri vardı. Hayvan oradan gidene dek Stacy hem sabit, hem de video kamerasıyla en az yedi poz resmini çekti. Böyle bir şeyin altı yedi metre olduğunu düşünebiliyor musunuz? diye seslendi.</p>

  <p>Neyse ki bu cins hayvanlar derinlerde yaşar, dedi Plunkett. Derin suyun basıncı birkaç santimetreden fazla büyümelerine engel olur.</p>

  <p>Stacy kısa bir an için dış lambaları yaktı. Siyah karanlık puslu bir yeşile dönüştü. Göründüğü kadarıyla hiçbir yaşam belirtisi yoktu. Yılan balığı da kaybolmuştu. Aküleri harcamamak için Stacy lambaları söndürdü.</p>

  <p>Kürenin içinde rutubet artmış, kalın duvarlara rağmen soğumaya da başlamıştı. Stacy tüylerinin diken diken olduğunu fark etti. Başını kaldırıp omuzlarını tutarak üşüme hareketi yaptı. Plunkett onun ne demek istediğini anlayarak küçük ısıtma ünitesini çalıştırdı.</p>

  <p>Eğer herkes kendi işiyle meşgul olmasaydı, dibe varana dek süren iki saat herhalde çok zor geçerdi. Plunkett rahatça oturmuş sonar monitörüne, eko cihazına ve elektrik göstergelerine bakarken, bir yandan da oksijen düzeyini kontrol ediyordu. Salazar dibe vardıktan sonra inceleme yapacakları alanın hesabıyla meşguldü.</p>

  <p>Plunkett müzik olarak Johann Strauss'u yeğlerdi, fakat Stacy kasetli teybinde yeni dalga müzik çalmakta ısrar etmişti. Bunun daha yatıştırıcı ve az stresli olduğunu iddia ediyordu. Salazar bu müziğe çağlayan diyordu, ama itiraz da etmiyordu.</p>

  <p>O sırada sualtı akustik telefonunda Invincible'dan Jimmy Knox'un sesi duyuldu. On dakika sonra dibe varıyorsunuz. Biraz fazla hızlı indiniz.</p>

  <p>Tamam, dedi Plunkett. Ben de sonarda fark ettim.</p>

  <p>Salazar ve Stacy yerlerinden kalkıp sonar ekranına baktılar. Ekranda deniz yatağı üç boyutlu olarak görülüyordu. Plunkett'in bakışları ekranla denizin içi arasında mekik dokumaktaydı. Sonara ve bilgisayara güveniyordu, ama kendi görüşü kadar güvenli bulmuyordu.</p>

  <p>Hazırlıklı olun, diye uyardı Knox. Bir kanyonun duvarlarına ineceksiniz.</p>

  <p>Gördüm, dedi Plunkett. Kayalar geniş bir vadiye iniyor. Bir düğmeye uzanıp inişi yavaşlatmak için safra ağırlıklarından birini attı. Dibe otuz metre kala bir tane daha atınca araç neredeyse doğal yüzebilirliğine erişecekti. Sonra da alt kürelerin dış uçlarında bulunan üç koruyucu ayağı devreye soktu.</p>

  <p>Yeşil bir tül perde arkasındaymış gibi, bozuk zemin ortaya çıktı. Görüş alanlarında tuhaf biçimlerle kıvrılan siyah kayalık uzayıp gidiyordu. Bir lav akıntısının kenarına indik, dedi Plunkett. Ucu bir kilometre ötede. Ondan sonra da vadi tabanına üç yüz metrelik bir düşüş var.</p>

  <p>Görüyorum, diye karşılık verdi Knox.</p>

  <p>Stacy sordu. Şu kayalar nedir?</p>

  <p>Lav yastığı, diye cevapladı Salazar. Ateşten lav soğuk denize ulaşınca oluşuyor. Dış kabuk soğuyarak bir tüp oluşturur, sıcak lav da bunun içinden akmaya devam eder.</p>

  <p>Plunkett aracı alt yamaçtan otomatik olarak dört metre uzaklıkta tutacak olan yükseklik ayarlama sistemini çalıştırdı. Platonun engebeli yüzeyi boyunca giderlerken, derinliklerde yaşayan çeşitli yaratıkların sürünme izleri görülüyordu.</p>

  <p>Hazır olun, dedi Plunkett. Düşüşe geçmek üzereyiz.</p>

  <p>Uyarısından birkaç saniye sonra altlarındaki zemin yerini kopkoyu bir boşluğa bıraktı ve araç kanyonun dik duvarlarına dört metrelik mesafesini koruyarak inişe geçti.</p>

  <p>Beş bin üç yüz altmış metre derinlikte görünüyorsunuz, dedi Knox telefonda.</p>

  <p>Benim göstergem de öyle gösteriyor, dedi Plunkett.</p>

  <p>Vadi tabanına inince, fay bölgesinde olacaksınız.</p>

  <p>Eh, artık, diye mırıldandı Plunkett. Gidecek başka yer kalmadı zaten.</p>

  <p>On iki dakika sonra düz bir zemin gözüktü. Artık araç düz konumda seyre geçmişti. Zemindeki kumun üstü boş değildi, tıpkı top güllesine benzer binlerce siyah yuvarlak cisim deniz yatağının üstüne saçılmıştı.</p>

  <p>Manganez nodülleri, diye açıkladı Salazar. Bunların nasıl oluştuğunu kesin olarak bilen yok, ama çekirdeklerinin köpekbalığı dişleriyle balinaların kulak kemiklerinden oluştuğu sanılıyor.</p>

  <p>Değerli midirler? diye sordu Stacy kameralarını hazırlarken.</p>

  <p>Manganezin yanısıra, küçük miktarlarda kobalt, bakır, nikel ve çinko içerirler. Sanırım, fay bölge içinde yüzlerce millik bir alanda bu yoğunlukta bulunabilir. Bir kilometrekarelik alandan sekiz milyon dolar değerinde nodul çıkar herhalde.</p>

  <p>Tabii beş buçuk kilometre yukarıya, yüzeye çıkarmayı başarabilirsen, diye ekledi Plunkett.</p>

  <p>Plunkett Salazar’ın verdiği yönde Old Gert'ı nodul kaplı kum zemin üzerinde sürdü. O sırada sağ taraflarında bir şey parıldadı. Plunkett nesneye doğru aracı çevirdi.</p>

  <p>Ne görüyorsun? diye sordu Salazar başını kendi gereçlerinden kaldırıp.</p>

  <p>Stacy aşağı doğru baktı. Bir top! dedi. Tuhaf takozları olan kocaman metal bir top. Çapı üç metre kadar var, sanırım.</p>

  <p>Plunkett üstünde durmadı. Bir gemiden düşmüş olmalı.</p>

  <p>Hiç çürüme olmadığına bakılırsa, fazla zaman geçmemiş, dedi Salazar.</p>

  <p>Birden, üstünde tek bir nodul bile olmayan açık bir alan gördüler. Sanki nodul tarlasının ortasını dev bir elektrik süpürgesi süpürmüştü.</p>

  <p>Tertemiz bir alan, dedi Salazar. Deniz yatağında bu büyüklükte temiz alan olamaz!</p>

  <p>Stacy şaşkınlıkla bakakalmıştı. Bu denli kusursuz ve kesin çizgiler ancak insan eliyle yapılabilir.</p>

  <p>Bu derinlikte mümkün değil, dedi Plunkett. Dünyada hiçbir mühendislik şirketi bu derinlikte maden taraması yapamaz.</p>

  <p>Ben de hiçbir jeolojik hareketin deniz yatağında böyle tertemiz bir yol açtığını duymuş değilim, dedi Salazar kararlı bir sesle.</p>

  <p>Düzlüğün sınırları boyunca gördüğümüz o çentikler şu büyük topun ölçülerine uyuyor.</p>

  <p>Pekâlâ, dedi Plunkett. Bu derinlikteki deniz dibini nasıl bir gereç böyle süpürebilir ki?</p>

  <p>Modülleri emerek su üstünde bir tekneye çekecek dev bir hidrolik tarama aleti, diye sesli düşündü Salazar. Böyle bir düşünce yıllardan beri akıllardan geçer.</p>

  <p>Mars gezegenine insan göndermek de düşünülüyor, dedi Plunkett. Ama bunu gerçekleştirecek roket henüz yapılmadı. Tıpkı dev tarama aleti gibi. Denizaltı mühendislik dünyasını iyi bilirim, bugüne dek böyle bir projenin dedikodusunu bile duymadım. Bu çapta bir madencilik operasyonu gizli tutulamaz zaten. En azından beş altı gemilik bir su üstü filosuyla binlerce adamın kimbilir kaç yıl çalışması gerekir. Üstelik bunu gelip geçen gemilerden ve uydulardan gizlemelerine de olanak yok.</p>

  <p>Stacy Salazar'a baktı. Ne zaman olduğunu gösterir bir şey var mı?</p>

  <p>Salazar omuzlarını silkti. Dün de olmuş olabilir, yıllar önce de.</p>

  <p>Peki, kim o zaman? dedi Stacy. Böylesine bir teknolojinin sahibi kim?</p>

  <p>Kimse cevap vermeye kalkışmadı. Buldukları şey bildikleri kuramlara uymuyordu. Bilinmezliğin verdiği ürküntüyle ürpererek şaşkınlık içinde bakmaya devam ettiler.</p>

  <p>Neden sonra Plunkett'in sözleri sanki çok uzaklardan geliyormuşçasına duyuldu. Bu dünyadan kimse değil, insan değil.</p>
</body>
</html>
