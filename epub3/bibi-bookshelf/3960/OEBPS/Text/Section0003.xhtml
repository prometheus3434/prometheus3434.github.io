<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <div>
    <h1>GİRİŞ</h1>
  </div>

  <h2 id="sigil_toc_id_1">DENNINGS'İN ZEBANİLERİ</h2>

  <p><i>6 Ağustos, 1945 Shemya Adası, Alaska</i></p>

  <p>Şeytan sol elinde bir bomba tutmuş, sağında çatalı, hin hin sırıtıyordu. Kaslarıyla yarım ay biçimindeki gözleri o denli abartılmış olmasa daha korkutucu görünebilirdi. Bu çizgilerle cehennem hakanından beklenen o şeytanca ifade gitmiş, olsa olsa, miskin bir cine benzemişti. Ama yine de üstünde geleneksel kırmızı giysisi, kurallara uygun boynuzları ve uzun, çatallı kuyruğu yerli yerindeydi. Tuhaflığı, pençe gibi ayaklarının tırnaklarıyla kavradığı, üzerinde 24 K yazılı altın külçeydi.</p>

  <p>B 29 bombardıman uçağının gövdesinde çember içine alınmış bu resmin altında ve üstünde siyah harflerle Dennings'in Zebanileri yazılıydı.</p>

  <p>Adını komutanı ve personelinden alan uçak Bering Denizi'nden güneye doğru, Aleutian Adaları'na kadar bardaktan boşanırcasına yağan yağmurun altında, yapayalnız bir hayalet gibi yatıyordu. Portatif lambalar uçağın açık karnını aydınlatırken, yer personelinin gölgelerini de pırıldayan alüminyum gövdesine yansıtıyordu. Karanlığın içinde birbiri ardına patlayan şimşekler bu sahneyi daha da ürpertici yapmaktaydı.</p>

  <p>Binbaşı Charles Dennings, elleri deri uçuş ceketinin ceplerinde, sağ iniş takımlarının çift lastiklerinden birine yaslanmış, çevresindeki faaliyeti izlemekteydi. Bütün bu alan silahlı jandarmalar ve K9 nöbetçileri tarafından korunurken, küçük bir kamera ekibi de olayı kaydetmekteydi. Vinç tombul bombayı büyük bir dikkatle B29'un genişletilmiş bomba bölümüne yerleştirirken Dennings'in içinde kıpır kıpır bir huzursuzluk vardı.</p>

  <p>Bomba çok büyük olduğu için özel olarak açılan bir çukurdan uçağa çekilmesi gerekmişti.</p>

  <p>Avrupa'da iki yıl içinde 40’ın üstünde başarılı uçuş yapmış en iyi pilotlardan biri olan Dennings ömründe böylesine müthiş bir şey görmemişti. Bir ucunda, nedense iliştirilmiş yüzgeçleri olan, aşırı şişirilmiş bir futbol topuna benziyordu. Yuvarlak balistik kaplaması açık griye boyanmış, ortasından tutturan mandallarıysa muazzam bir fermuar gibiydi.</p>

  <p>Yaklaşık üç bin mil taşıyacağı bu şey Dennings'i düpedüz korkutuyordu. Havaalanında bombayı monte eden Los Alamos'lu uzmanlar Dennings ve personeline önceki gün bir brifing vermişlerdi. Trinity'deki deneme patlamasının filmlerini izleyen bu gençler bütün bir kenti yok edebilecek tek bir silahın gücünü görünce şaşkınlıktan donakalmışlardı.</p>

  <p>Dennings bomba bölmesinin kapakları kapanana dek orada bir yarım saat daha öylece kaldı. Atom bombası yüklenmiş ve güvenliği sağlanmıştı; uçak yakıt almış, kalkışa hazırdı.</p>

  <p>Dennings uçağını çok seviyordu. Havadayken o kocaman, karmaşık makineyle tek vücut oluyorlardı. Kendisi beyinken, uçağı da gövde oluyor, tam tanımını yapamayacağı bir birleşme gerçekleşiyordu. Oysa şimdi, yerde durum bambaşkaydı. Projektörlerin ışığı ve buz gibi yağan yağmurun altında gümüş bir hayalet gibi parıldayan sevgili uçağını kendi tabutu gibi görüyordu.</p>

  <p>Bu tatsız düşünceyi kafasından kovup hızlı adımlarla personeline son brifingin verileceği kulübeye yürüdü. İçeri girip şen, yuvarlak yüzlü, pos bıyıklı bomba subayı Yüzbaşı Irv Stanton'un yanına oturdu.</p>

  <p>Stanton'un öbür yanında, ayaklarını uzatarak oturmuş Yüzbaşı Mort Stromp vardı. Dennings'in ikinci pilotu olan bu adam ağırkanlılığıyla tanınan, rahatına düşkün bir güneyliydi. Hemen arkasında seyrüsefer Teğmen Joseph Arnold ile uçuş sırasında bombayı kontrol edecek olan silah subayı Deniz Binbaşı Hank Byrnes oturuyordu.</p>

  <p>Brifingin bu bölümünde bir istihbarat subayı hedeflerin hava fotoğraflarını gösteren bir pano açtı. İlk hedef Osaka'nın sanayi kesimiydi; eğer yoğun bulutla karşılaşılırsa yedek hedef, tarihi bir kent olan Kyoto'ydu. Hedef bölgede bomba subayının vereceği yönde uçuş tavsiye edilirken, Stanton da telaşsızca not tutmaktaydı.</p>

  <p>Meteoroloji uzmanı bir subay hava durumunu gösteren haritalar üstünde hedeflerin üzerinin parçalı bulutlu ve hafif pruva rüzgârlı olabileceğini açıklayıp, Kuzey Japonya üzerinde türbülans olasılığı için Dennings'i uyardı. İşi sağlama almak amacıyla bir saat önce kalkan iki B29 önden gidip, uçuş rotasındaki hava durumunu ve hedefler üzerindeki bulut örtüsünü gözle görüp rapor edeceklerdi.</p>

  <p>Polarılmış kaynakçı gözlükleri personele dağıtılırken Dennings kürsüye çıktı. Sizlere maç öncesi moral traşı atacak değilim, derken adamlarının yüzünde rahatlamış gülümsemeleri fark etti. Bir yıllık eğitimi bir ay gibi kısa bir zamana sıkıştırdık, ama bu görevin üstesinden gelebileceğinizi biliyorum. Haddim olmayarak şunu söylemek isterim ki, sizler Hava Kuvvetleri'nin en iyi uçuş ekibisiniz. Eğer üstümüze düşeni yapabilirsek pekâlâ bu savaşı sona erdirebiliriz.</p>

  <p>Sözlerini bitirince başıyla bir işaret verdi ve üs papazı başarılı ve güvenli bir uçuş için kısa bir dua okudu.</p>

  <p>Ekip kulübeden çıkıp bekleyen uçağa doğru yürürken, Manhattan bomba projesi başkanı Orgeneral Leslie Groves un özel yardımcısı Orgeneral Harold Morrison, Dennings'in yanına geldi.</p>

  <p>Morrison bir an Dennings'in yüzüne baktı. Pilotun göz kenarlarında yorgunluk okunuyordu, ama yine de görevinin önemiyle gözlerinin içi pırıl pırıldı. Orgeneral elini uzattı. İyi şanslar, Binbaşım.</p>

  <p>Sağ olun, efendim. Başaracağız.</p>

  <p>Bundan hiç kuşkum yok, dedi Morrison güvenli görünmeye çalışarak. Dennings'den bir karşılık gelecek diye bekledi, ama pilot susmuştu.</p>

  <p>Bir anlık tuhaf bir sessizlikten sonra Dennings sordu. Neden biz, Orgeneralim?</p>

  <p>Morrison belli belirsiz gülümsedi. Ekipten çıkmak mı istiyorsun?</p>

  <p>Hayır, adamlarımla birlikte bu görevi yerine getireceğiz. Ama neden bizi seçtiniz? diye yineledi Dennings. Bağışlayın efendim, fakat bir atom bombasıyla Pasifik'i aşmak, bunu Japonya'nın ortasına bıraktıktan sonra deposunda birkaç damla yakıtla Okinawa'ya iniş yapmak için bütün Hava Kuvvetlerinde güvenebileceğiniz tek uçuş ekibi olduğumuza inanamıyorum.</p>

  <p>Sana anlatılanlarla yetinmen daha iyi olur.</p>

  <p>Böylece yakalanıp işkence görürsek büyük sırrı açıklayamayız, değil mi?</p>

  <p>Orgeneralin gözleri ciddileşti. Sen de, adamların da hesabı biliyorsunuz. Her birinize öldürücü dozda siyanür kapsülü verildi.</p>

  <p>Eğer düşman sınırları içinde uçağınız düşer ve sağ kalırsanız, ağzınızı iyice açıp, yutun, diye talimatı ezberden söyledi Dennings. Peki, neden bombayı denize bırakmıyoruz? Hiç olmazsa bizim gemiler tarafından kurtarılma şansımız olur.</p>

  <p>Morrison hayır anlamında başını salladı. Silahın düşman eline geçme olasılığı, ne denli az da olsa, söz konusu edilemez.</p>

  <p>Anlıyorum, diye mırıldandı Dennings. O halde öbür seçeneğimiz, eğer Japon toprakları üstünde avcı uçakları tarafından vurulacak olursak, bombayı israf etmektense, uçağı hedefe yöneltip patlatmak.</p>

  <p>Morrison pilotun yüzüne baktı. Bu bir kamikaze saldırısı değil ki. Senin ve adamlarının yaşam güvenliğini sağlamak için akla gelen her türlü önlem alınmıştır. Güven bana, evlat. 'Ana Soluğu'nu Osaka'ya bırakmanız hiç zor olmayacak.</p>

  <p>Dennings az kalsın ona inanacak, bir an için Morrison'un bu güven verici sözlerine kanacaktı, fakat adamın gözlerinde ve sesinde gizlemeye çalıştığı endişeyi sezmekte gecikmedi.</p>

  <p>Ana Soluğu... diye yineledi Dennings, sanki büyük bir dehşetten söz eder gibi. Hangi çarpık ruhlu bombaya böyle bir şifre adı bulmuş ki?</p>

  <p>Morrison n'apalım anlamında omuz silkti. Yanılmıyorsam, Devlet Başkanı.</p>

  <p>Yirmi yedi dakika sonra Dennings pilot koltuğuna oturmuş, cam sileceklerinin giderek artan yağmurla savaşma bakıyordu. Görüş uzaklığı 200 metreyi ancak bulmaktaydı. Her iki ayağı da frenlere basmış durumda, motoru 2200 rpm'ye çıkardı. Uçuş mühendisi Çavuş Robert Mosely dört numaralı dış motorun 50 devir yavaş döndüğünü bildirdi. Dennings bu raporu dikkate almamaya karar verdi. Bu hafif devir düşüklüğü, belli ki rutubetli havadandı. Motorları rölantiye aldı.</p>

  <p>Dennings'in sağındaki ikinci pilot koltuğunda Mort Stromp kontrol kulesinin kalkış izni üzerine flaplan indirdi. Bel taretlerindeki iki görevli flapların kapanışını rapor etti.</p>

  <p>Dennings interkoma uzanıp düğmesini açtı. Pekâlâ, çocuklar, işte kalkıyoruz.</p>

  <p>Gaz kolunu yavaşça iterek motorları yine çalıştırdı, bu arada oluşan muazzam torku dengelemek için sol motorlara sağdakilerden fazla güç verdi. Sonra da frenleri boşalttı.</p>

  <p>Depoları 7000 galon yakıtla dolu, ön bomba bölmesinde 6 tonluk bir bomba, on iki kişilik mürettebatıyla Dennings'in Zebanileri 68 tonluk ağırlığıyla ilerlemeye başladı. Yaklaşık 8.5 tonluk fazla yükü vardı.</p>

  <p>3.350 inçküp hacmindeki Wright Cyclone motorlar toplam 8.800 beygir gücüyle 5.5 metre uzunluğundaki pervaneleri çevirirken egzozlardan fışkıran mavi alevlerle dev bombardıman uçağı karanlığın içinde kükremekteydi.</p>

  <p>Uçak yürek sıkıştıran bir yavaşlıkla hız almaya başladı. Volkanik kayalardan yapılan uzun pist 25 metrelik bir yükseklikle denizin üzerinde son bulmaktaydı. O anda patlayan bir şimşek pist boyunca sıralanmış ambulansları ve itfaiye araçlarını ürkünç bir mavi ışığa boyadı. Hız 80 mile varınca dümen kontroluna tam sahip olan Dennings sağdaki motorlara da tam güç verdi. Zebanileri mutlaka havalandırma kararlılığıyla lövyeye sımsıkı yapıştı.</p>

  <p>Pilotların önünde, uçağın en burun tarafında bomba subayı Stanton, altındaki pistin giderek tükenişine endişeyle bakıyordu. Her zaman uykulu gibi görünen Stromp bile koltuğunda dimdik oturmuş, siyah pistin denize dönüşeceği renk değişikliğini görebilmek için boşu boşuna karanlığı zorluyordu.</p>

  <p>Pistin dörtte üçü bittiği halde uçak hâlâ yere yapışmış gibi gidiyordu. Zaman göz açıp kapayana kadar geçiyor, herkes kendini büyük bir boşluğun içine uçar gibi hissediyordu. Derken, birden pist sonuna park edilen ciplerin farları yağmur perdesi içinden çıkıverdi.</p>

  <p>Aman Tanrım! dedi Stromp. Kaldır şunu!</p>

  <p>Dennings bir üç saniye daha bekledikten sonra lövyeyi yavaşça göğsüne doğru çekti. B29'un tekerlekleri boşta kaldı. Havada daha on metre gitmemişti ki, alttaki pist kayboldu ve uçak ürperti veren suların üstünde debelenmeye başladı.</p>

  <p>Morrison radar kulübesinin dışında dört adamıyla birlikte yağmur altında dikilmişti. Uçağın kalkışını gözleriyle görmekten çok aklında yaşamaktaydı. Dennings'in frenleri boşaltmasından kısa bir an sonra uçak karanlıkta görünmez olmuştu.</p>

  <p>Elleriyle kulaklarını kabartıp motorun giderek uzaktan gelen sesini dinledi. Ses zayıftı. Ancak çok usta bir uçak mühendisi ve makinisti bir değerlendirme yapabilirdi ki, Morrison her iki niteliğe de sahipti.</p>

  <p>Motorlardan birinde bir arıza vardı. 18 silindirinden biri ya da birkaçı devamlı ateşleme yapmıyordu.</p>

  <p>Morrison korku içinde uçağın kalkamayacağını gösteren bir işaret dinledi. Eğer Dennings'in Zebanileri kalkış sırasında düşecek olursa adada canlı olan her şey birkaç saniye içinde kömür olurdu.</p>

  <p>Derken, açık duran kapıdan radar operatörünün sesi duyuldu. Havalandılar.</p>

  <p>Morrison gergin bir soluk verdi. Ancak bu haberi aldıktan sonra yağmurun altından çekilip içeri girebildi.</p>

  <p>Artık Washington'da bulunan Orgeneral Groves'u arayıp, Ana Soluğu'nun Japonya yolculuğuna başladığını bildirmekten başka yapacak şey kalmamıştı. Sonra da ümitle bekleyeceklerdi.</p>

  <p>Ama generalin içinde bir sıkıntı vardı. Dennings'i iyi tanıyordu. Bir motoru arızalı diye geri dönmeyecek kadar inatçıydı. Dennings, sırtında taşımak pahasına bile olsa, o uçağı Osaka'ya götürürdü.</p>

  <p>Tanrı yardımcıları olsun, diye mırıldandı. Fakat bildiği acı bir gerçek vardı ki, muazzam operasyonun bu aşamasında duaların pek yararı yoktu.</p>

  <p>Tekerlekler yukarı, komutunu verdi Dennings.</p>

  <p>Bunu duyduğuma sevindim, dedi Stromp lövyeyi çekerken. Tekerlek motorları devreye girer girmez burun ve kanatların altında bulunan üç set tekerlek yuvalarına girdi. Tekerlekler çekildi ve kilitlendi.</p>

  <p>Dennings hava hızı 200 mile varana dek bekledikten sonra yavaş yavaş irtifa arttırmaya başladı. Aleutian Adalar zinciri geride kalmış, kuzeybatıya doğru kıvrılmaktaydı. 2.500 mil boyunca başka kara parçası göremeyeceklerdi.</p>

  <p>Dört numaralı motor nasıl? diye Mosely'e sordu.</p>

  <p>Gerekeni yapıyor, ama fena ısındı.</p>

  <p>1800 metreye çıkınca onu birkaç rpm düşürürüm.</p>

  <p>Fena olmaz, Binbaşım, dedi Mosely.</p>

  <p>Seyrüsefer Arnold, Dennings'e on buçuk saat süresince izleyecekleri rotayı verdi. 1800 metre irtifaya varınca Dennings kumandayı Stromp'a bıraktı. Vücudunu biraz gevşetip önündeki kapkara göğe baktı. Görünürde hiç yıldız yoktu. Fırtına bulutlarının içinden geçerken türbülansı iyice hissediyorlardı.</p>

  <p>Fırtınanın en sert kısmını da geride bıraktıktan sonra Dennings koltuğundan kalktı ve etrafında şöyle bir bakındı. Bulunduğu yerden geriye bakınca bombanın küçük bir kısmım görebiliyordu.</p>

  <p>Olağandışı büyüklükteki bombayı yerleştirebilmek için uçağın içinde adamakıllı değişiklik yapılmıştı. Dennings daraltılmış tünelden geçerek bomba bölmesine geldi. İki ayrı bölme birleştirildiği halde bomba yine de zor sığınıştı.</p>

  <p>Dennings çekine çekine uzandı ve çelik kenarlarına elini sürdü. Buz gibiydi. Bir saniye içinde yakıp kül edebileceği yüz bin insanı ya da kısa bir zaman sonra bu sayıya eklenecek olan yanık ve radyasyon kurbanlarını gözlerinin önüne getiremiyordu. Trinitiy'deki denemenin termonükleer derecesi ya da şok dalgasının gücü siyah beyaz filmde pek fark edilmiyordu. Dennings için bu bomba savaşı sona erdirmenin ve yüzbinlerce yurttaşının yaşamını kurtarmanın bir aracıydı.</p>

  <p>Yeniden pilot kabinine dönerken durup Byrnes ile sohbet etti. Byrnes bir yandan bombanın patlatma devrelerini gözden geçiriyor, arada sırada kucağının üstüne yerleştirilmiş bir konsola göz atıyordu.</p>

  <p>Hedefe varmadan patlama olasılığı var mı? diye sordu Dennings.</p>

  <p>Yıldırım isabet ederse patlayabilir, dedi Byrnes.</p>

  <p>Dennings dehşet içinde kaldı. Bunu söylemek için biraz geç kalmadın mı? Geceyarısından beri elektrik yüklü fırtınanın içinde uçuyoruz.</p>

  <p>Byrnes başını kaldırıp sırıttı. Yerdeyken de aynı şey olabilirdi. Her neyse, nasıl olsa başardık, değil mi?</p>

  <p>Dennings Byrnes'in bu tavrına inanamıyordu. General Morrison'un bu riskten haberi var mıydı?</p>

  <p>Herkesten çok. General en başından beri atom bombası projesinin içinde.</p>

  <p>Dennings oradan ayrılırken iyice ürpermişti. Çılgınlık, diye düşünüyordu, bu harekât tümüyle çılgınlıktı. Aralarından birinin bile sağ kalması mucize gibi görünüyordu.</p>

  <p>Beş saatlik uçuştan sonra Dennings tükettiği yakıtla 2000 galon daha hafifleyen B29'u 3.300 m irtifada sabit tuttu. Doğmakta olan güneş personelin moralini yükseltmişti. Fırtına epey geride kalmış, altlarında birkaç parça beyaz bulutun arasından denizin köpüklü dalgalan görünebiliyordu.</p>

  <p>Dennings'in Zebanileri arkasına hafif bir rüzgâr almış, 220 mille seyretmekteydi. Güneş iyice doğduğunda Kuzey Pasifik Okyanusu'nun uçsuz bucaksız boşluğunda yapayalnız görünüyordu.</p>

  <p>Japon Adası Honshu'ya üç yüz mil kala Dennings bombanın bırakılacağı yükseklik olan 10.000 metre irtifaya yavaş yavaş çıkmaya başladı. Seyrüsefer Arnold çizelgede yirmi dakika önde oldukları haberini verdi. Bu hızla yaklaşık beş saat sonra Okinawa'ya inmiş olacaklardı.</p>

  <p>Dennings yakıt göstergelerine bir göz attı. Hoşuna gitmişti. Yüz millik bir pruva rüzgârıyla karşılaşmadıkları takdirde, dört yüz galon yakıt kalacak biçimde iniş yapabileceklerdi.</p>

  <p>Ancak, herkesin aynı neşe içinde olduğu söylenemezdi. Uçuş mühendisi Mosely panelin başına oturmuş, dört numaralı motorun ısı göstergesini inceliyordu. Gördüğü şey pek iç açıcı değildi.</p>

  <p>İğne titreye fitreye kırmızıya geçmekteydi.</p>

  <p>Tünelden geçip motorun bulunduğu bölmeye geldi. Motor yeri yağ içinde kalmış, egzozdan duman çıkıyordu. Mosely yeniden pilot kabinine döndü ve Dennings ile Stromp arasındaki daracık boşlukta dizleri üstüne eğildi.</p>

  <p>Haber kötü, Binbaşım. Dört numaralıyı kapatmak zorunda kalacağız.</p>

  <p>Birkaç saat daha dayanamaz mı? diye sordu Dennings.</p>

  <p>Hayır, efendim. Her an alev alabilir.</p>

  <p>Yüzü ciddileşen Stromp Dennings'e baktı. Bana sorarsanız, hemen kapatıp biraz soğumasını bekleyelim.</p>

  <p>Dennings onun haklı olduğunu biliyordu, Şu an bulundukları 4000 metrelik irtifayı koruyup diğer üç motorun da fazla ısınmalarına engel olmak gerekiyordu. Sonra 10.000 metreye çıkarken dört numaralıyı da devreye sokup, bomba atış seyrini dört motorla yaparlardı.</p>

  <p>Dönüp Arnold'a seslendi. Japonya'ya ne kadar kaldı?</p>

  <p>Arnold hızdaki hafif düşüşü de dikkate alarak çabuk bir hesap yaptı. Anakaraya bir saat yirmi bir dakika var.</p>

  <p>Dennings başını salladı. Pekâlâ, ihtiyacımız olana kadar dört numaralıyı kapatalım.</p>

  <p>Stromp Dennings'in sözleri bitmeden motoru kapatmıştı bile. Sonra da otomatik pilotu devreye soktu.</p>

  <p>Bunu izleyen yarım saat boyunca herkesin aklı dört numaralı motorda kaldı. Mosely ısının düştüğünü rapor ediyordu.</p>

  <p>Önümüzde bir kara parçası var, diye haber verdi Arnold. Yirmi mil tam önümüzde küçük bir ada.</p>

  <p>Stromp dürbünüyle baktı. Sudan fırlamış bir sosise benziyor.</p>

  <p>Salt kayalardan oluşuyor. Kumsala benzer hiçbir şey yok, dedi Arnold.</p>

  <p>Adı neymiş? diye sordu Dennings.</p>

  <p>Haritada gösterilmemiş bile.</p>

  <p>Hiç yaşam belirtisi var mı? Japonlar burasını denizüstü uyarı istasyonu olarak kullanabilirler.</p>

  <p>Tümüyle çorak ve terk edilmiş görünüyor, dedi Stromp.</p>

  <p>Dennings o an için emniyette hissetti. Görünürde hiçbir düşman gemisi yoktu, Japon avcı uçakları tarafından fark edilemeyecek denli karadan uzaktalardı. Koltuğunda rahatça oturdu ve boş gözlerle önündeki denize baktı.</p>

  <p>Diğerleri de rahatlamışlardı, salamlı sandviç ve kahve servisi yapılırken motorların uğultusunu artık duymuyorlardı bile. Sol taraflarında, 2.000 metre yükseklikteki küçük noktayı da gören olmamıştı.</p>

  <p>Dennings'in Zebanileri personeli yaşamlarının son birkaç dakikasına girdiklerinin farkında değildiler.</p>

  <p>Üsteğmen Şato Okinaga altında güneşi yansıtan bir şey fark etti. Daha yakından görebilmek için biraz alçaldı. Bir uçaktı. Büyük olasılıkla devriye görevi yapan başka bir uçak. Tam radyosunun düğmesine uzanacakken duraksadı. Nasıl olsa birkaç saniye sonra tam bir tanıtlama yapabilecekti.</p>

  <p>Genç ve deneyimsiz bir pilot olan Okinaga talihli birkaç kişiden biriydi. Japonya'nın zor günlerinde acele mezun edilmiş yirmi iki kişilik sınıfından o ve üç kişi daha kıyı koruma devriyesi görevi almışlardı. Diğerleri doğruca kamikaze filolarına katılmıştı.</p>

  <p>Okinaga büyük bir hayal kırıklığı duymuştu. İmparatoru için yaşamını seve seve verirdi; ama bu sıkıcı devriye görevini geçici olarak görüyor, Amerikalılar vatanını işgale geldikleri zaman çok daha onurlu bir görev alacağını düşlüyordu.</p>

  <p>Biraz daha yaklaştıktan sonra Okinaga gözlerine inanamadı. Gördüğü şey bir Amerikan B29 uçağıydı. Olması gereken irtifanın 6000 metre altında uçuyordu. Aklına yığınla soru takıldı. Bu uçak nereden geliyordu? Neden bir motoru susturulmuş halde Japonya'ya doğru uçuyordu? Görevi neydi?</p>

  <p>Yaralı bir balinaya yönelen bir köpekbalığı gibi, Okinaga bir mil kalana kadar sokuldu. Uçakta hiçbir tepki yoktu. Personeli ya uyuyor ya da intihar etmeye kararlıydı.</p>

  <p>Artık Okinaga'nın tahmin yürütmekle yitirilecek zamanı yoktu. Koca kanatlı bombardıman uçağına iyice yaklaşmıştı. Mitsubishi A6M Zero'sunun gaz pedalını sonuna kadar itip dalışa geçti.</p>

  <p>B29'un kuyruk topçusu onu fark edip ateş açtığında çok geç kalmıştı. Okinaga iki makineli tüfeğini ve iki yirmi iki milimetrelik toplarını ateşleyince üç numaralı motoru isabet aldı. Motor kapağı parçalanıp koptu, deliklerden önce yağ fışkırdı, sonra alevler izledi. Bombardıman uçağı önce bir an havada asılı kaldıktan sonra yana yatıp döne döne denize doğru düşmeye başladı.</p>

  <p>Zebanilerin personeli ancak kuyruk topçusunun boğuk çığlığı ve kısa süren ateşini duyduktan sonra saldırıya uğradıklarını anladılar. Düşman uçağının ne yönden geldiğini bilmeleri mümkün değildi. Ne oluyor, diyemeden Zero'nun mermileri sağ kanadı parçaladı.</p>

  <p>Düşüyoruz, diye haykırdı Stromp.</p>

  <p>Dennings bir yandan uçağı düzeltmeye çalışırken interkoma bağırdı. Stanton, bombayı salıver!</p>

  <p>Merkezkaç gücüyle bombardıman vizörüne yapışan Staftton bağırarak cevap verdi. Uçağı düzeltmezseniz bomba düşmez.</p>

  <p>Üç numaralı motor artık iyice alevler içindeydi. Aynı tarafta olan iki motorun aniden susması uçağı bir kanadı üzerine dikmişti. Dennings ve Stromp büyük bir gayretle uçağı düz tutmaya çalışıyorlardı. Dennings gaz pedallarını kendine doğru çekerek uçağı düz konuma getirdi, fakat korkunç bir biçimde havada asılı kalmışlardı.</p>

  <p>Stanton güç bela bulunduğu yerde doğrulup bomba bölmesi kapaklarını açtı. Kıpırdatmadan tutun, diye bağırdı. Bomba vizörünü ayarlamadan salıverme düğmesine bastı.</p>

  <p>Hiçbir şey olmadı. Atom bombası uçağın şiddetli bükülme hareketinden sıkışıp kalmıştı.</p>

  <p>Yüzü bembeyaz kesilen Stanton düğmeye yumruk attı ama bomba büyük bir inatla yerinden kıpırdamıyordu. Sıkışmış, diye bağırdı. Düşmüyor.</p>

  <p>Sağ kalsalar bile siyanür kapsülleriyle yaşamlarına kendilerinin son vereceğini bile bile Dennings uçağı denize indirmeye çalıştı.</p>

  <p>Neredeyse başaracaktı da. Zebaniler sakin denizin üstüne karnı üstünde altmış metre kadar yaklaşmıştı. Fakat aksesuarlardaki magnezyum ve üç numaralı motorun yağ karteri birden yangın bombası gibi alev aldı ve kanat kontrol kablolarını da kopararak düştü.</p>

  <p>Üsteğmen Okinaga yaralı B29'un çevresinde dolandı. Kara dumanları ve portakal renginde alevin yükselişini izledi. Amerikan uçağının denize düştüğünü de gördükten sonra kurtulan var mı diye denizin üstünde birkaç dönüş yaptı. Birkaç parça uçak kalıntısından başka bir şey görünmüyordu. İlk ve tek avının tadı damağındayken Okinaga Japonya'ya, hava üssüne doğru yola koyuldu.</p>

  <p>Dennings'in Zebanileri ölü personeliyle denizin 350 metre dibine çökerken, bir başka B29, bir başka zaman diliminde, aynı görevle havalanacaktı. Albay Paul Tibbets komutasındaki Enola Gay Japon kenti Hiroshima'ya vardı.</p>

  <p>Her iki uçak komutanının da birbirinden haberi yoktu. Her iki adam da savaşta bırakılacak ilk atom bombasını kendisinin taşıdığını sanıyordu.</p>

  <p>Dennings'in Zebanileri kaderle olan randevusuna ulaşamamıştı. Bu olayın üzerine çekilen örtü, denizin derinlikleri kadar sessizdi. Dennings ve ekibinin kahramanca girişimleri bürokratik gizlilik içine gömülmüş ve unutulagelmişti.</p>

  <p>&nbsp;</p>
</body>
</html>
