<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h2 style="text-align:justify"><a name="_Toc356650203"></a><a name="_Toc356650185">Kısım&nbsp;</a>20</h2>

  <p>Pitt Federal Karargâh Binası’ın gördüğü an tahminlerinde yanılmadığını anladı.</p>

  <p>Yan pencereleri ve üzerinde hiçbir işaret olmayan minibüs onları Andrews Hava Kuvvetleri Ussü'nden almış, ana caddeden daracık, kirli sokaklara saparak sonunda oldukça köhne, altı katlı bir binanın merdivenleri önünde durmuştu. Pitt binanın 1930'lardan kalmış olabileceğini düşündü.</p>

  <p>Bütün yapı fena halde onarım istiyordu. Birçok pencerenin camı kırık, tahta çakılarak örtülmüş, demir balkon parmaklıklarının boyaları dökülmüş, tuğlalarıysa iyice aşınmış ve kırık döküktü. Bütün bunları tamamlar gibi, dış merdivenlerin üstünde kir pas içinde bir serseri sereserpe uzanmış, içinde bir sürü pislik bulunan karton bir kutunun yanında yatmaktaydı.</p>

  <p>Onları Hawaii'de karşılayan iki ajan merdivenleri önden çıkıp lobiye girdiler. Yerde yatan serseriye bakmadılar bile. Sandecker ve Giordino gözucuyla şöyle bir baktılar, fakat çoğu kadının midesi bulanarak başını çevireceği bu adama Stacy başıyla hafif bir selam verip gülümsedi.</p>

  <p>Pitt meraklanıp durdu. Bronzlaşmak için güzel bir gün.</p>

  <p>Kırk yaşlarına yakın bir siyah olan serseri başını kaldırıp baktı. Kör müsün, be adam? Bronzlaşmak benim neyime?</p>

  <p>Pitt, ellerini, giyimini, vücudunu ve yüzünü gözleriyle tarayan adamın profesyonel bir gözlemci olduğunu hemen anladı. Bu gözlerde kesinlikle bir sokak serserisinin boş bakışları yoktu.</p>

  <p>Ne bileyim, dedi Pitt. Emekliliğini alıp da Bermuda'ya yerleştiğinde yararlı olur belki.</p>

  <p>Serseri buna güldü, gülerken bembeyaz kusursuz dişleri göründü. Sen yine rahatına bak, adamım.</p>

  <p>Çalışırım, dedi Pitt, adamın tuhaf sözleri hoşuna gitmişti. Kılık değiştirmiş koruma görevlisinin yanından yürüyüp diğerlerine yetişti.</p>

  <p>Binanın içi de dışı kadar bakımsızdı. Her yer dezenfekte ilaç kokuyor, yerlerdeki yeşil mozaikler fena halde aşınmış, duvarlarda yılların birikmiş el izleri vardı. Loş ışıklı lobide bakım görmüş tek nesne, antika sayılabilecek bir posta kutusuydu. Tavandan gelen tozlu ve zayıf ışık altında saf pirinç dökümü olan kutunun üstünde ABD Posta Servisi yazılıydı. Pitt bu çelişkili görünümü tuhaf buldu.</p>

  <p>Eski bir asansörün kapısı sessizce kayarak açıldı. Kapının ardında pırıl pırıl parlayan krom duvarları ve mavi üniformasıyla bir deniz piyade görünce NUMA takımı epey şaşırdı. Stacy'nin bu aşamalardan daha önce geçmiş gibi görünmesi Pitt'in dikkatinden kaçmadı.</p>

  <p>Asansöre son binen Pitt oldu; pırıl pırıl parlatılmış krom duvarlarda birkaç günlük sakalını ve kızarmış, yorgun gözlerini fark etti. Deniz piyade kapıları kapadıktan sonra asansör ürküntü veren bir sessizlik içinde hareket etti. Hangi kata gidildiğini gösteren hiçbir lamba yoktu. Pitt iç kulağından hissettiğine göre büyük bir hızla adamakıllı uzun bir iniş yapıyorlardı.</p>

  <p>Sonunda kapı açıldı ve karşılarına 'baldökyala' denecek denli temiz bir koridor çıktı. Ajanlar onları bir kapının önüne getirip kenara çekildiler. Bu kapıyla iç kapı arasında bir boşluk vardı. Pitt ve Giordino bunun ses geçirmezlik sağlayan bir havabölmesi olduğunu hemen anladılar. İkinci kapı kapanırken bütün havayı da boşalttı.</p>

  <p>Pitt kendini basık tavanlı çok büyük bir toplantı salonunun içinde buldu. İçerisi dışardan gelen seslere öylesine kapalıydı ki, florasan lambaların sesi eşek arılarının vızıltısı gibi geliyordu kulağa. Hiç kimsenin gölgesi düşmüyor, normal konuşma sesi bağırma gibi duyuluyordu. Odanın ortasında bir zamanlar Eleanor Roosevelt tarafından Beyaz Saray için alınmış, cila kokan büyük bir masa vardı. Masanın altına kan kırmızısı renginde eski bir Acem halısı serilmişti.</p>

  <p>Stacy masanın karşı tarafına geçti. Orada bulunan bir adam yerinden kalkıp onu yanaklarından öptü ve Teksas aksanıyla bir şeyler söyledi. Adam Pitt'ten en az altı, yedi yaş daha genç görünüyordu. Stacy onu tanıştırmaya kalkışmadı. Zaten Hawai'de jete bindiklerinden bu yana Pitt'le hiç konuşmamıştı. Devamlı olarak Pitt'e arkasını dönerek, sanki orada yokmuş gibi davranıyordu.</p>

  <p>Yüzlerinden Asyalı oldukları anlaşılan iki adam Stacy'nin arkadaşının yanında oturmaktaydılar. Alçak sesle bir şey konuşuyorlardı, odanın içinde bakman Pitt'le Giordino'ya dönüp bakmadılar bile. Harvard mezunu izlenimini veren, bileğinde Phi Beta Kappa(Amerika'da en başarılı üniversite öğrencilerinden oluşan bir onur kurulu.) zinciri olan bir adam da herkesten uzağa oturmuş, önündeki kâğıtları okuyordu.</p>

  <p>Sandecker doğruca masanın ucuna gitti ve masa başına yakın bir koltuğa oturdu, el sarımı Havana purolarından bir tane çıkarıp yaktı. Pitt'in her zamanki halinden farklı bir şekilde huzursuz ve sinirli görünüşü dikkatini çekmişti.</p>

  <p>Saçları omuzlarına kadar inen yaşlıca, zayıf bir adam bir elinde piposuyla yaklaştı. Hanginiz Dirk Pitt oluyor acaba?</p>

  <p>Benim, dedi Pitt.</p>

  <p>Adım Frank Mancuso, dedi adam elini uzatarak. Birlikte çalışacağımızı söylediler.</p>

  <p>Benden bir adım öndesiniz, dedi Pitt adamın elini sıkarak. Giordino'yu tanıştırdı. Arkadaşım Al Giordino'yla ben hâlâ karanlıktayız.</p>

  <p>Bir ÇAST oluşturmak için burada toplandık.</p>

  <p>Ne dediniz?</p>

  <p>ÇAST, Çok Ajanlı Soruşturma Takımı demek.</p>

  <p>Olur şey değil, diye inledi Pitt. Böyle şeylere hiç ihtiyacım yok. Tek istediğim evime gidip buzlu bir tekila içmek ve kendimi yatağa bırakmak.</p>

  <p>Pitt daha fazla ağlayamadan Raymond Jordan odaya girdi; yanında, doktorundan karaciğer kanseri olduğunu öğrenen bir hastanın yüzü kadar neşeli görünen iki adam vardı. Jordan doğruca Sandecker'e gidip onu sıcak bir selamla karşıladı.</p>

  <p>Seni gördüğüme sevindim, Jim. Bu olaydaki işbirliğin için gerçekten çok teşekkür ederim. Projenizin kaybı büyük bir darbe olmuştur, eminim.</p>

  <p>NUMA yenisini yapar, dedi Sandecker her zamanki dikbaşlılığıyla.</p>

  <p>Jordan masanın başına oturdu. Yardımcıları da iki yanındaki koltuklara oturup masanın üstüne birkaç dosya koydular.</p>

  <p>Jordan oturunca arkasına dayanıp gevşemedi. Sırtı koltuğun arkasına değmeden gözleriyle masada oturan herkesi hızlıca taradı. Sonra doğruca hâlâ ayakta durmakta olan Pitt, Giordino ve Mancuso'ya hitap etti.</p>

  <p>Baylar, oturup rahat etmek istemez misiniz?</p>

  <p>Jordan önündeki dosyaları açıp bir düzene sokarken kimse konuşmadı. Odanın atmosferi ülser başlatmak için ideal gerilimi taşıyordu.</p>

  <p>Pitt ifadesiz bir yüzle oturdu, aklı başka şeylere takılıyordu. Kafası ciddi konuşmaları kaldıracak durumda değildi, bedeni de son iki günün gerginliğiyle bir hayli yorgundu. Fena halde istediği tek şey sıcak bir duş ve sekiz saat uyumaktı, ama ne de olsa patronu olan Amiral'e saygısından oyunbozanlık yapmıyordu.</p>

  <p>Herkesten özür dilerim, diye başladı Jordan. Rahatınızı kaçırmış olabilirim, ama korkarım ülkenin güvenliğini etkileyecek çok acil bir durumla karşı karşıyayız. Durup önündeki personel dosyalarına baktı. Birkaçınız beni tanıyor, bazılarınız geçmişte benimle çalıştı. Bay Pitt ve Bay Giordino benim hakkımda hemen hiçbir şey bilmezlerken ben onları biraz olsun tanıyorum.</p>

  <p>Kendinizi tanıtın o zaman, diye babalandı Giordino, Sandecker'in öfkeli bakışından gözlerini kaçırarak.</p>

  <p>Özür dilerim, dedi Jordan nazikçe. Benim adım Ray Jordan, doğruca Başkan'dan aldığım yetkiyle ulusal güvenliği ilgilendiren bütün iç ve dış sorunların yönetilmesinden ve çözümünden sorumluyum. Birazdan başlayacağımız operasyon hem iç hem de dış tehlikeleri kapsıyor. Sizlere durumu ve burada bulunuşunuzun nedenlerini anlatması için sözü yardımcım, Harekât Başkanı Bay Donald Kern'e bırakıyorum.</p>

  <p>Kern kemikleri görünecek kadar zayıf ve ufak tefek bir adamdı. Maviyeşil karışımı gözleriyle herkesin aklından geçenleri okur gibi bakıyordu. Yalnız Pitt dışında. İki adam göz göze geldiğinde sanki iki mermi havada çarpışmış gibi oldu, ikisi de birbirini aşamayıp havada kaldılar.</p>

  <p>Önce, diye başladı Kern, bir yandan hâlâ Pitt'i tartmaya çalışarak. Sesi şaşılacak denli kalındı. Burada bulunan herkes soruşturmacılardan, uzmanlardan, destek personelinden, durum muhakemesi analizcilerinden ve faal ajanlardan oluşan yeni bir federal örgütün parçası olacaktır. Kısaca, bir ÇAST ekibi oluşturacağız. Bir konsolun üstündeki bir düğmeye basınca arkadan ışıklandırılmış bir duvarda örgüt yapısını gösteren bir şema belirdi. Tepede bir çember, altında biraz daha büyüğü vardı. Dört tane daha küçükçe çember bunun altında örümcek bacakları gibi uzanmıştı.</p>

  <p>Tepedeki çember, burada, Washington'daki Kumanda Merkezi'ni temsil ediyor, diye açıkladı Kern. Altındaki, Pasifik'te bulunan Koror Adası'nda yer alacak Bilgi Toplama Noktası olacak. Burada Seferi Harekât Başkanı olarak bulunacak adamımız, Mel Penner'dir. Durup Penner'e baktı. Penner odaya Kern ve Jordan'la birlikte girmişti.</p>

  <p>Penner kırmızı, kırışıklı yüzüyle başını salladı ve tembel tembel elini kaldırdı. Ne masadakilere baktı, ne de gülümsedi.</p>

  <p>Mel orada yerel kültür hakkında araştırma yapan, Kaliforniya Üniversitesi'nde görevli bir sosyolog kimliğiyle bulunacak, diye ekledi Kern.</p>

  <p>Mel'in masrafı çok az, diyerek gülümsedi Jordan. Evinin ve ofisinin döşemesi portatif bir yatak, bir telefon, bir adet belge imha edicisi ve hem çalışma masası hem de yemek masası olarak kullanacağı küçük bir masadan ibaret.</p>

  <p>Vah zavallı Mel, diye düşündü Pitt uyanık kalmaya çalışarak. Ne diye lafı geveleyip duruyorlardı sanki?</p>

  <p>Ekiplerimizin kod adları olacak, diye devam etti Kern. Bu adlar değişik otomobil markalarından oluşuyor. Örneğin, Kumanda Merkezi'nde bizim kod adımız 'Lincoln Ekibi' olarak bilinecek. Mel Penner'in adı 'Chrysler Ekibi.' Kern şemadaki uygun çemberleri işaret etti. Dışişleri Bakanlığı Güvenlik Müdür Yardımcısı olan Bay Marvin Showalter, Tokyo'daki büyükelçiliğimizde çalışarak, Japonya'dan kaynaklanabilecek diplomatik sorunları karşılayacak. Onun kod adı, 'Cadillac.'</p>

  <p>Phi Beta Kappa üyesi Showalter ayağa kalkıp başıyla herkesi selamladı. Sizlerle çalışmak benim için zevktir, dedi nazikçe.</p>

  <p>Marv, ilgili personeline bizim ÇAST ajanlarımızın orada sıradışı etlikleri olacağını haber verirsen, iyi olur. Durumumuzun elçilik teleksle'e konu olmasını istemiyorum.</p>

  <p>Gereğini yaparım, dedi Showalter.</p>

  <p>Kern, Stacy ve yanında oturan sakallı adama döndü. Miss Stacy Fox ve Dr. Timothy Weatherhill soruşturmanın ülke içindeki bölümünü üstlenirken Denver Tribüne gazetesinin muhabiri ve fotoğrafçısı kimliğini kullanacaklar. Kod adları, 'Buick Ekibi'. Kern Asya kökenli iki adamı işaret etti. 'Honda Ekibi' ise Bay Roy Orita ve Bay James Hanamura'dan oluşuyor. Soruşturmanın en kritik aşamasından onlar sorumlu... Japonya'da çalışacaklar.</p>

  <p>Don devam etmeden soru sormak isteyen var mı? dedi Jordan.</p>

  <p>Nasıl haberleşeceğiz? diye sordu Weatherhill.</p>

  <p>En sade yolla, dedi Kern. Telefon görüşmesi sıradan bir davranıştır ve kuşku çekmez. Konsolda başka bir düğmeye basınca ekranda bir dizi sayı belirdi. Bu numarayı ezberleyin. Çalışmalarımızı bilen bir santral görevlisi tarafından günün yirmi dört saati kontrol edilecek güvenli bir hat vereceğiz. Bu kişi herhangi bir zamanda bizlerin nerede olduğunu bilecek.</p>

  <p>Şunu da eklemek isterim, diye söze girdi Jordan. Her yetmiş iki saatte bir bu numarayı aramalısınız. Eğer sizden haber alamazsak sizi bulmak için derhal birini göndereceğiz.</p>

  <p>İskemlesinin arka ayaklarında sallanmakta olan Pitt elini kaldırdı. Benim bir sorum var.</p>

  <p>Bay Pitt?</p>

  <p>Biri bana burada ne haltlar döndüğünü açıklarsa çok sevineceğim.</p>

  <p>Bir an buz gibi bir sessizlik oldu. Giordino dışında herkes gözlerini kısmış, onaylamayan bakışlarla Pitt'i süzüyordu.</p>

  <p>Jordan Sandecker'e dönüp baktı. Sandecker başını iki yana salladı. Benden rica ettiğiniz gibi, Dirk ve Al'e durum hakkında bilgi verilmedi.</p>

  <p>Jordan başını salladı. Baylar, sizlere açıklama yapılması konusunda epey ağır davrandım. Suç benimdir, özür dilerim. Başınıza gelen onca sıkıntıdan sonra size hiç de iyi davranılmadı doğrusu.</p>

  <p>Pitt gözleriyle Jordan'ı deler gibi baktı. NUMA tesisine casus gönderme operasyonundan siz mi sorumlusunuz?</p>

  <p>Jordan bir an duraksadı. Biz casus göndermeyiz, Bay Pitt, sadece gözlemci göndeririz, ve, evet, emri ben verdim. Kuzey Pasifik'te çalışan bir İngiliz okyanus araştırma ekibi vardı, bizimle işbirliği yaparak sizin bulunduğunuz bölgeye geldiler.</p>

  <p>Peki, İngiliz gemisini ve mürettebatını havaya uçuran, bizim sekiz yıllık yoğun araştırma ve çalışmalarımızı yerle bir eden depremi başlatan patlama da sizin fikriniz miydi?</p>

  <p>Hayır, o hiç hesapta olmayan bir faciadır.</p>

  <p>Belki benim dikkatimden kaçan bir şey vardır, dedi Pitt sesi sertleşerek. Ama nedense aynı safta olduğumuzu sanıyordum.</p>

  <p>Öyleyiz, Bay Pitt, sizi temin ederim, dedi Jordan alçak bir sesle. Sizin Islak Tarlalar dediğiniz tesis öyle büyük bir gizlilik altında inşa edilmişti ki, hiçbir istihbarat örgütümüz bunun devlete ait olduğunu bilmiyordu.</p>

  <p>Pitt Jordan'ın sözünü kesti. Projeyi öğrenince de mosmor olup hemen soruşturma yapmak istediniz.</p>

  <p>Jordan savunmaya geçmeye alışkın değildi, fakat gözlerini de Pitt'den kaçırıyordu. Olan oldu. Onca insan kaybı için çok üzgünüm, ama adamlarımızı yanlış bir zamanda talihsiz bir yere gönderdiğimiz için de bütün suç bizde sayılmaz. Ne bir Japon oto taşıyıcısının okyanustan gizlice nükleer bombalar geçireceğini bilebilirdik, ne de bu bombaların kazayla iki masum geminin ve sizin tesisinizin tepesinde patlayabileceğini tahmin edebilirdik.</p>

  <p>Pitt bu açıklama karşısında bir an afalladı, fakat bu şaşkınlığı hemen geçti. Bulmacanın parçaları bir bir yerini buluyordu. Sandecker'e bakarken kırgınlığını gizleyemiyordu. Siz biliyordunuz, Amiralim, Washington'dan ayrılırken biliyordunuz, ama tek bir şey söylemediniz. Tucson Plunkett'le beni kurtarmak için oraya gelmemişti. Görevi radyoaktiviteyi ölçüp kalıntıları araştırmaktı.</p>

  <p>Pitt ve Giordino Sandecker'in sıkıntıdan bu denli kızardığını pek az görmüşlerdi. Başkan bana gizlilik yemini ettirdi, dedi ağır ağır. Sana tek kelime yalan söylemedim, Dirk, ama suskun kalmaktan başka çarem yoktu.</p>

  <p>Pitt o an Amiral'e acıdı, iki yakın dosttan bir şeyler gizlemenin ne denli zor olacağını tahmin edebiliyordu. Fakat Jordan'a olan öfkesini gizlemeye gerek görmedi. Peki, neden biz buradayız? diye hesap sordu.</p>

  <p>Başkan ekipteki her kişinin seçimini şahsen onayladı, dedi Jordan. Bu operasyonun başarılı olabilmesi için gerekli geçmişiniz ve uzmanlığınız var. Amiral ve Bay Giordino okyanus tabanında araştırma yaparak infilak eden gemiden kanıt arayacaklar. Yeri gelmişken söyleyim, kod adları ‘mercedes'...</p>

  <p>Pitt yorgun gözlerini Jordan'dan ayırmıyordu. Sorunun tam cevabını alamadım.</p>

  <p>Jordan açıklamaya devam etti. Şimdi ona geliyorum. Siz ve Bay Mancuso, sanırım tanıştınız, destek ekibi olarak görev alacaksınız.</p>

  <p>Neyin desteği?</p>

  <p>Operasyonun yeraltı ya da sualtı araştırması gerektirdiği aşamalarda.</p>

  <p>Ne zaman, nerede?</p>

  <p>Henüz saptanmadı.</p>

  <p>Ya kod adımız?</p>

  <p>Jordan Kern'e döndü; Kern belgeleri aradı, taradı, sonunda başını iki yana salladı. Henüz kod adı verilmemiş.</p>

  <p>Kendi kod adımızı bulabilir miyiz?</p>

  <p>Jordan'la Kern bakıştılar, sonra Jordan omuz silkti. Neden olmasın.</p>

  <p>Pitt Mancuso'ya gülümsedi. Senin bir tercihin var mı?</p>

  <p>Mancuso dudakları arasındaki pipoyu eline aldı. Sana bırakıyorum, dedi dostça.</p>

  <p>O halde adımız, 'Stutz Ekibi' olsun.</p>

  <p>Hiç bu adı duymadım, diye kabardı Kern.</p>

  <p>Stutz, dedi Pitt, sözcüğü net bir şekilde söyleyerek. Amerika'nın en zarif klasik otomobillerindendir; bin dokuz yüz on bir ile bin dokuz yüz otuz beş yılları arasında Indianapolis, Indiana'da üretilmişti.</p>

  <p>Ben sevdim, dedi Mancuso.</p>

  <p>Kern gözlerini kısıp Pitt'e baktı. Bana öyle geliyor ki, siz bu operasyonu pek ciddiye almıyorsunuz.</p>

  <p>Jordan omuz silkti. İstedikleri adı alsınlar, fark etmez.</p>

  <p>Pekâlâ, dedi Pitt. Gündemin en önemli maddesi hallolduğuna göre, ben şimdi kalkıp buradan gidiyorum. Susup saatine baktı. Buraya isteğimin dışında, zorla getirildim. Oysa son kırk sekiz saat içinde yalnızca üç saat uyumuşum ve bir öğün yemek yemişim. Tuvalete gitmem gerekiyor. Ve hâlâ da neler olup bittiğini bilmiyorum. Sivil güvenlikçileriniz ve deniz piyadeleriniz beni durdurabilirler, tabii, ama o zaman belki sakatlanıp takımda oynayamam. Hem sonra, kimsenin aklına gelmeyen başka bir Şey daha var.</p>

  <p>Neymiş o? diye sordu Kern öfkesi artarak.</p>

  <p>Al ve benim bu işe gönüllü olmamızı rica eden resmi bir başvuru olduğunu hatırlamıyorum.</p>

  <p>Kern iyice afallamış gibiydi. Ne demek istiyorsunuz, gönüllü sözüyle?</p>

  <p>Canım, bilirsiniz işte, bir hizmet için kendi isteğiyle katılan kişiler, diye tanımladı Pitt. Giordino'ya döndü. Sen bu partiye resmen davet edildin mi, Al?</p>

  <p>Hayır, tabii davetiyem postada kaybolmadıysa.</p>

  <p>Pitt konuşurken Jordan'a meydan okurcasına baktı. İşte durum bu. Sonra Sandecker'e döndü. Kusura bakmayın, Amiralim.</p>

  <p>Gidelim mi? diye sordu Giordino.</p>

  <p>Haydi.</p>

  <p>Bu görevi bırakıp gidemezsiniz, dedi Kern büyük bir ciddiyetle. Devletle sözleşmeniz var.</p>

  <p>Gizli ajancılık oynamak için sözleşme yapmadım, dedi Pitt sakin bir sesle. Ve biz denizin altındayken bir ihtilal falan olmadıysa, burası hâlâ özgür bir ülke.</p>

  <p>Bir dakika, lütfen, dedi Jordan, Pitt'in bakış açısını kabul ederek.</p>

  <p>Jordan çok büyük bir yetki alanına sahipti ve kontrolü hep elinde tutmaya alışkındı. Fakat gerektiğinde kendini akıntıya bırakacak kadar da ileri görüşlüydü. Bir an ilgiyle Pitt'in yüzüne baktı. Karşısındaki adamda ne bir nefret ne de kibir ifadesi vardı, yalnızca çok yorgundu ve fazlasıyla itilip kakılmıştı. NUMA'nın bu Özel Projeler Müdürü hakkındaki dosyayı bir serüven romanı okur gibi okumuştu. Adamın başarıları herkesçe taktir edilmiş ve onurlandırılmıştı. Jordan, ekibinde bulunması çok büyük bir şans sayılacak bir insanı düşman etmeyecek kadar akıllıydı.</p>

  <p>Bay Pitt, eğer birkaç dakika daha sabrederseniz, bilmeniz gereken her şeyi anlatacağım. Bazı ayrıntılar gizli kalmak zorunda. Sizle birlikte bu masada bulunan birkaç kişinin daha durum hakkındaki her şeyi bilmesini doğru bulmuyorum. Şahsen umurumda değil, ama sizin kendi güvendiğiniz için. Anlatabildim mi?</p>

  <p>Pitt evet anlamında başını salladı. Dinliyorum.</p>

  <p>Japonya bombaya sahiptir, diye açıkladı Jordan. Ne kadar zamandan beri, ya da kaç tane yapmış oldukları bilinmiyor. İleri teknolojileri gözönüne alınacak olursa, Japonya on yıldan fazla bir zamandan beri nükleer başlık yapabilecek kapasitedeydi. Nükleer silahların sınırlandırılması anlaşmasına bağlı kalmalarına rağmen yönetimlerinden bir kişi ya da bir grup, şantaj yapabilmek için biraz caydırıcı güç gerektiğine karar vermiş. Edindiğimiz bilgiler, olaylardan sonra çıkarıldı. Murmoto otomobilleriyle iki ya da daha fazla nükleer bomba taşıyan bir Japon gemisi Pasifik'in ortasında havaya uçup yanında bir Norveç yük-yolcu gemisiyle İngiliz araştırma gemisini de tüm mürettebatıyla birlikte götürdü. Nükleer bombaların Japon gemisinde işi neydi? Bunları gizlice Amerikan limanlarına götürüyorlardı. Ne amaçla? Herhalde nükleer şantaj için. Japonya bombayı yapmış olabilir, fakat bunları gönderecek füze gücü ya da uzun menzilli bomba atıcıları yok. Şimdi, biz onların yerinde olsaydık ve dünyadaki her ülkenin cebine uzanan bir finans imparatorluğunu korumak isteseydik, ne yapardık? Ekonomik imparatorluğumuzu tehdit eden hangi ülke, ya da Avrupa gibi ülkeler topluluğu, varsa gizlice nükleer bombalarımızı sokar ve bunları stratejik noktalara yerleştirirdik. Sonra da eğer bunlardan biri, diyelim ki ABD, bizim Japon liderlerimizin Beyaz Saray'a, Kongre'ye ya da ticaret dünyasına hangi siyaseti izlemeleri gerektiğini emretmemizden sıkıldı ve Hazinelerine bizim Japon bankalarınca verilmiş olan yüzlerce milyar dolar borcu ödemeyi red etti. Ayrıca Japon mallarına karşı boykot ve sınırlama getirmekle tehdit ediyor. Bu söylediklerim aşırı önlemlerdir, fakat şu sıralarda Senatör Mike Diaz ve Kongre üyesi Loren Smith tarafından parlamentoya önerilmekte. Ve belki, ama yalnızca belki, Başkan da, yeter artık, deyip üstün askeri gücüyle Japon adalarını kuşatıyor, ülkemize gelen bütün petrol ve hammadde akışını keserek üretimimizin tamamını durduruyor. Buraya kadar anlaşıldı mı?</p>

  <p>Pitt başını salladı. Evet, devam edin.</p>

  <p>Bu anlattığım senaryo o kadar olmayacak bir şey değil, özellikle de Amerikan halkı bir gün her yılın bir ayını yabancı borçlara, özellikle de Japon kredilerine geri ödeme yapmak için çalıştıklarını fark edince olabilir. Peki, Japonlar bundan çekiniyorlar mı? Bir düğmeye basmakla dünyada herhangi bir kenti saat altı haberlerine yetişecek zamanda havaya uçurabilecek güce sahipken, hayır. Peki, biz burada ne yapıyoruz? Bombaların gizlendiği yerleri bularak onları durdurmak istiyoruz. Ve peşlerinde olduğumuzu anlamadan onları durdurmalıyız. Buick Ekibi'nin işi burada başlıyor. Stacy Ulusal Güvenlik Örgütü'nde görevlidir. Timothy ise radyoaktivite saptamada uzman bir nükleer bilimcidir. Üst düzey CIA ajanları olan James ve Roy'un oluşturduğu Honda Ekibi, bombaların kaynağını ve onları patlayacak olan kumanda merkezini bulmaya çalışacak. Karşımızda korkunç bir karadüş mü var? Hem de nasıl. Japonya ile rekabet eden ülkelerde yaşayan beş yüz milyon insanın yaşamı, bu masada bulunan bizlerin önümüzdeki birkaç hafta içinde ne kadar başarılı olabileceğine bağlı. Biraz da bilgisizlikten kaynaklanan bir felsefeyle Dışişleri Bakanlığımız dost ülkelerde gizli gözlemler yapmamıza izin vermiyor. Bu ülkenin erken uyarı sisteminde ön safta bulunduğumuz için işlerimizi son derece gizli yapmak ve gerekirse gizlice ölmek zorunda kalıyoruz. Alarm çanları çalmak üzeredir ve ister inanın, ister inanmayın, Bay Pitt, bu ÇAST ekibi topyekün bir felaket eşiğindeyken son çaredir. Durumu anlatabildim mi?</p>

  <p>Evet... dedi Pitt ağır ağır. Teşekkür ederim, Bay Jordan. Şimdi durumu anlıyorum.</p>

  <p>O halde ekibe resmen katılacak mısınız artık?</p>

  <p>Pitt ayağa kalktı; Giordino ve Sandecker dışında herkesi şaşırtarak, Düşüneceğim, dedi.</p>

  <p>Sonra da odadan çıkıp gitti.</p>

  <p>Eski binanın dışındaki merdivenlerden sokağa inerken Pitt dönüp kirli duvarlara ve tahta çakılarak kapatılmış pencerelere baktı. Hayretler içinde başını iki yana salladıktan sonra merdivenlerin üstüne sereserpe yatmış serseri kılığındaki güvenlik görevlisine baktı. Demek ki koca cumhuriyetin gözleri ve kulağı burasıymış, dedi kendi kendine.</p>

  <p>Diğerleri çıktıktan sonra Jordan ve Sandecker toplantı odasında kalmışlardı. Amiral gözlerini Jordan'a dikerek hafifçe gülümsedi. Puromdan rahatsız oluyor musun?</p>

  <p>Jordan yüzünü ekşitti. Bunu sormakta biraz geç kalmadın mı, Jim?</p>

  <p>Pis alışkanlık, dedi Sandecker başını sallayarak. Ama dumanımı birisinin yüzüne savurmaktan kaçınmam, özellikle adamlarıma zorbalık eden birisiyse. Sen de işte tam bunu yapıyordun, Ray, Pitt ve Giordino'ya zorbalık ediyordun.</p>

  <p>Nasıl bir kriz içinde olduğumuzu sen de pekâlâ biliyorsun, dedi Jordan ciddileşerek. Prima donnaların gururunu okşayacak zamanımız yok.</p>

  <p>Sandecker'in yüzü bulutlandı. Masanın üstünde, Jordan'in önünde duran Pitt'in dosyasını işaret etti. Ödevini iyi yapmamışsın, yoksa Pitt'in ikimizin toplamından daha büyük bir yurtsever olduğunu bilirdin. Ülkesi için daha çok şey yapmış olan pek az insan vardır. Onun türünden pek kimse kalmadı artık. Ülkesi için seve seve canını verir, onun gözünde el sıkışıp söz vermek her çeşit senetten daha bağlayıcıdır. Ama eğer vatanının çıkarları sözkonusuysa, şeytana külahını ters giydirecek kadar da kurnazdır.</p>

  <p>Durumun ciddiyetini bildiği halde, neden bizi oyalayıp odadan çıktı? diye sordu Jordan.</p>

  <p>Sandecker bir süre onun yüzüne baktı, sonra da gözlerini duvardaki örgüt şemasına ve Kern'in Stutz Ekibi yazısına çevirdi.</p>

  <p>Pitt'i fena halde yanlış değerlendirdin, dedi üzgün bir sesle. Bilmiyorsun, bilemezdin, ama şu anda herhalde senin operasyonunla ilgili tasarılar yapmaya başlamıştır bile.</p>
</body>
</html>
