<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h2 style="text-align:justify"><a name="_Toc356650202"></a><a name="_Toc356650185">Kısım&nbsp;</a>19</h2>

  <p>Önce güneş doğarken Makapuu Burnu'nda sörf yaparız, dedi Pitt, Stacy'nin eli avucunda. Daha sonra şnorkelle Hanauma Koyu'nda gezinip, beyaz kumsalda güneşleniriz, sen bütün vücuduma güneş yağı sürersin. Güneşin batışını Halekalani Otel'in terasında romlarımızı yudumlarken karşıladıktan sonra Manoa Vadisi'nde bildiğim küçük samimi bir lokantaya gideriz.</p>

  <p>Stacy gülümseyerek Pitt'e baktı. Profesyonel olarak hanımlara gezi servisi yapmayı hiç düşündün mü?</p>

  <p>Kadınlardan para almak bana göre değil, dedi Pitt. O yüzden de hep beş parasızımdır.</p>

  <p>Çift motorlu Hava Kuvvetleri helikopterinin penceresinden dışarı baktı. Pitt ve Plunkett'in kurtarıldıkları günün akşamı bu koca kuş gelip Islak Tarlalar tesisinin bütün ekibini yelkenli gemiden almıştı. Tabii Owen Murphy ve mürettebatına konukseverlikleri için bol bol teşekkür etmeyi unutmamışlardı. Sonra Jimmy Knox'un ölüsü de helikoptere yüklenmiş ve Hawaii'ye doğru yolculuk başlamıştı.</p>

  <p>Altta deniz ayışığında pırıl pırıl parlıyordu. Pitt uzakta Oahu Adası'nın ışıklarını fark etti. Aslında onun da Sandecker, Giordino ve diğerleri gibi horul horul uyuyor olması gerekirdi, fakat elinde orakla dolaşan o iskeletten kıl payı kurtulmuş olması kan dolaşımını biraz fazla hızlandırmış gibiydi. Tabii bir de Stacy'nin de uyumayıp ona arkadaşlık etmesi durumu vardı.</p>

  <p>Bir şey görebiliyor musun? diye sordu Stacy esneyerek.</p>

  <p>Ufukta Oahu görünüyor. On beş dakika sonra Honolulu üzerinden geçeriz.</p>

  <p>Bana biraz daha yarının programını anlatsana, dedi Stacy. Özellikle akşam yemeğinden sonrasını.</p>

  <p>Daha ona gelmemiştim.</p>

  <p>Ee?</p>

  <p>Pekâlâ, şimdi bak, iki tane palmiye ağacı var...</p>

  <p>Palmiye ağacı mı?</p>

  <p>Tabii, dedi Pitt Stacy'nin sormasına şaşırmış görünerek. Onların arasında da iki kişilik mükellef bir hamak var.</p>

  <p>Ultra modern gövdesiyle helikopter bir süre Hickam Alanı'nın çim zemini üstünde havada durdu. Karanlıkta görünmüyordu, fakat o alan Kara Kuvvetleri'nin özel savaş birliği tarafından korunmaktaydı. Yerden verilen bir ışık sinyali inişin güvenli olduğunu bildirince koca araç yumuşak çimlerin üstüne inişini yaptı.</p>

  <p>Kenarlarında KAWANUNAI TUR yazılı küçük bir otobüs helikoptere yaklaştı ve güvenli bir uzaklıkta durdu. Arkasından siyah bir Ford ve Jimmy Knox'un cesedini Tripler Askeri Hastanesi'ne otopsi için götürecek ambulans geldi. Otomobilden dört sivil görevli inerek helikopter kapısının önünde durdular.</p>

  <p>NUMA ekibi yorgun argın helikopterden çıkıp otobüse bindiler. Pitt ve Stacy sona kalmışlardı. Üniformalı bir görevli onları Amiral Sandecker Giordino'nun önünde beklemekte oldukları otomobile yöneltti.</p>

  <p>Pitt görevlinin yanından sıyrılıp otobüse yürüdü. Hoşçakal, dedi Plunkett'e. Ama ayaklarını kuru tut.</p>

  <p>Plunkett kocaman eliyle Pitt'in elini sıktı. Hayatımı kurtardığın için teşekkür ederim, Bay Pitt. Bir dahaki buluşmamızda içkiler benden.</p>

  <p>Unutmam. Sana şampanya, bana bira.</p>

  <p>Tanrı yardımcın olsun.</p>

  <p>Pitt yeniden siyah otomobile döndüğünde iki sivil kimliklerini Sandecker'in yüzüne uzatmış, kendilerini federal hükümet ajanları olarak tanıtıyorlardı.</p>

  <p>Başkan'ın emirlerini uyguluyoruz, Amiralim. Sizi, Bay Giordino'yu ve Bayan Fox'u derhal Washington'a götürmekle yükümlüyüm.</p>

  <p>Anlamıyorum, dedi Sandecker şaşırarak. Bu telaş ne?</p>

  <p>Bilemiyorum, efendim.</p>

  <p>Peki, ya NUMA ekibim? Dört aydan beri çok zor koşullar altında bir denizaltı projesinde çalışıyorlardı. Onlara dinlenip, aileleriyle birlikte olabilmeleri için zaman tanımak gerekir.</p>

  <p>Başkan kesinlikle haber sızıntısı istemiyor. NUMA ekibinizle birlikte Plunkett ve Salazar da haber yasağı kalkana kadar adanın rüzgâra bakan yanında güvenlikli bir tesiste barındırılacaklar. Sonra da tüm giderleri hükümetçe karşılanmak üzere nereye isterlerse oraya gitmekte özgür olacaklar.</p>

  <p>Ne kadar süre tutulacaklar? diye sordu Sandecker.</p>

  <p>Üç, dört gün, dedi ajan.</p>

  <p>Bayan Fox'un da onlarla gitmesi gerekmez mi?</p>

  <p>Hayır, efendim. Bana verilen emire göre sizinle geliyor.</p>

  <p>Pitt hin hin Stacy'ye baktı. Bizden gizlediğin bir şeyler var, değil mi, küçük hanım?</p>

  <p>Stacy tuhaf bir gülücük yaptı. Yarın Hawai'deki programı kaçıracağım için üzülüyorum.</p>

  <p>Nedense buna pek inanamıyorum.</p>

  <p>Stacy'nin gözleri hafifçe büyüdü. Başka bir zaman, belki, Washington'da.</p>

  <p>Hiç sanmam, dedi Pitt sesi birden soğuklaşarak. Beni kandırdın. En başından beri, Old Gert'de imdat istediğiniz andan beri.</p>

  <p>Stacy'nin gözlerinde kırgınlık ve öfke belirdi. Eğer sen ve Al tam zamanında ortaya çıkmasaydınız, hepimiz ölmüş olacaktık.</p>

  <p>Ya o esrarengiz patlama. Onu da sen mi ayarladın?</p>

  <p>Kimin sorumlu olduğunu bilmiyorum, dedi Stacy içtenlikle. Bana hiç bilgi verilmedi.</p>

  <p>Bilgi verilmedi demek, diye yineledi Pitt yavaş yavaş. Serbest çalışan bir fotoğrafçı için çok ilginç sözler. Gerçekten, kimin hesabına çalışıyorsun, sen?</p>

  <p>Stacy'nin sesi birden katılaştı. Yakında öğreneceksin. Sonra da Pitt'e arkasını dönüp otomobile bindi.</p>

  <p>Pitt Washington'a kadar süren hava yolculuğunda üç saat kadar uyumayı başardı. Rocky Dağları üzerindeyken daldı, güneş Batı Virginia üzerinden doğarken de uyandı. Jetin arka koltuklarında, diğerlerinden uzakta oturmuş, sohbet etmektense düşüncelerini toplamayı yeğlemişti. Kucağında bir ABD Bugün gazetesi vardı, ama gerçekten okuduğu söylenemezdi.</p>

  <p>Pitt müthiş bir öfke içindeydi. Patlama hakkında sorduğu soruları Sandecker'in hiçbir açıklama yapmadan geçiştirmesi onu adamakıllı rahatsız etmişti. Stacy'ye kızgındı, artık İngiliz sualtı araştırmasının Islak Tarlalar hakkında casusluk amacını taşıyan bir istihbarat operasyonu olduğuna iyice inanmıştı. Old Gert’ın hemen hemen aynı yerde dalması rastlantı olamazdı. Stacy'nin fotoğrafçılık işi tümüyle sahte bir kimlikti. Kız gizli ajandı kesinlikle. Belli olmayan tek şey hangi istihbarat örgütü hesabına çalıştığıydı.</p>

  <p>Pitt bu düşüncelere dalmışken Giordino uçağın arkasına gelip onun yanına oturdu. Çok yorgun görünüyorsun, dostum.</p>

  <p>Pitt gerindi. Artık eve gitmek iyi olacak doğrusu.</p>

  <p>Giordino arkadaşının keyifsiz olduğunu fark edince konuşmayı onun antika ve klasik otomobil koleksiyonuna yöneltti. Şimdi hangisiyle uğraşıyorsun?</p>

  <p>Otomobil mi demek istiyorsun?</p>

  <p>Giordino başıyla doğruladı. Packard mı Marmon mu?</p>

  <p>İkisi de değil, dedi Pitt. Pasifik'e çıkmadan önce Stutz'un motorunu yeniden yaptım, ama daha monte etmedim.</p>

  <p>Şu bin dokuz yüz otuz iki yeşil olanı mı?</p>

  <p>Onu işte.</p>

  <p>Eve iki ay erken dönüyoruz. Richmond'daki klasik oto yarışlarına katılabilmen için az da olsa zamanın var.</p>

  <p>İki gün sonra, dedi Pitt. O süre içinde arabayı hazırlayabileceğini sanmıyorum.</p>

  <p>Sana yardım edeyim, diye önerdi Giordino. Birlikte o eski yeşil bombayı start çizgisine getiririz.</p>

  <p>Pitt kuşkuluydu. Buna fırsatımız olmayabilir. Bir şeyler dönüyor, Al. Amiral böyle kapandığı zaman yakında büyük olaylar çıkacak demektir.</p>

  <p>Giordino gülümsedi. Ben de ağzını aradım.</p>

  <p>Ee?</p>

  <p>Bahçe duvarıyla konuşsam daha çok şey öğrenirdim.</p>

  <p>Benim de ondan koparabildiğim tek şey, uçaktan iner inmez doğruca Federal Karargâh Binası'na gideceğimiz oldu.</p>

  <p>Giordino şaşırmış göründü. Washington'da Federal Karargâh Binası diye bir yer olduğunu hiç duymamıştım.</p>

  <p>Ben de, dedi Pitt gözleri parlayarak. Bu yüzden de bizi işlettiklerini sanıyorum.</p>
</body>
</html>
