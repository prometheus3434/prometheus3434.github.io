<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h2><a name="_Toc356650217"></a><a name="_Toc356650185" style="text-align: justify;">Kısım&nbsp;</a>34</h2>

  <p>Daldılar ve bir daha da çıkmadılar.</p>

  <p>Pitt bir dizi üzerine çökmüş, yarısı su altında kalan traktörün gerisindeki kapkara suya bakıyordu. Jet yorgunluğunu fena halde hissediyordu, Washington'dan Almanya'ya gelene dek bir iki saatten fazla uyuyabilmiş değildi. Ne olurdu sanki burada bir kır otelinde güzel bir kahvaltı yapıp öğleden sonrasına kadar uyuyabilseydim, diye hayıflandı.</p>

  <p>Güvenlik hatları kesilmiş, dedi Alman Deniz Kuvvetleri dalgıç ekibinin başındaki genç subay. Elinde gösterdiği naylon ipin ucu sanki usturayla kesilmiş gibiydi. Ama neyle kesilmiş? Hiç tahmin yürütemiyoruz.</p>

  <p>Haberleşme hattı da mı kesilmiş? Pitt bir yandan da elindeki fincandan kahvesini yudumluyordu. Öbür eliyle yerden küçük bir taş alıp suya attı ve yayılan halkaları seyretti.</p>

  <p>Öndeki dalgıca bağlı olan telefon hattı da kesilmiş, dedi Alman subay. Uzun boylu ve gelişmiş kasları olan bir gençti. Akıcı İngilizcesinde çok hafif bir aksan farkı sezilebiliyordu. İki kişilik ekip daldıktan kısa bir süre sonra batıya yönelen bir sualtı tüneli keşfettiler. Doksan metre kadar yüzdükten sonra çelik kapısı olan küçük bir odada tünelin son bulduğunu bildirdiler. Birkaç dakika sonra da hem telefon hem de güvenlik hatları kesildi. Araştırmak için başka bir ekip gönderdim. Onlar da öncekiler gibi kayboldular.</p>

  <p>Pitt başını çevirip, arkadaşlarını kaybetmenin üzüntüsü ve çaresizliğiyle bekleşen Alman dalgıçlarına baktı. Portatif masalar ve iskemlelerde oturuyorlardı, yanlarında polis örgütünden gelen sualtı kurtarma dalgıçları da vardı. Pitt'in devlet memuru olduğunu varsaydığı üç sivil alçak sesle dalgıçlara sorular sormaktaydı.</p>

  <p>Son adamınız ne zaman suya girdi? diye sordu Pitt.</p>

  <p>Siz gelmeden dört saat önce, dedi genç subay; adının Yüzbaşı Helmut Reinhardt olduğunu söylemişti. Diğer adamlarımı peşlerinden dalmamaları için zor tuttum. Ama orada ne olup bittiğini öğrenmeden kimsenin yaşamını tehlikeye atmaya niyetim yok. Yüzbaşı başıyla turuncu renkli dalgıç giysileriyle duran polis dalgıçları gösterdi. Bu ahmak polisler kendilerini şerbetli falan sanıyorlar. Şimdi kendi ekiplerini göndermeyi planlıyorlar.</p>

  <p>Bazı insanlar intihar etmek için doğmuşlardır, dedi Giordino esneyerek. Oysa ben, örneğin, bir nükleer denizaltı olmadan oraya ölsem girmem. Bayan Giordino'nun oğlu öyle deli saçmalarına kendini atacak değil herhalde. Benim niyetim, yatağımda, Uzak Doğulu bir dilberin kollarında ölmek.</p>

  <p>Reinhardt’ın kaşları kalktı. Ne demek istediniz?</p>

  <p>Boşver onu, dedi Pitt. Karanlık bir yerde beş dakika bıraksan hemen hayal görmeye başlar.</p>

  <p>Anlıyorum, dedi Reinhardt. ama tabii anlamıyordu.</p>

  <p>Neden sonra Pitt ayağa kalkıp Mancuso'ya başıyla işaret etti. Bubi tuzağı olmalı, dedi.</p>

  <p>Mancuso başını evet anlamında salladı. Aynı fikirdeyim. Filipinler'deki hazine tünelleri de kazı gereçlerinin dokunması halinde patlamaya hazır bombalarla doluydu. Aradaki fark, Japonlar daha sonra dönüp ganimetlerini almayı düşünmüşlerdi, oysa Naziler bubi tuzaklarını ganimetle birlikte arayanları da yok edecek biçimde kurmuşlar.</p>

  <p>Adamlarımı orada kıstıran her neyse, dedi Reinhard, 'öldüren' sözcüğünü kullanmaya dili varmayarak. Bomba falan değildi.</p>

  <p>Memur kılıklı adamlardan biri masadan kalkıp yanlarına geldi ve doğruca Pitt'e hitap etti. Siz kimsiniz, kimi temsil ediyorsunuz? diye Almanca hesap sordu.</p>

  <p>Pitt Reinhardt'a döndü, o da soruyu tercüme etti. Pitt yüzünü resmi görevliye çevirerek cevapladı. Ona söyle, biz üçümüz buraya davet edildik.</p>

  <p>Siz Amerikalı mısınız? diye bozuk bir İngilizceyle sordu adam şaşırarak. Kim size burada bulunma yetkisini verdi?</p>

  <p>Kim bu herif? diye sordu Giordino ne olup bittiğini anlamadan.</p>

  <p>Reinhardt dudaklarında yayılmaya başlayan gülücüğü bastırmaya çalıştı. Herr Gert Halder, Tarihi Eserler Bakanı. Efendim, bu da, Herr Dirk Pitt ve ekibi, kendileri Washington'daki Amerikan Ulusal Sualtı ve Denizcilik Örgütü'nden geliyorlar. Buraya Şansölye Lange'ın kişisel daveti üzerine geldiler.</p>

  <p>Halder midesine yumruk yemiş gibi oldu. Fakat çabuk toparlandı vey eniden diklenerek, Toton soyuna özgü üstünlük havasıyla Pitt'i sindirmeyi denedi. Amacınız nedir?</p>

  <p>Sizinle aynı amaç için geldik, dedi Pitt tırnaklarını inceler gibi yaparak. Eğer Berlin arşivlerinizdeki ve bizim Kongre Kütüphanesi'ndeki kayıtlarda Nazi görevlilerinin verdikleri bilgiler doğruysa, gizli bir havaalanı altında kazılmış tünellere on sekiz bin sanat eseri gizlenmiş. Su bariyerinin gerisinde uzanan küçük odasıyla, bu gizli havaalanı pekâlâ burası olabilir.</p>

  <p>Halder yeşile çalan mavi dalgıç elbiseleriyle gayet çetin ceviz görünen bu adamlara efelik sökmeyeceğini hemen anladı. Eminim biliyorsunuzdur ki, bulunan eserler eğer gerçek sahipleri bulunamazsa Almanya Cumhuriyeti'ne ait olur.</p>

  <p>Bunun farkındayız, dedi Pitt. Bizi tek bir parça ilgilendiriyor.</p>

  <p>Hangisi?</p>

  <p>Üzgünüm, bunu söylemeye yetkim yok.</p>

  <p>Halder son kozunu oynadı. Odaya ilk olarak polis dalgıçların girmesinde ısrar etmek zorundayım.</p>

  <p>Bizce bir sakıncası yok, dedi Giordino, eğilerek karanlık suya doğru, buyurun, işareti yaptı. Belki adamlarınızdan biri oraya gidip de geri dönecek kadar talihliyse, biz de orada insanları neyin yiyip yuttuğunu öğrenmiş oluruz.</p>

  <p>Dört adamımı kaybettim, dedi Reinhardt ciddi bir sesle. Ölmüş olabilirler. Ne olduğunu bilmediğimiz bir yere daha fazla adam gönderip ölmelerine izin veremezsiniz.</p>

  <p>Hepsi de profesyonel dalgıç, diye üsteledi Halder.</p>

  <p>Göndermiş olduğum adamlar da öyle. Deniz Kuvvetleri'nin en iyi dalgıçlarıydılar, polis kurtarma ekibinden çok daha formda ve iyi eğitim görmüştüler.</p>

  <p>Bir uzlaşma önerebilir miyim? diye araya girdi Pitt.</p>

  <p>Halder başını salladı. Sizi dinliyorum.</p>

  <p>Yedi kişilik bir arama ekibi oluşturalım. Biz üçümüz, çünkü bu arkadaş, Mancuso maden mühendisidir ve tünel yapımıyla kazımı konusunda uzmandır. Al ve ben de sualtı batık çıkarma işinde deneyimliyiz. Yüzbaşı Reinhardt’ın dalgıçlarından iki kişi, çünkü karşımıza çıkabilecek patlayıcıları onlar etkisiz duruma getirebilir. Kurtarma ve sağlık desteği için de iki tane polis dalgıç gelir.</p>

  <p>Halder Pitt'in gözlerine baktı ve büyük bir kararlılık gördü. Üstelik önerisi de oldukça mantıklıydı. Zorla gülümsedi. Kim önden gidiyor?</p>

  <p>Ben, dedi Pitt duraksamadan.</p>

  <p>Onun bu tek hecelik cevabı mağaranın içinde yankılandı ve o ana kadar süregelen gerginlik birden dağılıverdi. Halder elini uzattı.</p>

  <p>Nasıl istiyorsanız, dedi. Pitt'in elini sıkarken yine otoriter havasını takınmak için göğsünü şişirdi. Fakat, eğer bir patlayıcıyı harekete geçirip eserlere hasar verecek olursanız, sizi sorumlu tutarım, Bay Pitt.</p>

  <p>Pitt Halder'e pis pis sırıttı. Öyle bir durumda, Herr Halder, kellemi bile alabilirsiniz... gerçek anlamında.</p>

  <p>Pitt hava tüpüne iliştirilmiş mikroelektronik bilgisayarının zaman göstergesini kurduktan sonra regülatörünü ve diğer gereçlerini son bir kez daha kontrol etti. Çukura indiği andan beri belki ellinci kez karanlık suya baktı.</p>

  <p>Kafandan bir şeyler geçiyor, dedi Giordino kendi tüpünün askılarını ayarlarken.</p>

  <p>Pitt ona cevap vermeden dalgın dalgın çenesini ovuşturdu.</p>

  <p>Sence orada neler oluyor? diye sordu Mancuso.</p>

  <p>Sanırım bulmacanın yarısını çözdüm, dedi Pitt. Fakat bağlantının kesilmesi? İşte bu çok akıl karıştırıcı.</p>

  <p>Akustik hoparlörün nasıl? diye sordu Mancuso.</p>

  <p>Pitt regülatörün ağızlığını ağzına soktu ve içine konuşmaya başladı. Daha dün annemizin... Ses boğuk çıkıyordu, fakat anlaşılabilir durumdaydı.</p>

  <p>Sanırım dalma zamanı geldi, korkusuz önderimiz, diye homurdandı Giordino.</p>

  <p>Pitt, yanında bir adamıyla gelen Reinhardt'a baktı. Hazır mıyız, baylar? Lütfen önünüzdeki adamın iki metrelik mesafesinde kalın. Görüş uzaklığı dört metre civarında, böylece mesafeyi korumak güç olmayacak. Benim ekibim sizinle akustik hoparlörlerden haberleşecek.</p>

  <p>Reinhardt anladığını belirten bir el işareti yaptıktan sonra dönüp arkasındaki polis dalgıçlara Pitt'in sözlerini tercüme etti. Sonra da Pitt'e gayet askerce bir selam çakılıp, Önce siz buyurun, dedi.</p>

  <p>Artık oyalanmanın anlamı yoktu. Ben ortadan gidiyorum, dedi Pitt. Frank sen iki metre solumdan geliyorsun, Al da sağ yanda olacak. Duvarlardan sarkan olağandışı herhangi bir mekanizma görürseniz dikkat edin.</p>

  <p>Söyleyecek başka bir şey kalmayınca Pitt sualtı fenerini açtı, emniyet hattı iyi tutturulmuş mu, diye kontrol etti, sonra da kendisini yüzüstü suya bıraktı. Kısa bir an için su üstünde kaldıktan sonra, dibe daldı.</p>

  <p>Su oldukça soğuktu. Bilgisayarının göstergesine bakınca 14 derece olduğunu gördü. Beton zemin yeşil bir yosun ve ince bir çamur tabakasıyla kaplanmıştı. Paletlerini yerdeki tortuya sürtmemek için çok dikkat ediyordu, yoksa arkasından gelenlerin görüş alanı yerden kalkacak bulutla kapanırdı.</p>

  <p>Bu durum aslında Pitt'in hoşuna gitmekteydi. Bir kez daha kendi alışık olduğu bir ortamda bulunuyordu. Dalgıç fenerini yukarı tutup sığınağın tavanına baktı. Aşağı doğru bir eğim yaparak, suyun altında kalmış, beklendiği gibi bir tünel haline gelmişti. Su bir hayli bulanıktı, yüzen parçacıklar da görüş uzaklığın üç metreye indirmekteydi. Durup arkasındakilere biraz daha yaklaşmalarını bildirdi. Sonra yine yüzmeye devam etti.</p>

  <p>Bir yirmi metre daha gittikten sonra yine durup arkasına baktı. Giordino ve Mancuso fenerlerinin pırıltısı ardında birer gölge gibi görünmekteydiler. Pitt derinliği ölçmek için bilgisayarına baktı. Altı metreydi.</p>

  <p>Kısa bir mesafe sonra sualtı tüneli daralmaya, zemin ise yükselmeye başladı. Pitt gözlerini iyice zorlayarak ve büyük bir dikkatle biraz daha ilerledikten sonra hafifçe elini kaldırdı ve suyun üstüne çıkardı. Sonra sırtüstü dönüp fenerini yukarı tuttu. Yüzü birkaç santimetre suyun altındaydı. Pitt Başını da suyun üstüne çıkardığında kendini küçük, oda benzeri bir yerde buldu. Ayaklarını hafifçe sallayınca paleti kısa bir beton merdivenin basamaklarına değdi. Yavaşça kendini yukarı çekti ve odanın zeminine çıktı.</p>

  <p>Korktuğu görünüm karşısına çıkmamıştı, en azından şimdilik. Pitt Alman dalgıç ekibinin cesetlerini göremedi. Beton zemin üstündeki tortularda palet izleri vardı, fakat hepsi o kadar.</p>

  <p>Tehlikeli olabilecek herhangi bir çıkıntı olabilir, diye büyük bir dikkatle duvarları yokladı. Odanın karşı ucunda fenerinin aydınlığında paslanmış metal bir kapı gördü. Temkinli adımlarla kapıya yürüyüp omzuyla yaslandı. Menteşeler yuvalarında büyük bir sessizlik içinde, kolayca döndü, sanki daha geçen hafta yağlanmış gibiydi. Kapı içeri doğru açıldı, fakat Pitt omzunu çekince, yaylı olduğu için hemen geri geldi.</p>

  <p>Hey, orada kimse var mı? Mancuso'nun sesi akustik hoparlörde son derece boğuk gelmesine rağmen anlaşılabiliyordu.</p>

  <p>Bir numaralı kapının ardında ne olduğunu bilin, bir sıkım diş macunu kazanın, dedi Giordino, adamakıllı kokuşmuş bir espri yaparak.</p>

  <p>Pitt paletlerini çıkararak diz çöktü ve kapıyı birkaç santimetre kadar açtı. Bir süre kapı eşiğini inceledikten sonra pas kaplı kapının alt kenarını gösterdi. Emniyet ve telefon hatlarının nasıl kesildiği belli oldu.</p>

  <p>Giordino başını sallayarak anladığını belirtti. Dalgıçlar içeri girip yaylı kapı kapanınca bağlar kapının keskin alt kenarı tarafından kesilmiş.</p>

  <p>Mancuso Pitt'e baktı. Bulmacanın öbür yarısı için ne diyorsun?</p>

  <p>Evet, dedi Giordino. Seçmeli soru olan, Alman Deniz Kuvvetleri'nin gözde dalgıçlarını ne öldürdü, sorusu.</p>

  <p>Gaz, dedi Pitt kısaca. Zehirli gaz, bu kapıdan içeri adım attıkları anda devreye giriyor.</p>

  <p>Mantıklı, dedi Mancuso.</p>

  <p>Pitt fenerini suya tutunca Reinhardt ve ekip arkadaşının çıkardıkları hava kabarcıklarını gördü. Frank, sen burada kal ve diğerlerinin içeri girmesine engel ol. Al ve ben yalnız gireceğiz. Ve, her ne olursa olsun, herkesin yalnızca tüplerindeki havayı solumalarını sağla. Kesin olarak regülatörler çıkarılmayacak.</p>

  <p>Mancuso anladığını belirtip, yaklaşmakta olan ekibi karşılamaya gitti.</p>

  <p>Giordino bir duvara yaslanıp paletlerinden birini çıkardı. Oraya ördek gibi yap şap yürümenin anlamı yok.</p>

  <p>Pitt ayağındaki dalgıç çizmelerinin yerde ne kadar tutunabildiğini görmek için ayaklarını yere sürttü. Sürtünme hemen hemen sıfırdı. Dengesini biraz kaybedecek olsa yere düşecekti. Bilgisayarda tüpünde ne kadar hava kaldığına baktı. Daha bir saat yetecek havası vardı. Soğuk sudan da çıktıktan sonra, bulunduğu yerdeki havada üşümeden durabiliyorlardı.</p>

  <p>Bastığın yere dikkat et, diye Giordino'yu uyardı Pitt. Sonra da kapıyı yarıya kadar açıp sanki ip üstünde yürür gibi temkinli içeri girdi. İçerde hava birden kurumuş, nem oranı yüzde sıfıra düşmüş gibi olmuştu. Pitt fenerini beton zemine tutarak herhangi bir patlayıcı detonatörüne ya da zehirli gaz kutusuna uzanan tuzak kablo, ya da tel hattı aradı. Tam ayaklarının dibinde, loş ışıkta hemen hiç gözükmeyen gri renkli bir balıkçı misinası ikiye ayrılmış, duruyordu.</p>

  <p>Pitt feneriyle misinanın bir ucunu izledi ve üzerinde PHOSGENE yazılı teneke kutuyu gördü. Tanrı'ya şükür, dedi içinden ve rahatladı. Phosgene yalnızca solunduğu zaman öldürücü bir gazdı. Almanlar İkinci Dünya Savaşı sırasında sinir gazını icat etmişlerdi, fakat her nedense burada kullanmamışlardı. Bu da Pitt, Giordino ve onları izleyenler için büyük bir şanstı. Sinir gazı cildle temas ettiği zaman öldürücüydü, onların da tümünün elleri ve yüz maskelerinin kenarları açıktaydı.</p>

  <p>Gaz konusunda haklıymışsın, dedi Giordino.</p>

  <p>Bu zavallı dalgıçlara faydası olmadı ama dedi Pitt.</p>

  <p>İki tanesi boşalmış, dört tane daha bubi tuzaklı gaz kutusu gördüler. Gaz görevini yerine getirmişti. Dört dalgıcın cesetleri birbirlerinden birkaç metre uzakta, büzülmüş yatmaktaydı. Tümü de hava tüplerini ve soluma regülatörlerini çıkarmış, gazı fark edene kadar da iş işten geçmişti. Yüzlerindeki mavimsi renkten ve gözlerindeki donukluktan öldükleri kesinlikle belli oluyordu.</p>

  <p>Pitt fenerini uzunca bir galeriye tutunca birden dondu kaldı.</p>

  <p>Hemen burnunun dibinde başı koketçe yana eğilmiş bir kadın gözlerinin içine bakıyordu. Pespembe bir cildi ve çok güzel bir yüzü vardı, Pitt'e gülümsüyordu.</p>

  <p>Kadın yalnız değildi, yanısıra ve arkasında dizilmiş daha birçok kadın gözlerini kırpmadan Pitt'e bakıyor gibiydiler. Dizlerine kadar uzanan örgülü saçları dışında tümü çıplaktı.</p>

  <p>Herhalde öldüm ve Amazon cennetine gittim, dedi Giordino dehşet içinde.</p>

  <p>Heveslenme! diye uyardı onu Pitt. Bunlar sadece boyanmış heykeller.</p>

  <p>Ben de böyle kalıp çıkarabilmeyi isterdim.</p>

  <p>Pitt canlı insan boyu heykellerin arasından yürüyüp başının üzerindeki feneri tuttu. Yaldızlı çerçeveler fener aydınlığında bir altın denizi gibi parlıyordu. Işığın erişebildiği yer ve onun da ötesi raflarla kaplı, bunların içindeyse sayısız tablo, heykel, antik kitaplar, mobilyalar, ağzı açık sandıklar ve kutular içinde birbirinden değerli eşyalarla arkeolojik bulgular vardı.</p>

  <p>Sanırım, dedi Pitt. Pek çok kimseyi çok mutlu edeceğiz.</p>
</body>
</html>
