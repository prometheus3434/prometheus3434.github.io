<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h2><a name="_Toc356650233"></a><a name="_Toc356650185" style="text-align: justify;">Kısım&nbsp;</a>50</h2>

  <p>Kimse kıpırdayamıyor, kimse tek kelime edemiyordu. Robotlar da Kamatori'den komut bekliyorlardı, çünkü Pitt'in aniden ortaya çıkmasına tepki gösterecek biçimde programlanmamışlardı. Kamatori ise Pitt'i, en küçük bir sıyrık dahi almamış halde görünce şaşkınlıktan donup kalmıştı. Dudakları aralandı yüzünde zoraki bir gülümseme yayıldı.</p>

  <p>Demek ölmedin, dedi Kamatori. Ölü numarası yaptın, ama o kanlar...</p>

  <p>Hastanenizden bir iki şey ödünç almıştım, diye açıkladı Pitt. Biraz da kanımı akıtmam gerekti.</p>

  <p>Fakat uçurumun altındaki kayalıklar ve patlayan dalgalardan başka kaçacak yerin yoktu. Hadi, atladıktan sonra yaralanmadın, oradaki alt akıntıların seni alıp götürmesi gerekirdi. Sağ kalman mümkün değil.</p>

  <p>Senin suda gördüğün o ağacı düşüşümü yumuşatması için kullandım. Sonra kendimi akıntıya bıraktım, kıyıdan iki yüz metre açıkta kıyıya gelen akıntıyı bulup küçük bir koya kadar yüzdüm. Daha sonra da sayfiye evinin yamacından tırmanarak buraya geldim.</p>

  <p>Kamatori'nin gözlerindeki şaşkınlık yerini iyice meraka bırakmıştı. Güvenlik bölgesinin robot nöbetçilerinden nasıl kurtulabildin?</p>

  <p>Kısaca onları atlattım, diyelim.</p>

  <p>Olamaz, dedi Kamatori. Robotların saptama sistemleri kusursuzdur. Bir yabancının geçmesine izin vermeyecek biçimde programlanmıştır.</p>

  <p>Bahse var mısın? Pitt elindeki kılıcı yere saplayıp cebinden bir cisim çıkardı... bu, içine bir şey sarılı bir çoraptı. Kayıtsızca robotlardan birinin arkasına gitti. Robot arkasına dönemeden çorabın içindeki nesneyi bilgisayarlı orta kısmının plastik duvarına dayadı. Robot nöbetçi kaskatı kesiliverdi.</p>

  <p>Pitt'in ne yaptığını fark etmekte geç kalan Kamatori hemen bağırdı. Vurun onu!</p>

  <p>Fakat Pitt diğer robotun tüfeğinin namlusu altından eğilip elindeki nesneyi onun bilgisayarına dayadı. Bu da, birincisi gibi o anda hareketsiz kalıverdi.</p>

  <p>Bunu nasıl yaptın? diye hayretle sordu Stacy.</p>

  <p>Pitt çorabı sıyırınca içinden röntgen cihazından söktüğü 6 voltluk pil ve iki metre bakır tel sarılı bir demir çubuk göründü. Bu cismi elini kaldırıp herkese gösterdi.</p>

  <p>Bir mıknatıs. Bilgisayar işlemcilerinin içindeki disklerde bulunan programları silip, entegre devrelerini altüst ediyor.</p>

  <p>Geçici bir başarı, o kadar, diye yorumladı Kamatori. Yaratıcılığın konusunda fena halde yanılmışım, Bay Pitt, fakat yaşamını birkaç dakika uzatmaktan öteye bir şey kazanamadın.</p>

  <p>Hiç olmazsa artık silahlıyız, dedi Weatherhill, robotların elinde hareketsiz duran silahları göstererek.</p>

  <p>Bütün bu gelişmelere rağmen Kamatori yüzündeki zafer ifadesini gizleyemiyordu. Yine kontrol kendisindeydi. Pitt'in neredeyse mucize sayılacak kurtuluşu Kamatori'ye göre boşunaydı. Tüfekler robotların esnek kollarına sımsıkı kaynaklanmıştır. Metal kesicisi olmadan bunları sökemezsiniz. Eskisi gibi ümitsiz durumdasınız.</p>

  <p>O halde, fedailerin işe yaramadığına göre eşit durumdayız, dedi Pitt mıknatısı Stacy'ye atarak.</p>

  <p>Benim katanam var, dedi Kamatori, atalarının yadigârı kılıcının kabzasını tutarak. Altmış bir santimetre uzunluğundaki kılıç esnek manyetik demirle sert çelik karışımıydı. Ayrıca Wakizashim de yanımda. Yeleğinin içinden yirmi beş santimetrelik bir bıçak çekip gösterdi ve yeniden kınına soktu.</p>

  <p>Pitt de bir adım geri çekilip kılıcını saplandığı yerden çıkardı. Bu da pek ahım şahım bir şey değil, ama elimde bir yastık tutmaktan iyidir.</p>

  <p>Pitt'in Kamatori'nin silah koleksiyonundan almış olduğu kılıç, ucundan kabzasına kadar doksan santimetreyi bulan, on dokuzuncu yüzyıl İtalyan düello kılıcıydı. Modern eskrimde kullanılan ve Pitt'in Hava Harp Okulu'nda kullanmış olduğu kılıçtan daha ağır ve daha az esnekti, fakat iyi bir eskrimcinin elinde çok etkili olabilirdi.</p>

  <p>Pitt nasıl bir dövüşe girdiği konusunda herhangi bir hayale kapılmıyordu. Kamatori'nin Japon kılıç sporu olan kenjutsu ustası olduğunun, kendisininse iki yıldan bu yana hiçbir antrenman yapmamış olduğunun farkındaydı. Fakat Stacy bir yolunu bulup Mancuso ve Weatherhill'i çözene kadar dövüşü sürdürebilir, ya da Kamatori'yi üstüne çekebilirse, adadan kaçabilmeleri için küçük bir umut doğabilirdi.</p>

  <p>O elindeki şeyle bana meydan mı okuyorsun? diyerek sırıttı Kamatori.</p>

  <p>Neden olmasın? Pitt omuz silkti. Aslında samuray savaşçıları tombul kurbağalardan başka bir şey değildiler. Bahse girerim, sen de aynı bataklıktan çıkmışsındır.</p>

  <p>Kamatori bu hakareti duymazlıktan geldi. Demek bana karşı kahraman şövalye rolünü oynayacaksın.</p>

  <p>Kamatori hiç beklenmedik bir anda gözlerini kapatıp dizleri üzerine çöktü ve trans haline geçti. Bu özellikle samuray sınıfı arasında insana mucizeler yaptırdığına inanılan, bir iç güç geliştirme sanatı olan kiai transıydı. Fiziksel olarak bu uygulama derin ve uzun solumadan ibaretti. Ciğerler inde hava dolu olan bir insanın soluğunu vermiş birine karşı daha üstün olduğuna inanılıyordu.</p>

  <p>Pitt bunun sonucunda ani bir saldırı beklediği için bacaklarını gererek hazırlandı.</p>

  <p>Tam iki dakika geçtikten sonra Kamatori yıldırım hızıyla ayağa fırladı ve uzun bir yay çizerek katana'sını kınından çekti. Kılıcını başının üstüne kaldırmakla zaman kaybetmeden, aşağıdan yukarı diyagonal bir vuruş yaparak Pitt'i kalçasından omzuna kadar kesmeye çalıştı.</p>

  <p>Bu hamleyi bekleyen Pitt kıl payıyla savuşturup kılıcıyla seri bir dürtme hamlesi yaparak geri çekildi. Kamatori'nin budunda hafif bir yara açmıştı.</p>

  <p>Kenjutsu ve eskrim kılıcı son derece farklıydı. Basketbol ve futbol gibi. Geleneksel kılıç oyununda çizgisel hareketler ve dürtme vuruşları varken, Kenjuisu’nun sınırı yoktu. Katana kullanan, çeşitli biçimde vuruşlarla rakibini kesmeye çalışırdı. Fakat sonuçta her ikisi de tekniğe, sürate ve rakibi şaşırtma öğelerine bağlıydı.</p>

  <p>Katana'sının Pitt'e bir kez isabet etmesiyle mücadelenin hemen biteceğini bilen Kamatori bir kedi çevikliğiyle hareket ediyordu. Bir yandan diğerine sıçrıyor, midesinden çıkan bir sesle haykırarak Pitt'in dengesini bozmaya çalışıyordu. İki eliyle tuttuğu katana'yla Pitt'in dürtüşlerini kolayca savuşturuyordu. Budundaki yara ise hareketliliğini hiç engellememişti.</p>

  <p>Pitt otuz santimetre kadar daha uzun olan kılıcını Kamatori'yi uzak tutmakta kullanıyordu. Kamatori'nin deneyim ve antrenmanlı olma avantajına karşılık Pitt ondan on yaş daha genç ve kan kaybı bir yana bırakılacak olursa, çok iyi bir fizik kondisyondaydı.</p>

  <p>Stacy ve diğerleri bu müthiş mücadele karşısında büyülenmiş gibi kalmışlardı. Kamatori arasıra saldırısını kesip geri geliyor, Stacy'nin Mancuso ve Weatherhill'i çözmesini engellemek için aralarına giriyordu.</p>

  <p>Pitt, Stacy'ye bu fırsatı verebilmek için çeşitli yollar denedi, ama rakibi buna izin vermeyecek kadar kurnazdı. Gerçi Stacy judo ustasıydı, fakat Kamatori'ye iki metre sokulamadan biçileceği kesindi.</p>

  <p>Kamatori korkunç seslerle saldırarak Pitt'i geri çekilmeye zorluyordu. Vuruşlarından biri Pitt'in kılıç tutan kolunu sıyırıp kan çıkarınca hafifçe gülümsedi.</p>

  <p>Pitt'in dürtmelerinden biri Kamatori'nin koluna girdi, ama kiai etkisindeki samuray hiçbir şey olmamış gibi dövüşmeye devam etti. Öyle seri hareketlerle Katana'sını savuruyordu ki, neredeyse gözle takip edebilmek bile olanaksızdı.</p>

  <p>Pitt adamakıllı yorulmaya başlamış, kılıç tutan eli kurşun gibi ağırlaşmıştı. Solukları hızlandığı gibi kalbinin çarpıntısı da giderek artmaktaydı. Bu arada kılıcı da epey hırpalanmış durumdaydı. Keskin ucu belki elli yerinden çentiklenmişti. Yassı tarafına güçlü bir darbe gelecek olsa ikiye ayrılacağı kesindi.</p>

  <p>Oysa Kamatori'de en küçük bir yorgunluk belirtisi görünmüyordu. Kana susamış gözlerle saldırırken vuruşları düellonun başında ne kadar güçlüyse, şimdi de öyleydi. Artık Pitt'i iyice yorup katana'sıyla doğraması birkaç dakikalık iş gibiydi.</p>

  <p>Kamatori gözucuyla Stacy'nin hareketlerini kontrol etmek için biraz durunca Pitt biraz soluk aldı. Stacy elleri arkasında, kuşku çekecek kadar hareketsiz durmaktaydı: Kamatori bir şeyler sezip ona doğru davrandı fakat Pitt yeni bir hamle yaparak, bir dizi üzerine uzayıp hızlı bir dürtmeyle Kamatori'nin katana tutan elini az kalsın biçiyordu.</p>

  <p>Pitt birden taktik değiştirip o ana dek gözünden kaçan bir fırsatı değerlendirmek için bastırmaya başladı. Pitt'in kılıç kabzası kısaydı ve üzerinde koruyucusu vardı, oysa iki elle tutulan katana’nın uzun kabzasında eli korumak için yalnızca ufak, yuvarlak bir bölme vardı. Pitt rakibinin karnına doğru hamle yapar gibi feyk atıp aniden kılıcı sola çevirdi ve Kamatori'nin parmaklarını kemiğe kadar kesti.</p>

  <p>Kamatori herkesi hayretler içinde bırakarak, Japonca bir küfür salladı ve aynı hızla saldırıya geçti. Kılıcını her sallayışında çevresine kan saçıyordu. Kiai sayesinde hiç acı duymadığı için en küçük bir yenilgi korkusu göstermeden çılgın gibi saldırmaya devam etti.</p>

  <p>Derken çelik bir nesne sağ gözüne şiddetle çarpınca başı ansızın geriye savruldu. Stacy, zincirlerini bağlayan kilidi büyük bir nişancılıkla tam gözüne fırlatmıştı. Pitt bu fırsattan yararlanıp hamle yaptı ve kılıcının ucunu rakibinin göğüs kafesine sokarak akciğerini deldi.</p>

  <p>Kamatori bir an duraladıysa da çılgın gibi dövüşmeye devam etti. Hamle yaparken hâlâ bağırıyordu, fakat artık ağzından köpüklü kan gelmeye başlamıştı. Sürati ve gücü de adamakıllı düştüğünden, Pitt bu hamleleri hiç güçlük çekmeden savuşturdu.</p>

  <p>Pitt'in bir sonraki hamlesi onun katana tutan kol kasında derin bir yara açtı. İşte o zaman katana’nın çelik ucu titremeye ve sarkmaya başladı.</p>

  <p>Pitt biraz sokulup bütün gücüyle kılıcını savurdu ve katanayı Kamatori'nin elinden düşürdü. Stacy hemen orada bitip silahı yerden aldı.</p>

  <p>Pitt kılıcını Kamatori'ye yöneltip yüzüne baktı. Kaybettin, dedi nazikçe.</p>

  <p>Kamatori'nin samuray ruhunda, ayakta kaldığı sürece yenilgiyi kabul etmek diye bir şey yoktu. Bir samuray için yenilginin onuru yoktur. Bir ejderin tek dişini sökebilirsin, ama bin tane daha diş çıkarır. Sonra da yeleğinin içindeki uzun bıçağını çekip Pitt'in üzerine atıldı.</p>

  <p>Pitt bütün yorgunluğuna ve soluksuz kalışına rağmen kolayca yana çekilip bıçaktan kurtuldu. Son kez kılıcını savurarak Kamatori'nin bıçak tutan elini kesip kopardı.</p>

  <p>Kamatori büyük bir şok içindeydi. Önce şok, sonra can acısı ve yaşamında ilk kez bir hasmı tarafından alt edildiği ve ölecek olduğu gerçeğini yaşadı. Boş bileğinden kanlar akarken müthiş bir öfkeyle Pitt'e baktı.</p>

  <p>Atalarımın onuruna leke sürdüm. Lütfen şerefimi kurtarabilmem için seppuku yapmama izin ver.</p>

  <p>Pitt merak içinde gözlerini kıstı ve Mancuso'ya baktı. Seppuku mu?</p>

  <p>Tercümesi karın kesme olan ve bizlerin harakiri dediği şey. Senden öbür tarafa mutlu bir şekilde geçebilmek için izin istiyor.</p>

  <p>Anlıyorum, dedi Pitt öfkeli bir sesle. Anlamasına anladım, ama hiç de öyle olmayacak. İstediği şeyi yapamayacak. Kendi elleriyle değil. Gözünü kırpmadan onca insanı öldürdükten sonra olmaz.</p>

  <p>Bir yabancıya karşı yenilmenin onursuzluğunu, yaşamımı sunarak temizlemeliyim, dedi Kamatori. Kiai’nın büyüleyici gücü hızla kayboluyordu.</p>

  <p>Dostları ve ailesi büyük bir mutluluk duyacak, dedi Mancuso. Onun için bu onur her şeydir. Kendi eliyle ölüme dünyanın en güzel şeyi olarak bakar ve bunu ister.</p>

  <p>Tanrım, ne mide bulandırıcı bir şey, dedi Stacy tiksintiyle Kamatori'nin yerde duran eline bakarak. Şunun ağzını tıkayıp bağlayın. Sonra da işimizi bitirip gidelim.</p>

  <p>Ölmesine öleceksin, ama hiç de umduğun gibi değil, dedi Pitt karşısındaki nefret dolu, hırlayan bir köpek gibi dişlerini gösteren yüze bakarak. Fakat Pitt onun gözlerinde bir korku belirtisi de fark etmişti. Bu korku ölümden değil, onurlu bir şekilde ölmeyip, atalarına kavuşamama korkusuydu.</p>

  <p>Daha kimse ne yapacağını kestiremeden Pitt Kamatori'yi sağlam kolundan tuttuğu gibi silah koleksiyonunun bulunduğu ve duvarını kellelerin süslediği odaya sürükledi. Burada, sanki bir tablo yerleştirir gibi Kamatori'yi duvara özenle dayayıp kılıcını bütün gücüyle adamın kasıklarına soktu ve onu duvara, kurbanların kellelerinin altına mıhladı.</p>

  <p>Kamatori'nin gözleri hayret ve onursuz bir ölümün utancıyla doluydu. Tabii, duyduğu can acısı da eksik değildi.</p>

  <p>Pitt yüzüne baktığı adamın birazdan ceset olacağını biliyordu. Kamatori kendinden geçmeden son sözlerini de söyledi.</p>

  <p>Çaresiz insanların katiline onurlu ölüm yok. Git kurbanlarının yanına ve lanetlen.</p>
</body>
</html>
