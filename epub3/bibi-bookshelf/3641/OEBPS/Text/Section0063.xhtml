<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h3>İŞE ADAM YERİNE, ADAMA İŞ</h3>

  <p>Enver Paşa ile ilgili şöyle bir fıkra anlatırlar. Emekliye ayrılmış bir zat emeklilik maaşıyla geçinemediğini ileri sürerek, eskiden tanışıklığı olan Enver Paşa’ya müracaat eder. Kendisinden yabancı şirketlerden birinde bir iş bulabilmesi için bir tavsiye mektubu rica eder. Enver Paşa da o zamanki büyük bankalardan birinin genel müdürüne bu zata uygun bir iş verilmesi ricasıyla bir kart yollar.</p>

  <p>Genel Müdür Enver Paşa’nın tavsiyesi ile gelen bu zatı ayakta kabul eder ve personel şefine bu hususta derhal talimat vereceğini söyler. Personel şefi de “Ay başında teşrif buyurunuz, o zamana kadar formaliteler tamamlanır,” der.</p>

  <p>Adamcağız ay başında bankaya gelir gelmez, derhal kendisini bankanın veznesine gönderirler ve oldukça yüksek bir miktar tutan maaşını verirler. Tabii mesele bu bakımdan halledilmiştir, ama adamcağız, kendisine ne gibi bir iş verileceğini anlayamadığı için tekrar personel şefine çıkar. Şef büyük bir nezaketle “Emekli olduğunuza göre epey yorulmuş olacaksınız, siz istirahat buyurun, her ayın birinci günü maaşınız veznede hazırdır, teşrif edip alırsınız,” der. Aradan 6 ay kadar geçer bir gün bu zat Enver Paşa’ya rast gelir. Paşa işinden memnun olup olmadığını sorar. Aldığı maaştan fevkalade memnun olduğunu, fakat kendisine yapacak hiçbir iş verilmediği cevabını alır.</p>

  <p>O günden itibaren Enver Paşa’nın hiç kimseye iş için tavsiye mektubu vermemiş olduğunu rivayet ederler.</p>

  <p>Büyük Amerikan endüstri şirketlerinden birinin personel dairesi şefinin yanında idim. Kendisi uzun zaman personel konulan ile meşgul olmuş bir psikologdu. Psikoteknik testler, işe alış imtihanları, şahsiyete ait karakteristikler gibi mevzulardan konuşuyorduk. “Bakın”, dedi “size enteresan bir misal vereyim. Bizim merkez büromuzdaki daktilolar grubunda bir daktiloluk yer boşaldı. Buraya girmek isteyen 12 kız arasında imtihan yaptık. Eğer yalnız daktilo bakımından yapılan imtihan esas kabul etseydik, en süratli, en doğru yazan -bir fiş çekerek resmini gösterdi- şu kızı alırdık. Fakat kendisiyle yaptığımız mülakat, sair testler ve bilhassa şahsiyet testinde bu kızın fevkalade zeki, lider vasfını haiz yanındakilere emretmeyi seven, dik başlı bir şahıs olduğunu tespit ettik. Eğer daktilo grubuna bir amir almak icap etseydi, belki onu almakta tereddüt etmeyecektik, fakat biz iyi yazan basit bir daktilo istiyoruz.</p>

  <p>“Peki, bunu alsaydınız, sizce netice ne olurdu?” dedim.</p>

  <p>“izahı çok basit”, dedi, “bir aya varmaz, bu kız işinin monoton ve basit olduğundan şikâyet edecek veya grup amiriyle geçinmeyip onu tenkide başlayacaktı. Bir insanı kabiliyetinden aşağı bir işte çalıştırmak devamlı huzursuzluklara sebep olur.”</p>

  <p>Yukarıdaki iki misalden alınacak büyük dersler ardır. En basit bir makine, bir motor, bir tezgâh satın alırken onun katalogunu, vasıflarını, ölçülerini, fiyatını, yedek parça temin imkânlarını esaslı surette gözden geçirir ve ondan sonra kararımızı veririz. Acaba boşalan önemli bir mevki için adam seçerken aynı derecede ilmi ve hassas davranıyor muyuz? Barem dereceleri ve diploma ölçülerimiz bu problemi çözmeye kâfi değildir. Hele adam kayırmak yüzünden müesseselere dışarıdan alınan veya aşağı kademelerden yukarı mevkilere terfi ettirilen, mevkiinin gayesini benimseyemediğinden işleri yanlış yollara sevk eden insanlar bütün bilgi, iyi niyet ve arzulanna rağmen işletmelerimizin başarısızlıklarının en büyük âmillerinden biridir.</p>

  <p>Avrupa’da bir bankaya staj yapmak üzere gelen yabancı banka memurlarının geç gelmesi ve erken gitmelerini önlemek ve öteki memurlara fena bir örnek olmalarına mani olmak için, banka müdürlüğü bu stajyerlere zamanında gelip gitmek şartıyla ücret vermeyi kabul etmiştir. Mesele, mevcut düzeni, bazı maddi külfetlere katlanmak pahasına da olsa, muhafaza etmektir. Aksi takdirde iş çığırından çıkar, ehliyetsiz bir şahıs yüzünden bütün teşkilat verimsiz bir duruma düşer. Aradan seneler geçtikten sonra böyle bir iltimas, laubalilik veya herhangi bir şahsa merhamet yüzünden bir iyilik etme arzusu koskoca bir müesseseyi içinden yıkar.</p>

  <p>Osmanlı tarihinde Yeniçerilerin içerisine sonradan her cins insanın sokulması belki Osmanlı İmparatorluğunun yıkılmasını etkileyen en önemli faktörlerden biridir.</p>

  <p>O halde yapılacak şey nedir? Mesele aslında herkesin kendi hususi işinde tatbik ettiği bazı basit mantık kaidelerini işletmecilikte de kullanmaktan ibarettir. Evinizdeki musluklar su kaçınyor, su tesisatı bozuk, su otomatı işlemiyorsa, bunları tamir etmek ve tekrar işletmek için çağıracağınız usta muhakkak bu işleri bilen biri olacaktır. Hiç kimsenin böyle bir işi yaptırmak için bir marangoz, dülger veya badanacıyı çağırmak aklına gelmez. Şu halde birinci esas noktayı şöyle ifade edebiliriz:</p>

  <p>“Her vazifenin vasıflarını önceden tespit etmek ve o vazifeye tayin olunacak personelde o vasıflar aramak”.</p>

  <p>İkinci nokta da yine günlük hayattan alınabilir. Tesisatınızı tamir için getirdiğiniz usta işinizi tam yapmamış, akıntıyı kesememiş, otomatı işletememişse, yani o işin ehli değilse, onu bir daha çağırmazsınız.</p>

  <p>İşte açılan herhangi bir boş yere tayin yapılırken de o işe en ehil, tecrübeli adam getirmeli veya bu gibi adamları seçebilecek bir usul, gelenek geliştirilmelidir.</p>

  <p>Nasıl ki tesisatçının ehil olması ile onun duygusal durumunun, yaşının hatta tahsilinin o anda doğrudan doğruya bir ilgisi yoksa, o işi bilen ve en iyi yapabilen adamın da barem derecesi, tahsili ilave bilgileri ne olursa olsun, o mevkiye getirilmesi yerinde olur.</p>

  <p>Bu iki esas kabul edildikten sonra modem personel idaresinin kullandığı bir çok usullerden faydalanılarak tam ve mükemmel bir seçme yapılabilir. Bütün mesele esas prensiplerden uzaklaşmamak, her iş ve her şahıs için aynı esas kıstası kullanmak ve memleketimizde bir gelenek halini alabilmesi için bunu her yer ve fırsatta savunmaktır.</p>

  <p>Dışardan o işle ilgisi olmayan, o iş için yetişmemiş bir şahsı ne kadar kabiliyetli olursa olsun, bu işletmenin içine sokmak, o adama yapılacak bir iyilik olabilir. Fakat bu işletmenin içine sokulan bir kamadan farksızdır. Zamanla büyüyen ve kanayan bu yara koskoca bir işletmeyi kangren yapmaya kâfi gelebilir.</p>

  <p>Yüksek amirler, politikacılar “iyilik ediyorum” inancıyla yaptıkları fenalığın derecesini idrak edebilirlerse, herhalde geleceğe daha emin bakabiliriz.</p>
</body>
</html>
