<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h3>İŞLETMECİLİKTE YENİ FİKİRLER</h3>

  <p>Meşhur Edison fabrikalarının duvarlarına şu cümleyi yazmıştı. “Düşünmek denilen hakiki çalışmadan kaçmak için insanoğlunun bulamayacağı hiçbir bahane yoktur”.</p>

  <p>Her yeni buluşun yüzde doksan terden ve yüzde on ilhamdan geldiğini söyleyerek, bunun neden bu kadar zor olduğunu izah eden de yine Edison’dur.</p>

  <p>İnsanlar genellikle düşünmekten hoşlanmadıklarına göre onları meyve verici bir düşünmeye sevk edebilmek için ne yapmalıdır?</p>

  <p>Teklif sistemi adıyla tanınmış olan bir sistem sayesinde çok sayıda insanı muayyen bir menfaat karşılığında düşündürmeye teşvik etmek kabil olmuştur. Bu sistemden devlet çapında en fazla faydalanan memleketlerden biri Hollanda’dır. Orada bununla meşgul olan resmi makamın başındaki zat bundan birkaç sene önce bir gazeteciye şunları söylemiştir:</p>

  <p>“Bize gelen tekliflerden (yeni fikirlerden) % 90’ından fazlası hiçbir işe yaramaz. Fakat geriye kalan o yüzde birkaçı yok mu, işte onlar bütün bu teşkilâtın masraflarının yüzlerce katını karşılamaya yetecek kadar kıymetli şeylerdir. İşte Hollanda’yı bugünkü Hollanda haline sokan da onlardır”.</p>

  <p>Böyle mucizeler yaratacak kadar işler yapan bu teklif sistemi ne biçim şeydir ve nasıl çalışır?</p>

  <p>Çok kısa bir tarifle işin içinden çıkmak istenilirse, bu sistem; her şahsın, bulunduğu müessesede, herhangi bir işin daha iyi, daha ucuz, daha emniyetli, yani ideale en yakın şekilde yapılması için yapacağı olumlu bir teklif, vereceği yeni bir fikirden ve bu teklif ve fikirlerin mantıki bir suretle tasnif edilmesi ve tatbik edilmesinden ibarettir.</p>

  <p>Bu tekliflerden sağlanan kârın muayyen bir yüzdesi birden veya senelerce devamlı olarak teklif sahibine verilir. Amerikan işletmelerinin içinde bu sistemden faydalanmayan hemen hemen hiçbir müessese yoktur. Bu konuda en fazla başarı göstermiş işletmelerden biri olan Illinois Central Demiryol Şirketinde bu sistemin nasıl işlediğini size kısaca anlatayım:</p>

  <p>Her işyerinde duvarda, bir takvime benzeyen üzerinde kalın siyah rakamlar yazılı kâğıtlar görürsünüz. İşte bunlar teklif vakalarıdır. Onlardan bir tane alır ve herhangi bir konuda müesseseye faydalı olacak buluş, fikir ve tekliflerinizi yazarsınız. Kâğıdın altında zımbalı bir kısım vardır, dipkoçanı vazifesini gören bu kısımla asıl kâğıt aynı numarayı taşır. Teklif varakasına ne isim, ne imza, hiçbir şey yazılmaz. Dipkoçanı saklanır ve teklif bir zarfa konularak müessesenin Teklifleri Tetkik Bürosuna gönderilmek üzere posta kutusuna atılır.</p>

  <p>Teklifleri Tetkik Bürosu adeta bir nevi ihtira beratına (patent dairesi) benzer. Burada o zamana kadar gelmiş olan bütün teklifler ilmi bir surette tasnif edilmiştir. Gelen teklif bu bakımdan ilgililer tarafından incelenir. Eğer bu yeni bir buluş ise, derhal teksir ettirilir ve değerlendirilmesi, imkân derecesinin tespiti ve müesseseye sağlayacağı menfaat bakımından incelenmek üzere ilgili teknik dairelere yollanır. Gerçekleri ile tam olarak gelen cevaplar Yüksek Tetkik Komisyonu adı altında her on beş günde bir toplanan bir heyette görüşülür ve karara bağlanır. Bu komisyon üyeleri, ilgili teknik mütehassıslar, sendika temsilcileri, teklif tetkik bürosu şefi, bir kâtip ve bir muhasipten teşekkül eder. Bir toplantısına iştirak ettiğim komisyonun nasıl çalıştığına bir misal olarak şunu söyleyeyim ki, bu toplantı yarım saat kadar sürdü ve bu müddet içinde 50 küsur teklif hakkında karar verildi. Faydalı görülenlere muayyen bir formüle göre ne kadar mükâfat verileceği tayin edildi. Muhasip çekleri doldurdu ve komisyon reisi de imzaladı. Ön çalışmalar o kadar iyi yapılmıştı ki, kabul veya reddedilmeleri bir an içinde bitiyordu.</p>

  <p>Faydalı teklif sahipleri varakalarındaki numaraya göre bütün işletmeye tamim ediliyor ve dip koçanını vezneye gönderenlere çeklerinin karşılıkları derhal veriliyordu.</p>

  <p>Tetkik Bürosu Şefi toplantıdan sonra gülümseyerek bana, “biliyor musunuz?” dedi, “iki binden fazla ödül kazanmış teklif varakası elimizde birikmiş duruyor. Bunlar binlerce dolar demektir, fakat bir türlü sahipleri çıkmıyor”. Hayretimi gizlemedim. “Bir şeyden şüphe ediyoruz ama kati bilmiyoruz,” dedi. “Galiba genel Müdürümüz bizi nasıl çalıştığımızı kontrol için, iş yerlerini dolaşırken yeni fikirlerini yazıp gönderiyor. Bu işi kuran odur da”.</p>

  <p>Genel Müdür Mr. A. Johnston bu konuda verdiği bir konferansta şöyle demişti:</p>

  <p>“Teklif sistemi düşünen insanları geliştiren bir vasıtadır. Ben Amerikan ekonomisinin, iş sahasındaki insanların müspet yeni fikirleri olmasaydı, bugün nerede olacağını düşünmek istemem. Eğer onlar yıllar önce bizim için düşünmeselerdi, bugünkü hayat seviyemiz ne olurdu?</p>

  <p>Atalarımız 13’üncü asra kadar şekersiz, 14’üncü asra kadar kömürsüz, 16’ncı asra kadar patatessiz, 17 asra kadar kahvesiz, çaysız ve sabunsuz, 19’uncu asra kadar gazsız, kibritsiz ve elektriksiz ve çok yakın zamanlara kadar da telefonsuz, radyosuz, televizyonsuz yaşamışlardı. Bugün bütün bu nimetlerden faydalanıyorsak, bunları hep düşünmekten yılmayan cesaretli ve heyecanlı insanlara borçluyuz.”</p>

  <p>Şimdi kendi kendimize soralım:</p>

  <p>Kendimiz için, ailemiz için, çalıştığımız müessese için ve nihayet memleketimiz için kâfi derecede düşünüyor muyuz? Yanımızdakileri, küçük büyük herkesi düşünmeye teşvik ediyor muyuz? Nihayet başkalarının yeni fikirlerini kabul ve tatbik etmek cesaret ve cömertliğini gösterebiliyor muyuz?</p>

  <p>Eğer bunlara vereceğiniz cevaplar olumsuz ise, bugünkü durumun kolayca değişebileceğini nasıl bekleyebilirsiniz?</p>

  <p>Bir Babanın Öğütleri</p>

  <p>Oğlum, onlar sana kaba hareket, etseler bile, sen herkese, karşı nazik ol. Şunu unutma ki sen başkalarına onların bir centilmen olduğundan dolayı değil, kendin bir centilmen olduğundan dolayı nazik davranıyorsun.</p>
</body>
</html>
