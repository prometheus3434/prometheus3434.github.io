<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h3>BİRBİRİMİZİN HAYATINI GÜÇLEŞTİRMEYELİM</h3>

  <p>Birkaç gün önce gazetelerde okuduk. Bir otobüs şoförü muavini yokuştan aşağı kaçmak üzere olan otobüsü ve içindeki 28 kişinin hayatını kurtarmak için kendisini tekerlerin arasına atıyor ve yolcuları feci bir ölümden kurtanyor, sonra da kurtardıklarının kolları ve gözyaşlan arasında hayata veda ediyor.</p>

  <p>Bilmiyorum gazeteler bir daha bundan bahsederler mi. Ustasının kusurunu canını feda ederek kapatmak isteyen bu kahraman çocuğa ‘Şoförler Cemiyeti’mi? yoksa başka ilgili bir birlik mi, bir heykel yaptırmayı hatırına getirir ve ailesini düşünür.</p>

  <p>Cemiyetçi bir imtihan geçiriyoruz. Gazetelerin, ilgililerin ve halkın tepkisi hakiki kıymetlere karşı titizliğimizin ölçüsünü bize gösterecektir. Eğer bu ölçü olumsuz çıkarsa, bilmem çocuklarımıza ne yüzle bakacağız.</p>

  <p>Madalyonun bir de başka tarafı vardır.</p>

  <p>Evde normalden büyük bir lavabonun deliğini kapamak için lastik bir tıpaya ihtiyacımız oldu. Bu gibi şeyleri satan dükkânlan dolaştım, pek fazla ilgilenen olmadı. Canım sıkılmış dönüyordum, satıcının bana “yoktur”, dediği son mağazanın vitrininde yüksük şeklinde lastikler gördüm. Bunlar işime yarayabilirdi. Tekrar girdim, aynı satıcı bu sefer daha da asık bir suratla, “onlar” dedi, “sizin aradığınız şeyler değil, sandalye ayaklarına geçirmek içindir.”</p>

  <p>Onun bütün aksiliğine rağmen lastikleri aldım ve işim de oldu. Yalnız ben istediğinti bulmama rağmen canım sıkılmış, içimde bir eziklikle eve dönüyordum.</p>

  <p>Sebebi neydi bu ezikliğin, canımın sıkılmasının? Satıcının nezaketsizliği, müşteriyi adam yerine koymaması, iyi dinlememesi, en fazla bir lirayı geçmeyecek bir iş için yorulmayı bile fazla bulması, vazifesinin her şeyden önce “efendisi” olan müşteriye yardım etmek olduğunu bilmemesi. Fakat o adam bunları nereden bilecek, ona bunu kim öğretecek?</p>

  <p>Bir Çin atasözü: “Gülümsemesini bilmeyen adam dükkân açmamalıdır,” der. Acaba böyle bir test yapılsa, tanıdığımız, her gün alışveriş ettiğimiz dükkânlardan kaçını kapatmak gerekecek bilmiyorum.</p>

  <p>Geçenlerde bir arkadaşımın bir postanede aynı şey başına gelmiş. Posta memuru “makbuz kâğıdını görmüyor musun? Kör müsün!” diye yüzüne fırlatmış. Evet havanın gölgede 36 dereceyi bulduğu, sinirlerin gergin olduğu bir gün. Evet ama posta memuru halkın “efendisi” olduğunu unutmamalıydı. Çünkü orası halktan para alarak çalışan bir idaredir. Amerika’da pul aldığınız zaman memur size teşekkür eder. Bizde biz ediyoruz da cevap veren ne kadar az çıkıyor.</p>

  <p>İşte bütün bu olaylar iki taraflı ülser olmak için yeterli nedenlerdir.</p>

  <p>Gelelim telefon santral memurlarına. Özel santrallerden, idarelerden bahsediyorum. Numarayı çevirirsiniz, bir müddet sessizlik, nihayet bir ses çıkar. Adeta bu, “bu vakit beni niye rahatsız ettin” der gibi “buyurun” derler. “Efendim orası filan yer mi?”, dersini. Cevap “evet”tir. Halbuki santral derhal “burası filan idaredir, buyurun” demelidir. Usul böyledir, telefon adabı böyledir. Zamandan faydalanmanın yolu böyledir.</p>

  <p>Dünya Bankası temsilcileriyle güney sahil şehirlerimizden birine gitmiştik. Onlan şehrin en lüks oteline yerleştirdik. Sabahleyin almaya gittiğimizde canlarının sıkılmış olduğunu hissettim. Sebebini öğrenince hayret ettim. Portakal memleketi olan bu şehirde en lüks otelde sabahleyin bir bardak portakal suyu içememişler. Bu sefer benim de canım sıkıldı. Müdüre durumu anlattım, işte verdiği cevap:</p>

  <p>“Efendim bizim portakallar büyük, soyularak yenilir cinstendir. Suyu çıkmaz. Onun için sıkamıyoruz. Öyle yemek isteselerdi, tabii bulurduk.” HollandalI olan eksper güldü, “bina yapmak kâfi değil dostum dedi, insanlara düşünmesini öğretmek, eğitmek lazım.”</p>

  <p>Oradan da canımız sıkılarak ayrıldık. Bu gibi misalleri çoğaltmak kabildir. Vergi vermeye gittiğimiz vergi dairesinden, parayı bozmak istemeyen taksi şoföründen, sokak soracağınız polisten öyle ters muamele görürsünüz ki, gününüzün geri kalan saatleri üzüntü içinde geçer.</p>

  <p>Almanya’nın bir şehri olan Freudenstadt şehrine Fransızlann şehri tahliye etmesinden az bir zaman sonra gitmiştim. Gün cumartesi idi, postanede de bir işim vardı. Her taraf kapalı, bir odada bir tek bayan memur hem telgrafa, hem telefona, hem postaya, hem paket postasına bakıyor, hem pul veriyor, hem de soracağınız bütün suallere cevap veriyordu. Bütün bunlarla beraber herkese güler yüz gösteriyor ve böyle bir hareketlilik ve memnunluk içinde çalışıyordu ki, aradan bu kadar sene geçtiği halde o küçük posta odası hala hatırımdadır.</p>

  <p>Peki biz neden böyle değiliz?</p>

  <p>Sosyologlar, psikologlar buna herhalde ilmi bir sebep ve cevap bulabilirler. Ben bunun sebebini hayata saygısızlığımızda, karşımızdaki insanı adam yerine saymayı öğrenmemiş olmamızda ve asırlarca doğmalara göre düşünmeye alıştırıldıgımızdan hür düşünme egzersizine sahip olmamamızda buluyorum. Böylece biz karşılıklı olarak birbirimizin hayatını güçleştiriyoruz. Çünkü düşünmenin lüzumuna inanmıyoruz ve buna o kadar alışmışız ki insanların düşüncesizliğini telafi etmek için zavallı bir şoför muavini insanüstü cesaret göstererek canını vermek zorunda kalıyor.</p>

  <p>Kiminle konuşursanız dikkat edin, herkes şikâyetçidir. Size ya hastalığından ya komşusunun kabalığından, ya kaynanasının düşüncesizliğinden bahseder. Siyasi örnek vermek istemediğim için misalleri genişletmeyeceğim. Adeta herkes herkesin rahatını kaçırmak için elinden geleni yapmakla görevlidir. Bunun neticesi de biz hepimiz dinler görünen, fakat aslında dinlemeyen insanlar oluruz. Dinlemeyi de bir kere kaybettik mi, onu yeniden öğrenmek çok güç olur ve meseleleri beraberce mantıki yoldan çözme hassasını da kaybetmiş oluruz. Çünkü hakikati söyleyebilmek için iki insana ihtiyaç vardır. Biri söyleyen biri de dinleyen. Rahmetli Adnan Adıvar bir makalesinde Maçek’in “İngiltere’den Mektuplar” kitabından şöyle bir pasaj vermişti:</p>

  <p>“Burada ufak şehir ve kasabaların ortasında bazen küçük bir çeşmenin de bulunduğu küçük meydanlar vardır. İkindi güneşinden faydalanmak için kasabanın birçok ihtiyar kadınların ellerinde yün işleri olduğu halde buraya gelir ve sıralann üzerine otururlar. Hepsi senelerdir bronşitleri yüzünden soğuk su içmesini unutmuşlardır, ılık su içerler, fakat hiçbiri derdinden yanındakine bahsetmez”.</p>

  <p>Evet bizim birçok üzüntülerimiz, dertlerimiz olabilir. Fakat bunlar birbirimize surat asma ile, kabalık gösterme ile, yapılacak herhangi bir işte, sırf o anda suya, havaya amirimize, hükümete kızdık diye hıncımızı hiç ilgisi olmayan masum insanlardan almaya kalkma ile çözülemez, bilakis böylece daha kuvvetli ve kırılması daha güç bir kısır döngü (fasit daire) meydana gelir.</p>
</body>
</html>
