<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h3>ATATÜRK’ÜN YAŞAM FELSEFESİ</h3>

  <p style="text-align: right;">Falih Rıfkı ATAY, Dünya Gazetesi</p>

  <p>Şimdi gençliğimize, Atatürk’ün her bakımdan insanlığı üzerine fikir vermek üzere, ölümünden bir yıl önce Romanya Dışişleri Bakam’na söylediklerini aktarayım:</p>

  <p>“Milletler gam ve keder bilmemelidir. Şeflerin vazifesi, hayatı neşe ve şevkle karşılamak hususunda milletlerine yol göstermektir”.</p>

  <p>“Vaktiyle kitaplar karıştırdım. Hayat hakkında filozofların dediklerini anlamak istedim. Bir kısmı her şeyi kara görüyordu. ‘Madem ki hiçiz ve sıfıra varacağız, dünyadaki geçici ömür sırasında neşe ve saadete yer bulunmaz,’ diyorlardı.</p>

  <p>Başka kitaplar okudum bunları daha akıllı adamlar yazmışlardı. Diyorlardı ki, ‘Madem ki sonu nasıl olsa sıfırdır, bari yaşadığımız müddetçe şen ve neşeli olalım’.</p>

  <p>Ben kendi karakterim bakımından ikinci hayat anlayışını tercih ediyorum. Fakat şu kayıtlar içinde: Bütün insanlığın varlığını kendi şahıslarında gören adamlar bedbahttırlar. Herhangi bir şahsın, yaşadıkça memnun ve mesut olması için lazım gelen şey, kendisi için değil, kendisinden sonra gelecekler için çalışmaktır. Makul bir adam, ancak bu suretle hareket edebilir. Hayatta tam zevk ve saadet ancak gelecek nesillerin şerefi, varlığı, saadeti için çalışmakta bulunabilir.</p>

  <p>Bir insan böyle hareket ederken, ‘benden sonra gelecekler acaba böyle bir ruhla çalıştığımı fark edecekler mi?’ diye bile düşünmemelidir. Hatta en mesut olanlar, hizmetlerinin bütün nesillerce meçhul kalmasını tercih edecek karakterde bulunanlardır.</p>

  <p>Bahçesinde çiçek yetiştiren adam bir şey bekler mi? Adam yetiştiren adamda çiçek yetiştirendeki hislerle hareket edebilmelidir. Ancak bu tarzda düşünen ve çalışan adamlardır ki memleketlerine ve milletlerine ve bunların geleceğine faydalı olabilirler.</p>

  <p>Terbiye ve öğretimle uygulanacak usul, bilgiyi insan için fazla bir süs, bir baskı vasıtası yahut medenî bir zevkten ziyade maddi hayatta başarılı olmayı sağlayan tatbiki kullanması mümkün bir cihaz haline getirmektedir.</p>

  <p>En önemli ve verimli vazifelerimiz milli eğitim işleridir. Milli eğitim işlerinde muhakkak zafere ulaşmamız gerekir. Bir milletin gerçek kurtuluşu ancak bu suretle olur.</p>

  <p>En büyük davamız, en medeni ve en müreffeh millet olarak varlığımızı yükseltmektir. Dünyanın her tarafında öğretmenler insan cemiyetinin fedakâr ve muhterem unsurlarıdır.</p>

  <p>Silahla olduğu gibi dimağ ile de mücadele zorunda olan milletimizin birincisinde gösterdiği kudreti İkincisinde de göstereceğine asla şüphem yoktur.</p>

  <p>Milletimizin saf karakteri kabiliyetle doludur. Ancak bu tabii kabiliyeti geliştirebilecek usullerle donanmış vatandaşlar lazımdır.</p>

  <p>Memleketimizin gelişmeşi ve bu sayede lâyık olduğu medeniyet seviyesinde yükselmesi tabii ki, meslekleri bilenleri yetiştirmekle ve milli kültürümüzü yükseltmekle mümkündür.</p>

  <p>Yarım tedbirlerin verimsiz olduğuna şüphe yoktur. Bütün işlerimizde olduğu gibi milli eğitimde ve kurulan üniversitelerde de radikal tedbirlerle yürümek kesin kararımızdır.</p>

  <p>K. ATATÜRK</p>
</body>
</html>
