<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>BÖLÜM 9</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>BÖLÜM 9</h1>

  <p id="noindent">Tumbleton katliamının haberi bütün şehirde yayılıyordu. Bununla birlikte insanların yaşadığı korku da artıyordu. İnsanlar birbirlerine sıranın Kral’ın Şehri’ne gelebileceğini söylüyordu. Ejderhalar kendi aralarında savaşırsa şehir kesinlikle yanardı. Yaklaşan düşmandan korkan insanlar şehirden kaçmaya çalıştılar fakat altın pelerinliler kapılarda bekleyip onların geçmesine izin vermedi. Şehir duvarlarının arasına kapatılan insanlar ateşlerden korunmak için sığınabilecekleri mahzenler aradılar. Bazıları ise dua etti ya da içki içti. Kimileri de teselliyi kadınlarda buldu. Karanlık çöktüğünde şehirdeki bütün hanlar, genelevler ve septler avuntu arayan ya da nasıl kaçacaklarını düşünen insanlarla dolup taştı. Birbirlerine başlarına gelebilecek felaketle ilgili hikâyeler anlattılar.</p>

  <p>Altmış fersah güneybatıdaki Tumbleton’a farklı bir kargaşa hâkimdi. Kral’ın Şehri korkuyla sarsılıyordu ama düşmanları da şehre ilerlemeye korkuyordu. Çünkü Kral Aegon’un destekçilerinin lideri yoktu. Anlaşmazlık, çatışma ve şüphe dört bir yanlarını sarmıştı. Ormund Hightower, Eski Şehir’in en önemli şövalyesi olan kuzeni Bryndon Hightower ile birlikte ölmüştü. Çocukları binlerce fersah uzaktaydı. Öyle olsa bile henüz toy oğlanlardı. Lord Ormund, Daeron Targaryen’i “Cesur Daeron” olarak adlandırıp şövalye yapmıştı. Onun savaştaki cesaretini takdir etmişti ama yine de prens daha çocuk sayılırdı. Kral Aegon’un en küçük kardeşi olan prens diğer kardeşlerinin gölgesinde büyümüştü. Bu yüzden emir vermek yerine daha çok onları uygulamaya alışmıştı. Ordunun başında kalan en kıdemli Hightower, Lord Ormund’un diğer kuzeni Sör Hobert’di. Şimdiye kadar kendisine emanet edilen tek şey ise yük arabalarıydı. Anca yavaş olduğu kadar kuvvetli olabilen Hobert Hightower altmış yaşına kadar kendisini bu işlerden ayrı tutmuştu fakat şimdi Kraliçe Alicent ile olan akrabalığından dolayı ordunun başına onun geçmesi bekleniyordu.</p>

  <p>İhanet’den sonra Tumbleton’da yaşanan bu kadar uzun, acımasızca ve gaddarca bir yağmalama Westeros’da çok nadiren gerçekleşmişti. Prens Daeron’un gördükleri karşısında midesi bulanmıştı. Sör Hobert Hightower’a bu yağmalamayı durdurmasını emretti. Ancak adamın gayreti kendisi kadar acizdi.</p>

  <p>En büyük suçlar piç doğumlu ejderha sürücüsü olan İki Hain, Beyaz Ulf ve Hugh Hammer tarafından işlendi. Sör Ulf kendisini tamamen içkiye verdi. Zamanını şarapla ve kadınlarla harcadı. Kendisini memnun edemeyenleri ejderhasına yedirdi. Kraliçe Rhaenyra’nın ona verdiği şövalyelik unvanı yeterli olmamıştı. Hatta Prens Daemon’un adamı Acı Köprü’nün lordu yapması bile yeterli değildi. Beyaz’ın aklında daha büyük bir ödül vardı. Niyeti Yüksek Bahçe’nin lordu olmaktı. Tyrelller’in dansta yer almadıklarını bu yüzden de hain ilan edilmeleri gerektiğini söylüyordu.</p>

  <p>Ancak diğer dönek Hugh Hammer ile kıyaslanınca Sör Ulf’un hırsı mütevazı sayılırdı. Sıradan bir demircinin oğlu olan Hugh Hammer iri yarı bir adamdı. O kadar güçlüydü ki elleriyle çelik çubukları bile bükebildiği söylenirdi. Savaş için eğitilmemesine rağmen cüssesi ve gücü adamı korkulan biri haline getirmişti. Silah olarak ise savaş çekici kullanıyordu. Bununla insanlara ezici ve öldürücü darbeler vuruyordu. Bir zamanlar Yaşlı Kral’ın ejderhası olan Vermithor’u sürüyordu. Diğer ejderhalarla kıyaslanınca sadece Vhagar, Vermithor’dan daha yaşlı ve daha büyüktü. Tüm bu nedenlerden ötürü Lord Hugh Hammer (kendisini böyle isimlendirmişti) kral olmanın hayallerini kurmaya başlamıştı. Etrafında toplanan destekçilerine “<i>Kral olabilecekken neden lord olayım ki?</i>” diyordu.</p>

  <p>Prens Daeron’un Kral’ın Şehri’ne yapacağı saldırıya İki Hain’de hevesli görünmüyordu. Büyük bir orduları ve üç tane de ejderhaları vardı fakat kraliçenin de ejderhaları vardı. Prens Daemon ve Nettles dönerse de beş tane olacaktı. Lord Peake, Fırtına Burnu’ndan Lord Baratheon destek getirinceye kadar beklemelerini önerdi. Sör Hobert ise Menzil’e geri çekilip hızla azalan erzaklarını yenilemek istiyordu. Ordunun sayısının her geçen gün daha da azalmasını kimse önemsemiyor gibiydi. Daha fazla adam kaçtıkça sayıları çiy taneleri gibi eriyordu. Her giden adam evine giderken taşıyabileceği kadar malzemeyi çalıp gidiyordu.</p>

  <p>Binlerce fersah kuzeyde, Yengeç Koyu’nun yukarısında bulunan kalenin lordu da kendisini bir çıkmazın içinde buldu. Bakire Havuzu lordu Manfryd Mooton’a Kral’ın Şehri’nden bir kuzgun gelmişti. Prens Daemon’un sevgilisi olduğu söylenen Nettles’ın kellesi isteniyordu. Ağır ihanet suçu işlediği düşünülen kızın hükmü bizzat kraliçe tarafından verilmişti. “<i>Targaryen Hanesi’nden lord kocam Daemon Targaryen’e bir zarar verilmeyecek.</i>” diye emretmişti kraliçe. “<i>İşi hallettiğinizde ona burada acil ihtiyacımız olduğunu söyleyin ve bana yollayın.</i>”</p>

  <p>Bakire Havuzu Günlükleri’nin yazarı Üstat Norren’in dediğine göre Manfryd Mooton mektubu okuduktan sonra o kadar sarsılmıştı ki sesi bile gitmişti. Üç kadeh şarap içinceye kadar da sesi düzelmemişti. Sonra muhafızlarının kumandanını yollayarak kardeşini ve hanesinin şampiyonu Sör Florian Greysteel’i çağırmasını istedi. Üstadın da yanlarında kalmasını emretti. Hepsi bir araya toplandığında mektubu okuyup onlara akıl danıştı.</p>

  <p>“<i>Bu iş kolayca halledilebilir.</i>” dedi muhafızların kumandanı. “<i>Prens kızla birlikte uyuyor ama artık yaşlı sayılır. Bize karşı koyarsa kendisini zapt etmek için üç adam yeterli olur. Yine de garantiye almak için altı adamla giderim. Lordum hemen bu gece yapılmasını ister mi?</i>”</p>

  <p>Lord Mooton’un kardeşi “<i>Altı adam ya da altmış adam fark etmez. O hala daha Daemon Targaryen.</i>” diyerek itiraz etti. “<i>Prens şarabın etkisiyle sızdıktan sonra bu işi yapmak daha akıllıca olur. Uyandığında kızı yanında ölmüş olarak bulsun.</i>”</p>

  <p>“<i>Kız daha çocuk ama onu hainlikle suçluyorsunuz.</i>” dedi Sör Florian. Yaşlı şövalyenin kırlaşmış saçları ve sert bir yüz ifadesi vardı. “<i>Yaşlı Kral bizden asla böyle bir şey istemezdi. Onur sahibi hiçbir adam istemez.</i>”</p>

  <p>“<i>Bunlar kötü zamanlar,</i>” dedi Lord Mooton. “<i>Kraliçenin bana sunduğu da kötü bir seçenek. Kız burada misafir. Kraliçenin emrine uyarsam Bakire Havuzu sonsuza kadar lanetlenecek. Uymazsam yakalanıp öldürüleceğiz.</i>”</p>

  <p>“<i>Hangi kararı verirsek verelim öldürüleceğiz,</i>” dedi lordun kardeşi. “<i>Prensin esmer kıza özel bir düşkünlüğü var ve ejderhası da yanında. Akıllı bir lordun yapacağı şey prens yaşadığı hiddet ile Bakire Havuzu’nu yakmasın diye ikisini de öldürmek olur.</i>”</p>

  <p>“<i>Kocasına zarar gelmemesini emretti,</i>” diye hatırlattı Lord Mooton. “<i>Ayrıca iki misafiri yataklarında uyurken öldürmek, birini öldürmekten çok daha kötü. Böyle bir durumda iki defa lanetlenirim.</i>” Daha sonra iç çekip “<i>Keşke mektubu hiç okumasaydım.</i>” dedi.</p>

  <p>Üstat Norren söz alıp “<i>Belki de okumadınız,</i>” diye yanıt verdi.</p>

  <p>Bu sözün ardından ne söylendiği bilinmiyor. Tek bildiğimiz Prens Daemon ve Nettles akşam vakti yemeklerini yerken yirmi iki yaşındaki genç üstadın gidip mektubu onlara gösterdiği. Prens Daemon mektubu okuduktan sonra “<i>Kraliçe emri lakin fahişe eylemi.</i>” demişti. Ardından kılıcını çekip dışarıda kendilerini esir almak için bekleyen birileri olup olmadığını sordu. Üstat kimseye söylemeden gizlice geldiğini söyleyince Prens Daemon kılıcını kınına sokarak “<i>Sen kötü bir üstatsın ama iyi bir adamsın.</i>” demişti. Sonra da üstada gitmesini ve yarın buradan ayrılıncaya kadar bundan kimseye bahsetmemesini emretti.</p>

  <p>Prens ve piç kızın o geceyi Lord Mooton’un çatısı altında nasıl geçirdikleri bilinmiyor. Ancak şafak söktüğünde ikisi de avludaydı. Nettles, Kuzu Hırsızı’nı eyerlerken Prens Daemon ona son bir kez yardım etti. Ejderhasıyla uçmadan önce onu her gün beslemeye alışmıştı. Ejderhalar tok olduğunda daha kolay boyunlarını eğerlerdi. Nettles o sabah ejderhayı Bakire Havuzu’nun en büyük koçuyla besledi. Koçun boğazını bizzat kendisi kesti. Üstat Norren’in dediğine göre kız ejderhaya binerken kıyafetleri kanla, yanakları ise gözyaşlarıyla lekelenmişti. Adamla kız arasında bir veda konuşması geçmemişti. Ancak Kuzu Hırsızı deri kanatlarını çırpıp gökyüzüne havalandığı sırada Caraxes kafasını kaldırıp kükremişti. Kükremesi o kadar şiddetliydi ki Jonquil Kulesi’ndeki camlar kırılmıştı. Kasabanın yukarısında Nettles ejderhasını Yengeç Koyu’na doğru çevirdi ve sabah sisinin ortasında kayboldu. Bir daha da ne kalede ne de sarayda görülmedi.</p>

  <p>Daemon Targaryen, Lord Mooton ile kahvaltı etmek için kaleye geri döndü. “<i>Bu beni son görüşünüz.</i>” dedi lorda. “<i>Konukseverliğiniz için teşekkür ederim. Bilmelisiniz ki buradan Harrenhal’a gidiyorum. Yeğenim Aemond benle yüzleşecek cesareti bulursa ona Harrenhal’a gelmesini söyleyin. Tek başıma olacağım.</i>”</p>

  <p>Böylece Prens Daemon, Bakire Havuzu’ndan son kez ayrıldı. Üstat Norren lordunun yanına gidip “<i>Boynumdaki üstat zincirini alın ve ellerimi bağlayın. Beni kraliçeye vermelisiniz. Haini uyarmaya gittiğim zaman ben de bir hain oldum.</i>” dedi. Lord Mooton bunu kabul etmedi. “<i>Hepimiz hainiz,</i>” diye yanıt verdi. O gece Bakire Havuzu’nun kapılarında dalgalanan Rhaenyra’nın sancakları indirildi. Yerlerine Kral Aegon’un sancakları asıldı.</p>

  <p>Prens Daemon Harrenhal’a geldiğinde parçalanmış ve kararmış kulelerin hiç birinde sancak dalgalanmıyordu. Prens ejderhasıyla aşağı inip kaleye yerleşti. Kalenin mahzenlerinde ve kilerlerinde orayı sığınma amaçlı kullanan birkaç otlakçı vardı ama Caraxes’in kanatlarını görür görmez kaçtılar. Sonuncusu da gittiğinde Daemon Targaryen karanlık salonlarda yürüdü ve bir zamanlar Harren’in sahip olduğu tahta oturdu. Yanında ejderhasından başka kimse yoktu. Her gün hava karardığında tanrı korusuna gitti. Oradaki yürek ağaçlarından birine kesik attı ve bir günün daha geçtiğini işaretledi. Yürek ağacında hala daha prensin açtığı on üç iz görülebilirdi. Bu izler eski, derin ve koyu yaralar gibiydiler. Daemon’dan sonra Harrenhal’u yöneten lordlar her baharda o yaraların tekrardan kanadığını söyler.</p>

  <p>Prensin Harrenhal’a varmasının on dördüncü gününde kalenin üstünü herhangi bir buluttan daha kara bir gölge kapladı. Tanrı korusundaki bütün kuşlar ürküp kaçtı. Sıcak bir rüzgâr avludaki yaprakları boylu boyunca uçurdu. Vhagar sonunda gelmişti. Sırtında da tek gözlü prens Aemond Targaryen vardı. Gece kadar kara zırhının üstüne altın kabartmalarla kaplıydı.</p>

  <p>Prens tek başına gelmemişti. Alys Nehir’i de yanında getirmişti. Kızın uzun siyah saçları dalgalanıyordu karnı ise taşıdığı bebek nedeniyle şişmişti. Vhagar dış avluya iniş yapmadan önce kulelerin etrafında iki kere daire çizdi. Sonra Caraxes’in yüz metre kadar uzağına indi. Ejderhalar birbirine düşmanca baktılar. Caraxes kanatlarını açıp tısladı. Dişlerinin arasında alevler dans etti.</p>

  <p>Prens metresinin ejderhadan inmesine yardım etti. Ardından amcasıyla yüzleşmek için yüzünü Daemon’a çevirdi. “<i>Amca, duyduğuma göre bizi arıyormuşsun.</i>” dedi.</p>

  <p>“<i>Sadece seni arıyorum,</i>” diye yanıt verdi Daemon. “<i>Nerede olduğumu kimden öğrendin?</i>”</p>

  <p>“<i>Leydim söyledi,</i>” dedi Aemond. “<i>Seni bir fırtına bulutunda gördü, seni bir dağ havuzunda gördü, yemek için yaktığımız ateşte gördü. Benim Alys’im çok daha fazlasını görüyor. Buraya tek başına gelmekle aptallık ettin.</i>”</p>

  <p>“<i>Tek başıma olmasaydım gelmezdin.</i>” dedi Daemon.</p>

  <p>“<i>Gel gör ki ikimiz de buradayız. Sen bu hayatta fazla yaşadın amca.</i>”</p>

  <p>“<i>İşte bu konuda hemfikiriz.</i>” diye yanıt verdi Daemon. Sonra da yaşlı prens ejderhasına boynunu eğmesini söyleyip sert bir şekilde sırtına çıktı. Genç prens ise leydisini öpüp Vhagar’ın üstüne hafifçe atladı. Kemeri ve eyeri arasındaki dört kısa zinciri dikkatli bir şekilde bağladı. Daemon ise zincirlerini bağlamadı. Caraxes tekrar tısladı ve havaya ateş püskürttü. Vhagar ise buna bir kükremeyle karşılık verdi. Ardından iki ejderha da havalandı.</p>

  <p>Prens Daemon bulutların arasında kayboluncaya kadar ejderhasını çelik uçlu kamçısını kullanarak hızlı bir şekilde yukarı çıkardı. Vhagar daha büyük ve daha yaşlıydı. Aynı zamanda boyutu yüzünden de daha hantal ve yavaştı. Tanrı Gözü’nün sularının üstündeki semaya kendisini ve sürücüsünü git gide hızlanarak çıkardı. Vakit geçti, bu yüzden güneş batmaya yakındı. Göl ise durgundu. Gölün suları dövülmüş bakırdan oluşmuş gibi parlıyordu. Daha da havalanan ejderha süzülerek Caraxes’i aradı. Bu sırada Alys Nehir Kingspyre Kulesi’nde onları izliyordu.</p>

  <p>Caraxes bir anda yıldırım gibi bir hızla saldırdı. Sert bir çığlık atarak Vhagar’ın üstüne çöktü. Kükremesi düzinelerce mil uzaktan duyuldu. Batan güneşin parlamasından yararlanarak Prens Aemond’a görünmeden saldırmıştı. Caraxes kendisinden daha büyük ejderhaya korkunç bir şiddetle çarpmıştı. İki ejderha birbirlerine sarılıp boğuşurken kükremeleri Tanrı Gözü boyunca yankılandı. Alevleri o kadar parlaktı ki olayı izleyen balıkçılar bulutların alev aldığını sanarak korktular. Birbirine kenetlenen ejderhalar göle doğru yuvarlanmaya başladılar. Meraxes’in dişleri Vhagar’ın boynuna kapandı. Siyah dişleri her seferinde daha da derine battı. Vhagar bu haldeyken bile pençeleriyle Meraxes’in karnını yardı ve kanatlarından birini kopardı. Meraxes ise aldığı yaralar sebebiyle ısırığını daha da kuvvetlendirdi. Bu sırada aşağılarındaki gölde ise şiddetli bir akıntı vardı.</p>

  <p>Anlatılana göre işte tam o sırada Daemon Targaryen eyerini savurmuş ve kendi ejderhasından diğer ejderhaya atlamıştı. Elinde de Kraliçe Visenya’nın kılıcı Dark Sister vardı. Gördüğü karşısında dehşete düşen Tek Göz Aemond ise onu eyerine bağlayan zincirleri çözmeye çalıştı. Ancak Daemon yeğeninin miğferini çıkarıp kılıcını Aemond’ın kör gözüne sapladı. Darbe o kadar kuvvetliydi ki kılıcın ucu Aemond’ın boğazının arkasından dışarıya çıkmıştı. Birkaç kalp atımı süre geçtikten sonra ise ejderhalar göle çakıldılar. Çarpmanın etkisiyle havaya fırlayan suların Kingspyre Kulesi kadar yüksek olduğu söylenir.</p>

  <p>Orada yaşayan balıkçıların dediklerine göre böyle bir darbe karşısında ne ejderhalar ne de insanlar hayatta kalabilirdi. Hayatta kalamadılar da. Caraxes sürünüp karaya ulaşabilecek kadar yaşayabildi. İçi dışına çıkan ejderhanın bir kanadı kopmuştu ve üstünde göl sularının dumanları tütüyordu. Caraxes göl kıyısından sürünüp Harrenhal’ın duvarlarının altına ulaşıncaya kadar gidecek gücü kendinde buldu. Son nefesini orada verdi. Vhagar’ın cesedi ise göle saplanmıştı. Boynundaki açık yaradan sıcak kan akıyor ve öldüğü yerdeki göl sularını kaynatıyordu. Ejderhaların Dansı bitip aradan birkaç yıl geçtikten sonra ikisinin de bedeni bulundu. Prens Aemond’ın cesedi zırhının içinde eyerine bağlı olarak duruyordu. Dark Sister ise kabzasına kadar batırılmış bir şekilde prensin göz çukurundaydı.</p>

  <p>O gün hiç şüphesiz ki Prens Daemon da öldü. Cesedi ise hiçbir zaman bulunamadı. Ancak o gölde akıntı ve aç balıklar vardı. Şarkıcıların dediğine göre yaşlı prens bu olay sonucunda hayatta kalmış ve hayatının geri kalanını Nettles ile birlikte geçirmek için onun yanına gitmişti. Bu tür hikâyeler şarkılar için büyüleyicidir fakat tarihin gerçeklerine uymaz.</p>

  <p>Ejderhalar, Tanrı Gözü’nün tepesinde dans edip öldüklerinde 130 AC yılının beşinci ayının yirmi ikinci günüydü. Daemon Targaryen öldüğünde kırk dokuz yaşındaydı. Prens Aemond ise yirmi yaşına yeni girmişti. Kara Dehşet Balerion’un ölümünden sonra Westeros’un gördüğü en büyük ejderha olan Vhagar yüz seksen bir yıl yaşamıştı. Böylece Aegon’un Fethi’nin günlerinden kalma tek ejderhanın hayatı güneş batıp hava kararırken Kara Harren’in lanetli kalesinde son buldu. Ancak Prens Daemon’un son savaşının herkesçe bilinmesine biraz vakit vardı çünkü bu olaya tanıklık edebilen insanların sayısı çok azdı.</p>
</body>
</html>
