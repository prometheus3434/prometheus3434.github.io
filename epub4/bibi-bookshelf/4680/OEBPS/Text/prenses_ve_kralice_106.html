<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>BÖLÜM 6</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>BÖLÜM 6</h1>

  <p id="noindent">Ormund Hightower on beş gün sonra kendisini Menzil’de iki ordunun arasında buldu. Altın Koru Lordu Thaddeus Rowan ve Acıköprü’nün piçi Tom Çiçek büyük bir orduyla hızla kuzeybatıdan üzerlerine geliyordu. Sör Alan Beesbury, Lord Alan Tarly ve Lord Owan Costayne de güçlerini bu orduyla birleştirip Ormund’un Eski Şehir’e geri çekilmesini engellemeye çalıştılar. Birleşen ordular Honeywine nehrinin kıyılarında Ormund’un etrafına kapandı. Önden ve arkadan saldırıya geçtiler. Lord Hightower savaş hatlarının parçalandığını gördü. Yenilgi kaçınılmaz görünüyordu... Ta ki savaş meydanının tepesinde bir gölge süzülüp korkunç bir kükreme duyulana kadar. Bu kükreme çeliğin çeliğe çarpma sesini bile bastırmıştı. Bir ejderha gelmişti.</p>

  <p>Gelen ejderha bakır ve kobalt rengindeki Mavi Kraliçe Tessarion’du. Ejderhanın üstünde de Kraliçe Alicent’in üçüncü oğlu ve Lord Ormund’un yaveri olan on beş yaşındaki Daeron Targaryen vardı.</p>

  <p>Prens Daeron’un ve ejderhasının gelişi savaşın gidişatını tersine çevirdi. Lord Ormund’un adamları düşmana saldırıp lanetler yağdırırken bu sefer savaştan kaçanlar kraliçenin adamlarıydı. Günün sonunda Lord Rowan ordusundan geriye kalanlarla birlikte kuzeye çekildi. Tom Çiçek’in cesedi ise yanmış bir şekilde sazlıkların arasındaydı. Alan Tarly ve Alan Beesbury esir alınmıştı. Lord Costayne de Yetim Bırakan Cesur Jon Roxton’un siyah bıçağından aldığı yara sebebiyle can çekişiyordu. Kurtlar ve kargalar ölenlerin cesetleriyle beslenirken Lord Hightower da Prens Daeron’a sığır etiyle ve şarapla ziyafet verdi. Prensi efsanevi Valyria kılıcı Vigilance ile şövalye yaptı ve ona “Cesur Daeron” ünvanını verdi. Prens mütevazı bir şekilde cevap verdi, “<i>Lordum çok nazik ancak zafer Tessarion’a ait.</i>”</p>

  <p>Ejderha Kayası’ndaki tatsız hava Honeywine’daki yenilginin haberi gelince devam etti. Lord Bar Emmon belki de Kral Aegon II’ye diz çökme vaktinin geldiğini söyleyecek kadar ileriye gitti. Ancak kraliçe bu teklifi kabul etmedi. Erkeklerin aklından geçenleri sadece tanrılar bilirdi ama kadınlar daha da anlaşılmazlardı. İlk oğlunun ölümünden sonra yıkılan Rhaenyra Targaryen ikinci oğlunun ölümüyle yeni bir güç kazanmış gibi görünüyordu. Jace’in ölümü onu sertleştirmişti, bütün korkularını yok etmişti. Geriye sadece Rhaenyra’nın öfkesi ve nefreti kalmıştı. Hala üvey erkek kardeşinden daha fazla ejderhaya sahip olan kraliçe, ne pahasına olursa olsun onları kullanmaya karar verdi. Konseye, Aegon ve destekçilerinin üzerine ateş ve ölüm yağdıracağını söyledi. Bu uğurda ya kardeşini Demir Taht’tan atacaktı ya da ölecekti.</p>

  <p>Buna benzer bir çözüm koyun karşı tarafında Aemond Targaryen tarafından da alındı. Kardeşi Aegon yaralı bir şekilde yatarken diyarı o yönetiyordu. Üvey kız kardeşi Rhaenyra’yı küçümsediği için asıl tehdit olarak amcası Prend Daemon’u ve onun Harrenhal’da topladığı büyük orduyu görüyordu. Yeşil konseyi ve sancaklarını çağıran Aemond, amcasına karşı saldırıya geçme ve isyancı nehir lordlarını cezalandırma niyetini anlattı.</p>

  <p>Yeşil konseydeki üyelerin bazıları Prens Aemond’un bu cesurca hamlesini desteklemedi. Kral Eli Sör Criston Cole ve Sör Tyland Lannister prensin kararını destekledi. Ancak Yüce Üstat Orwyle, harekete geçmeden önce Fırtına Burnu’na haber gönderip güçlerini Baratheon Hanesi ile birleştirmeleri konusunda ısrar etti. Demirçubuk Lord Wylde ise Lord Hightower ve Prens Daeron’u çağırması gerektiğini söyledi. Tek ejderhanın yerine iki ejderhanın olmasının daha iyi olacağını belirtti. Dul Kraliçe de oğluna uyarıda bulundu. Aegon ve ejderhası Altın Sunfyre iyileşinceye kadar beklemesi konusunda ısrar etti. Böylece Aegon ve Sunfyre da saldırıya katılabilirdi.</p>

  <p>Ancak Prens Aemond’un böyle ertelemelere tahammülü yoktu. Kardeşlerine ve onların ejderhalarına ihtiyacı olmadığını söyledi. Aegon ağır yaralıydı. Daeron ise çok gençti. Daemon’un ejderhası Caraxes korkunç bir yaratıktı. Vahşi, zeki ve savaşa aşinaydı. Fakat Vhagar daha yaşlı ve vahşiydi. Caraxes’den iki kat daha büyüktü. Rahip Eustace’in anlattığına göre Akraba Katili Aemond bu zaferin sadece ona ait olmasına karar vermişti. Zaferi ne başka insanlarla ne de kardeşleriyle paylaşmaya niyeti yoktu.</p>

  <p>Kral Aegon II yataktan kalkıncaya kadar vekil prens Aemond’dı ve diyarı o yönetiyordu. Bu yüzden kararına itiraz edilemedi. Bu kararın üzerine on beş gün sonra Aemond ve dört bin kişilik ordusu Tanrı Kapısı’ndan çıkıp harekete geçti.</p>

  <p>Daemon Targaryen bu olaylara kayıtsız kalamayacak kadar büyük ve deneyimli bir savaşçıydı. Harrenhal’ın devasa duvarlarının arasına kapanıp kalmak ona göre değildi. Prensin, Kral’ın Şehri’nde hala daha dostları vardı. Aemond’un planları o daha harekete geçmeden önce Daemon’a ulaştı. Aemond ve Sör Criston Cole’un Kral’ın Şehri’nden ayrıldıklarının haberi Daemon’a geldiğinde ise gülerek, “<i>Geç bile kaldı.</i>” dedi. Çünkü prens uzun zamandır bu anı bekliyordu. Bunun üzerine Harrenhal’ın kulelerinden kuzgun sürüleri havalandı.</p>

  <p>Diyarın başka bir yerinde Lord Walys Mooton, Bakire Havuzu’ndan topladığı yüz kişilik bir şövalye birliğine önderlik ediyordu. Güçlerini yarı vahşi Crabb’lerle, Crackclaw Point’den Brune’larla ve Pençe Adası’ndan Celtigar’larla birleştirdi. Çam ormanlarının arasından ve sisli tepelerden geçip hızlıca Rook’s Rest’e ilerlediler. Kalenin garnizonunu gafil avlayıp kaleyi geri aldılar. Daha sonra Lord Mooton en cesur askerlerini toplayıp kalenin batısındaki arazide küllerin arasında yatan Sunfyre’ı öldürmek için harekete geçti.</p>

  <p>Sözde ejderha katilleri, Sunfyre’i beslemek ve korumak için bırakılan adamları kolayca geçtiler. Fakat Sunfyre beklediklerinden daha güçlüydü. Ejderhalar zemindeyken hantal yaratıklardır. Sunfyre’ın da bir kanadı neredeyse koptuğu için uçamaz durumdaydı. Saldırmak için gelen adamlar ejderhanın ölmek üzerinde olduğunu düşünmüşlerdi. Onun yerine ejderhayı uyurken buldular ama kılıçların sesi ve atların gürültüsü ejderhayı uyandırdı. Ejderhaya çarpan ilk mızrak ise onun öfkelenmesine neden oldu. Sayısız koyun kemiklerinin arasında ve çamurun içinde debelenen ejderha yılan gibi kıvrılmıştı. Havalanmak için çabalarken kendisine saldıranlara sarı alevler üflüyordu. Ejderha üç kere havalanmaya çalışmış ve üç kere yere düşmüştü. Mooton’un adamları ejderhanın başına üşüşüp kılıçlarla, baltalarla ve mızraklarla ejderhaya saldırdılar ve daha çok yaraladılar. Ancak bu darbeler ejderhayı daha da sinirlendirdi. Hayatta kalmayı başaranlar kaçmadan önce ölenlerin sayısı altmış kadardı.</p>

  <p>Ölenler arasında Bakire Havuzu’nun Lord’u Walys Mooton da vardı. Cesedi on beş gün sonra kardeşi Manfyrd tarafından bulundu. Erimiş zırhın içinde yanan etten ve içinde dolaşan kurtçuklardan başka bir şey kalmamıştı. Ancak Lord Manfyrd, cesur adamların cesetleriyle ve ölmüş atlarla dolu arazide Kral Aegon’un ejderhasını bulamadı. Sunfyre gitmişti. Yerde izler olsaydı ejderha sürünerek gitmiş olabilirdi. Ancak görünüşe göre Altın Sunfyre tekrar havalanmıştı ama nereye gittiğini kimse bilmiyordu.</p>

  <p>Bütün bunlar olurken Daemon Targaryen, ejderhası Caraxes ile hızla güneye doğru gidiyordu. Tanrı Gözü’nün batı kıyısından uçarak Sör Criston Cole’un komuta ettiği düşman ordusuna görünmemeye çalışıyordu. Prens, Karasu’yu geçti ve doğuya döndü. Kral’ın Şehri’ne doğru akan nehri takip etti. Ejderha Kayası’nda ise Rhaenyra Targaryen simsiyah parlayan pullu bir kıyafet giymişti. Ejderhası Syrax ile havalanırken Karasu Koyu’nun suları şiddetle etrafa saçıldı. Şehrin yukarısında kraliçe ve prens eşi bir araya geldiler. Aegon’un Yüksek Tepesi’nin etrafında daireler çizdiler.</p>

  <p>Aşağıdaki insanlar gördükleri şey karşısında dehşete düştüler. Korkuyla bekledikleri saldırının artık gerçekleştiğini anlamışlardı. Prens Aemond ve Sör Criston birlikte Harrenhal’ı almaya gittiklerinde şehri savunmak için geriye bıraktıkları kişi sayısı çok azdı. Akraba Katili Aemond dehşetli ejderhası Vhagar’ı da götürmüştü. Bu yüzden Kral’ın Şehri’nde, kraliçenin ejderhalarına karşı koyacak sadece Dreamfyre ve bir avuç tam gelişmemiş ejderha bulunuyordu. Genç ejderhaların hiç sürücüsü olmamıştı. Dreamfyre’ın sürücüsü Kraliçe Helaena ise kendini kaybetmiş bir kadındı. Bu durumda şehri savunacak ejderha yoktu.</p>

  <p>Şehir kapılarından binlerce insan çıkarak dışarıya akın ettiler. Çocuklarını ve en temel ihtiyaçlarını alarak güvende olmak için kırsal bölgelere gidiyorlardı. Bazıları ise evlerinin altına çukurlar ve tüneller kazdılar. Amaçları şehir yanarken orada saklanmaktı. Bit Çukuru’nda ayaklanma çıktı. Karasu Koyu’nun doğusunda Deniz Yılanı’nın gemileri gözüktüğünde ise şehirdeki çanlar çalmaya başladı. Bunun üzerine şehirdeki ayaktakımı sokaklara akın etti ve geçtikleri yerleri yağmaladılar. Altın pelerinliler ortamı sakinleştirinceye kadar onlarca kişi öldü.</p>

  <p>Kral Aegon yatalak ve yanmış bir şekilde yatıyordu. Prens Aemond ve Kral El’inin de yokluğunda şehri savunmak anneleri Dul Kraliçe’ye kalmıştı. Kraliçe Alicent onlara meydan okumak için harekete geçti. Şehrin ve kalenin kapılarının kapatılmasını emretti. Duvarlara altın pelerinlileri gönderdi ve Prens Aemond’u geri çağırmak için hızlı atlılar gönderdi.</p>

  <p>Yüce Üstat Orwyle’a da “tüm sadık lordlara” kuzgun göndermesini emretti ve lordlardan gerçek krallarını savunmak için şehre gelmelerini istedi. Orwyle süratle odasına gitti ancak odasında dört tane altın pelerinli onu bekliyordu. İçlerinden biri üstadın feryatlarını bastırırken diğerleri de üstadı bağladılar. Kafasına çuval geçirilen üstat kara hücrelere atıldı.</p>

  <p>Kraliçe Alicent’in gönderdiği atlılar da kapılardan geçip gidemediler. Atlılar kapıların orada onları bekleyen altın pelerinliler tarafından tutuklandılar. Kral Aegon’u korumak için seçilen ve kapılarda görev yapan yedi kumandan, Kızıl Kule’nin tepesinde Caraxes görünür görünmez tutuklandı ya da öldürüldü. Tüm bunlar Kraliçe Alicent’in haberi olmadan yapıldı. Çünkü Şehir Gözcüleri’nin askerleri eski kumandanları Daemon Targaryen’e hala daha sevgi besliyordu.</p>

  <p>Altın pelerinlilerin kumandan yardımcısı ve kraliçenin kardeşi Gwayne Hightower, hızla ahırlara gidip uyarı borusunu çalma niyetindeydi. Ancak burada yakalanıp silahsız bırakıldı ve kumandanı Luthor Largent’un karşısına çıkarıldı. Hightower onu dönek olarak adlandırinca Luthor Largent güldü. “<i>Bize bu pelerinleri Daemon verdi. Ne kadar döndürürsen döndür yine de altınlar,</i>” dedi. Sonra da kılıcını Gwayne’nin karnına batırdı ve Deniz Yılanı’nın gemilerinden akın akın gelen adamlar için kapıların açılmasını emretti.</p>

  <p>Kral’ın Şehri’nin devasa duvarları çok güçlü olmasına rağmen şehir bir günden az bir sürede düştü. Nehir Kapısı’nda kısa bir mücadele yaşandı. On üç tane Hightower şövalyesi ve yüz kadar asker, altın pelerinlileri uzaklaştırmış ve saldırılara karşı yaklaşık sekiz saat kadar direnmişlerdi. Ancak bu kahramanlıkları beyhude bir çabaydı çünkü Rhaenyra’nın adamları korunmayan diğer altı kapıdan akın ederek şehre giriyorlardı. Kraliçenin ejderhalarını gökyüzünde süzülürken gördükten sonra ise karşı koyma çabalarını yitirdiler. Kral Aegon’a bağlı olan kişiler ya kaçtılar, ya saklandılar ya da diz çöktüler.</p>

  <p>Ejderhalar birer birer iniş yaptılar. Kuzu Hırsızı, Visenya Tepesi’ne indi. Gümüş Kanat ve Vermithor da Ejderha Çukuru’nun dışında bulunan Rhaenys Tepesi’ne indiler. Prens Daemon ise Caraxes ile birlikte dış avluya inmeden önce Kızıl Kale’nin kulelerinin etrafında dolaştı. Şehri savunanlar tarafından bir zarar gelmeyeceğini anladıktan sonra kraliçe karısının da ejderhası Syrax ile inmesi için işaret verdi. Addam Velaryon yukarıda kaldı. Seasmoke ile şehir duvarlarının etrafını dolaştı. Ejderhanın deri kanatlarının sesi aşağıdaki insanlara ikaz niyeti taşıyordu. Herhangi bir meydan okumaya ateşle karşılık verileceğini anlatıyordu.</p>

  <p>Direnmenin bir işe yaramayacağını anlayan Dul Kraliçe Alicent, babası Sör Otto Hightower, Sör Tyland Lannister ve Tahtaayak Lord Jasper Wlyde ile birlikte Maegor Kulesi’nden çıktı. (Lord Larys Strong aralarında değildi. Fısıltıların Efendisi bir şekilde kaçmayı başarmıştı.) Kraliçe Alicent üvey kızı ile anlaşmayı denedi. “<i>Yaşlı Kral’ın yaptığı gibi biz de beraber büyük bir konsey kuralım. Tahta kimin geçeceğini diyarın lordlarının karşısında görüşelim,</i>” dedi Dul Kraliçe. Ancak Kraliçe Rhaenyra bu teklifi hor gören bir ifadeyle reddetti. “<i>Bu konseyin nasıl yönetileceğini ikimiz de biliyoruz.</i>” Sonra da üvey annesinin önüne iki teklif sundu; boyun eğ ya da yan.</p>

  <p>Bu yenilgi karşısında Kraliçe Alicent boynunu eğdi ve kalenin anahtarını teslim etti. Adamlarına da kılıçlarını indirmelerini emretti. Alicent’in, “<i>Şehir sizindir, prenses. Fakat elinizde fazla tutamayacaksınız. Kediler gittiğinde meydan farelere kalır. Oğlum Aemond yakında kan ve ateşle birlikte geri dönecek</i>” dediği söylenir.</p>

  <p>Rhaenyra’nın galibiyeti başarıya tamamen ulaşmış sayılmazdı. Kraliçenin adamları Aegon’un karısını bulmuşlardı. Deli Kraliçe Helaena kendisini yatak odasına kilitlemişti. Ancak kralın odasının kapısını kırıp içeriye girdiklerinde gördükleri şey “boş bir yatak ve dolu bir lazımlıktı.” Kral Aegon II kaçmıştı. Altı yaşındaki kızı Jaehaera ve iki yaşındaki oğlu Maelor da yoktu. Kral Muhafızları’nın şövalyeleri Sör Willis Fell ve Sör Rickard Thorne ile birlikte gitmişlerdi. Dul Kraliçe bile nereye gittiklerini bilmiyormuş gibi görünüyordu. Luthor Largent da kapılardan kimsenin geçmediğine dair yemin etmişti.</p>

  <p>Ancak Demir Taht’ı gizlice götürmenin bir yolu yoktu. Kraliçe Rhaenyra, babasının tahtını alıncaya kadar uyuyamamıştı. Bu yüzden taht odasındaki meşaleler yakıldı ve kraliçe tahtın demir basamaklarını tırmandı. Kendisinden önce Kral Viserys’in, ondan önce Yaşlı Kral’ın ve daha önceleri Maegor, Aenys ve Ejderha Aegon’un oturduğu tahta oturdu. Hala zırhının içinde olan kraliçe sert bir ifadeyle aşağıdakileri izliyordu. Kızıl Kale’deki erkekler ve kadınlar karşısına getirildi. Kraliçeye diz çökmeleri, affını istemeleri ve hayatlarını, kılıçlarını, onurlarını adamaları istendi.</p>

  <p>Merasim bütün gece devam etti. Rhaenyra Targaryen kalkıp aşağıya indiğinde şafak sökmüştü. Salonda yürürken kraliçeye lord kocası Prens Daemon eşlik etti. Majestelerinin bacaklarında ve sol elinin avcunda kesikler vardı. Kraliçe geçerken aşağıya kandamlaları aktı. Oradaki âlim adamlar birbirlerine baktılar fakat hiçbiri gerçeği söylemeye cesaret edemedi: “Demir Taht, kraliçeyi reddetmişti. Tahtta geçireceği gün sayısı azdı.”</p>

  <p>Tüm bu olaylar Prens Aemond ve Sör Criston Cole nehir topraklarına giderken oldu. On dokuz günlük yolculuktan sonra Harrenhal’a vardılar ve kaleyi kapıları açık bir şekilde buldular. Prens Daemon ve adamları gitmişti.</p>

  <p>Prens Aemond, Harrenhal’a olan yolculuğu sırasında Vhagar’ı hep yakınında tuttu. Amcasının Caraxes ile ani bir saldırı yapabileceğini düşündü. Sör Criston Cole’dan bir gün sonra Harrenhal’a geldi ve burada elde ettikleri büyük zaferi kutladılar; Prens Aemond’un hiddetiyle yüzleşmektense Daemon ve onun “nehirli pislikleri” kaçmayı tercih etmişlerdi. Bu yüzden Kral’ın Şehri’nin düştüğünün haberi onlara ulaşınca prensin kendini fazlasıyla aptal hissetmiş olmasına şaşmamak gerek. Ancak prensin öfkesi tarif edilemeyecek kadar fazlaydı.</p>
</body>
</html>
