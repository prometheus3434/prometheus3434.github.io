<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h3>X<br/>KONSTANS</h3>
<p class="gir">BİR şeyler oluyor. Antigone, Fenike yazısını okuyup kullanarak ustalığını epey ilerletti. Artık, ileride hiç anımsamayacağı düşünceleri ve şarkıları not etmeyi beceriyor. Onun kendi şarkılarından parçalar okuduğunu duyduktan sonra, Oidipus yazı yazmayı öğrenmek istedi. Zor bir işti başta, çünkü ona dayanıklı bir malzeme, parmaklarıyla çözebileceği işaretler gerekiyordu. Antigone’nin basitleştirdiği yazı sayesinde artık taşlara, kayaç parçalarına ya da güneşte kuruttuğu kil tabletlere yazı yazabilecek.</p>

<p>Kendisine şarkılarını tesbit etme olanağı veren, ama gene de şarkı söylemekten çok farklı bir şey olan bu yeni uğraş çok düşündürüyor Oidipus’u. Şarkı söylerken bir köye, etrafında bulunan, görmese de işittiği insanlara sesleniyor. Şarkısının etki gücü ya da duygulanımıyla onların dikkatlerini çekmeyi başardığında, onlarla iletişime giriyor. Tanrının kimi zaman kanın dağdağalı yollarından Oidipus’un ağzından konuşmak için yakaladığı an o an işte.</p>

<p>Bu ses kendisininkinden daha geniş, daha zengin, daha aydınlatıcı, ama bir o kadar da karanlık. Tıpkı İokaste’nin sözleri ve gizemli gülümsemesiyle yıllar ötesinden onu çağıran ve kendisine döndüren sesi gibi. Bellekte yitip gitmiş hazineleri canlandırıyor, aklın işleyişini ve esinlerini ateşliyor ama insana kendini bütünüyle bu sese bırakacak kadar güç ve zaman bahşedilmemiş. Kendini zamanın evine yerleştirmek, insan ölçüsünde ya da ölçüsüzlüğünde olan şey her neyse onu öteki dünyadan ayırmak için yazının sınırlarına ihtiyacı var belki de.</p>

<p>Asya’ya bir gemi kalkıyor, Kalliope’nin kabilesinin şifacılarına Diotime’nin tedavi usulleriyle en yeni ilaçlarını öğrettiği bir kente. Oidipus bir kuşunki gibi yumuşacık ve sivri profilini yonttu onun. Arkasına da birkaç dize yazdı. Diotime şaşkınlıkla okuyor bunları. Şöyle diyor: “Antigone, Larissa ve ben uzun zamandır yazı yazıyoruz, ama yazdıklarımızın hepsi sözle ifade edilebilecek şeylerdi. Oidipus ise dile getirilemeyen şeyler yazıyor. Belki de yazı sözden daha insani bir şey olacak.”</p>
<p><br/></p>
<p>Yeni bir kehanetle de doğrulanan söylentiler yayılmış ülkede; Oidipus’un ölümünden sonra onun küllerine sahip olacak kentin kutsanacağı ve Grek ülkesinin en güçlü sitesi haline geleceği söyleniyor. Narses’in görüşüne göre, Oidipus’u kuşatan merhamet duygusu, saygı, hayranlık, kehanetin onun küllerini saklayacak kente en büyük önemi vermesi, yaklaşan savaşın en önemli öğeleri olacak. Eteokles ve Polyneikes’ten her biri ordugâhlarını Oidipus’un varlığıyla takviye etmeye çalışacaklar, dolayısıyla Oidipus’u zora başvurarak ele geçirmeyi isteyebilirler. Narses onları koruyacak durumda değil, ama güvenli bir sığınak bulacakları Asya’ya götürebilir.</p>

<p>Oidipus reddediyor, onun yeri Grek ülkesi. Madem ki Narses’in evinde kalarak bütün bir kabileyi tehlikeye atıyor, Atina’ya gitmeye karar veriyor o da. Denizden gitmeyi reddediyor. Yayan gidecek, dilene dilene, tıpkı Atina’ya gitmek zorunda olan ağıtçılar gibi. Kırsaldaki yoksul halkın arasına karışarak Eteokles ve Polyneikes’in askerlerinden sakınmaya çalışacaklar. Narses, yolda birliklere rastlamaları durumunda hemen batıya yönelip Yüksek Tepeler ülkesine gitmelerini öğütlüyor. Orada Grek ülkesinde hüküm süren egemenlerden ve tüm kültlerden bağımsız kalmış küçük bir topluluk yaşıyor. Son kraliçelerinin ölümünden beri, müttefiklerinden olan Konstans naipliği üstlenmiş. Atina’yla sürekli ticari ilişkiler içinde ve onları korumasına alacak durumda.</p>

<p>Hareket günü, Oidipus Diotime’ye evini gösteren bir taş yontu veriyor. Kapı çerçevesi içine bir şeyler yazmış: “Gözleri görmez kral tacının şarkısını işittiğinde.”</p>

<p>“Bu senin altın tacın değil artık,” diyor Diotime, “elinden alınabilir o, senin bana verdiğin şey yazıdan yapılma bir taç.” “Evinde işittiğim buydu işte.”</p>

<p>Kucaklaşıyorlar, bir daha hiç karşılaşmayacaklarını biliyorlar.</p>
<p><br/></p>
<p>Oidipus ile Antigone ücra yollardan, keçi yollarından geçerek köyden köye, çiftliklerden yıkık dökük barınaklara yürüyorlar. Buralarda köylülerin davranışları belirsiz. Pek çoğu çok yoksul, yabani ve savaş söylentileri yüzünden yabancılardan uzak duruyor. Çobanlar eski Selenos ittifakına bağlılar ama ikram edebilecekleri tek şey ocak başında bir yer, süt, peynir ve kırk yılda bir de bir parça ekmek. Antigone yoruldu, gücü kalmadı, Oidipus’tan saklamak isterdi bunu, ama olanaksız, çünkü bir boğazdan geçerlerken soğuk aldığı için öksürüyor.</p>

<p>Onun gitgide artan üzüntüsünü hisseden Oidipus Narses’in öğüdünü tutmaya karar vererek Yüksek Tepeler’e doğru sapıyor. Çevre vahşi, neredeyse ıssız ve zor geçit veriyor. Bir sabah, soğuk ve açıkta geçirdikleri bir geceden sonra bir tepenin üstündeki dar bir yola giriyorlar. Oidipus birden duruyor ve Antigone’ye korulukta saklanmasını işaret ediyor. Silah sesleri işitti, etrafta askerler var. Sürüne sürüne bayır tarafına çekiliyorlar. Antigone’de hal kalmadı artık, çok susadı ve içecek bir damla suları yok.</p>

<p>Oidipus bir ayak sesinin yaklaştığını duyuyor, yürüyüş konumunda taşınan mızrağın kalkana çarparak çıkardığı sesi tanıyor. Hiç kuşku yok, ters yönde ilerleyen bir Thebaili bu, neyse ki Antigone’yi öksürük tutmadı.</p>

<p>Madem ki yukarı yollar tutulmuş, taşları düşürmemeye çalışarak, dipten bir dere sesinin geldiği koyağa inmek gerekiyor. İniş çok zorlu, Antigone’nin ayağının altından bir taş kayıyor, düşüyor kız, ayak bileğinde şiddetli bir ağrı var. Tek başına kalkamıyor ayağa. Oidipus kolunu omzunun altından geçirerek dereye kadar destek oluyor ona. Kafalarını suya daldırıyor, kana kana içiyorlar ikisi de. Daha daha su içmek, serin sularda yıkanmak, son lokma ekmeklerini bölüşmek için orada daha uzun bir süre kalıyorlar. Tırmanmayı deneyecekleri kaçınılmaz anı biraz daha ertelemek için yapıyorlar bunu, ama Antigone Yüksek Tepeler’e çıkmak için koyağın öteki yakasına tırmanmasının olanaksız olduğunu biliyor.</p>

<p>Ayağa kalkıyor Oidipus, “Seni taşıyacağım,” diyor. Kız ona bakıyor, asla gücü yetmeyecek buna, o da kendisi kadar bitap ve aç. Oidipus fazla zorlanmadan kızı omzuna alıyor, dereyi geçiyor. İlk yokuşa vuruyor kendini. İnanamıyor kız, adam gene düşüyor, defalarca düşüyor. Artık doğrulamayacak bir halde. “Bırak beni, gidip yardım bulmaya çalış!” diyor Antigone. Ama o, deli adam, inanmaya devam ediyor. Başı yerde, soluk soluğa, hâlâ o buyurgan sesiyle konuşup duruyor: “Başaracağız!” Uzun süren bir bekleyişten sonra, Oidipus’un vücudunda şaşılası bir öfkenin doğduğunu, bu öfkenin adamın umutsuzluğunun içinden fışkırdığını hissediyor; ayaklarının altından kayan taşlara, derisini yırtan dallara ve çalılara rağmen, Antigone gözlerini kullanarak bu öfkeyi tepenin zirvesine doğru yöneltebilir. Beden, onu taşıyan sevgili beden, bu öfkeyle an be an güç ve boyut kazanıyor. Devleşiyor ve bu gövdenin yanında Antigone’nin ağırlığı hiç kalıyor artık. Yokuş yukarı saldıran bir devin gövdesi bu. Omuzları ağaç tepelerinden aşıyor, elleri öne atılmak için ağaç gövdelerine tutunuyor. Çıkış düzleşince yürüyüşe geçiyor, havalara sıçrayarak engelleri aşıyor. Ve Oidipus’a yol gösteren bakış, eski günlerdeki küçük kıza geri dönen, onu ileriye sürükleyen, daha hızlı, hep daha hızlı ileriye sürükleyen bıcır bıcır gülüşüyle o minicik kız, o sevgili bakış, yani Antigone’nin bakışı şimdi.</p>

<p>Birden koyaktan ve çalılıklar içinden çıkarak bir yola giriyor Oidipus. Yollarının üzerinde gülünesi ufaklıkta bir kargı taşıyan ve Oidipus’un geldiğini görünce korkudan yere yığılan bir asker var. Ezecek onu, ama kız küçücük eliyle askerin yanından dolaştırıyor Oidipus’u. Geçerken askerin kargısını ve kalkanını alıp inanılmaz bir uzaklığa fırlatıyor Oidipus. O an keyifleniyor Antigone, katıla katıla gülüyor, onun neşelenmesinden mutlu olan ve o gür sesiyle kim bilir hangi olağanüstü öyküyü anlatan bir türkü tutturan Oidipus, ağaçların arasından, uzakta belli belirsiz görünen ve Yüksek Tepeler’in kolları olması gereken geniş, yuvarlak ve çıplak doruklara doğru atılıyor.</p>

<p>Etkileyici, korkutucu bir gürültüyle bir düzlüğe çıkıyorlar, uzaktan çoban kulübeleri ve tüten bir baca görünüyor. Bir fırtına kopuyor, sağnak iniyor üstlerine, ıslanıyorlar, sırılsıklam oluyorlar. Birlikte oluşturdukları o koca gövde birkaç yüz adım daha sürdürüyor koşusunu. Sonra çözülüyor, yere devriliyor. Antigone kendini otların arasında yatar buluyor, yaralı bacağı çok ağrıyor. O dev gövde yok artık, ne de o kanatlanmış küçük kız, sadece dizlerinin üstünde yüzü koyun yatan, nefes nefese kalmış, biraz soluklanmaya başladıktan sonra, “Çobanlara seslen!” diyen bir Oidipus var.</p>

<p>O küçük bir kızken, yaz sıcakları Thebai’yi yakmaya başladığında, İokaste iki kızını yaylaya çıkan sürülerin yanına gönderirdi. Öte berilerini küçük bir eşeğin sırtına yükler, iki bakıcıyla yola düzülürlerdi. Kulübelere yaklaştıklarında bakıcılar nağmeli bir bağırış tuttururlar, çocuklar da var güçleriyle taklit ederdi onları. Yüksek perdeden seslenen bir gırtlak yanıt verirdi onlara, kulübelerin etrafında ve sürüler arasında yaşamın canlandığı görülürdü. Kulübelerden, kurdeleler ve boyunluklarla süslü katırlarıyla dört çoban inerdi; katırların boyunluklarındaki çıngırakların ezgisi, günün neşesine neşe katardı. Yanlarına geldiklerinde çobanlar küçük prensesleri selamlar, onları katırların üstüne oturtur ve kahkahalar arasında bakıcı kızlara yanaşırlardı. Antigone kendini toparlıyor; çocukluğunun derinliklerinden kopan çığlık, tıpkı bir zamanlar bakıcıların ahenkli ezgilerinin yükselmesi gibi yükseliveriyor.</p>

<p>Kalın ve müthiş bir ses beklenen yanıtı veriyor: Sizi bekliyoruz, konuğumuzsunuz. Antigone şöyle diyen bir çığlık daha atıyor: Yaralıyım, babam beni taşıyamayacak durumda. Ses yanıtlıyor: Geliyoruz!</p>

<p>Kısa bir süre geçiyor, kulübelerden iki katırın çıngırak sesini duyuyor Antigone. Oturuyor ve önlerinde iki adamla gelişlerini seyrediyor hayvanların.</p>

<p>Yakına geldiklerinde, Oidipus ayağa kalkıyor. Şöyle diyor: “Ben gözleri görmez Oidipus’um, kızım Antigone yaralı.”</p>

<p>Antigone karşısında heybetli, Oidipus kadar heybetli bir adamla -ki bu az görülür bir şeydir-, yanında kendisine sempatiyle bakan aynı boyda genç bir adam görüyor. Katırlarda Thebai’dekiler gibi kurdeleler yok, ama eyer ve boyunluklarında çok hoş sesler çıkartan bir yığın çıngırak asılı.</p>

<p>Adam, “Katırlar sizi götürür,” diyor. “Oğlum şifacılık sanatını öğrendi, kızınızı iyileştirir.”</p>

<p>Genç adam kıza yaklaşıp çömeliyor. Antigone ıslak giysilerinden ve kir pas içindeki halinden utanıyor. Delikanlı kaldırıyor onu, katıra bindiriyor. Onun kollarında kendini sanki hiç ağırlığı yokmuş gibi hissediyor kız ve özlemle Klios’u, onun gücünü ve onun tarafından taşınmak için nasıl da can attığını anımsıyor.</p>

<p>Oidipus iki adamdan yaşlısına dönüyor:</p>

<p>“Sen Konstans’sın galiba, Yüksek Tepeler naibi.”</p>

<p>“Ben Konstans’ım, bu da oğlum Konstantin. Adımı nereden biliyorsun?”</p>

<p>“Biz, kızımla ben, bizi evlerinde sık sık konuk eden Narses’le Diotime’nin dostlarıyız.”</p>

<p>“Onların yanından neden ayrıldınız?” diye soruyor Konstans.</p>

<p>“Thebai askerleriyle oğlum Polyneikes’in askerleri beni ellerine geçirmek istiyorlar. Yanlarında kalmakla onları tehlikeye düşürmüş olurduk. Bana, bir tehlike durumunda senin evinde yardım ve koruma bulacağımızı söyledi.”</p>

<p>“Bir zamanlar, deniz kazalarından adamlarımızı kurtarmış olan Arses’le işbirliği yapmıştım. Onun oğlunun dostları her zaman için bizim de dostlarımızdır, askerler de sizi evimize kadar takip etmeye cesaret edemezler.”</p>

<p>Oidipus’u katıra kadar götürüyor, binmesine yardım ediyor.</p>

<p>“Yaralı kızınla etrafımızı çeviren yamaçları tırmanmayı nasıl başarabildin?” Oidipus yanıt vermiyor, Konstans keskin bakışlarıyla yüzünü inceliyor onun: “Orman sanki iri kıyım hayvanlar geçmişçesine ikiye ayrılmış. Patırtıyı işitinceye bakmaya geldim, adeta bir fırtına patlamış gibiydi. Vadiden yukarı bir devin çıktığını görür gibi oldum, ama dev diye bir şey yoktur ki. Bir sağanak boşandı ve her şey bir sise büründü. Arkasından kızının seslenişini duyduk ve otlar arasında yatan siz ikiniz çıktınız ortaya. Görüp işittiğim sandığım şey hakkında ne diyorsun?” “Bu sana ne kadar tuhaf gelirse gelsin,” diyor Oidipus, “buraya geldik işte, nasıl olduğunu ben de bilmiyorum.” Konstans düş kırıklığına uğruyor, ama yaşam şaşırtıcı şeylerden yana zengin ve Oidipus’un kendisinden hiçbir şey gizlemediğinden de emin.</p>
<p><br/></p>
<p>Taş ve kütüklerden örülmüş, bir bölmeyle ayrılmış bir kulübeye yerleştiriliyorlar. Artık Antigone’nin kendine ait bir odası var. Yürümeye başlar başlamaz, isteği üzerine Konstans ona gündüz çoban kızlarının, akşamları da çocukların yanında bir iş veriyor.</p>

<p>Oidipus toparlandı. Çevreyi tanımaya çalışıyor ve Konstantin’in getirdiği taşlardan heykeller yontuyor ya da üzerlerine yazılar yazıyor.</p>

<p>Bir süre sonra, Konstans onu çoban başlarıyla birlikte yemeğe çağırıyor. Oidipus’u altı kadınla altı erkek karşılıyor, çünkü Yüksek Tepeler’de işler her iki cins arasında eşit paylaşılmak zorunda. Büyük bir ateş, çalgıcılar, sade ama iyi yapılmış yemekler var.</p>

<p>Yemeğin sonunda ondan şarkı söylemesini istiyorlar. “Bize hikâyeni anlat,” diye ekliyor Konstans, “anlat ki seni daha iyi tanıyalım.” Bunu söyledikten sonra, Oidipus’u ateşin karşısına oturtuyor; alevler Oidipus’un hareketlerinin ihtişamını daha da artırıyor.</p>

<p>Oidipus yaşam öyküsünü okuyor şarkısında, hiç bu kadar güzel şarkı söylememişti, sesi yükseliyor, derinleşiyor, dehşetin ve bilinmezliğin derinliklerine inerek birkaç ışık yansımasıyla dinginliğin kıyılarına ulaşıyor. Durduğunda bir hayranlık mırıltısı kaplıyor her yeri, ardından bastırılmaya çalışılan gülme sesleri işitiliyor. Afallıyor Oidipus, şarkıları asla böyle bir tepkiyle karşılaşmamıştı. Ama, başlarda sinirli ve belki de heyecana bağlanabilecek bu gülüşlerin arkası kesilmiyor. Yayılıyor gülüşler ve o da vücuduyla onlarla birlikte gülmeye kaptırıyor kendini. Evet, cani Oidipus, her yanını saran ve elini ayağını dolaştıran karanlık, kutlayıcı bir sarhoşluğa kapılmış bir halde, olanca gücüyle kendisine gülüyor. Çoban kızlarından biriyle Konstans gelip tutuyorlar Oidipus’u ve o hep gülmeye devam ederken masaya, ötekilerin yanına geri götürüyorlar. Gülüyor, öyle bir gülüyor ki, dehşete kapılan Konstans’la çobanlar duruyorlar. Bir elin bir bezle yüzünü sildiğini hissediyor Oidipus, bir elini Konstans tutmuş, diğerini bir çoban kızı. Kız adamın başını omzuna dayıyor, tıpkı Kalliope’nin yaptığı gibi usul usul sallayarak yatıştırıyor onu. Şöyle diyor: “Şarkın pek güzel, kuşlarınkiyle birlikte dinlediğim en hoş şarkı. Biz kadınlar güldük, çünkü mutluyduk, sen de tam bizim sevdiğimiz türden gerçek bir öykünün şarkısını okudun. Mutsuz bir çocuğun öyküsünü.”</p>

<p>“Sen Grek ülkesinin en büyük şarkıcı ozanısın,” diyor Konstans, “şu ana kadar sana saygı duyuyorduk, seni dinleyince seni sevmeyi de öğrendik. Halkımızın gelenekleri arasında şöyle diyen bir özdeyiş vardır: İnsan düşünür, tanrıça güler. Az önce, planlar yapıp aranmaktan hiç vazgeçmediğini, sonunda da onulmaz bir biçimde kehanetlerin tuzağına düştüğünü bize gösterdiğinde, işte bu gülüş aldı bizi. Alınyazını Thebai’nin dramı, bir devlet sorunu, bir kralla kraliçenin korkunç öyküsü haline getirmek için elinden geleni yapmışsın, oysa Melaneia’nın dediği gibi bu sadece mutsuz bir çocuğun öyküsüymüş. Sen körsün, bu doğru ama aynı zamanda ellerinden güzellik fışkırtmasını da bilen bir insansın, şarkıcı ozansın ve yanında Antigone var. Ama ne suçlarından ne de felaketinden vazgeçmek istemiyorsun sen belki de Oidipus.”</p>
<p><br/></p>
<p>Ertesi gün Oidipus Konstans’a şöyle diyor: “Bana öyle geliyor ki, bizim birbirimizden öğreneceğimiz şeyler var. Eğer bana bir at ya da katır ödünç verirsen, gezintilerinde sana eşlik eder, ülkenizi de daha iyi tanımış olurum.” Konstans memnun, ona bunu önermek istemişti ama bir saygısızlık yapmaktan korkmuştu.</p>

<p>Hemen hemen her gün, yollar çok çetin değilse at üstünde birlikte dolaşıyorlar. Sarp yamaçlara tırmanmak gerektiğinde katırları alıyorlar. Konstans her şeyi kendi gözleriyle görmek istiyor: sürülerin durumunu, otlakların ve ekinlerin durumunu, çobanların dikkatli olup olmadıklarını, kurt ve yırtıcı hayvan tehlikesini, zaman zaman ortaya çıkan çetelerin varlığını, en çok da, pazarlardaki satışların ve dağ topluluklarının bağımsızlığının temeli olan at ve çoban köpeği yetiştiriciliğini.</p>

<p>Bir sabah Konstans çıka geliyor: “Birkaç günlüğüne gidiyoruz, Antigone’ye haber verdim.”</p>

<p>O gün, kara dönüşüveren hafif bir yağmur altında sıradan bir güne benziyor. Akşam karlarla kaplı çatısı kayalık tepelerce rüzgârdan korunan bir kulübeye varıyorlar. Konstans katırları kulübenin tek göz odasından sadece bir parmaklık ve yemlikle ayrılan küçük ahıra bağlıyor.</p>

<p>Yemek işini tamamladıktan sonra, Oidipus şöyle diyor: “Ben sana yaşamımı anlattım, belki de sıra seninkini anlatmanda.” Ocağın karşısına yerleşiyorlar, karanlık bastı bile; Konstans ateşin aydınlığında anlatmaya başlıyor.</p>
</body>
</html>