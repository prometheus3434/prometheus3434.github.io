<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h3>XV<br/>NARSES’İN DİOTİME’YE ANLATTIKLARI</h3>
<p class="gir">O AKŞAM Theseus bizi, Klios’la beni saraya çağırttı. O da bizim gibi, Oidipus ile Antigone’nin Attika içindeki uzun gidiş gelişlerinin sonuna yaklaştıklarını biliyordu. Artık kentten fazla uzakta değillerdi, kendilerini uzun zamandır beklediğimiz Kolonos’a bugün yarın varırlardı. Kral, Kreon’un yönetimindeki bir grup Thebaili askerin sınır boyuna geldiklerini öğrendi. Kreon’un elçi olarak geldiğini söyledi, Theseus da ona geçiş izni vermek zorunda kalmış. Kreon’un bundan yararlanarak Oidipus’u ele geçirmesinden korkuyordu. Buna kalkışması halinde onu durdurması için Klios’un emrine askerler verdi. Klios kabul etti ve askerleri Kolonos’ta, bizimkine yakın bir eve yerleştirdi.</p>

<p>Aylar boyu, Klios, yardımcısı Hippias ve ben, gelebilecekleri her yolda, Oidipus ile Antigone’yi karşılamaya hazırlandık. Başlarda, habercilerimiz aracılığıyla yürüyüşlerinin hangi aşamada olduğunu öğrenebiliyorduk; ama sonra bu gidiş belirsiz bir gezginliğe dönüştü ve nereye varacağı kestirilemez bir hale geldi. Oidipus eskiden yaptığı gibi yol, engel tanımadan dümdüz gidiyordu ve biz Oidipus’un izini bulduğumuzda, Atina’ya girmek yerine onun inatla kentin etrafında dolanıp durduğu izlenimine kapılıyorduk.</p>

<p>Bütün planlarımız altüst olmuştu, Oidipus ile Antigone’nin yolculukları düşündüğümüzden çok daha uzun sürmüştü, onları karşılamak üzere her şeyin hazırlandığı hiçbir noktadan geçmemişlerdi. Çok şükür ki geldikleriyle ilgili bir söylenti yayıldı ülkede, yürekleri bir heyecan kapladı, her yerde o koca körle kızını karşılamak istiyordu insanlar.</p>

<p>İzleri bir süre gözden kaçtıysa da, tekrar saptandı. Habercilerimizden biri genç bir çobanın onlarla karşılaştığını bildirdi. Yolculuk yapan tanrılar gibiymişler. Çok yoksul ama ışık saçan tanrılar, hele yüzündeki o gülümsemeyle genç tanrıça. Çoban onları kulübesine yerleştirmiş. Kulübe Kolonos’a giden uzak bir keçi yolu üzerindeymiş. Habercimiz Oidipus’la Antigone’nin bu gece ya da yarın gelebileceklerini düşünüyordu.</p>

<p>Nöbet tutmaya karar verdik. İlk nöbeti Hippias tuttu, İkinciyi ise, Klios gerektiğinde adamlarıyla birlikte Oidipus’un yardımına koşmak için dinlensin diye ben tuttum. Nöbeti gece yarısı devraldım, evimiz meydana baktığından eşikte durarak her şeyi görebiliyordum. Kendimi göğü perdeleyen bulut yüzünden huzursuz, sinirli hissediyordum. Gecenin bu en koyu saatinde ve bu alışılmadık siste, bizim o küçük meydan bana hiçbir zaman görmediğim kadar ürküntü verici bir açıdan göründü. Ay vurmuştu meydana ve Kolonos heykelinin gölgesi sanki onu ikiye bölmüş gibi duruyordu. Evimizin karşısındaki kutsal koruluktan hâlâ bülbül sesleri geliyordu. Birden Oidipus’la Antigone’nin fazla uzakta olmadıkları duygusuna kapıldım. Orada kesişen iki yolu da görmek için meydanın tam ortasına gittim. Bekleyişim uzun sürmedi, kısa bir süre sonra, yamacın başında sis yüzünden zar zor seçtiğim iki karaltı belirdi. Onlardı, zorla yürüyen, daha doğrusu, birbirlerine dayanarak sürüklenen Oidipus’la Antigone’ydi.</p>

<p>Ayı arkalarına aldılar ve ölçüsüzce irileşen gölgeleri önlerine düştü. Sendeleye sendeleye, bir deri bir kemik bana doğru geldiler, korkuttular beni, ben de aptal gibi gidip evin köşesine saklandım.</p>

<p>Artık ne Oidipus’un o sarsak ve haşmetli adımları kalmıştı, ne de Antigone’nin o güzelim tavırları. Daha dün, genç çoban onları ışıklar içinde görmüştü. Bugünse, sona ermekte olan gecenin içinde solgun görünüyorlar, toz topraktan ve yorgunluktan, belki de korkudan küle dönmüşler. Meydana girmeden önce duruyorlar ve ben Klios’la Hippias’ı uyandırmaya koşuyorum. Büyülenmiş bir halde, üçümüz birden onların o upuzun gölgelerinin titreyerek Kolonos’un gölgesine yaklaşmalarını seyrediyoruz. Bir an, gölgeler, bu düşsel yasağı aşmaya cesaret edemiyorlarmışçasına duraksıyorlar. Sonra daha iri olanı ötekine destek oluyor ve hattı geçiyorlar, meydanın soluk aydınlığında sendeleye sendeleye ilerlediklerini görüyoruz.</p>

<p>Bana sanki hastaymışlar gibi geliyor, ama Klios kulağıma fısıldıyor: “Oidipus hep böyledir. Öylece çıkıp, hiçbir yerinde su bulunmayan bu yola girmiş. Susamışlardır, karınları acıkmıştır.”</p>

<p>İki yolcu karşımızdaki taş sıraya doğru gidiyor. Oidipus şefkatli ve beceriksiz hareketlerle Antigone’yi sıraya uzanmaya zorluyor. Sonra Erinyes koruluğuna yöneliyor ve hiç duraksamadan onların o ürküntü veren mekânına giriyor.</p>

<p>“Ne delilik,” diyor Hippias, “kent halkı onu görür görmez kutsallıkları çiğnendi diye bağırmaya başlayacak ve kral da onları kentten kovmak zorunda kalacak.”</p>

<p>Oidipus geri dönüyor, kızına kutsal kaynaktan su getirmiş, yoğunlaşan sis onları görmemizi engelliyor. Onlara görünmeyi henüz istemeyen Klios, benden Antigone’ye yiyecek götürmemi istiyor.</p>

<p>Surların tarafından ilk gürültülerin, seslenişlerin, canlanan işliklerden gelen bağırışların yükseldiğini duyuyoruz. Az sonra gelip geçenler Oidipus’un yasak ormana girdiğini fark edecek.</p>

<p>Klios’un gönderdiklerini Antigone’ye götürüyorum. Başını koyacak bir şey bile olmaksızın, taş sıranın üstüne uzanıp derin bir uykuya dalmış Antigone. Oidipus lime lime olmuş, leke içindeki harmanisini örtmüş kızın üstüne. Antigone solgun ve süzülmüş, sandallarını çıkarmış, ayakları çamur ve toz içinde.</p>

<p>Onu benim bakışımın mı yoksa Klios’un hazırladığı çorbanın kokusunun mu uyandırdığını bilmiyorum. Beni fark edince şaşırıyor ve biraz da düş kırıklığına uğruyor. Beklediği ben değilim. Sonra tüm kalpleri fetheden o berrak gülüşüyle aydınlanıyor yüzü.</p>

<p>“İşte yardımımıza koştun! Doğrusu karnım aç, susuzluğum da Oidipus’un bana su getirmesine karşın geçmedi, çok susadım.”</p>

<p>Başka hiçbir şey kabul etmeyen ve koruluktan çıkmayı reddeden babasına ekmek götürüyor. Dönüp yanıma oturuyor, iştahla yemek yiyor, yüzüne renk geldiğini görüyorum.</p>

<p>Bir yabancının Erinye ormanlarına girdiği söylentisi yayılmış. Meydanın etrafındaki evlerden korku içinde insanlar iniyor, başka başka insanlarda işliklerden çıkıyor. Çok geçmeden duvarın çevresinde yüz kadar insan toplanıyor. Oidipus’un kutsallığı çiğnemesinin Kolonos ve Atina için kötü sonuçlar doğurmasından korkuyorlar. Kimi tehdit ediyor onu, kimiyse çıkması için yalvarıyor. Oysa hiç karşılık vermiyor, bunun üzerine insanlar oraya girebilen kutsal koruluk rahiplerini çağırıyor.</p>

<p>Etrafımızdaki bağırış çağırış artıyor, işliklerden dülgerler ve taş işçileri koşup geliyor. Bunlar kuvvet kullanmaya alışık, bıçkın adamlar, avaz avaz bağırıyorlar Oidipus’a ve çıkmazsa onu taşlayacaklarını söylüyorlar. O anda bir ezgi yükseliyor, tek bir ses değil, birçok ses bu. Oysa, sisin içinde Oidipus’un pınar başında yalnız olduğu görülüyor.</p>

<p>Bu şarkı, seslerini erkeklere duyurabilmek için sadece müziğin en saf dilini kullanan o yenilmez bakirelerin şarkısı gibi başlıyor. Atina’dan, onun o bereketli topraklarından, tanrılarından, kürekleri yakamozlanan gemilerinden söz ediyor. Onu çevreleyen denizden çıkan taylardan, Kolonos’un onlar için Athena’dan esinlenerek gemi, ondan sonrakilerin de eyeri ve arabayı icat ettiği taylardan.</p>

<p>Biz bu zafer şarkısını yarım yamalak anlayabiliyoruz, bizimkine benzeyen ama gene de farklı bir dilde söyleniyor çünkü. Sözcükler, tonlama, vurgular artık aynı değil. Acaba bu dil geçmişimize mi ait, yoksa bizden sonrakilere mi? Etrafımızdakilerin de, şarkının güzelliğiyle mest olmuş, huzur bulmuş bir halde, benim anladığımdan fazla birşey anlamadıklarını görüyorum.</p>

<p>Rüzgâr çıkıyor, bu tuhaf sabahın sisi dağılıyor, çevriniyor ama büsbütün kalkmıyor. İki kutsal koru rahibi geliyor ve kalabalık geçmeleri için iki yana açılıyor. Tunç eşiğe yaklaştıklarında, sisler içinde Oidipus beliriyor. Siyah göz bandı ve upuzun beyaz saçlarıyla, çok heybetli, her şeyinden yoksun kalmış ama gene de sisle taçlanmış bir tanrıya benziyor. Bir dizini yere dayıyor, rahiplere doğru yakarma duruşuyla eğildikten sonra muhteşem bir vakarla doğruluyor. Allak bullak olan rahipler de, tıpkı bizler gibi, sanki özür dilemek ister gibiler.</p>

<p>Konuşuyor Oidipus: “Karanlığın Çocukları’nın içe dalıp düşünmeyi öğrettikleri bu yere girmem gerekiyordu. Kutsal şeyleri çiğneme diye bir şey yok, gidin kralınız Theseus’a, gelip benimle konuşsun. Onu beklerken, madem mekân da toprağınızın güzelliğini, hoşluğunu ve sitenizi bekleyen sonsuz geleceği övdü şarkılarla, ben, Oidipus, ozan şarkıcı, ben de Atina için ve sizler için son şarkımı söyleyeceğim.”</p>

<p>Sesi önce yorgunluktan ve mutsuzluktan kısık ve tutuk, sonra perde perde yükselmeye başlıyor. Yavaş yavaş, bir zamanlar gündönümü gecesinde, sonra Larissa ve Antigone’yle birlikte birkaç yoksul köy halkının arasında onu dinleyerek geçirdiğimiz onca akşam işittiğim o gürlüğe ve tınılara kavuşuyor.</p>

<p>Daha önce duyduğumuz o gizemli seslere karşılık olarak, onlar gibi Atina’nın zaferini ve talihin ona bahşettiklerini kutlamadı şarkısında. Aklın ışığı ve şarkıcı ozanların ezgileri sayesinde ötekinin içinden fışkırmış olması gereken daha başka, daha gizli bir siteyi anlattı. Atina, diye haber verdi, karada güçlü olacak ve denizlerde de hüküm sürecek, ama bu alanda başka siteler onu geçecek. Ancak Antigone ile Oidipus’un sitenin geleceğini aydınlatacakları zayıf, titrek ve korkusuz ışıkla ölümsüzleşecek. Tarihine soktuğumuz o yakarıcı ve trajik figürler olmasaydı, insanların kalbinde Atina’nın yeri ne olurdu? Siteler ve insanlar karanlık ve önüne geçilmez tutkuların etkisiyle doğar ve şurası gerçektir ki, tutkularla sürüklenen aklın bunlara direnecek gücü yoktur. Ama sabırlıdır akıl, ne yorgunluktan korkusu vardır, ne de yoldaki tehlikelerden. Cesareti yenmekten değil yolun nereye varacağını bilmeden gitmekten ve hiç durmadan başa dönmekten ileri gelir.</p>
<p><br/></p>
<p>Oidipus şarkı söylerken, Antigone’nin yüzü geldiği yola dönük. Birden yüzü aydınlanıyor ve bağırıyor: “İsmene!”</p>

<p>Yokuşun tepesinde, sisin bulanık hareketliliği içinde güzel bir Etna atına binmiş genç bir kızı fark ediyorum. Güzelim sarı saçlarını Tesalya işi bir hasır şapka koruyor. Yanında yaşlı bir köle kadın var ve yolculuk için sade bir kılık seçmiş olmasına karşın, üstündeki her şey bir prenses olduğunu gösteriyor.</p>

<p>İsmene bunca yıllık ayrılıktan sonra babasını ve kızkardeşini kucaklarken ağlıyor. Onları tekrar gördüğü için mutlu, sevinçlerinden duygulanıyor, onları hayal bile edemediği bir keder ve yoksulluk içinde gördüğü için sarsılmış.</p>

<p>Hippias bana, Oidipus’la kızlarının Kreon tarafından kaçırılmasından korktuğu için, Theseus’un Klios’un öngörülen plana göre adamlarıyla birlikte hareket etmesini istediğini bildiriyor.</p>
<p><br/></p>
<p>Oidipus kutsal korudan çıktı. Geleneğe göre Eumenidesler’e bir kurban sunması gerektiğini söylüyor rahipler. Oidipus bulunduğu yerden ayrılamayacağı yanıtını veriyor ve onun yerine kutsal törenleri yerine getirmek üzere İsmene gidiyor.</p>

<p>Kalabalıktan bir uğultu yükseliyor, iki eşlikçisiyle birlikte Theseus geliyor. Her zamanki gibi, tavırlarındaki sadelikten, kişiliğinden yayılan özgürlük ve yücelik havasından çok etkileniyorum. O yaşamına bir kahramanın yiğitlikleriyle başlamış. Şimdiyse, birkaç köy topluluğundan alıp Grek ülkesinin en önde gelen sitelerinden biri haline getirdiği Atina’da sözünün gücüyle hüküm sürüyor.</p>

<p>Oidipus’la Antigone’nin yanına gelince, onları gerçek kimlikleriyle kabul ediyor ve eşiti olarak davranıyor. Onların içinde bulundukları sefil durum çok dokunuyor ona ve Atina’nın kendilerini koruyacağı konusunda güvence veriyor.</p>

<p>Oidipus ona teşekkür edip Kolonos’a sadece ileriyi gören sözler ve işler için geldiğini söylüyor.</p>

<p>Theseus, ki büyüklüğü de buradan geliyor, onun doğru söylediğini ve paçavralar içindeki bu adamla genç kızın gelecekteki sitenin öncüleri olduğunu hissediyor. Hafifçe eğiliyor önlerinde, halkın Neptün’e sunduğu yıllık kurban törenine başkanlık etmek için kente dönmesi gerekiyor. Gidiyor, tuhaf bir şekilde Kolonos’u basan ve güneşin bir türlü delemediği siste kayboluyor.</p>

<p>Oidipus’a yaklaşıp onunla konuşmak istiyorum. O anda Antigone’nin yüzünün gerildiğini görüyorum, “Kreon bu!” diye bağırıp babasını korumak için onun önüne geçiyor.</p>

<p>Dönüp bakınca Kolonos’a giren ikinci yol üzerinde, kalabalık bir birlikle çevrili olduğuna bakılırsa önemli biri olması gereken bir adamın belirdiğini görüyorum.</p>

<p>Tam da Theseus’un beklediği gibi, Kreon, silah kullanmaya hazır olduklarını bildirir biçimde sadece gözlerini açıkta bırakan eğik miğferli askerleriyle birlikte, Atina topraklarına girip Atina kapılarına dayanma cüretini gösteriyor.</p>

<p>Yakışıklı, muhteşem, zarif, tam Antigone’nin sık sık bize tarif ettiği adam. Askerleri yarım daire biçiminde etrafını kuşatır ve halkı geri çekilmeye zorlarken, o hiç duraksamadan Oidipus’a doğru ilerliyor. Sitesiyle ailesinin onun Thebai topraklarına dönmesini dilediklerini söylüyor. Site tüm gereksinimlerini karşılayacak, kızlarınınkileri de, ve bir daha asla Antigone’yle içinde bulundukları bu korkunç sefalet içine düşmeyecekler.</p>

<p>Oidipus hiç sesini çıkartmadan, hiç kıpırdamadan dinliyor onu. Canı sıkılan Kreon durunca da konuşmuyor Oidipus ve yoğunlaşan sisin içinde sessizlik ağırlaştıkça ağırlaşıyor. Kreon üç askerine Oidipus’u götürmeleri için emir veriyor. Askerler Oidipus’u oturduğu ve artık bir parçası gibi göründüğü kayadan söküp alamıyorlar. Vazgeçmeleri üzerine, Oidipus yıllar süren bir çileden sonra durması gereken ve kendisi istemeden hiçbir şeyin onu kıpırdatamayacağı yere geldiğini ilan ediyor. Theseus onu Atina yurttaşı yaptı; onu kabul eden Thebai değil, anısı ve külleriyle zenginleşecek olan Atina. Bu sözleri kalabalığı avucunun içine alan bir etki gücü ve ihtişamla söylüyor. İnsanlar öne atılıyor, şaşkına dönen asker saflarını aşarak Oidipus’la Antigone’nin etrafını sarıyorlar, onları korumaya hazırlar.</p>

<p>Kreon Oidipus’u zora başvurarak götüremeyeceğini görüyor, ama ona İsmene’nin çoktan tutsak edildiğini ve Antigone’yi de götüreceğini söylüyor. Tek koruyucuların olan kızlarının yanına gitmek zorunda kalacaksın, diyor.</p>

<p>Thebaili askerler kendilerini toplamaya başladılar. Kargılarıyla iteledikleri kalabalık tehditkâr homurtular çıkarıyor ve taş toplamaya başlıyor yerden. Antigone araya giriyor, adil olmayan bir çatışmaya neden olmak istemiyor. Özgürce Kreon’un askerlerini izlemeyi kabul ediyor. Oidipus kayanın üstünde hiçbir harekette bulunmuyor, tek söz etmiyor ve bu müthiş sessizliği Thebaililer’in telaşlı hareketlerinin üzerine ağırlığını basıyor. Antigone’nin etrafını çeviriyorlar, ben onun yanındayım, kolumdan tutuyor ve askerler beni hiç dikkate almaksızın ikimizi birden sürüklüyorlar.</p>

<p>Oidipus’un karşısında Theseus’la konuşmak isteyen Kreon var sadece, telaşsız, sakin. Bu görüntüden etkilenen kalabalık kenarda duruyor.</p>

<p>Yürürken, Antigone beni Klios, genç karısı İo ve çocukları hakkında sorguya çekiyor. Onların evlerini yeniden kurduklarını, sürüler edindiklerini ve Klios’un bütün Grek ülkesinde beğenilen, ünlü bir ressam olduğunu anlatıyorum. Yardım çağrısını aldığında, Klios hemen Yüksek Tepeler’e gitmek istemiş. Theseus’un desteğini elde etmek için benimle Atina’ya gitmesinin daha doğru olacağı konusunda İo ikna etmiş onu. Antigone’nin verdiğim yanıtlardan mutlu ve Klios’un yardımına geleceğinden emin olduğunu görüyorum.</p>

<p>Bir kavşakta, İsmene’yi yakalamış olan bir grup Thebaili askere yetişiyoruz. İsmene korku içinde ama Antigone onu yatıştırıyor. O anda, birliğe kumanda eden yüzbaşı beni fark ediyor ve kovmak istiyor. Antigone kararlılıkla karşı çıkıyor buna. Onların yanında kalmama izin vermezlerse, iki kızkardeş yürümeyi reddedecekler ve onları taşımaları gerekecek. Öfkelenen yüzbaşı bir tane çarpıyor bana, inanılmaz bir gözü karalıkla karşılık veriyor Antigone. Yüzbaşı kızın dediğini yapacağını anlayarak, zamanının kısıtlı oluşunun da etkisiyle, yanında kalmama izin veriyor.</p>

<p>Klios’un pusuda beklediği dar boğaza geldiğimizde bir çığlık koyveriyorum. Koca bir taş yuvarlanıyor önümüze ve arkasından bir ağaç devriliyor. Yolun iki yanı da geçit vermez bir halde. Yüzbaşı taşı kaldırmaları için adamlarını gönderiyor. Adamlardan ikisi hemen oracıkta nereden fırlatıldığı belli olmayan ciritlerle yaralanıyor.</p>

<p>Askerler kare biçiminde sıralanıp, yüzbaşının etrafından dolaşabileceklerini sandığı devrik ağaç yönünde geriliyorlar. Bu taraftan çekilmenin olanaksızlığı hemen çıkıyor ortaya.</p>

<p>Antigone araya giriyor, yüzbaşıya dönüyor: “Anlamsız bir emri yerine getirmek için adamlarını öldürtme. Silahlarını bıraksınlar, özgür kalır kalmaz onlara geri verdirteceğim. Ama sen, Thebai’nin onuru adına kendi silahlarını muhafaza et.”</p>

<p>Yüzbaşı tereddüt edince kız öndeki askerlerin silahlarını kendi elleriyle alıyor, ötekiler de kendilerininkini bir yığın halinde yol üstüne bırakıyorlar. Aynı anda boğazın tepesinde adamlarıyla birlikte Klios beliriyor. Yüzbaşının silahlı olduğunu görünce şaşırıyor ve ciritine davranıyor. Antigone bağırıyor: “Ona ben izin verdim.” Klios silahını indiriyor ve koşarak ona doğru iniyor. Mutluluktan uçarak, birbirlerine bakıyorlar. Antigone şöyle diyor: “Ne zaman sana ihtiyaç olsa, ordasın sen, Klios.” Sonra ekliyor: “Yaralılar var.”</p>

<p>Gülüyor Klios: “Antigone’mi unutmadım ben ve onları tedavi etmek için merhemler getirdim yanımda.”</p>

<p>Antigone yaralıların yanına gidiyor, ben de ilaçlardan anladığımdan yaraları sarmasına yardım ediyorum. İsmene Antigone’nin ve onu kurtarmaya gelen adamın gözlerinde okuduğu sevdadan şaşkın. Böyle bir sevdanın olabileceğine hiç inanmazdı o. Oysa, zırhı içinde parlayan bu yarı tanrının karşısında, Antigone’de İokaste’nin güzelliğinden hiçbir şey yok. Kendisi için erişilmez olan bu adamın kalbine ulaşabildiğine göre, daha farklı, daha özgür, kuşkusuz daha dokunaklı bir güzelliği var onun.</p>

<p>Kendisinin giremediği bu dünyada, Antigone’nin Klios’un gözlerinde varolduğunu görmek acı veriyor İsmene’ye. Gene de kıskanmıyor ve Klios’a yollarda dolaştıkları yıllar boyu nasıl yaşadıklarını soruyor. “Antigone dilenirdi, ben avlanır, balık tutardım, bazen de ondan habersiz hırsızlık yapardım. Daha sonra Oidipus şarkı söylemeye başladı ve insanlar biz istemeden verdiler bize.”</p>

<p>Antigone geri dönüyor ve Klios’tan Thebaililer’i salıvermesini istiyor. Adamlar silahlarını geri alıp, teşekkürler ederek uzaklaşıyorlar. Biz tekrar Kolonos’a hareket ediyoruz. Antigone İsmene’nin koluna girerek, Klios’un yanına geliyor. Soruyor ona: “İo da adı gibi zarif mi? Bir ceylan gibi canlanıyor gözlerimin önünde” “Aynen öyle.” “Bana onun hakkında bir şeyler daha anlat.” “Atina’ya gelirken, çocuklarla birlikte onu da getirmek istemiştim. Kabul etmedi, şöyle dedi: ‘Antigone’nin senin küçük nişanlın adını taktığı kızı sevdiğine inanıyorum. Ben de onu seviyorum ve her şeyi ona borçluyum, ama sizin aranıza girmezsem biz birbirimizi daha çok severiz.’”</p>

<p>Antigone duygulanıyor, Klios’a dönüyor: “Bu bir mutluluk düşüncesi ve ben de mutluyum, Klios. İo sayesinde ve yeniden yollarda birlikte olduğumuz için mutluyum.”</p>

<p>Kolonos meydanına vardığımızda, Theseus ile Kreon karşı karşıyalar. Biraz gerideyse, Oidipus görüşmenin sonunu beklemekte.</p>

<p>Theseus, Antigone ile İsmene’nin serbest bırakıldığını görünce bir zafer duygusuyla gülümsemekten kendini alamıyor, ama Kreon’un buna aldırdığı yok. Atinalı askerlerin ve öfke dolu bir kalabalığın kuşatması altında, yapayalnız ama hiç etkilenmemiş gibi duruyor. Atina topraklarına silahlı olarak girdi, sitenin koruması altındakilere saldırdı ve rehinelerini kaybetti. Ama, Theseus’un suçlamalarına ve tehditlerine karşın, artık tek kozunun sıkı bir pazarlık olduğunu biliyor. Herkes karşısındakinin oyunundan haberdar ve onun kazanamayacağını görüyor.</p>

<p>Klios şöyle diyor bana: “Şu üç krala bak! Talih içlerinden ikisine güldü, ama şimdi aralarında ödenecek fiyatın ve kâr payının pazarlığına oturmuş iki yaşlı tüccardan başka bir şey değiller. Sadece Oidipus o erişilmez tacını korumasını bildi, çünkü taç onun içinde.”</p>

<p>Antigone ile İsmene babalarının yanına geçtiler, ellerinden tuttu Oidipus, kızlar iki kumru gibi başlarını omuzlarına yasladılar babalarının.</p>

<p>Tartışma bitiyor ve Theseus Thebaili askerlerin kendisini beklediği yere kadar Kreon’a eşlik etmeye karar veriyor. Antigone’yi çağırıp erkek kardeşi Polyneikes’in gelip yalvardığını, Oidipus’la konuşmak istediğini söylüyor. Kendisiyse Kreon’la birlikte yola çıkıyor; tam kalabalık dağılmaya başlarken, Oidipus ile kızlarının karşısına sislerin arasından çıkan Polyneikes dikiliveriyor!</p>

<p>Boylu poslu, müthiş, silahsız olmasına karşın her şeyiyle yüce bir prensin ve aman vermez bir savaşçının havası var üstünde. Oidipus ile Antigone’yi paçavralar içinde görünce sarsılıyor. Kendini kendi kalesine hapsettiğinden, onları Thebai’den kovduğundan beri başlarına neler gelebileceğini o ana kadar hiç düşünmediği anlaşılıyor. Büyük bir heyecanla Oidipus’un dizlerine atıyor kendini, sarılıyor, bu dizleri gözyaşları içinde öpüyor. Suçunu bağışlaması ve yardımına gelmesi için yalvarıyor.</p>

<p>Oidipus tuhaf bir üstünlükle durduruyor onu, hareketleri ve bütün davranışlarıyla şöyle der gibi: Biliyorum, biliyorum. Oğlu bunu hissediyor ve sakinleşiyor. Oidipus ellerini şefkatle Polyneikes’in yüzünde, güçlü boynunda ve o muhteşem saçlarında gezdiriyor. Şöyle diyor: “Oğlum, sen kralsın.” Onu yerden kaldırtıyor, karşısına dikiliyor, Polyneikes daha heybetli. Oğlunun omuzlarına, beline, uzun ellerine dokunuyor Oidipus, onun heybetinden, gücünden kuvvetinden ve yakışıklılığından sevinç duyuyor. “Sen kralsın,” diyor, “daha fazlasısın, annen nasıl kraliçe idiyse, sen de kralsın. Eteokles’in çekemediği bu işte. O halde, ikiniz arasında anlayışlı olmak ve ruhunun gücüyle barış yapmak sâna düşüyor. Senin gibi gerçek bir kralın, hüküm sürmek için tahta ihtiyacı yok.”</p>

<p>Polyneikes’in bir an için aydınlanan yüzü tekrar kararıyor, Oidipus’un düşüncesini anlayamıyor, onun için fazla yüce bir düşünce bu. Ne müttefiklerini geri gönderebilir ne de ordusunu. Eteokles’i dayanılmaz taht taleplerinden vazgeçirmek ve hakkını savunmak zorunda.</p>

<p>“Barış, oğlum, barış,” diyor Oidipus, “hakkını savaşla savunmaktan vazgeç, hakkın kendiliğinden geri dönecektir sana.”</p>

<p>Polyneikes, babasının varlığıyla adaletten yana olan kendi tarafında görünerek onu güçlendireceğini umuyordu. Oidipus reddederse, ne pahasına olursa olsun sürdürecek eylemini.</p>

<p>Antigone giriyor araya, ailenin başına gelen bunca uğursuzluktan sonra, artık felaketin yolunda yürümeyi bırakması için kardeşine yalvarıyor, Polyneikes gene reddediyor.</p>

<p>O an, Oidipus iki hayırsız oğlunun çılgınlıkları karşısında gazaba geliyor. Anlamak işlerine gelmiyor madem, savaşsınlar öyleyse. Ama bu durumda, Thebai topraklarından elde edebilecekleri tek şey mezarlarının kapladığı alan olacaktır. Son bir kez daha durması için yalvarıyor Polyneikes’e, bu savaşla kendinle birlikte Antigone’nin felaketini de hazırladığını görmüyor musun, diye soruyor. Hayır, bunu göremiyor Polyneikes, karşı çıkıyor, her zaman sevmiş olduğu Antigone’nin taç uğruna giriştiği bu savaşla hiç ilgisi olmadığını söylüyor.</p>

<p>O zaman haykırıyor Oidipus: “Sizler öldüğünüzde, kim kral olacak?” Polyneikes susuyor ve Oidipus devam ediyor: “Kreon olacak. Şimdi bile, ön planda göstermelik olarak Eteokles’le birlikte asıl hükmeden o! Kreon tek hükümdar olarak kaldığında, Antigone’nin yüreğinin susup kalmaya ve onun tiranlığına katlanabileceğini mi sanıyorsun sen?”</p>

<p>Umudu kırılan Polyneikes karşılık vermiyor. Ölüme gittiğini biliyor Oidipus’un, belki de hep bildi bunu, ama yüreğiyle aklı geleceği kucaklayacak ve Antigone’nin kim olduğunu anlayacak kadar geniş değil. Dönüyor, kızkardeşleri sarılıyorlar ona, tutmaya çalışıyorlar ama Polyneikes kollarından sıyrılıp kaçıyor. Kızların ağlayarak onu çağırmaları sonuç vermiyor, bir gölge gibi sisin içinde gözden kayboluyor.</p>

<p>Antigone ile İsmene, kendilerini Klios’un kurtardığını anlatmak için Oidipus’un yanına dönüyorlar. Oidipus Klios’u çağırmalarını ve kendisini onunla yalnız bırakmalarını istiyor.</p>
<p><br/></p>
<p>Daha sonraki olaylarda da ben oradaydım ve bizden ayrıldığı yerin yakınlarına kadar Oidipus’un arkasından gittim. Ama Klios, bütün bu zaman içinde onun yanında kaldı ve benden daha uzak mesafelere kadar eşlik etti ona.</p>

<p>Diotime, onun sessiz kalmak istemesine karşın sözü Klios’a bırakıyorum, Oidipus’un yolculuğunun Atina ve bizler için nasıl bir başlangıç anıtına dönüşerek sona erdiğini sana o anlatsın.</p>
</body>
</html>