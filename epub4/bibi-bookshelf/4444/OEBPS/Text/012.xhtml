<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h3>XII<br/>GENÇ KRALİÇE</h3>
<p class="gir">OİDİPUS, buraya kadar hep halkımızdan ve Adraste’den söz ettim. Kendimi anlatmakta biraz zorlanıyorum, çünkü uzun bir süre çocukluğuma dair hiçbir şey hatırlamıyordum. Belleğimde iki anı kalmıştı yalnızca: Elimden tutan ve beni o çok mutsuz olduğumuz evden uzaklara götüren bir el. Ardından, iki üç yıl sonra, beni koruyan o elin ve o sesin artık yanımda olmadığı o uğursuz gün.</p>

<p>Çocukluğum öksüz bir köle olarak geçti. Üstüm başım bit içinde, koyun güderek, en ağır işleri yaparak, bulduğum her şeyi yiyerek, hayatta kalmak için hırsızlık yaparak, palazlanıp da kimsenin beni dövmeye cesaret edemeyeceği güne kadar itilip kakılıp, dayak yiyerek ayakta kaldım. O zaman, sahibim bir Akha kralının devşirmecisine satmak için beni azat etti. Yani asker oldum ve atlardan çok iyi anlamam sayesinde, büyük bir hızla kralın muhafız birliğinde süvariliğe terfi ettim. Hayatımda hiçbir zaman bu kadar iyi davranılmamıştı bana, hiç bu kadar iyi beslenmemiştim. Kral zor biriydi, arkadaşlar onun sert olduğunu söylüyorlardı ama, yaşadığım onca şeyden sonra bana işler hafif ve disiplin gevşek geliyordu. Özgürdüm, taptığım semiz bir kır atım ve kırmızı püsküllü yüksek bir miğferim vardı, kadınlar hoşlanarak bakıyorlardı bana. Kendimi, babası ne olduğu bilinmez bir felaket sonunda esir düşmüş bir Akha olarak kabul ediyordum.</p>

<p>Zaman zaman beni hüzünlendiren tek şey, o elin, kayıp anne ve babama ait olamayacak o elin anısıydı. Küçücük ve feci şekilde terk edilmişken benim hayatta kalmamı sağlayan o el. Bu bana o pis, ürkek ve sürekli itilip kakılan çocuğu hatırlatan acı bir anıydı. Ama artık böyle değildim ve o dönemde kafamda pek bir şeyler yoksa da, artık kimseden korkum kalmamıştı. Bir gün, başkalarına çok zor görünen ama benim hiç zorlanmadan yaptığım bir talimden dönüşte atımı tımar ediyordum. Bir oğlan gülerek bana yaklaştı, görünce ben de ona gülümsedim. O kadar yakışıklı, o kadar endamlı ve boylu posluydu ki, insan kendi bedeninde onunkinin neşesini ve dolgunluğunu hissetmeden edemiyordu. Şöyle dedi bana: “Sana yardım etmemi ister misin?” Bu beni güldürdü, atımın bakımını daima tek başıma yapmıştım ve kimseye ihtiyacım yoktu. O devam etti: “Biz seninle daha önce de hayvan bakmıştık ama onlar koyundu.” Afalladım, o şöyle dedi: “Kalçanda bir yara izi var, öyle değil mi?” Bir yara izim vardı ama nereden olduğunu bilmiyordum. “Bir kurt,” dedi o, “Sen küçüktün, yetişip sopamla onu kovalamasaydım kalçanı parçalayacaktı. Kurdun bir gözünü çıkardım galiba.” Belleğimin açıldığını hissettim: “Seni de ısırdı mı?” “Evet, ikimizden de çok kan geldi, hatırladın mı?”</p>

<p>Hatırlıyordum! Sağ elini yakaladım, uzun bir yara izi vardı. Bu eli tanıdım, bir zamanların o küçük ama şimdi büyümüş, tıpkı benimki gibi demirden bir el olmuş eliydi bu. Yara izine dokununca bir şeyler itti beni ve eskiden sık sık yaptığım gibi, elini dudaklarıma götürdüm, ikimizin de gözleri yaşla doldu. O anda, benimkinin yanında atını tımar eden muhafızlardan biri benim Adraste’nin elini öptüğümü görünce gülmeye başladı. Adraste dönüp şöyle dedi: “Bu benim kardeşim, gülmeye cüret eden kim?” Bunu öyle bir sesle söyledi ki, münasebetsizin teki olan beriki atını çözdü ve hiç sesini çıkartmadan çekip gitti.</p>

<p>Dudaklarımdan bir soru dökülüverdi: “Neden gitmiştin, neden bıraktın beni?” “Ben seni terk etmedim, ben de senin gibi köleydim. Alıcılar gelmişti, efendi beni sattı, beni hemen alıp götürdüler, ağıla kadar koşmama izin vermediler.” “Ya şimdi?” “Yüksek Tepeler halkı bana özgürlüğümü verdi. Komutanıyım onların.” “Yüksek Tepeler halkı da kim?” “Bizim halkımız, Konstans, bizimle dönmelisin.”</p>

<p>Sordum: “Benim adım Konstans mı?” Akha efendilerim bana başka bir ad takmışlardı, ben de asıl adımı unutmuştum.</p>

<p>“Senin adın bu, sen bir Akha değilsin, eğer istersen bu gece seni götürürüm.”</p>

<p>Dediğini de yaptı, atımı ve silahlarımı aldım, miğferimden Akhalar’ın kırmızı sorgucunu çıkarttım ve Yüksek Tepeler’e yollandık; ağabeyim orada beni Genç Kraliçe’ye takdim ettikten sonra bir süvari birliğinin başına getirdi.</p>
<p><br/></p>
<p>Kendilerine ancak ormanlarımızda direnebileceğimizi akıl eden Akhalar bizi orada yakmaya karar verdiler. Ellerinde meşaleler taşıyan savaşçılar, kundakçılar akın akın Yüksek Tepeler’e saldırdı. Karşılarında gerileyen zayıf savunma birlikleri onları kutsal ormanın içerlerine doğru çekti ve orada gizlendi. Düşmanlarımızın ateşe verdiği ormanlar tutuştu ve korkunç bir şekilde yandı, adamlarımız da yaşadığımız mağaralara ulaştılar.</p>

<p>Ellerinden kurtulduğumuzu gören Akhalar yeraltına inen girişleri buldular ve kalabalıklar halinde içeri daldılar. O an, Adraste hazırlatmış olduğu göçükleri harekete geçirdi. Ben yangın duvarlarını ateşliyordum ve toprağa gömülmekten kurtulanlar bize fırlattıkları alevler içinde mahvoluyordu. Sağ kalanlar bozgun halinde kaçışırken, gece köpekleri dedikleri o sessiz köpekler onları kovalıyordu.</p>

<p>Bu unutulmayacak zaferden kısa bir süre sonra, yaz gündönümü geldi. Adraste halk meclisini topladı, bu büyük güneş olayı vesilesiyle kraliçeye yetkilerini devretmek ve töremize uygun olarak kurban edileceği günü saptamak istiyordu.</p>

<p>Herkesin önünde diz çöktü, boynunu açtı, yanı başına iki ağzı da keskin bir kılıç bırakarak, kendisi için seçtiği ölümü göstermiş oldu. Kraliçe kâhinlerin üçayaklısı üstünde oturmuş, etrafında Antiopia ve rahipler. Neler olup bittiğini anlamaz gibi görünüyor, başı sürekli ve belirsiz bir itiraza terk edilmiş bir halde.</p>

<p>Ayağa kalkıp bağırıyorum: “Siz Akhalar’ı tanımıyorsunuz, onlar daima güçlerini sonuna kadar harcarlar. Yenildiler ama daha kuvvetliler. Geri dönecekler! Kralın öldüğünü bir öğrenirlerse, derhal geri dönerler.” Kraliçe kımıldamıyor, hep o dalgın bakışlarla bakıyor, o çarpık gülüşüne dayanamıyorum artık, daha konuşmak, itiraz etmek istiyorum. Adraste kalkıyor, bana bakıyor, halka bakıyor ve sakinliğiyle bizleri susmaya, kendimizi toplamaya zorluyor, bu arada kendisi de yeniden diz çöküyor. Çöken o uzun ve yatışmış sessizlikte birden Genç Kraliçe’nin ağladığını duyuyoruz. Şöyle diyor: “Daha zamanı gelmedi Adraste. Daha sonra kurban edileceğiz, sen ve ben, adayı savunmak için.”</p>

<p>Yeniden sessizlik çöküyor, kraliçenin kafası gene karıştı ve o ulaşılmaz evrenine geri döndü. Savaşın uzun süreceğini anlıyoruz. Genç Kraliçe’nin iç denizin tam ortasında keşfettiği ve son savunma mevzimiz olan ada da tehdit altında olacağına göre, çok büyük tehlikelerle karşı karşıyayız.</p>

<p>Kraliçe kalkıyor, Adraste’yi de kaldırıyor. Krallık işaretlerini ona geri veriyor, iki ağzı keskin kılıcı teslim ediyor ve biz, sanki çoktan ölmüşler gibi, gözyaşları içinde alkışlıyoruz onları.</p>

<p>Savaş çok çabuk başlıyor, Akhalar yeraltında büyük hazineler sakladığımıza inanmışlar. İnsanlarımızı esir alıyor, mağara girişlerini söylemeleri için onlara işkence ediyorlar. Yıllarca hiç ara vermeden saldırıp duruyorlar bize, ürünlerimizi yağmalıyor, sürülerimizi telef ediyorlar, ormanlarımızdan ne kaldıysa yakıyorlar. Hayatta kalabilmek için, biz de onlar gibi yapmak ve gece baskınları düzenleyerek, bizden çalınan hayvanları ve başka ne varsa onu geri almak zorunda kalıyoruz. Bu savaş onlar kadar bizi de tüketiyor, sürekli kıtlık tehdidi altındayız ve kendimizi sadece savaşı düşünmeye zorluyoruz.</p>

<p>Adraste, mecliste, “Çok yakında biz de tıpkı Akhalar’a benzeyeceğiz,” diyor. Sessizliğini hiç bozmadan orada duran kraliçe bu kez yanıt veriyor: “Biz daha kalabalığız ve müttefikimiz yok. En dayanıklılar oluşmakta olan bir kente gitsinler ve orada demir adamlarla demirden bir site kursunlar. Denizi sevenler bir deniz kentine gitsin. Böylece farklı zihniyetteki bu iki sitede bize destek olacak ve aramızdan ayrılmak zorunda kalanlara yardım edecek gizli müttefiklerimiz olacak.”</p>

<p>Kraliçenin düşüncelerini yürürlüğe koyuyoruz. Aramızdaki en hızlı savaşçılar Pelopennessos’a giderek Sparta birliğinin kurulmasına katkıda bulunuyor. Denize dönmek isteyenler Attika’ya gidiyor ve Atina’nın gelişmesine hizmet ediyorlar. Yerleşme dönemleri boyunca onlara destek oluyoruz, daha sonra da onlar bize yardım gönderiyor. İşte böylece hayatta kalabildik.</p>
<p><br/></p>
<p>Akhalar büyük çabalardan sonra mağara girişlerini zorlamayı başarıyorlar. Böylece karanlıkta ölümüne mücadeleler başlıyor, onları ölüm koridorlarında kaybolmaya terk ediyoruz, tuzağa düşürüyoruz, geçtikleri yerlerde ateş yakarak onları öldürüyoruz. Adayı tahkim etmekte ve savaş tekneleri inşa etmekte olanlar için zaman kazanmak amacıyla ancak adım adım geriliyoruz. Onlar daha kalabalık, daha fazla silahları var. İki yıl sonra bizleri mağaralarımızdan kovalıyor ve iç denizin kıyılarına ulaşıyorlar. Bütün insanlarımız ve tüm malvarlığımız artık adada; teknelerimiz sayesinde daha hareketli olduğumuz ve onların zayıf noktalarına saldırıp çökertmek olanağına sahip olduğumuz için bir süre üstünlüğü elimizde tutuyoruz. Hiç vazgeçmiyorlar, kütükler getirip bir filo inşasına girişiyorlar. Müthiş bir mahmuzla donanmış iki teknemiz var ve onların pek çok gemisini batırıyoruz. Karşı taraf da demir ocakları kuruyor ve bütün gemilerini mahmuzlarla donatıyor. Savaşçılarının, kumsaldaki teknelerinin sayısının arttığını görüyoruz ve son hücumun artık yakın olduğunu biliyoruz.</p>
<p><br/></p>
<p>Bir akşam Adraste ile yaklaşan savaş hakkında tartışırken, kraliçe huzursuzlanıyor. Abuk subuk konuşmaya başlıyor, çığlıklar atıyor, üstünü başını yırtıyor ve onun çıplaklığının hayvani ihtişamı içinde kendinden geçtiğini görüyoruz. Sakinleşiyor, Antiopia giydiriyor onu, dudaklarındaki köpüğü siliyor. Yüzü sakin ve muhteşem; bir kraliçeye yaraşır bir şekilde şöyle diyor:</p>

<p>“Yakında savaş sona erecek. Saldırıya geçtiklerinde sen kurban edileceksin Adraste, ben de öleceğim. Gelmesi gereken kraliçenin geleceği güne kadar Konstans devam edecek. Düşman casuslarına krallık gemisinin hâzineyle birlikte kaçacağı haberini yay. Peşimizden geleceklerdir, biz çağlayana doğru sapacağız ve altına olan o korkunç tutkuları yüzünden, bunu fark edemeyecekler. Gemini onların gözünü kör eden bir cehennem ateşine çevir. Onlar beni izleyecekler, ben de onları kendimle birlikte girdabın içine çekeceğim. Hepsini! Bu bugünden sonraki ikinci gün olacak.”</p>

<p>Susuyor, bakışı donuklaşıyor, gergin ve mağrur hatları gevşiyor. Dudakları yeniden o belirsiz gülümseyişle titriyor. Biz düş mü görmüştük? Karşımızdaki kadın aynı kadın mıydı? Kesin ve yerinde sözleri yeterli, Adraste derhal gerekli emirleri verebilir. Tekneleri Akhalar’ın geçmeye çalışacaklarını bildiği yerin yakınında topluyor. Bunlar Akha filosuna saldıracak, sonra kral ve kraliçe gemiyle kaçarken, onları koruyacaklar. Beni birliklerimizin bir bölümüyle birlikte denize düşenleri toplamak için iç denizin öte yakasına gitmekle görevlendiriyor. Meclisi topluyor, savaşın ertesi gün istilacıların ezilmesiyle, ama bu arada içimizden pek çoğunun da ölümüyle sona ereceğini açıklıyor. Konuşması o kadar kararlı ki, hiç kimse söylediklerini sorgulamayı aklından bile geçirmiyor; hepimiz hüzünle ve sonsuz bir umutla doluyoruz.</p>

<p>Ertesi gün, zaferi kazanacaklarından emin olan Akhalar savaş şarkıları ve naralarla büyük bir şamata içinde gemilerine biniyorlar. Bizim tarafta her şey sakin ve sessiz. Adanın yakınına geldiklerinde, o ana kadar gizlenmiş olan filomuz onları gafil avlamayı başarıyor. Onlara yandan saldırıyoruz ama sadece mahmuzlu krallık gemileri batırabiliyor düşman gemilerini. Ötekiler Akhalar’ın küreklerini kırmaya çalışıyor ve gemilerine bordalıyor. Başlarda bizim lehimize olan savaşın gidişatı onların lehine dönüyor. Birkaç Akha teknesi batırabildik ya da ateşe verdik, ama çoğu da kurtulmayı, bizim teknelere tersten bindirip mahmuzlamayı başardı. O sırada Adraste’den bir emir geliyor:</p>

<p>“Geri çekilin, kraliçeyi koruyun!”</p>

<p>Filodan arta kalan gemiler, krallık teknelerini izleyerek güneye yöneliyor. Adaya çıkartma yapmaktan vazgeçen Akhalar, ötekilerden daha geniş ve daha donanımlı olan ve tıka basa yüklü gibi görünen kraliçe gemisinin iştahlarını kabartan hâzineyi taşıdığı inancıyla, bunların arkasına takılıyor. Krallık gemisi ağır gidiyor ve ona yanaşabilmek için küreklere asılıyorlar. Filodan arta kalan ne kadar gemi varsa Adraste’nin emrini tekrarlıyor: Kraliçeyi kurtarın! Gemilerimiz bir araya toplanıp bir baraj oluşturarak Akhalar’ın geçmesini engelliyor. Önce bizim teknelerimize bindirip batırmaları gerek. Bu arada kraliçenin gemisi hep o aynı muhteşem yavaşlıkla uzaklaşıyor. Filomuzu feda etmemiz Akhalar’ı hâzinenin orada olduğuna iyice inandırıyor. Barajı zorlar zorlamaz kraliçenin gemisini kovalamaya girişiyorlar, iç denizin karanlığında akıntının kendilerini sürüklemeye başladığını fark etmiyorlar bile. Yakına geldiklerinde, Adraste mükemmel bir kesinlikle teknesini çeviriyor ve ilk gelenlerin üstüne saldırıyor. Bir tanesine mahmuzuyla bindiriyor, adamları da pek çok tekneyi haklıyorlar. Artık karmakarışık bir kütle haline geldiklerinde, Adraste teknesinde bulunan yanıcı maddelerin üstüne bir meşale fırlatıyor, tekne ateş alıyor ve alevler düşman gemilerine sıçrıyor. Çok geçmeden, her şey Adraste’nin, adamlarının ve pek çok Akha’nın yaşamını kaybettiği muazzam bir kor yığını haline geliyor.</p>

<p>Karanlıkta dayanılmaz biçimde göz alan bu alevler Akhalar’ı kör ediyor, şiddetlenen akıntıyı göremiyorlar. Yangından kurtulabilen gemiler kraliçenin peşine düşerken kraliçenin gemisindeki kürekçi sayısı da ikiye katlanıyor. Kraliçe hizmetçileriyle birlikte kıç tarafına yerleşmiş, yanındaki kadınlar örtülerini açıyorlar, altın takıları altında çırılçıplaklar. Kraliçe şarkılarla Adraste’nin ölümüne ağıt yakıyor. Yüzü ışıklar içinde, altın maskesinin altında parlıyor. Gözleri ve ağzı Akhalar’ı ölüme çeken iri ve korkunç birer elmas. Yüzü büyüyor, büyüyor, hazine o, hâzineden de fazlası, yüce bir mutluluk vaadi. Düşman kürekçiler tempoyu hızlandırıyor, tekneleri kraliçeye doğru akıyor ama bizim kürekçiler de artırıyor sürati. Çok hantal görünen krallık gemisi akıntının yardımıyla suların üstünde uçar gibi gidiyor. Çağlayanın gürültüsü gelmeye başlıyor ama kraliçenin yüzüyle, çıplak vücuduyla, büyüdükçe büyüyen bakışıyla büyülenen, kendilerini kaybeden Akhalar’ın gözü hiçbir şey görmüyor, kulakları işitmiyor. Gözleri onunkilerin tutsağı olmuş, burun delikleri onun o hoş kokusunu soluyor şimdiden, kulakları onun şarkısıyla dopdolu. Naralar atıyor, arzuyla, umutla ve umutsuzlukla haykırıyorlar. O bembeyaz devasa yüzün kapkara uçurumlarıyla önlerine dikildiğini fark ettiklerinde, kraliçeyi, kraliçenin aşk şarkısını, dişi kürekçilerin eşsiz güzelliğini yuttuğunu gördüklerinde, kendilerini kapıp götüren akıntılardan kurtulmak için artık çok geç. Kürekleri bırakıyor ve dehşet içinde teknelerinin dibine atıyorlar kendilerini çağlayana savrulmadan önce.</p>

<p>O gün bütün Akha donanması mahvoldu, komutanlarından ve savaşçılardan geriye kalanlarsa paramparça ve kanlar içinde daha aşağılarda, yeraltı nehrinin yeniden ortaya çıkıp vadide akıp gitmeye başladığı yerde bulundu. Aynı kıyılarda kraliçeyle yanındakilerin cesetlerini de bulup kaldırdık. Adraste ile teknesini savunanların cesetleriyse alevlerle yanıp kül olmuştu; biz de onların anısına iç denizin kıyısına bir taş diktik.</p>
<p><br/></p>
<p>Kraliçe ile Adraste’nin zafer getiren ölümleri bizim için hem bir barış, hem de bir yas ve derin bir acı döneminin başlangıcı oldu. Onların yüce kişilikleri önümüzü açıyor, gelecekte bize yol gösteriyordu, ama onların yokluğunda bir türlü teselli bulamıyorduk. Ben ne Adraste’nin varlığının, bedeninin ve ruhunun alevler tarafından yutulup kül haline geldiğini kabullenebiliyordum, ne de yeniden ve bütün yaşamım boyunca elinin desteğinden yoksun kalacağımı. Kraliçenin o belli belirsiz tebessümünü, sanki başka bir dünyaya aitmiş de bizlerin dünyasında yolunu şaşırmış gibi duran o tatlı mahcubiyetini de özlüyorduk. Yüreklerimizin derinliklerinde hepimiz, tepelerin yamaçlarında ya da adanın yollarında onun esirgeyici varlığını bulmayı umut ediyorduk.</p>

<p>Acım, şaşkınlığım o kadar derindi ki, kraliçenin bana verdiği naiplik görevini üstlenemeyeceğime inanıyordum. Bir yetersizlik duygusuyla eziliyordum ve görevlerimi bırakmak için meclisi toplamayı düşündüm.</p>

<p>İşte o sırada Antiopia imdadıma yetişti. Savaş yıllarında, bozgun ve büyük tehlike anlarında, kraliçe zaman zaman başımıza geçer savaşırdı. Adraste’nin ve meclisin tavsiyesi ile adada daha çok kalıyor ve orada halkın yüreği ve umudu oluyordu. Antiopia onun yanındaydı ve kraliçenin o karmakarışık ve uzun kesintilere uğrayan esinlerini, içine doğan şeyleri Adraste ve bizler için anlaşılır kılıyordu. Bu yüzden kraliçenin pek çok sözünü duyup işitmiş ve belleğinde saklamıştı. Bunlar hayal ve düş kırıntıları, Adraste’nin yanında savaşırken aklına geliveren düşünceler ya da yeraltı denizinin sularında tek başına yüzdüğü o uzun saatlerin ürünleriydi.</p>

<p>Önünde yaşayacak pek az zamanı kalmış olan Antiopia, benim naipliği kabul etmek istemediğimi anlayınca gelip evime yerleşti. Beni yüreklendirmek için, kraliçeyle yalnızlarken onun ağzından kaçıveren sözleri aktardı. O an ekmek tadında ve basitliğinde bir düşünce evreni açıldı önümde. Halkıma geri döndüğümden beri, Adraste’nin ve insanlarımızın sevgi dolu yakınlıkları beni geliştirmişti. Bununla birlikte, savaşta aslolan sonuca gitmekti; farkında olmaksızın, buna bir Akha özelliği gözüyle bakıyordum. Antiopia kraliçenin bir sözünü aktarırken işte bunu görmemi sağlamıştı: “Konstans çok cesur ama Akha dilini konuşuyor ve halkımıza Akha düşüncelerini sokuyor.” Taş kesilmiştim, haykırdım: “O halde kraliçe hiç sevmiyordu beni!” Güldü: “Seni çok severdi. Adraste’yi sevdiği kadar severdi.” Buna inanamıyordum, ama o bu sevgiyi kanıtlayan o kadar ayrıntı anlattı ki, kuşkulanmam olanaksız hale geldi.</p>

<p>Ona Akha dilini nasıl konuştuğumu sordum, o da bana savaş ruhunun düşüncelerime egemen olduğunu gösterdi: “Dinlemiyorsun, ötekilerle konuşmuyorsun. Tartışıyorsun, ikna etmek, tanımak ve yönetmek istiyorsun.” “Ama, Antiopia, halkı yönetebilmek için tanımak gerekir.”</p>

<p>Şöyle yanıtlıyordu: “Tanımak iyidir, ama kraliçe asla bunun gerektiğini söylemezdi. Bu bizim dilimize özgü değil. Bu ‘gerekir’ lafı, üstlendiğin bu görev Akhalar’a özgü işte. Ne zaman ihtiyaç duyduysa kendiliğinden öğrendi kraliçe. Ağzından dökülen unutulmayacak sözler, yaptığı büyük işler öylece geliverdi ona.” “Eylem için hazırlanmak, çalışmak gerekir Antiopia.” “O olacaklara daima hazırdı, onda hiçbir red yoktu çünkü. Sadece geleceğin belleği vardı, Tanrıça’nın işlediği belleği.” “Tanrıça’ya inanıyor muydu? Hiç söz etmedi bundan.” “Bunu söylerken, Konstans, inananları inanmayanların karşısına koyuyorsun, işte burada kraliçe senin Akha dilini konuştuğunu söylerdi. Ona inanan Ulu Tanrıça’ydı, tıpkı şimdi de kuşkularına karşın sana inandığı gibi. Kraliçe Tanrı’ya inanmıyordu, onu varlığında ve kabuğuna çekilişlerinde yaşıyordu.”</p>
<p><br/></p>
<p>Bir gün Antiopia şöyle dedi bana: “Kraliçe senin evlenmeni isterdi Konstans. Çok istiyordu bunu. Kızların, oğulların olsun, senin ve Adraste’nin kanı halkımızda devam etsin isterdi. Aç gözlerini, ruhunu aç, seçeceğin, seveceğin kız bizim aramızda.”</p>

<p>Antiopia’ya inandım, ruhumu ve gözlerimi genç kızlara açtım, ülkemizin dört bir yanını dolaştım. Aşkıma rast geldim, çocuklar verdi bize ve eşim Kallia’nın onlarla konuşmasını dinleye dinleye dilimizin ruhunu ve aramızdaki rolünü anlamaya başladım.</p>

<p>Bir gün pek çok insanımızın yaşamına mal olan bir sınır olayının ardından, Akhalar’a olan nefretim hiç olmadığı kadar şiddetle kabardı içimde. Antiopia’ya sordum: “Kraliçe de benim kadar nefret eder miydi Akhalar’dan?” Kallia ile birlikte gülmeye başladılar ve Antiopia şöyle dedi bana: “Kraliçe varolma hakkımızı savunuyordu ama Akhalar’dan nefret etmiyordu. Onların gaddar ama yiğit olduklarını söylerdi. Altına ve güce olduğu kadar güzelliğe de düşkün olduklarını, çok kötü de konuşsalar dilimize vurgun olduklarını. Aslında, derdi, farklılıklarımıza ve savaşmamıza karşın, artık biz tek bir halkız.”</p>

<p>Aptallaşmıştım, Akhalar’dan çok çeken ve bir yığın Akha’yı da ölüme göndermiş olan kraliçenin onlarla aynı halktan olduğumuzu düşündüğüne inanamıyordum.</p>

<p>Kısa bir zaman sonra Antiopia öldü ve biz bu son bilgelik pınarını da kaybetmiş olduk. Rahibeler kraliçenin ve onun sözlerini geçmişin dersleriyle bir araya getirdiler. O zamandan beri hiçbir yaratıcı söz yerini alamadı onların. Halkımız bağımsızlığını korudu, yeraltı denizinin kıyılarında yeni kaynaklar buldu ama artık esin kaynağından yoksundu. Eksiğimiz sadece nüfusumuz değil, bir zamanlar bizi esinlendiren şarkıcı ozanlar, kadın ve erkek kahramanlardı. Ve bunları da bize sadece bir kraliçe geri getirebilirdi.</p>

<p>“Soru nedir,” diyor Oidipus, “öykünün bana sormak istediği?”</p>

<p>Antigone’yi o partal ve yağmurdan sırıl sıklam olmuş giysilerinin içinde, Konstantin’in katırına binmiş gelirken görünce, şöyle düşündüm: Belki de gelmesi gereken o.</p>

<p>Aylar geçti, Antigone’yi hemen hemen her gün görüyorum. Onun sana nasıl baktığını, yazı yazıp yontular yaptığını, çoban kızlarıyla birlikte ağıllarda çalıştığını gördüm. En çok da, çocuklarımıza şarkı söyletirken ya da öyküler anlatırken dinlemeye gidiyorum onu ve gitgide daha sık şöyle diyordum kendime: Bu o...</p>

<p>Ara sıra, gelecek olanın bir batış olduğunu, halkımızın o engin Akha denizinde boğulması demek olduğunu da düşünüyorum. Reddetmiyorum bu düşünceyi, ama naiplik görevim bunun olmaması için her şeyi yapmaktır. Tehlike mevcut. Yoksulluk ve sık sık da açlık kuşatıyor çevremizi.</p>

<p>“Neden,” diyor Oidipus, “yeraltı denizinden sağladığınızın fazlasını en yoksul komşularınızla paylaşmıyorsunuz?”</p>

<p>Ben artık insanlara fazla güvenmiyorum, Oidipus, belki de böyle bir riski göze alabilecek kadar kendime de inanmıyorum. Akhalar güvensizliğimi hissedecekler ve onlar da sakınacaklardır benden. Yalnızca büyük bir kraliçe, bir kadın kahraman, bizim ve Akhalar’ın yüreklerini arındırarak bizleri içimizdeki karşılıklı korkulardan kurtaracak eylemleri gerçekleştirmemizi sağlayabilir.</p>

<p>Bu kadın kahraman Antigone. O senin için avuç açıp dilenmiş ve senin peşinden gelmek için her şeyini kaybetmiş, her şeyini tehlikeye atmış. Senin yüzünü kaplayan o tüyler ürpertici baba katili ve annesiyle yatan evlat maskesini sabırla yıkamış. Akhalar’la akrabalığı korkunç bir şey olarak gören bizimkiler, özellikle de kadınlarımız onun sayesinde seni anlayıp sevebildiler.</p>

<p>Antigone çocuklara dilimizi, efsanelerimizi, atalarımızın tarihini anlatıyor; Dul Kadın’ın katlinden bu yana hiç kimse yapamamıştı bunu. Eğer mirasımızı aktarabilecek biri varsa, bu odur. Ona neredeyse kayıp olan bu hâzineyi hangi kaynaklardan aldığını sordum, şöyle yanıtladı beni: “Oidipus’un şarkılarını dinlemekten.”</p>

<p>“Antigone kraliçemiz, sen de en büyük şarkıcı ozanımız olarak onun yanında kalırdın, bizim için ve bütün Grek ülkesi için gelecek aydınlanırdı. Ama sen hâlâ Atina’ya mı gitmek istiyorsun?” “Oraya çağrıldığımı hissediyorum.” “Kim tarafından, Theseus mu?”</p>

<p>Oidipus bilmiyormuş gibi bir hareket yapıyor: “İç denizi geçerken, ağabeyini Genç Kraliçe’ye bağlayan o görünmez bağ gibi bir bağ tarafından.” “Antigone’yle konuşabilir miyim?” “Konuşmalısın,” diyor Oidipus.</p>
<p><br/></p>
<p>Ertesi gün dönerlerken, birlikte yaşadıkları sevinç ve kederin izleri üzerlerinde hâlâ canlı. Sonrasında ise sadece o uzun yol, ağırlaşan, yağmura çeviren kar, görünen şeylerin olup bitişi, kesinliklerin ve belirsizliklerin karanlığı var.</p>
<p><br/></p>
<p>Konstans Antigone ile konuşmadan önce birkaç gün geçmesini bekliyor. Bunun için hiçbir hazırlık yapmıyor, ciddi havalar takınmadan, her zamanki sadeliğiyle giriyor konuya. Karısı Kallia’nın Konstantin’in ablası ve Antigone’nin yakın arkadaşı Arga’nın önünde.</p>

<p>“Halkımızın bir kraliçeye ihtiyacı var, yirmi yıldır bekliyoruz onu. Sen geldiğinden beri, içimizden pek çok kişi beklediğimizin sen olduğunu düşünüyor. Bize evet dersen, meclis seni kraliçemiz yapacak. Bu bizler ve Akhalar için bir mutluluk olacak, çünkü belki de sen savaşın yeniden başlamasını önleyebileceksin.”</p>

<p>Antigone’nin şaşırdığı ve hiçbir zaman böyle bir rol üstlenmeyi düşünmediği görülüyor: “Çok büyük bir onur bahşediyorsunuz bana. Ya babam?” “Onun esinlenmelerine de ihtiyacımız var. Oidipus bizlerin yanında bir sığınak buldu. Burada seninle birlikte kalırsa, bir halka da kavuşmuş olacak.” “O zaman yollarda olmayacak. Sen, Konstans, onun dostusun, sence yollardan vazgeçebilir mi o?”</p>

<p>Konstans şaşırıyor, bu soru altüst etti onu. Kallia ile Arga’nın gözlerinde bunun Antigone’nin yanıtı olduğunu okuyor. Onun kadar iki kadının da beklediği ve onun gibi üzüldükleri yanıtı. “Ben bizleri fazla düşündüm,” diyor, “seni fazla düşündüm. Sense bana Oidipus’un yolunun duramayacağını gösterdin.”</p>
</body>
</html>