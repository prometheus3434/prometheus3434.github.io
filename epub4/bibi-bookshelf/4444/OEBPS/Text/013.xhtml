<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h3>XIII<br/>GECENİN KÖPEKLERİ</h3>
<p class="gir">BİR sabah Konstans, kulübelere çıkan yolun altında ağır biçimde silahlı on iki Thebai askerinin durduğunu görüyor. Oidipus ile Antigone’yi uyardıktan sonra, askerlerle konuşması için Konstantin’i gönderiyor. Kral Eteokles’ten Oidipus ile Antigone’yi Thebai’ye geri götürmek için emir almışlar. “Ya reddederlerse?” “Zorla bulur götürürüz onları.”</p>

<p>Konstantin’in anlattıklarını dinleyen Konstans gülümsüyor: “On iki adam ha! İşte Thebai kibri. Bunu köpeklerinle hallet ve birkaç okçu dik.” Oidipus’adönüyor: “Onlara kabul ettiğini söyleteyim mi?” “Evet,” diyor Oidipus.</p>

<p>Konstantin askerlerin yanına iniyor ve Oidipus ile kızının kralın emirlerine uyacaklarını söylüyor. Geri dönüp bir sınır taşına oturarak ıslık çalmaya başlıyor. Yolun yukarısında, Antigone’nin kılavuzluğunda Oidipus görünüyor. Sanki Yüksek Tepeler ıssızmışçasına başka hiç kimseyi görmüyor askerler. Hiç rüzgâr yok. Bununla birlikte, kulübelere giden yolun etrafındaki boylanmış otların kımıldadığı görülüyor. “Bakın!” diyor askerlerden biri. Başlarındaki asker dönüyor ve sessizce yaklaşan kara sırtlar ve başlar görüyor. “Bu onların köpekleri,” diyor, “gecenin köpekleri; kargılarınıza davranın.” On iki uzun Thebai kargısı, tehditkâr bir havaları olmayan ama yirmiden fazla sıra oluşturarak yolu derinlemesine kesen köpeklere doğruluyor ve Oidipus ile Antigone’yi durduruyor. Oidipus ile Antigone aralarından geçmeye çalışıyor ama köpekler saflarını sıkılaştırarak geri çekilmeye zorluyor onları.</p>

<p>Konstantin uzaklaşıyor, askerlerin başı bağırıyor: “Çağırın şu köpeklerinizi!” Omuz silkiyor, yapamam der gibilerinden bir işaretle, çekip gidiyor. Şimdi Oidipus, Antigone ve askerler arasında yüzlerce köpek var. Askerler köpeklerin sessizliğinden, birlikte hareket etmelerinden ve kendilerine komut verecek herhangi bir insanın bulunmayışından etkilenmiş durumdalar. Başları Oidipus ile Antigone’ye bağırıyor: “Gelip alacağız sizi!” Adamlarına saldırıya hazır olmalarını emrediyor. Saldırmaya hazırlanıp kargılarını eğmeleriyle birlikte, bir sürü köpek daha saklandıkları yerden çıkarak, arkadan saldırıyor askerlere. Pek çok adamı ısırıyorlar, üç köpeğin saldırısına uğrayan bir asker kargısını kaybederek yere düşüyor. Bir emir çınlatıyor etrafı, askerler birkaç adım geriliyor ve yaralıyı ortalarına alarak bir kare şeklinde diziliyorlar.</p>

<p>Antigone manevranın mükemmelliğini görünce sevinç kaplıyor içini, Thebai usulü demir perde kapandı. Köpeklerin her saldırışında, bütün askerler, her birinin diğerini koruduğu tek bir hareketle, mızrak ve kalkanlarıyla karşılarına dikiliyorlar onların. Birçok köpek öldürüyorlar, ama ulaşılamayacak mesafede daha başka köpekler bekliyor ve yerlerinden hiç ayrılmıyorlar. Oidipus ile Antigone’yi aralarına alan köpekler onları karşı konulmaz biçimde yokuş yukarı çıkmaya zorluyorlar.</p>

<p>Askerler adım adım yolun ağzına kadar geriliyor, o zaman köpekler de yüksek otların arasına, kuytulara dönüyorlar. Askerlerin başı, açılan yolda yaralı askerin kaybolan kargısını görüyor. Alması için bir adam gönderiyor oraya. Daha asker oraya doğru iki adım bile atmamışken yirmi kadar köpek yolunu kesiveriyor. Adam arkadaşlarının yanına dönene kadar ürkütücü bakışlarıyla bekliyorlar, sonra kayboluyorlar gözden.</p>

<p>Oidipus ile Antigone kulübelere kadar çıktılar. Canlarını yakan ısırıklar, yol üstündeki üç köpek leşi ve güneşte parlayan kargı olmasa, hiçbir şey olmadığına inanacak Thebaililer. Hafifçe dönüp bakıyorlar, başları eğik, kulakları köpeklerin o ürküntü verici sessizliğiyle dolu. Köpekler orada oldukça, diyor başları, onları alıp götürmemiz olanaksız; bir ordu gerek bunun için. Thebai’ye bir haberci göndereceğim, kararı kral versin.</p>
<p><br/></p>

<p>Arga iki kadın, iki de erkek okçuyla gelip Antigone’yi buluyor: Thebaili mızrakçıların nasıl manevra yaptıklarını ve köpeklerin ani saldırısına uğradıklarında nasıl karşılarına dikildiklerini gördük. Konstantin bize senin kargı talimleri yaptığını ve bize Thebai usulü demir perde örmesini öğretebileceğini söyledi.</p>

<p>Okçu kızlardan biri, Thebaili’lerden alınan kargıyı ona veriyor, uzun, ağır bir kargı bu, bir zamanlar olduğunun aksine, ne ellerine sesleniyor artık ne de yüreğine. “Sizler,” diyor, “kargının üstünlüğüne mi inanıyorsunuz? Thebaililer’in geçmesini köpekler engelledi.” “On iki kişilerdi,” diyor genç kadın, “iki yüz kişi olsalardı, köpeklerin fazla bir etkisi olmazdı.” “Biz,” diyor Arga, “senin bizim kraliçemiz olmanı umuyorduk ve senin sayende Akhalar’la kalıcı bir barış yapabilecektik. Sen reddettin. Akhalar yeniden saldıracaklar. Onları öyle bir bozguna uğratacak durumda olmalıyız ki, Atinalı ve Spartalı dostlarımız yardımımıza yetişecek zamanı bulabilsinler. Bunun için, Thebai gibi, bizim de mükemmel bir piyade sınıfına sahip olmamız gerek. Yardım etmelisin bize.”</p>

<p>Yıllar var ki, hiçbir silaha dokunmamıştı Antigone, Klios’un ciritine bile. Gemlenemez silah tutkusunu unutmuş değil. O kulübenin gölgesinde Oidipus ile oturmuş Yüksek Tepeler’in eski şarkılarını yazarken, neden gelip huzurunu kaçırdılar sanki? Bu iş Thebai usulü demir perdeden daha önemli değil mi? “Hayır,” diyor Arga. Derin vadilerde mutluluğun ne demek olduğunu bilen Arga.</p>

<p>Antigone Oidipus’a dönüyor, adam suskun. Bu sessizliğin, onun bu öneriyi içten içe çoktan kabul ettiği anlamına geldiğini biliyor. İçini çekiyor ve üzgün üzgün şöyle diyor: “İstediğinizi yapacağım, ama çalışmam gerek. Yirmi gün sonra tekrar gelin, size bildiklerimi öğreteceğim. Ama, Arga, mutluluğun iyi kargı kullanmaya bağlı olduğunu mu sanıyorsun sen?” “Mutluluğun değil, Antigone, hayatta kalmanın.”</p>
<p><br/></p>
<p>Antigone, her sabah silah taliminin bütün girdisini çıktısını, bütün o ağır kargı ve kalkan çalışmalarını tekrarlıyor. Oidipus yanında ve onu yönetiyor. Ona ritim veriyor, tempoyu korumak için bazı unutulmuş havaları hatırlatıyor. İlk günler, hamlamış gibi hissediyor kendini Antigone, hırçın, daha çok da gülünç. Sonra yavaş yavaş jestleri, ağırlığını kaydırmayı, durulacak ve hiç terk edilmeyecek en uygun yeri anımsamaya başlıyor. Oidipus, asasını yere vurarak ya da iki taşı birbirine çarparak kanının o zalimce alkışını hızlandırıyor ve bacak hareketleriyle dünyayı dans ettiriyor.</p>

<p>Yirmi gün sonra okçuları çağırtıyor Antigone. Altı kadın, altı erkek, on iki kişiler, Arga’nın aralarında olmadığını sevinerek görüyor. Mutluluk için, çocuk ve tay yetiştirmek için ihtiyatta bırakılan Arga’nın.</p>

<p>Bunlar savaşta usta kadın ve erkekler, çok iyi yetişmiş atletler ama ilk sabah çalışmasının ardından canları çıktı. Kargı taliminde başka kaslar çalışıyor, sakınımı, ataklığı, öfke ve gücü başka bir tarzda ve başka başka ritimlere göre ayarlamak gerekiyor. Daima diğer kaslarla birlikte olan bir kas olduğunu, bütün bileşenlerinin uyumu halinde bazı anlarda gücü dayanılmaz olan büyük bir demir kütlesinin, hiç durmamacasına devinim halinde ama her an kontrol altındaki bir parçasından başka bir şey olmadığını hatırlamak gerekiyor. Kişinin tepeden tırnağa kendisi, tepeden tırnağa devinen, dehşeti ve sınır tanımaz hazzından bir silah dansı yaratan bir başkası olması gerekiyor. Gerçekleştirilmesi gereken tam bir dönüşüm. Antigone her gün kendini ona bırakmış on iki bedenin çektiği acıyı gördüğünde, yavaş yavaş başkalaştıklarını ve gün be gün bir tutku haline gelecek bu çetin sanatta ustalık kazandıklarını hissettiğinde, bunu anlıyor.</p>
<p>Mutlulukla, Konstantin’in, Arga’nın ve karacaların oynaştığı vadilerin mutluluğuyla bağdaşabilir mi bu? Elbette hayır, ama Antigone’nin içindeki çıkmazla, ilk başlarda onun ve savaşçıların çalışmalarını dikkatle izleyen Oidipus’un iç çıkmazlarıyla şaşırtıcı bir uyum içinde her şey. Oidipus sonraları gelmez oldu, Antigone taşlar ve onunkini taklit eden haykırışlarla talimlere ritim vermek zorunda kaldı. Ona neden artık gelmediğini sorduğunda, şöyle yanıtladı Oidipus: “Artık bana ihtiyacın yok ve bu çok hoşuma gidiyor. Çok, pek çok!”</p>
<p>Talimlerde ilerleme kaydettikçe, Antigone de eski zevklerinin, silah çılgınlığının nüksettiğini hissediyor. Eteokles, Polyneikes ve Thebaili oğlanlarla, aralarında tek kız olarak talim yaparken görüyor kendini. Polyneikes daha ustaydı, Eteokles hiç katlanamazdı buna. Çarpışan, kalkanlara vuran kargıların gürültüsü ve bir kez daha kardeşi tarafından sıkıştırıldığında ya da hatalı bir hareketinden yararlanıldığında, Eteokles’in öfkeden bağırması hâlâ kulaklarında.</p>
<p>Polyneikes! Onunla dövüşmeyi ne kadar da severdi. Gücünü göstermek istememesi kızdırırdı Antigone’yi. Ama bir gün güzel bir çalımla kargıyı yiyince, tutamamıştı kendini; incecik, ele avuca sığmaz Antigone, Polyneikes’in şiddetini içinde toplayıp ona karşı yönelterek kafa tutmuştu ağabeyine. Mücadele uzun sürmüştü ve birden durmuştu Polyneikes. Şöyle demişti: “İnanamıyorum, öğrencim bana yetişmiş.” Oidipus’unki gibi güzel gülüşüyle gülmüş ve gidip su testisi ile kupayı getirmiş, her zaman yaptıkları gibi su içmişlerdi kupadan. Kargısıyla, karşısına dikilen ve her sabah biraz daha direnen öğrencisine saldırırken, bir yandan da o günün bir zafer günü olduğunu düşünüyor Antigone. Çılgın Antigone’nin saçma zaferi; birden boşanan olanca gücüyle rakibini yere seriyor, onu yaralamış olmaktan korkuyor, bakıyor ki hayır, tepeden tırnağa silahla donanmış, kan ter içinde, öfkeli ve dövüşe başlamaya hazır kollarında sıkıyor onu.</p>
<p>O kız, diye düşünüyor, o kız yakında hazır olacak. Öldürmeye hazır, bacak oyunlarıyla, Thebai’nin çılgınlık oyunuyla ölmeye hazır.</p>
<p><br/></p>
<p>On iki savaşçıyı yetiştirmek uzun sürdü ama artık her biri ders vermeye hazır, böylece bir çarpışmada kesin müdahalede bulunabilecek bir birlik oluşturulacak. Yüksek Tepeler’deki besicilerin ve çobanların ağır bir geçiş vergisi karşılığında, hayvanlarını Grek ülkesinden ve Asya’dan gelen alıcı ve satıcıların toplandıkları Mavi Vadi pazarında satmak için Akha topraklarından geçişlerine izin verildiği dönem yaklaşıyor. Sürücülerin geçirilmesi, Konstantin’le çobanların da yardımlarıyla, Oidipus ve Antigone’nin Thebaili askerlerin kontrolünü atlatmaları için son fırsat.</p>

<p>Bir yıldan fazla bir zamandır kendilerine kucak açmış olan Yüksek Tepeler’den ayrılırken yürekleri düğüm düğüm. Gene de tekrar yola çıkmaya can atıyorlar.</p>

<p>Oidipus kara bir taştan, üstünde uyanmakta olan bir yüzün yer aldığı bir sınır taşı yonttu. Yola çıkmadan önce, geldikleri gün Konstans’ın onlara yardıma geldiği yere dikdirtti onu. Mükemmel biçimde perdahlanan heykel güneş doğarken aydınlanıyor. Konstans şafakta Oidipus ile birlikte taşı görmeye gidiyor. Taş ışıldadığında gözleri kamaşıyor ve o kara taş eski haline döndüğünde altüst oluyor. Şöyle diyor: “Esinlenme anlarındaki Genç Kraliçe gibi, Adraste gibi yanıyor. Onları tek bir taşta birleştirmeyi nasıl başardın?” “Ellerimle onların öykülerini dinleyerek,” diyor Oidipus.</p>

<p>Konstans Oidipus’un ellerini alıyor ellerine, bir zamanlar Adraste’nin elini ve o eldeki uzun yara izini öptüğü gibi öpüyor onları.</p>
<p><br/></p>
<p>Mavi Vadi’ye doğru yola çıktılar, Konstantin sürüleri güdüyor, çoban kılığındaki Antigone ona eşlik eden delikanlılardan birinin kılığına girdi. Tanınması işten bile olmayan Oidipus’u bir arabaya sakladılar.</p>

<p>Hareketlerinden önce, Antigone Klios’a içinden bir mesaj gönderdi. Onun bu mesajı aldığından ve elinde oldukça, yolda karşılaşacakları terslik ve tehlikelerde yardımlarına koşacağından emin.</p>

<p>Bir boğazın tepesinde, Thebaili askerler nöbette. Oidipus’un bulunduğu araba Konstantin’in sürüleriyle çevrili, askerler yaklaşmadan geçiş izni veriyorlar.</p>

<p>Akşam, bir sonraki boğazda mola veriliyor. Ertesi gün Konstantin sürülerle birlikte ovaya inerken, Oidipus ile Antigone dağları aşmak zorunda. Ayrılığın acısı üzerlerine çöküyor. Oidipus hüznü dağıtmak için şarkı söylemeyi öneriyor. Keyiflendiler, yüzleri ışıldıyor. Soruyor Oidipus: “Size ne söyleyeyim istersiniz?” Konstantin şimdi Antigone’nin varış ve ayrılış yerini belirten yüksek taş figürü düşünüyor: “Genç Kraliçe’nin veda şarkısını söyle bize Oidipus.”</p>

<p>Oidipus da Adraste’nin yüceliğini ve Yüksek Tepeler’in tehdit altındaki tarihini mi düşündü acaba? Başlıyor şarkıya:</p>


<p class="epi2"><br/></p>
<p class="epi2">Sen, aklın karışıklığında ve bedenimdeki sevinçle kral yaptığım</p>
<p class="epi2">Benimle sürüklendin ve gidiyorsun, o büyük ateşin kıvılcımı&nbsp;</p>
<p class="epi2">Mağrur ruh, savaşçı ruh, şu son anda şarkılar söylerken ben,</p>

<p class="epi2">Şu açgözlü adamları yitip gidecekleri yere götürerek, düşmanımız olduklarını sanarken onlar.</p>

<p class="epi2">Altına batmış tüm bedenimle gözlerine sesleniyorum onların ve parlıyorum, arzularını ölüme doğru çekmek için yanıp tutuşuyorum.</p>

<p class="epi2">Ben, adsız ve belleksiz kraliçe, tutsak, kaçak, eski cinayetin sillesini yemiş</p>

<p class="epi2">Zaman zaman o titreyen ellerimle bilicilik meşalesini yakmayı ve öngörü perdesini yırtmayı beceren&nbsp;</p>
<p class="epi2">Sense güneş kadar çalışkan her sabah, korkmaktan kurtarırdın bizi.</p>
<p class="epi2">Elveda varlık ve şeffaflık, elveda görüntünün perdeleri&nbsp;</p>
<p class="epi2">İnanır ölüme Akhalar ve yutulurlar onun tarafından, ama biz, göksel dünyanın çocukları</p>

<p class="epi2">Ayıramaz hiçbir şey bizi, hiçbir şey yaşamdan koparamaz bizi.</p>
<p class="epi2">Elveda, o çok sevgili vücudun aşkı ve seninle birlikte olan uçurum, dalıp gittiğimiz.</p>

<p class="epi2">Elveda gelip geçici yaşamlarımızın berraklığı, yüce aydınlığı, ağaçlar altındaki ruh ve yürek yakınlığı.</p>

<p class="epi2">Selam yaşayacağımız birkaç güne, aşkı yaratmak için bize yeten zamana.</p>

<p class="epi2">Ağlayarak terk ediyorum seni, ölümcül, ölümcül mutluluk.</p>

<p class="epi2">Gülerek geliyorum peşinden ve ardından geçiyorum kapıdan&nbsp;</p>
<p class="epi2">Yeni yaşamımızda, kanatlı bir bellek hatırlasın diye o geçici anları.</p>
<p class="epi2"><br/></p>

<p>Oidipus şarkısını bitirince, yanlarından ayrılıp yakındaki ormanda tek başına uyumaya gidiyor. Dağların tepesinden ay doğuyor, ona bakarken Adraste’yi, kraliçeyi, Oidipus’un gecelerini aydınlatan ve gündüz kör eden Yüce Tanrıça’yı düşünüyorlar.</p>

<p>Ani bir sevinç kaplıyor içlerini. Konstantin’le çobanlar odun topluyor, Antigone, Klios ve Oidipus’un eskiden burunda yaptıkları gibi dev bir ateş yakıyorlar. Antigone bu yükselen mutluluğu da, çobanların dansına katılmayı da reddetmiyor. Ara sıra Klios’u, ertesi gün nereye gittiklerini bilmeden yürüyecekleri yolu düşünüyor ve Konstantin’e gülümsüyor.</p>
</body>
</html>