<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h3>IX<br/>THEBAİ’NİN KAPILARI</h3>
<p class="gir">AYLAR boyu köyden köye dolaşıyorlar ve serinlik bastırdığında, akşam olduğunda Oidipus şarkılar söylüyor.</p>

<p>Şarkısı bitince, Klios ile Antigone kaldıkları yere götürüyorlar onu. Klios ona bakıyor, yatmasına yardım ediyor. Sonra da Antigone’yi geçiriyor sessiz köy yollarından. Zamanlarını ve neredeyse bütün düşüncelerini alan bakım işi bitmiş oluyor. Gecenin içinde yürürken aşklarını dinliyorlar, olanaksız aşklarını. Sessizce dinleyebildikleri, yaşayabildikleri ama birbirlerine açamadıkları aşkı.</p>

<p>Bir yıldan fazladır sürekli yollardalar. Günün birinde yolları Thebai sınırlarına düşüyor. Oidipus Klios’tan ertesi sabah onu yedinci kapıya götürmesini istiyor. Kente girmek istemiyor ama surların önünde şarkı söyleyecek.</p>

<p>Klios bu düşüncesinin ne kadar tehlikeli olduğunu anlatıyor ona ve birlikte gitmeyi reddediyor. Oidipus diretiyor, Antigone’den istiyor kendisine yol göstermesini. Kız vazgeçmesi için yalvarıyor ama yılmıyor Oidipus. Oidipus bir karara varmaya görsün, onu durdurmanın olanaksız olduğunu ve birlikte gitmeyi reddederse tek başına gitmeye kalkacağını biliyor kız. Kabul ediyor ve ertesi gün birlikte yola çıkıyorlar. Sonunda Klios da takılıyor peşlerine, ama öylesine öfke içinde ki, Oidipus’a bağırıp küfretmekten alamıyor kendini. Antigone olmasa, onun bu çılgınca girişimini zorla durdurur ve onu tokatlamak için duyduğu o vahşice arzuya boyun eğerdi. Antigone onun içinden geçenleri biliyor ama kayıtsızca yola devam ediyor.</p>

<p>Yedinci kapıya ve tahkimatında o kadar emeği olan o müthiş surlara yaklaştıklarında, Oidipus kendisini yalnız bırakmalarını istiyor. Kapıya dönüp diz çöküyor ve boğuk bir sesle şarkı söylemeye başlıyor. Sitenin zafer şarkısını söylüyor, o olağanüstü sur ve kulelerin inşasını, gücünün simgesi olan ve yabancıları hayran bırakan yedi kapının yapımını anlatıyor. Surlarda topu topu bir tek silahlı nöbetçiyle, kapıda iki muhafız eri var. Çok gençler ve onu tanımıyorlar. Gördükleri sadece sadaka için ağıt yakan ve kimsenin kendisini işitemeyeceği kadar uzakta olduğunu fark edemeyen iri kıyım, kör bir dilenci.</p>

<p>Oidipus’un sesi yükseldikçe yükseliyor, yaktığı ağıtta yakın geçmişte Thebai’de olup bitenleri anlatıyor. Kör kral kovulmuş, oğulları ve kayınbiraderi Kreon tarafından dilenciliğe itilmiştir. Bu alçaklığa suçortaklığı eden site, bu durumu hazırlıkları süren ve henüz iş işten geçmemişse, ne pahasına olursa olsun durdurulması gereken bir savaşla ödeme tehlikesiyle karşı karşıyadır.</p>

<p>Askerler o an endişelenmeye başlıyor, uyarıları üzerine kapıya gelen başları saraya bir haberci gönderiyor. Kentten insanlar çıkmaya başlıyor. Bağırıyorlar: Bu o, bu o! Ağıtına devam eden Oidipus’u yuhalıyorlar. Taş ve toprak atıyorlar ona. Klios ciritine davranacak oluyor, fırlatacak onu ama Antigone araya giriyor: “Bırak şunu!” Öyle bir vurguyla söylüyor ki, duruyor Klios. Adamlar Oidipus’a bağırıyorlar: Defol ! O susuyor ve hiç kıpırdamıyor. Bunun üzerine, taş toplayıp yığarak onu taşlama hazırlığına girişiyorlar.</p>
<p><br/></p>
<p>Oidipus şarkı söylerken, Antigone sevinç ve gururla, yüksek surlarıyla bir gemi pruvasına benzeyen kenti seyrediyor. Bu onun sitesi, doğup büyüdüğü ve dünyaya gözünü açtığı yer. Burayı terk ettiğinden beri her şey çok zorlaştı, çoğu zaman çok karanlıktı, ama aynı zamanda çok daha aydınlanmıştı da, çünkü güçlülerin, silaha sahip olanların, yaşam için donanımlı olanların, silahları ellerinden alınmış, her şeyden yoksun insanlara karşı yürüttükleri bu ürkünç savaş, yollara düştüklerinden beri bir an olsun gözlerinin önünden gitmedi.</p>

<p>Thebai, bedeli köylülerin teri ve sefaletiyle ödenen bembeyaz duvarlarıyla bu mücadelenin dehşet verici bir simgesi, ama gene de Antigone’nin kenti, yüreğine seslenen kendi kenti. Ruhuyla oraya bağlı ve onun için, onun zorba ruhuna meydan okumak için, onu yumuşatmak için, içinde taşıdığı ne olduğu kestirilemeyen eylemi bir gün gerçekleştireceğini hissediyor.</p>

<p>Ozan, ağıtçı Oidipus’u taşlamaya hazırlanan sefil insanları görünce, kendisinin Thebai’nin onuru olduğunu duyumsuyor ve bir an bile düşünmeden Oidipus’a yardım etmek için insanların üstüne doğru yürüyor. Klios yanında, ciritine davrandı ama bir hareketiyle bunu istemediğini anlatıyor ona. O eski dehşet verici gülüşüyle gülüyor Klios: “Yolun sonuna geldik Antigone, vebadan kurtulduk ama bunların attığı taşlardan kurtulamayacağız.” Kız yanıt vermiyor ve Klios onun yavaşça şöyle dediğini işitiyor: “Thebai buna izin vermeyecektir.” O an onun Thebai’nin ta kendisi olduğunu, taş siteden çok daha gerçek olan yüreğin sitesi olduğunu anlıyor.</p>

<p>Kızın korkusuz ve savunmasız bir biçimde üzerlerine doğru geldiğini gören pek çok kişi utanç verici bir eyleme karışmamak için uzaklaşıyor. Geriye onları taşa tutmaya kararlı izbandut gibi üç adam kalıyor. Biri nişan alıp onlara doğru koca bir taş fırlatıyor. Antigone’yi korumak için kendini öne atıyor Klios. O anda ayağa kalkan Oidipus’tan bir nara yükseliyor, taş korkunç bir gürültüyle havada parçalanıyor. Parçalar taşı atanın ayaklarının dibine düşüyor. Dehşete kapılan üç kabadayı kentin içinde kayıplara karışıyor. Emirler verildiği geliyor kulağa, kapı yeniden kapanıyor. Surların tepesinde silahlı, yüzü miğferinin uzun siyah sorgucu altına gizlenmiş Eteokles görünüyor. Arkasında da Kreon. Antigone tek başına kapıya kadar ilerliyor. Bekliyor, Eteokles’e bakıyor, tek sözcük etmeden bakışıyorlar. İlk konuşan Antigone olmayacak, Eteokles de tabii. Kreon kayboldu, Eteokles dönüp gidiyor. Kapı kapalı kalıyor, artık duvarda kimse yok. Oidipus, Thebai’den ikinci kez kovuluyor.</p>

<p>Oidipus’un yanına dönüyorlar, Klios’un öfkesi yatışmış, kırılan taş parçalarından birini alıyor yerden, ona elletiyor. “Nasıl başardın bu mucizeyi?” “Mucize falan yok,” diyor Oidipus, “bu bana Mısır’da Firavun’un subaylarından birinin öğrettiği bir nara.” Klios’un öfkesi yeniden kabarıyor: “Ya taş parçalanmasaydı?” “Bilmediğim yola uymak zorundayım. Bugün yol buradan geçiyordu.” “Benim için de buradan geçiyordu,” diyor Antigone.</p>
<p><br/></p>
<p>Surların etrafını dolaşıyorlar, devriye yolu üstünde görünürde kimse yok, ama gene de gözetlendiklerini hissediyorlar. Yol uzun, yorucu, yollar pek belirgin değil, çünkü yolcular bir kapıdan diğerine gitmek için buradan değil kentin içinden geçiyorlar. Boğucu bir sıcak var, kapalı iki kapının önünden geçiyorlar, bunları koruyan askerler ortada görünmüyor. Narses’in evine giden yolun başladığı Alkeste kapısı kapalı ama çevresinde tek tük evlerin öbeklendiği yoksul bir kenar mahalle ve sur dibinde bir yalağın içinden fışkıran bir çeşme var. Üçü de susamış, ter ve toz içindeler. Bir evden iki genç kadın çıkıyor, Antigone’ye bir testi ile bir ekmek veriyorlar. Klios Oidipus’a su içiriyor, yalakta serinlemesine yardımcı oluyor; onu yola çıkardıktan sonra yürüyüp gitmesine aldırmıyor, çünkü Antigone’nin yalnız kalmasını istemiyor. Kız testiden uzun uzun su içiyor ve kabı ona uzatıyor. Klios su içerken o elini yüzünü yıkıyor yalakta. Birden, o bir tiksinti çığlığı atarak geri çekilirken, kaba kahkahalar koy veriliyor.</p>

<p>Yedinci kapıdaki üç adam oradalar, adamakıllı sarhoşlar, daha önce taş atıp tutturamayan ızbandut yalağın içine pislik atarak öcünü almış oluyor. Klios anında Antigone’nin karşısına geçiyor, sakin bir sesle emrediyor: “Hançer.” Kız giysisinin altından Polyneikes’in hançerini çıkartıp şöyle diyor: “Dikkatli ol, üç kişiler!” O karanlık gülüşüyle gülüyor Klios, kız onun adam öldüreceğini görüyor, dayanılmaz bir sevinç ve dehşet dalgası kaplıyor benliğini. Klios elinde hançerle, hiç telaş etmeden üç adama doğru ilerliyor. Ona bakıyorlar, parmağıyla hançerin keskin yanını hissediyor Klios, dudaklarında karşısındakileri büyüleyen o gülümseme. Yanlarına geldiğinde ikisi tabanları yağlıyor, ama ızbandut sopasını kaldırıp savuruyor. Klios bir sıçrayışta kurtarıyor kendini ve adamın dengesini kaybetmesinden yararlanarak saçlarından yakaladığı gibi boğazını kesiveriyor. Sakin bir hareketle, fışkırarak kuma yayılan oluk oluk kandan sakınarak, adamın vücudunu yere atıyor. Dehşet içindeki diğer ikisi kaçıp kayboluyor. Klios yalağa kadar gidip, adamakıllı temizliyor orayı. Kendisini yeniden çeşmeye çağırdığı an Antigone dehşete kapılıyor, ama bunu yapması gerektiğini de hissediyor. Yüzünü yalağa daldırıyor. Su ona hiçbir zaman bu kadar serin ve hoş gelmemişti. Klios hançeri birkaç kez toprağa saplıyor. Kızın işi bitince de çeşmede yıkıyor onu ve tek sözcük etmeden, Antigone’nin göğsünde taşıdığı değerli kılıfına kendi elleriyle sokuyor.</p>

<p>Bir ses bozuyor sessizliği, Eteokles’in sesi bu, çeşmeye bakan surun üstünde. Her şeyi gördü. Eğilip Klios’a sesleniyor, soruyor ona: “Muhafız alayımın başı olur musun?” Antigone’nin bir hareket yapmasına zaman kalmadan bir hamlede ciritini kavrayıp Eteokles’e fırlatıyor Klios. O da Klios kadar hızlı, müthiş bir hareket yaparak kalkanıyla savuşturuyor darbeyi, mızrağı kaparak, görünüşte hiç de zorlanmadan çok uzağa, Klios’un atabileceği kadar uzağa gönderiyor. Onun şöyle dediğini duyuyor Antigone: “Yazık!” Çekiliyor Eteokles.</p>

<p>Oidipus çoktan uzaklaşmış. Klios, sineklerin üşüştüğü bir kan gölünde yüzükoyun yatan o koca gövdeye hiç bakmadan sürüklüyor Antigone’yi. Kız boyun eğip izliyor onu.</p>

<p>Bir dere kenarında duruyorlar ve Klios yakındaki ormanda avlanmaya gidiyor. Olan biteni Oidipus’a anlatıyor Antigone: “Klios adama sadece vurmakla yetinebilirdi ama bir hayvan gibi boğazladı onu. Bense bu cinayetten kıvanç duydum ve o kan bana haz verdi.” “O Thebaili seni aşağılamak istedi. Seni, Klios’un sahip olduğu en değerli şeyi. Onun gibi her türlü otoriteye karşı çıkan bir kabilenin başkanı olan bir adam için, sadece kan temizlerdi bu hakareti. Yaptığı şeye göz yumduğuna göre, bunu Eteokles de anlamış.” “Klios hep eli kanlı biri mi olacak?” “O bir ressam, kan yerine kırmızı rengi kullanabilir. Bunun için bütün renk tarlalarını sürmesi gerek. Yeryüzündeki, cehennemdeki, göklerdeki renkleri.”</p>

<p>Klios sessizce geri döndü. Omzunda, avladığı bir sülün var. Kuşun muhteşem renkleri onun o simsiyah uzun saçlarına, bu akşam pırıl pırıl ve tatlılık dolu gülümsemesine çok uyuyor. Kıza yaklaşıyor: “Görüyorsun, yeryüzündeki renkleri yakalamayı biliyorum Antigone, ama göksel renkler sende.” “Yani onları bulman için beni yitirmen gerektiğini mi söylemek istiyorsun?”</p>

<p>Ağzından çıkanlar karşısında kendisi de şaşkına dönüyor. Uzun bir sessizlik oluyor, sonra şöyle diyor Klios: “Daha buna karar veremedim, Antigone, ama daha fazla devam edemeyeceğim yollara.”</p>

<p>Bir hüzün kaplıyor Antigone’yi, titrek bir sesle soruyor: “Neden, neden?” Klios fevri bir yanıt veriyor: “Yollar çok uzun, çok yavaş, sonunda Oidipus’tan nefret edeceğim.”</p>

<p>Kendini kaybediyor kız: “Doğru değil bu, sen onu seviyorsun.” “Onu seviyorum ve çoğu zaman da nefret ediyorum.”</p>

<p>Kızın kendisine inanmadığını görünce, avaz avaz bağırıyor: “Sabrın sonu, Antigone! Onun hiçbir yere varmayan kör zamanıyla bitmek bilmeyen şu yol. Sabrın taşması nedir anlayabilir misin?”</p>

<p>Heyhat, anlıyor ve Oidipus’un da bunu çok uzun zamandan beri anlamış bulunduğunu görüyor. Anladığı için, bu kan adamlarının yaşadıklarını çok iyi anladığı için ağlıyor. Klios yemek hazırlığına girişiyor, gözyaşlarını siliyor kız ve yardıma gidiyor ona. İki adam yemek yiyor, zifir gibi karanlık bir gece inerken, o da onlara uymaya zorluyor kendini.</p>

<p>Narses’in evine geri dönüyorlar, Antigone Diotime ile olan işine, Klios da işlikteki yerine kavuşuyor. Oidipus kendisini çağıran köylere bir ulak göndererek, dinlenmeye gereksinimi olduğunu ve daha sonra geleceğini bildiriyor.</p>

<p>Kulübede yontuyla uğraşırken, bir yandan da Klios’la küçük nişanlısını düşünüyor. Yıllar geçti, eski düşman kabilenin evlenme vaadi hâlâ geçerli, ama tanınan zamanın sonu da yaklaşıyor. Klios genç kızla evlenmezse, kalıcı bir barış ve iki kabilenin birleşmesi işi suya düşecek. Klios’u sorguya çekince, şöyle diyor o: “Antigone’yi seviyorum. Ama geçen gün, yedinci kapının önünde üçümüzü birden taşa tutacaklarını düşünürken, onun yavaşça şöyle dediğini işittim: ’Thebai buna izin vermeyecek.’ Onun aklında ve yüreğinde, Thebai kendisi. Çok, çok geniş bir yazgı bu, Antigone benim için çok büyük ya da çok çılgın.”</p>

<p>Diotime Antigone’ye Klios’la evlenip onun ülkesinde yaşamayı kabul edip etmeyeceğini soruyor. “Ya Oidipus’la kim ilgilenecek?” “Birini bulurum ben.” “Yapamam, yollarda onun yanında olmalıyım.” “Kimin için Antigone, onun için mi, senin için mi?” Bir an bile tereddüt etmiyor kız: “Onun için de, benim için de.”</p>

<p>Diotime ikna oldu. Antigone’nin yanıtını onlara ilettiğinde, Klios ve Oidipus da ikna oluyor.</p>

<p>Klios iki gün derin derin düşünüyor, sonra Antigone’ye ülkesine dönüp evleneceğini söylüyor. “Küçük nişanlınla mı?” “Onunla, şimdi büyümüştür artık.” Soruyor kız: “Ne zaman?” “Yarın.” Antigone gözyaşlarını Klios’tan saklamaya çalışmıyor ve tekrarlıyor: “Yarın.”</p>
<p><br/></p>
<p>Son gece, Narses Klios’a renkli vazo yapımı ve satışında birlikte çalışmalarını öneriyor. Sattıklarının tümünün parasını ödedi ona, evini yeniden yapabilecek ve yeni bir sürü edinebilecek Klios.</p>

<p>Ertesi gün, üçü de çok üzgün. Klios Diotime ve Narses’le vedalaştı. Antigone ile Oidipus ayrılmayı kararlaştırdıkları dönemece kadar geçiriyorlar onu. Antigone’ye veda ederken ve Oidipus’un hastalıktan beri nasıl süzüldüğünü görünce bir an duraksıyor Klios. Yüzünde bir an için o eski acılık beliriyor, ama kıza ve bu adama duyduğu büyük sevgi siliyor onu. Bu sevgi bakışlarına o denli yansıyor ki, Antigone’nin dudaklarında son bir hayranlık ve mutluluk gülümsemesi yaratıyor. O an dönüyor Klios, heybesini alıp koşarak uzaklaşıyor. Gövdesi bir dans kadar ahenkli bir koşuyla gözden uzaklaşıp giderken, arkasına hiç bakmıyor.</p>
</body>
</html>