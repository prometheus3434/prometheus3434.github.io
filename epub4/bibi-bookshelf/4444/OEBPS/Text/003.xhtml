<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h3>III<br/>ALKYON</h3>
<p class="gir">BİZİM dağın karşısındaki dağa her yaz başka bir çoban çıkardı, sürüsü benimkinden daha kalabalıktı. Bu oğlan benden biraz daha büyüktü ve ben, bizi ayıran daracık vadiden ona bakarken, yüzündeki o hoş ve neşeli havayla güzel bulurdum onu. En çok da halini tavrını, hareketlerini, gülümsemesini severdim, bir daha hiç kimsede rastlamadığım uçucu bir şeyler vardı bunlarda. Ara sıra, her birimiz kendi tepesine çıktığında ya da öğleden sonra sürüleri gölgeliğe çektiğimizde birbirimize çok yaklaşırdık, ama hiç konuşmazdık, hiçbir işaret yapmazdık ve birbirimizi seyretmek için çalılıkların arkasına gizlenirdik. Kabilelerimiz arasında neden çıktığını artık kimsenin bilmediği ama her kuşakta yeni çatışmalar, savaşlar, yaralamalar ve ölümlerle daha da büyüyen çok eski bir kan davası vardı. O, düşmanımız olan kabilenin başkanı Atos’un ikinci oğluydu. Adı Alkyon’du ve Orpheus’un soyundan gelen kabilesi müzik kabilesiydi.</p>

<p>Bizim kabilemiz ise dans kabilesiydi. Akşamları evimizde, bahçemizde ya da yazın dağda dans ederdik ve kabilenin en iyi dansçısı olan babam zaman zaman çalışırken de dans ederdi. Annem de hemen hemen her zaman ona eşlik ederdi ve ben, daha küçücükken, her fırsatta onlara katılacak kadar dans etmeyi öğrenmiştim.</p>

<p>Bütün yaz Alkyon’un flüt çaldığını, bazen de dağda türküler tutturduğunu işitirdim ve onu dinlemek için gizlenirdim. Yıldan yıla ezgileri daha da güzelleşiyordu; bir gün mutluluğuma gem vuramaz hale geldim ve onu dinlemek için gizlendiğim yüksek otlar arasından çıkarak, dağlarımızı ayıran taşkın suların akıp gittiği dar koyağa tepeden bakan yassı bir kayanın üstüne çıkıp dans etmeye başladım. Önce kabilemizin bildiğim dansları, sonra onun flütünden esinlendiğim, daha önce hiç bilmediğim danslar, ardından coşkulu bir dansla kendimden geçtim ve sırtüstü yere düştüm.</p>

<p>Kendime geldiğimde, o bir ağaca çıkmış ve bir dala uzanmıştı, endişeyle bana bakıyordu. Başım ağırlaşmış bir halde doğruldum, bakışı benim kızgın taşlar üzerinde uzun süre güneş altında kalmamı önlemişti belki de. Neredeyse gözle görünmez bir el hareketiyle bana gölgeye gitmemi ve su içmemi işaret etti. Aynı şekilde karşılık verdim ona. Başka bir şey gelmezdi elimizden, kabilelerimiz arasında çağıltısı asla eksilmeyen bir kan seli vardı.</p>

<p>Ertesi gün eve indim, babama flütünü bana verir mi diye sordum. Verdi ve bir iple boynuma astı onu. Bana notaları gösterdi ve şöyle dedi: “Dikkat et, biz dans kabilesiyiz, müzik değil. Kabilelerimiz yan yana yaşıyor, ama asla barış yapmayacaklar.” Babamın bundan dolayı üzüldüğünü ve beni bir tehlikeye karşı uyardığını fark ettim. Dağda benim yerimi aldığı günlerde Alkyon’un flütünü işitirmiş ve ondaki olağanüstü gücü hissetmiş. Müzik öğrenmeyi onun yüzünden ve onun için istememden kuşkulanıyordu. Gene de flütünü bana verdi, çünkü önümde reddedemeyeceğim bir mutluluk kapısının açıldığını anlıyordu. Dağımıza geri döndüğümde, Alkyon flütünden hiç duymadığım sevinç ve keder ezgileri döktürdü. Bana karşı duyduğu dostluğun güzelliğini keşfetmemi sağlıyordu, ama aynı zamanda belki de bu sözsüz yakınlığın kırılganlığını,- olanaksızlığını. Ona yanıt vermek ve onu anladığımı göstermek için kendimi müziğine kaptırarak dans etmeye başladım. Hızlanıp vecde geldiğimi görünce çalgısının ritmini ve sesini hafifletti, sonra yavaşça sustu. Cezbe içinde dansın, yere düştüğünüzde düşmanın sizin onun insafına kaldığınızı bilmemesi için ancak gece yapılabileceğini biliyordu. Dağlarımız arasından akan coşkun sular boğazın dibinde genişler ve daha ilerde vadiye doğru atılan çağlayana gelmeden akışı yavaşlar. Sürüye tehlikesizce su içirtmek için tek uygun yer burasıydı. Yazları olağandışı bir yasakla yasaklanmamışsa, rahatça karşıya geçebileceğimiz bir geçit oluşurdu burada.</p>

<p>Her iki yandan da zigzaglar halinde yollar inerdi suya. Babamdan, iki kabile arasındaki savaştan öncesine dayanan yüzyıllık bir anlaşma uyarınca, gün sonunda hayvanları sulama önceliğinin bende olduğunu öğrenmiştim. Alkyon ancak biz yukarı çıktıktan sonra, bizim yolun ağzına açılan yoldan hayvanlarını suya indiriyordu.</p>

<p>Geceleyin kaldığım kulübenin yakınında sık alıç çalılıkları vardı. Duyduğum ezgiler ve Alkyon’un dostluğunun keşfiyle içim içime sığmıyordu. Aklım alıçlara takıldı ve mutluluğun sürüklemesiyle müthiş bir buket yaptım. Hayvanlara su içirtmeye giderken bu buketi de yanıma aldım. Hayvanlar su içerken, iki kütük ve örülmüş sazlarla küçük bir sal yaptım. Bulunduğum yerden Alkyon’un keçi yoluna doğru hafif bir akıntı vardı. Hayvanları yukarı çıkarttım. Yarı yolda köpeklerime sürüyü tepeye doğru gütmelerini emrettim ve hiç görünmeden tekrar suya indim. Kıyıdaki sazların arasına saklanıp uzun süre bekledim ve Alkyon hayvanlarını sudan çıkartınca salımı suya bıraktım. Üstünde annemin bana sık sık sözünü ettiği ay ışığında dans eden o tanrıçalardan birinin giysisine benzeyen beyaz buketiyle küçük kayığımı görmemesi olanaksızdı. Fark etti ve almak için suya koştu. Kucakladı, sonra başının üstüne kaldırarak güneşe adadı onu. Çok şükür ki bana seslenmedi, işaret etmeye kalkışmadı. Uzakta olmadığımı biliyordu, ama o da benim gibi, gözetlenmemizden ve yakalanırsak korkunç bir cezaya çarptırılmamızdan korkuyordu. Sürüsünün ardında patikayı çıkarken ara sıra yüzünü bukete gömüyor, sonra onu omzuna koyup şarkılar söylüyordu. O sırada henüz yontulmamış bir çocuk olan ben, o anda hissettiklerimi hatırladığımda, onun zafer şarkıları söylediğini düşünüyorum. İçime dolan yepyeni duygularla öylesine alevlenmiştim ki, sakinleşmek için başımı uzun bir süre suya daldırdım. Soluğum kesilip de üstümden sular süzülerek doğrulduğumda kendimi tanıyamadım. Sanki, gözlerinde daha önce asla görmediğim derin bir sevinç, bir keder olan çok daha yakışıklı, çok daha özgür birini keşfetmiş gibiydim.</p>

<p>O gece yaşamımdaki en mutlu gecemdi. Düşümde yıldızlar gördüm; içlerinden en parlak olanı ardında uzun bir ışık izi bırakarak kayıp düştüğünde, uyanırken bunun mutluluktan başka bir şeye yorulabileceğini düşünmedim.</p>

<p>Sabah boyunca ikimiz de sürülerimizle meşguldük; en taze ve en leziz ot neredeyse oraya seğirten koyun ve keçilerimizi izliyorduk. Hayvanlar gölgeye toplanınca, onun çalmasını beklemeden ben kendi flütümü çıkarttım ve acemice birkaç nota çaldım. Saklandığı dallar arasından, hatalarımın altını hafifçe çizerek, notalarımı tek tek yeniden çaldı. Hemen hemen hiç yanlışsız çalmayı becerene kadar onun arkasından tekrarladım durdum. Koyağın kıyısında, benim dans ettiğim kayanın karşısında durdu ve çekine çekine birkaç dans adımı attı. Müziğinde ve şarkılarında o kadar saydam, o kadar uçucu olan o, tıpkı benim flüt çalarken yaptığım gibi hantal, beceriksiz, karanlık yanını gösteriyordu bana orada. Dikkatle dağların yamaçlarına baktım ve bizi ancak çok yükseklerde uçan kartalların görebileceğinden emin olunca büyük kayanın üstüne çıktım. Orada tıpkı onun benim notalarıma yaptığı gibi, tek tek parçalarına ayırarak hareketlerini düzelttim ve kendini mükemmelleştirmesi için hangi figürlere çalışması gerektiğini gösterdim. İşte onun ve benim için sonsuz bir mutluluk dönemi orada başladı. Her fırsatta o çok basit bir melodiyle ses veriyor, ben de aynını çalmaya çalışıyordum; ya da ben onun için dans ediyordum, o da gitgide artan bir ustalıkla benim hareketlerimi tekrarlamaya ve ritmimi izlemeye çalışıyordu. Birbirimizi düzelterek, her birimiz ötekinin sanatını ve kendisini tanımada ilerleme kaydediyorduk. Günden güne daha iyi flüt çalıyor, müziği daha derinlemesine anlıyordum, ama asla yaratıcı bir müzikçi olamayacağımı da biliyordum.</p>

<p>Alkyon’a duyduğum dostluk, bu karşılıklı keşif günleri boyunca onunkinin yanında bana çok yoksul gibi geliyordu. Dans onun ağırlığıyla birlikte ışık payını da yükseltmişti ve ben bilmeden onu müziğin doruklarına doğru sürüklemiştim.</p>

<p>Sürülerimizin bakımı yüzünden sık sık birbirimizden uzak düşüyorduk. Flüt sesini duyamayacağımı bildiğinde, bana gür sesiyle, içlerinde onun yaşamında nasıl bir varlık, nasıl bir mucize olduğumu kendi umursamazlığımdan utanarak keşfettiğim sözsüz mesajlar gönderiyordu. Göğün dağlardan aşırarak bana gönderdiği bu armağanlara karşılık vermezden önce sakınıyor, belli bir sürenin geçmesini bekliyordum. O zaman ben de, onunkinin yanında bana çok sefil gelen, bizim kabileden bir çoban narası koy veriyordum.</p>

<p>Alkyon durumumuzu ve ne kadar büyük bir tehdit altında olduğumuzu benden daha iyi anlıyordu. Birbirimizi sevebilir, müzik ve dansla birbirimizi daha iyi tanımaya çalışabilirdik, ama bunu ancak gizlilik ve çok kesin bir ağzı sıkılık içinde yapabilirdik. Bizi ayıran ırmağın sınırını asla geçemezdik, ellerimiz asla birleşemez, ağızlarımız birbiriyle asla konuşamazdı. O, hiç umulmadık bir yazgının bize getirdiklerini yeterli bulmaya, beni görmek, beni duymak ve benimle birbirimize içimizden söylediğimiz sözlerle konuşmakla yetinmeye kararlıydı. Ezgilerinde bu görsel ve işitsel aşkın onun gözünde aşkların en mükemmeli olduğunu dinlemiş de olabilirim. Benim beklediğim bu değildi. Ben gerçek bir karşılaşmanın, bedenlerin, bakışların, sözlerin ortaya konmasının daha şiddetli bir kıvılcım çıkartacağından, buraya kadar olan dostluğumuzun sadece habercisi olduğu o iç aydınlanmayı yaratacağından emindim. O gerçeğin ağırlığını benden iyi tartıyor, kabilemizde gerçekleşmekte olan değişimleri, yasaları çiğnersem bunu yaşamımla ödemek zorunda kalacağımı biliyordu. Ben bu tehlikeyi göze alıyordum ama o almıyordu.</p>

<p>Oidipus, sana rastlayıncaya kadar, ben onun hatalı olduğunu ve benim için o anda, yoğun biçimde yaşadığım zafer ya da zafer düşü içinde ölmenin her şeye değeceğini düşünmüştüm.</p>

<p>Kabile başkanımız olan amcamın dönüşü dağlarda her şeyi değiştirmişti. Amcam çok uzun yıllar boyunca yabancı bir krala asker, daha sonra da yüzbaşı olarak hizmet etmişti. Olağanüstü bir güce sahip, silah kullanmada çok usta, çok savaş görmüş geçirmiş bir askerdi. Kazandığı zafer ve yararlılıklar kral tarafından cömertçe ödüllendirilmişti. Aldıklarının bir bölümü babama teslim edilmiş, o da amcam için toprak ve sürümüzün bir kısmını satın almıştı.</p>

<p>Geri kalan mal varlığına ise karısının ölümünde düşman kabile insanları tarafından el konmuştu. Grek ülkesine dönüşünde bu yağmayı öğrenen amcamın gazabı korkunç oldu. Düşmanlarımızı topyekûn ortadan kaldıracağına and içti ve kabilemizdeki adamları bunun için hazırlamaya koyuldu.</p>

<p>Amcamın başlattığı bir dizi cezalandırma eylemiyle uyarılan düşman kabile savunmaya geçti. Alkyon bana sözsüz ilk mesajlarını o sırada vermişti. Anlamasam da darbeyi hissetmiştim. Her günkü gibi, flütlerimizle söyleşmek için her zamanki yerime geçtim, ama bana cevap vermedi. Akşam onun kulübesinin önünde büyük bir ateş gördüm ve yemek yeme sesleri işittim. Kabilesinden adamlar gelip ona katılmıştı, hep beraber şarkılar söylemeye, sonra flüt çalmaya başladılar. Onun o herkesten duru sesini ayırt edebiliyordum. Ötekiler onu dinlemek için sustular ve ben onun benim için çaldığını hissettim. Bütün gücümle gözümü diktiğim gecenin karanlığı içinden bana törensel bir uyarı gönderiyordu. Gitgide büyüyen tehlikelerle karşı karşıyaydık ama kendimiz, sabırsızlıklarımız, hatalarımız dışında hiçbir şey dostluğumuzun sürmesini ve gelişmesini engelleyemezdi.</p>

<p>O gece onu düşümde gördüm. Çok mutlu ve huzurluydum, o benimle konuşuyor, bana uyandığımda ancak son sözcüklerini çıkarabildiğim son derece hoş şeyler söylüyordu. Bu sözcükler şöyle diyordu: “İnsanın birbirini aşkla kurması.” O an kayboluyordu ve ben kendimi yapayalnız, önümüzde sınırsız ufuklar açan ama her şeye karşın bir vedaya benzeyen o tümceyi tekrarlarken buluyordum.</p>
<p><br/></p>
<p>Ertesi gün flütüyle birlikte oradaydı. Bana verdiği dersin ya da görüşmemizin sonunda, uzaktan beni çağıran babamın sesini işittim. Alkyon bir dalın üstünde ayakta durup yaprakların arkasına gizlenerek flütümü nasıl çaldığıma bakmak için çıktığı ulu ağaçtan telaşla indi, ben de yokuşa vurdum kendimi. Dağa çıkmaya çok az zaman bulabilen annem de babamla birlikteydi. İkisinin birden geldiğine bakılırsa, bana söyleyecekleri ciddi şeyler olmalıydı. Ama önce uzun bir ayrılıktan sonra onları tekrar gördüğüm için çok memnun oldum ve yamacı sevinç çığlıkları atarak hızla indim. Annem bana karşısında sanki yeni birisi varmış gibi bakıyordu. O kulübemde dinlenirken, babam tek tek hayvanları inceledi. Sürünün ve otlakların durumundan hoşnut kaldığını söyledi. Tam bir çoban oluyordum, bu da gerekliydi artık, çünkü bu yıl kabilede kalacağından, her yıl yaptığı gibi dağda benimle nöbet değiştiremeyecekti. Bana bundan daha güzel bir haber veremezdi, ama bunu ona söylememek için tuttum kendimi. Öteki haberlerden ise yaşamımızda büyük değişiklikler olacağını anlıyordum, birer uğursuzluk belirtisiydiler sanki. Amcam silah satın alabilmek için sürüden kendi payına düşeni satmaya karar vermişti. Karısının ölümünden sonra meydana gelen yağma sırasında evi de yakıldığından bizimle kalmaya başlamıştı ve yayladan döndüğümde bana kendi elleriyle silah talimi yaptıracaktı. İki kabile arasında sıcak savaş yeniden başlıyordu ve amcam kesin zafere kadar bu savaşı sürdürme niyetindeydi. Savaş çok yakındı, ne benim, ne de karşı kabile başkanının küçük oğullarının katılamayacağı, bir yetişkinler savaşıydı bu.</p>

<p>Yemeğimizi bitirirken, annem sanki dikkatimi bu haberlerden başka yana çevirmek ister gibi, gülümseyerek flüt çalmada ilerleyip ilerlemediğimi sordu. “Biraz” diye yanıt verdim, “her gün çalışıyorum ama hiçbir zaman büyük bir müzikçi olamayacağım.” “Komşu çoban gibi büyük bir müzikçi mi?” Sesimi çıkarmadım ve annem çalmamı istedi. Alkyon’un bana öğrettiği havalardan birine başladım, fena da çalmıyordum. Annem şaşırtıcı ilerlemeler kaydettiğimi söylüyordu. Tekrar gülümsedi ve sordu: “Karşıdaki çoban da dansta bu kadar ilerledi mi?” Sorusu yüzümü kızarttı ama ona soracak gücü buldum kendimde: “Neden soruyorsun bunu bana?” Bütün çocukluğumu aydınlatmış olan o sevecenlikle sıkı sıkı sarıldı bana ve şöyle dedi: “İlkbaharda dağa çıkan çocuk henüz bir çocuk sayılırdı. Bugünse karşımda neredeyse bir erkek buluyorum. Babanla ben kabilenin üstünde büyük tehlikelerin dolaştığını görüyoruz. Bunu rüyalar, kehanetler de doğruladı. Düşüncesiz davranışlarla durumu daha da ağırlaştırma. İçinden taşan gücü tutmada ölçülü olmalısın. Bu erdem sende doğuştan yok, önümüzdeki günlerde bu sen ve çok tehlikeli biçimde arkadaşın olan insan için gerekli olacak.” Bana sarıldı ama ben uzaklaşarak sordum: “Kim tehdit ediyor onu?” “Kendisi ve sen,” dedi babam. “Bu Alkyon’da müzik yeteneği doğuştan, geçen kış kabilesinin toplantılarında ve birkaç şenlikte çalmıştı. Onu dinleyen herkes kendinden geçmiş. Geceleri evinde çaldığı zamanlar, insanlar onu dinlemek için, karanlık, soğuk demeden evin etrafında halka olup otururlarmış. Pek çok köyden gelip şenliklerde çalması istenmiş. İki kral saraylarında çalması için davet etmişler onu. İlkbahardan beri, hepsini reddetmiş, bir çobandan başka bir şey olmadığını ve ancak bizim dağlarımızın havasında esin geldiğini söylemiş. Biz bir yıldır taşıp coşan bu esinin sana duyduğu dostluktan kaynaklanmış olmasından endişeliyiz. Kendini buna kaptırma, çünkü bu ikinizin de sonu olur.” “Hiç yaklaşmadı ki bana, bir kez bile konuşmadık ki.” “Akıllıca davranmışsınız,” dedi babam. “Onu seviyor musun?” diye sordu annem. Ağzımdan az daha bir evet çıkıyordu. Ama o anda, bu evetin arkasından üstümüze bir çığ gibi kopup gelen acı ve kederi gördüm. Annem bunu göremiyordu. Buz kestiğimi hissettim ve tir tir titremeye başladım. Aileme yalan söyleyemezdim. Bana yalnızca müzik ve dansın iletebildiği o mucizevi gerçeklikleri sözcüklerle ifade de edemezdim. Gözyaşlarına boğulacak gibi oldum, ve Alkyon sanki bizi duymuş gibi, ırmağın öte yakasında, ulu ağacın üstündeki her zamanki yerinden çalmaya başlamasaydı ne olurdu bilemiyorum.</p>

<p>Flütün ezgileri beraberinde otlar, çiçekler ve dağlarla toprağın bağrından çıkıp havaya yükselerek uzayda sözlerle anlatılamaz bir buluşmayı gerçekleştirir gibiydi sanki. O halde bize bahşedilen varlığı, hiç koşulsuz, yüceliği, derinliği ve sonsuzluğunun iyi ve kötü rastlantılarıyla sevmek gerekiyordu. O anda babamın kalkıp, benim boş saatlerimde karanlık aylar için hazır ettiğim kütüklerden birkaçını aldığını gördüm. Kulübemin önünde düzenlediği alana yedi meşale dikti ve onları yakarak etrafımızda bir ışık halkası oluşturdu. Alkyon’un flütünün sesi kesildi, şarkı söylüyordu ve bu şarkının sözleri yoktu. A’dan başlayarak usul usul bütün ünlülerde gezinen bir kuşun o muhteşem süzülüşüydü bu. Asla dile getirmeden ismimi söylüyordu bu şarkı, koşut ve geniş bir atılımla yükselerek onu kendininkine bağlıyordu. İsimlerimiz karşı karşıya geliyor, asla birleşmeksizin tutkuyla bakışıyor ve hayranlıktan deliye dönerek benim nefret etmekten kendimi alamadığım belirsiz bir vazgeçişle aşkı devam ettiriyorlardı.</p>

<p>Annemin o yumuşak, güzelim yüzünden yaşlar akmaya başladı. Kendisi için değildi ağlaması, Alkyon için, benim için ve olanaksız dostluğumuz için ağlıyordu. Alkyon flütünü yeniden eline aldı ve ışık çemberinin içine fırlayan babam dans etmeye başladı. Dansçıların en yakışıklısıydı babam ve o gün, ruhunun derinliklerinde müzikle coşarak kendini de aşmıştı. Yerçekiminin bu kadar büyük bir keyifle havanın hafifliğiyle boy ölçüştüğünü de, varoluş sevincinin bu kadar mükemmel hareketlerle ifade edildiğini de hiç görmemiştim.</p>

<p>Alkyon durdu ve babam annemle benim arama girerek sarıldı bize. Onun gücünün, korkusuzluğunun içime sızdığını ve çocukluğumdaki gibi, içimin onun bizi her durum ve koşulda koruyabileceği inancıyla, dünyanın en güçlü adamı olduğu inancıyla dolduğunu hissediyordum. Alkyon’un ağacının tepesinden, kendisi nasıl müzikte muhteşemse, aynı şekilde dansta muhteşem olan babama hayran kalacağı düşüncesiyle mutluydum. Babam yeniden dans etmeye başlayınca, onun bakışının ve jestlerinin davetkârlığına dayanamayan annem de ona katıldı ateş alanında. Bu iki harika dansçının son kez karşı karşıya geçişiydi, coşup, birbirlerinden son kez zevk alışlarıydı. Annemle babam dans sayesinde rastlaşmışlardı, içlerindeki ateşli aşk danstan doğmuştu, dansla ve benimle güçleniyordu.</p>

<p>Bu güzel vücutların ve mükemmel vurguların seyrine kendimi kaptırmıştım ki, annem gel diye işaret etti. Ben de ortaya fırladım ve onların dansına katıldım. Onların davranışlarında ve bulunduğum yerde bir şeylerin değiştiğini hisettim. O ana kadar onların etrafında dans ediyordum, şefkatleriyle sarmaladıkları bir vaattim ben. Yılan gibi kıvrılıp, tutkuyla birbirlerine yaklaşıp uzaklaşarak oluşturdukları o güzel ovalin çevresinde dönenip durmuştum. Şimdiyse onlar beni sadece şefkatle bağırlarına basmakla kalmıyorlar, aşklarının içerisinde, o sonsuz dans ağacının gövdesinde, köklerinde kucaklıyorlardı. Babamın çizdiği ışık çemberinde kendilerininkine eş bir yer sunuyorlardı bana, benim jestlerim, yükseliş ve yere çöküşlerim onlarınkinden hiç de aşağı kalmıyordu. Tapıyordum onlara, tutkuyla onlarla birlik olduğumu hissediyordum, onlar da duyumsuyorlardı bunu ve hep birlikte henüz yabancısı olduğumuz bir eşitlik icat ediyorduk.</p>

<p>Alkyon’un müziği bizi sürüklüyor, bizi havalandırıyor, bizse onu bedenlerimizle tekrar yere indiriyorduk, ama o bir kuş gibi yeniden, yeniden göklere yükselmek istiyordu. Alkyon ile aramızda, devinimin sevinci ve coşkusuyla karışık bir tür savaş vardı. Annemin merkez ve baş imge olarak öne çıktığı biz üç dansçı da bir aşk yolu arıyorduk, ama bu yol Alkyon’un müziğinin bizi sürüklemek istediği yol değildi. Dans bizim aracılığımızla, bedenlerin yasasını, geometrilerinin o güzelim sadakatini ve ağırlıklarının hiç değişmeyen taleplerini unutmamaya çağırıyordu onu. Ondan devinimin adım adım yükselen umudunu sonuna kadar, delice bakışlara kadar zorlamamasını istiyordu dans. Annem ölümsüz bir sevinçle etrafımızda iki halka daha çizmiş ve tıpkı bir ceylan gibi sıçrayıp birden duruvermişti. Babam da aynı şeyi yaparak, tek başına devam etmem için işaret etti bana. Alkyon flütünü bıraktı ve varlığın başlangıç sesi olarak a’nın, sessiz harflerin ışıklı Ve korkunç yolunu açıp rehberlik ettiği sözsüz ilahiye döndü yeniden. Sesi yükseklerde süzülüyordu ama ben yerde ve havada çizdiğim hareketlerin ondan aşağı kalmadığını biliyordum. Gene de, benim dansım, bizi birbirimize bağlayan şeye karşın onun müziğinin karşıtıydı. Sesinden onun acı çektiğini ve bize dayatılan ayrılığa ağladığını hissediyordum. Acı çekmeyi kabul ederdim ama vazgeçmeyi kabul etmiyordum. Karşılaşmamızın bizi sürüklediği karşılıklı keşif ve büyülenme yolunda, olduğum gibi ilerlemeye devam etmek istiyordum.</p>

<p>Annem ayağa kalktı, ara sıra yaptığı gibi bir kehanette bulunacağını sandım ve dans etmekten bitap düştüğümden kendimi yere bıraktım. Annem konuşmadı, tertemiz ve biraz da buğulu sesiyle Alkyon’un gür ve yanık sesine katıldı. Onun sesini tanrısal kederin uçsuz bucaksız genişliklerinden yeryüzündeki daha ölçülü umutlar ve acılar alanına çekerek ona yol gösteren annemdi artık.</p>
<p>Bu şarkı bitince babam ayağa kalktı; annemle Alkyon için, yıl içinde gücünün ve dolaşımının doruğuna ulaştığı gündönümlerinde kabilemizde güneş kursuna yöneltilen tören selamına durduk. Meşaleler sönmek üzereydi, dolunay az sonra dağın arkasında kaybolacaktı ve bana annemden yayılan ışıkla o kadar kaynaşmış gibi geliyordu ki onun ışığını açıkça göremez olmuştum. Babam onun yanında doğan güneşi andırıyordu ve gecenin gündüze doğru kaydığı o anda ben onların birleşmelerini iki yıldızın karşılaşması gibi hayal ediyordum. Hemen ayrıldım yanlarından ve kulübeyi onlara bıraktım, gidip sürünün arasında uyudum. Uzun süre uyku tutmadı çünkü bu olağanüstü akşamdan sonra düşüncelerim Alkyon’un fazla göksel olan hayaliyle savaşıyordu. Uykuya dalmadan önce ona ilk ruh mesajımı gönderdim; tek bir sözcükten oluşuyordu bu mesaj: Mutluluk. Uyandığım anda, hâlâ yarı uyur bir durumdayken, şöyle diyen iki sözcük buldum dudaklarımın üstünde: Her şeye karşın. Hiç kuşkum yoktu, bu onun cesaret ve umutla dolu yanıtıydı bana. Kalktım, üzülmeyi reddederek, sürünün amcamın satmak istediği yarısını toparladım. Hayvanları kulübenin yakınına indirdim, ocaktaki ateşi canlandırdım ve yemeği hazırladım. Babam dışarı çıkınca, her şeyin hazır olduğunu gördü ve ben de onun hoşnut kaldığını fark ettim. Önce üçümüz sessizce yemeğimizi yedik, annem ve babam çok sevdiğimiz ama yabancı ellere terk edeceğimiz hayvanlara üzüntüyle bakıyorlardı.</p>

<p>Onlara içimi kemiren şu soruyu sordum: “Komşularımızla çıkışı olmayan bir savaşa girmek zorunda mıyız? Neden artık bir toprak adamı olmaktan çıkıp bir savaşçı olmuş amcama boyun eğmek zorundayız? Hayvanları ve onun için ekip biçtiğimiz tarlaları geri verirsek, onun deliliklerden kurtulmak için kabileden çıkamaz mıyız?” Beni dinleyen annem, sanki onu incitmişim gibi doğruldu ve babamın yüzü karardı. “İnsan bir kabilede doğmuşsa,” dedi annem, “onuru çiğnenmeden çıkamaz oradan. Kabilemiz olmasaydı, biz daha niceleri gibi kralların, kentlerin, onların askerlerinin, onların yargıçlarının ve rahiplerinin kurbanı olurduk. Bizler onun sayesinde özgürüz ve ona sadık kalmak zorundayız. Sen de Klios.” Annem benimle hiç böyle konuşmamıştı, gerek sesinin tonu, gerekse söylediği şeyler canımı sıkmıştı, ama gördüm ki babam da onaylıyordu onu.</p>

<p>Annemle arama giren gölge uzun sürmedi. Annem onları anladığımı gördü, çok yakında tekrar görüşeceğimize inanmanın mutluluğuyla kucaklaştık. Tepemizde dolaşan tehditlere karşın, üçümüz de dün gece yaşadıklarımızla aydınlanmıştık. Babam sürüyü keyifle önüne kattı, yaşam doluydu, mutluluk ve güç doluydu, içimde ulu bir ağaç gibiydi o. Bu onu sağ olarak son görüşüm oldu.</p>
<p><br/></p>
<p>İzleyen saatlerde Alkyon sürüsünü uzağa götürdü, ben de öyle yaptım. Zaman zaman, uzun aralıklarla bir kayadan ya da sivri bir tepeden birbirimize varlığımızı ve düşündüklerimizi ifade eden bir çığlık gönderiyorduk. Yalnızlıkla, çoğu zaman kaygıyla geçen bu günler ve geceler boyunca vadiden hiçbir yeni haber gelmediğinden, belki de savaş hiç çıkmaz diye umutlanıyordum. Yedinci gün hasta bir koyunun bakımıyla uzun zaman uğraştıktan sonra yatmaya hazırlanırken, bedenim ve ruhum ani bir mesajla ayaklandı: Aşağı in! Bir an bile kuşku duymadım, mesaj ciddi bir olaydan benden önce haberdar olan Alkyon’dan geliyordu. Dağ yamacını hiç inmediğim kadar süratle indim. Bizim eve yaklaştığımda amcamı silahlarını kuşanmış bir durumda bir ağacın arkasına gizlenerek karanlığı gözetlerken gördüm. Yanına gidince doğruldu; meşin zırhı içinde muazzamdı. Yaralanmıştı, umutsuz ve vahşi yüzü bir delininkinden farksızdı. Bana bakıp haykırdı: “Öcünü alacağız!” Korkunç bir felaket olduğuna emindim, bir engelmiş gibi amcamın etrafından dolaşıp eve koştum, içeri girdiğimde yere uzanmış iki soluk cisim gördüm, babamın korkunç yaralarla delik deşik olan bedeni oracıkta yatıyordu. Annem arkasında duruyordu. Beni görünce tek bir damla yaş, tek bir sözcük olmadan bağrına bastı ve ben artık bir gölgeyle kucaklaşıyormuşum duygusuna kapıldım.</p>

<p>Güneş doğunca annem kendini topladı. Hiçbir yardımı kabul etmeyerek, iki kabilenin de ölülerini kutsamalarına zaman vermek için bir silah bırakışması ayarlamak amacıyla tek başına düşmanlarımıza gitti.</p>

<p>Amcama hiç danışmadan, doğrudan düşman kabilenin başkanıyla konuştu. Hiç kimse neler konuştuklarını bilemedi ama aralarında yirmi sekiz günlük bir kutsal barışa karar verildi. İkisi de birbirinden acılı olan tarafların -çünkü düşmanımız Atos da savaşta büyük oğlunu kaybetmişti- bu anlaşmadan daha uzun, hatta belki de kalıcı bir barış doğabileceğini umduklarını sanıyorum; ama amcamın çılgınlığı buna izin vermedi. Bu annemin kişiliğinin tam anlamıyla kendini gösterdiği son eylem oldu. Daha sonra annem başına gelen dayanılmaz felaketler yüzünden yaşayan bir ölüden farksız hale geldi.</p>

<p>Çarpışmanın kötü gidişi amcamın eseriydi. Bizimkiler sadece dört kişiydi. Öteki kabileden ise yedi kişi gelmişti. Hâlâ geri çekilebilirdik ama amcam bunu istemedi. Düşmanın taktiğiyle gafil avlandı. Onlardan üçü tek tek bizimkilere saldırırken kalan dördü de amcamın etrafını sarmıştı. Yaralanmış ve kıstırılmıştı ki, hasmını yere seren babam imdadına koştu. Bunu izleyen o müthiş boğuşmada, amcam -son bir gayretle saldırganlardan birini öldürdü, ama güçlerini birleştiren öteki üçü babamı çok ağır biçimde yaraladılar. Öfke ve acıyla kükreyen amcam babamı sırtlayıp düşmana karşı öyle bir girişti ki, ona karşı koyamadılar. Amcam babamı kurtardığını sanıyordu ama eve geldiğinde babam ölmüştü. Bizden son sağ kalan da kurtulmayı başarmıştı. Her iki taraftan da iki ölü vardı.</p>

<p>Bu uğursuz günün akşamı, sürüye bakmak için tekrar dağa çıktım. Ay yükseldiğinde, ırmağın öte yanından Alkyon’un flütünün sesini duydum. Onun sayesinde birkaç dakika, birkaç saat olsun üzüntümden ve amcama karşı duyduğum öfkeden uzaklaşabildim. Üstümüzde Alkyon’un yalnızca ciğerlerindeki havayla ve parmaklarının hareketleriyle babam için ona layık bir anıt diktiği o hem loş hem ışıl ışıl müzik yapısının yükseldiğini gördüm.</p>

<p>Ertesi gün tekrar eve indim, babam ve kabile yoldaşı için cenaze ateşini yaktık. Annemin istediği gibi şarkı söylemeye mecali yoktu ama cenazelerin etrafında çok ağırbaşlı ve görkemli güzellikte bir tören dansı yaptı. Düşündüm: Bu onun yaşamının son dansıydı. Yanılmıyordum.</p>
<p><br/></p>
<p>Daha sonra dağa ancak ara sıra çıkabildim, çünkü amcam zamanımın çoğunu onunla birlikte silah talimi yapmaya ayırmamı istiyordu. Babamın ölümüne neden olduğunun asla bilincinde değildi, bu ölüm onun savaş ve intikam isteklerini delilik derecesinde kamçılamıştı sadece. Dağa çıktığımda, Alkyon benden uzak durmaya özen gösteriyordu. Zaman zaman, düşlerime ya da ruhuma yönelttiği ani eylemlerle bana varlığını, umutlarını ve dikkatli olmam gerektiğini hatırlatıyordu. Haklıydı, çünkü bir gün amcamın bir ağacın tepesinden beni gözetlediğini fark etmiştim. Onu görmemiş gibi yaptım, o da her zamanki gibi ustalıkla anında gözden kayboldu.</p>

<p>Amcam savaştan sağ kurtulan diğer akrabamızla birlikte bizim eve yerleşmişti. Anneme bir köle kız almayı önermişlerdi. Annem reddetmişti, onlar da annemi hizmetçileri gibi kullanıyorlardı. Silah talimiyle ya da düşman topraklarına baskınlar yapmakla meşgul olduklarından, ne biri çalışıyordu ne öteki. Anneme yardım etmeye çalışıyordum ama gitgide, beni mükemmel bir savaşçı yapacağını söyleyen, hatta babana yaraşır bir savaşçı deme cüretini de gösteren amcamın emrine girmiştim. Amcam olağanüstü bir savaşçı, hoyrat yapısına karşın usta ve sabırlı bir eğiticiydi. İçimden ne kadar dirensem de, beni sadece silah kullanmada eğitmekle kalmamış, savaşın, kanın ve metalin verdiği vahşi zevkleri de öğretmişti.</p>

<p>Bir gün sürüyle aşağı inerken, annem amcamın dul olduğundan, kabile yasasının ona tanıdığı, ölen erkek kardeşin dul eşiyle evlenme hakkını talep ettiğini anlattı. Böyle bir bakış açısının, üstelik de babamın ölümü bu kadar yeniyken onu tiksindirdiğini söylemiş annem. Ama o gene de hakkım dediği şeyde ısrar ediyormuş. Yakın bir tarih de saptamış.</p>

<p>Güç dengesini çok iyi kestiriyordum ve anneme tek bir çaremiz kaldığını söyledim, kaçmak. Aklı fikri kanlı savaşında olan amcam bizi takip edemezdi. Annem reddetti, o kabileye bağlı bir kadındı ve ne olursa olsun yasalara uyacaktı.</p>

<p>Doğru amcama gittim, suratına vurdum, onun babamın katili olduğunu ve annemi kendisiyle evlenmeye zorlayamayacağını haykırdım. Şaşkınlığı ve öfkesi korkunç oldu, çünkü kardeşini severdi. Boğuştuk, beni zaptetmek yetiyordu ona, istediğinde de bir vuruşta yere çarptı beni. Savaş için bana ihtiyacı vardı ve beni öldürmek istemiyordu. Anne ve babamla yaşadığım hayat çoğu zaman çetindi ama sevgiyle aydınlanmıştı. Amcam bağışlamadı beni, ben de beni bağışlamasını istemiyordum. Kabile yasasını uyguladı ve annemle evlendi; ben o andan itibaren kin içinde yaşadım.</p>

<p>Amcam her gece annemin ona bir oğul vermesi için uğraşıyordu. Dayanamıyordum buna, kendime bir kulübe yaptım ve onların yanından ayrıldım. Annem gebeydi, nefret ediyordum bundan, ona bakmaya cesaret edemiyordum, birbirimizden utanır olmuştuk.</p>

<p>Amcamın yağmalama akınlarından birinde, yeni bir çatışma çıktı. Amcam düşmanlarımızdan birini öldürmüş bir diğerini de yaralamıştı, ama bizim kabileden de bir kişi ölmüştü. Düşman dört kişiydi, bizim tarafta ise amcamla ben vardık sadece. Her an daha çok ihtiyacı vardı bana. Ona neden Alkyon’u düşmanlarımız arasında saymadığını sordum. Yanıt olarak, düşman kabilenin onu Orpheus rahibi olarak kabul ettiğini ve çarpışmalara katılmasını istemediğini söyledi. Şunu da ekledi: “Ötekilerin işini bitirince onu esir alacağız. O da bizim için çalıp söyleyecek.”</p>

<p>Amcam benim bir erkek olduğumu görebilmek için gittikçe sabırsızlanmaya başlamıştı. Kış gelip çatmıştı, artık dağa çıkmıyordum. Zamanımı onunla kılıç, kargı ve ok çalışmakla geçiriyordum. Her türlü savaş oyununu ve amcam çok usta bir avcı olduğundan tırmanmayı ve her türlü arazide sessizce yer değiştirmeyi de öğreniyordum. Daha sonra bu sayede hayatta kalabildim. Amcam onunla mızrak mızrağa geldiğimizde kendisini öldürmek istediğimi çok iyi görüyordu. Bir yandan sürekli olarak tetikteyken, bir yandan da gözlerimde okunan nefretten hoşlanıyordu. Şöyle diyordu: “Daha da kötü olmalısın, bir kurt sürüsü gibi yırtıcı olmalısın.” Artık çalışmaya ne zamanım vardı ne de isteğim. Koyunlarımızı neredeyse daha kuzulamadan yiyip bitiriyorduk. Tarlalarımızın çoğu işlenmemiş haldeydi. Bir tek, annemin uğraştığı bahçemiz hâlâ babamın zamanındaki gibi bakımlıydı. Her geçen gün yoksullaşıyorduk, ama amcam bunu umursamıyor, şöyle diyordu: “Ne önemi var, düşmanlarımızı öldürdüğümüzde mallarına, karılarına, çocuklarına el koyacağız.” Bu savaşın sonunda onların da tıpkı bizim gibi yoksullaşacaklarını düşünüyordum, ama bunu ona söylemeye korkuyordum.</p>

<p>Bir gün talimde onu yaraladım, kükredi, şöyle dedi: “Benim kadar usta oldun, yakında babanın öcünü alacağız ve toprağı düşmanlarımızın elinden kurtaracağız.”</p>

<p>Bahar gelince, sürüden kalan birkaç zavallı hayvanla bir günlüğüne dağa çıkma izni kopardım. Umduğum gibi, Alkyon ırmağın karşı yakasında beklemekteydi, ağacın üstünde saklanmıştı, onu göremiyordum ama hava kararınca flütünü çalmaya başladı. O kadar güzel ve hüzünlü çalıyordu ki, içimden dans etmek gelmedi. Bütün gece ve sonraki bütün gün, bu derin güzellik ve keder duygusu içinde kaldım. Amcamla birlikte ve onun baskısı altında geçen aylar boyunca, bu yaşama katlanabilmek için ben de onun gibi katılaşmak ve dışa kapanmak zorunda kalmıştım. Eski yaşamın aydınlığından bir tek annem kalmıştı bana, ama o da umutsuz bir kadından ve sonu gelmeyen bir gözyaşı pınarından başka bir şey değildi artık. Kendimi hapsettiğim bu surların içinde Alkyon’un müziği yitip gitmiş bir gerçeği yeniden bulmamı sağladı. Akşam olduğunda artık ağacın üstünde değildi. Birkaç nota çalarak ona seslendim, uzaktan, dağın yükseklerinden sözsüz şarkısından birkaç ölçüyle yanıt verdi, sonra ses kesildi. Sabah şu sözcüklerle uyandım: Dikkatli ol! Sanki onun sesinden yükseliyordu bu sözcükler, ama ben dikkatli olmak istemiyordum artık. Vadinin öte yamacında hayvanlarını görüyordum ve onun çalacağını ya da bana bir işaret göndereceğini umuyordum. Hiçbir şey gelmeyince, öğleyin büyük kayanın üstüne çıktım ve o ana kadar hiç dans etmediğim kadar dans ettim. Arzumu, onun arzusunu dans ettim, ama aynı zamanda artık benim dünyam olan kılıç ve şiddet dünyasındaki umutsuzluğumu da koydum dansıma. Eğer bana karşılık vermezse ırmağı geçip, kabilelerimizin yasalarını çiğneyerek, onun dağına çıkmaya kararlıydım. Kabilesinin adamları tarafından tutsak edilmem ya da öldürülmem vız geliyordu. O beni görüyordu, bundan emindim, ama saklanıyordu. İki notayla yanıt verdi bana: Biri, çok hafifti, bir aşk sözü gibi geldi bana; yüksek perdeden çınlayan ötekiyse bir tehlike işaretiydi. Döndüm ve tüm heybetiyle, tehdit dolu havasıyla vadi yolunu keserek bana doğru ilerleyen amcamı gördüm. Ben dans ederken silahlarımı saklamış, elinde bir sopayla üstüme üstüme geliyordu. O anda tepelere doğru kaçabilirdim hâlâ, ama bir an bile düşünmedim bunu. Kendimi gücümün doruğunda, yeniden aşka açılmış ve amcama karşı çıkmaya hazır hissediyordum. Bana artık kendisi kadar güçlü olduğumu söylemişti ama bu beni yanıltmak içindi. Talimlerde gücünün ve hızının ancak bir kısmını göstermişti. Çoban değneğimle saldırdım ama beklenmedik birkaç darbeyle, hiç umutlanmamam gerektiğini gösteriverdi bana. Senin yaptığın gibi, Oidipus, silahımı ellerimden çekip aldı. Darbelerinin altında önce öfkeden, acıdan, sonra da korkudan bağırttı beni. Artık gücüm kalmayınca, tıpkı boğaları yola getirmek için boynuzlarından kavrayıp çayıra devirdikleri gibi, saçlarımdan yakalayıp, tekrar tekrar yere çarptı beni.</p>

<p>Yaşadığım bozgun, aşağılanma, utanç Alkyon’un gözleri önünde olup bitiyordu ama aklımda ve yüreğimde ne kaldıysa her şeyimle onun benim imdadıma koşmamasını umut ediyordum. O bir kan adamı değildi ve amcamın onu öldürmesi işten bile olmazdı. Kendimi savunacak halim kalmayınca, amcam acımasız bir ustalıkla uzun süre vurmaya devam etti bana. Haykırıyor, bir çocuk gibi ağlıyordum ama aman dilemedim. Bayılmışım, bunun üzerine işim dediği şeyi bıraktı. Onun istediği beni öldürmek değil, beni sonsuza kadar dehşet ve nefretle boyun eğmeye zorlamaktı. Belli belirsiz güneşin kaybolduğunu, gecenin serinlediğini hissettim. Yanımda beni rahatlatan bir şey vardı, o muydu bu, flütünden çıkan ezgiler mi, yoksa sadece düşüncesi miydi? Bunu asla bilemedim.</p>
<p><br/></p>
<p>Amcam annemin kendisine bir oğlan çocuk vereceğinden emindi. Bir kız doğdu. Amcam anlamsız bir öfkeyle patladı, kızı ne yapacaktı ki. Onu alıp güneşe bırakmaya kalktı. Annem kalan son gücüyle çocuğunu korudu, hatta bıçakla amcamı yaralamayı bile başardı, ama amcam onu yere fırlatarak tekmeledi. Bağırışlarını duydum, silahlarım yanımdaydı ama amcam da kendininkilere sarılmakta gecikmedi. Dövüştüm, evet, annem için dövüştüm ama amcam karşısında uğradığım o korkunç bozgunun ve yaraların etkisi henüz geçmiş değildi. Umutsuzca savaştım ve amcam birkaç darbede beni annemin yanına, yere serdi. Güneşe bıraktığı çocuk ancak birkaç saat yaşayabildi, ertesi gün de annem öldü.</p>
<p><br/></p>
<p>Korkudan, nefretten ama aynı zamanda aralıksız körüklediği düşmanımızdan babamın öcünü alma arzusu yüzünden amcama zincirlenmiştim. Artık ne Alkyon’u düşünecek, ne de müziğin varlığına inanacak halim vardı. Dans da korkunçlaşmıştı, yalnızca ay olmadığı geceler dans ediyorduk. Bizi hızla vecde ulaştıran barbar dansına başlamadan önce kütük gibi içiyorduk ve köpüğe kesmiş bir halde, tüyler ürperten tatlılıkta bir uçuruma yuvarlanıyorduk.</p>

<p>Artık dağa çıkmıyordum, tarlada da çalışmaz olmuştum, telef olan sürüden kalan hayvanları teker teker kesip yiyorduk. Sadece annemin bahçesine saygılıydım, küllerini oraya serpmiştim, küçük kızkardeşiminkileri de. Orada sonuna kadar, onun sevdiği sebze ve çiçekleri yetiştirdim. Zamanımı amcamla talim yaparak, avlanarak, düşmanlarımızı gözetleyerek ve fırsat buldukça yağmalayarak geçiriyordum. Onlar dört kişiydi. Bizse iki. Ancak şaşırtmacayla etkili olabiliyorduk. Kendime yaralı ve kaçıyor süsü vererek onlardan birini gizlendiği yerden çıkartmayı başarmıştım. Amcam onu yaraladı, ben de işini bitirdim. Bu savaşın topyekûn bir savaş olduğunu göstermek isteyen amcam, cesede saygısızlık etti, başını kesti ve ganimet olarak götürdü. Onu kapının üstüne çivilemek niyetindeydi ama ben eve girmeyi reddettim. Onu götürüp bir pınar başına bırakmama izin verdi, düşmanlarımız gelip onu aldılar ve törelerine göre gömdüler.</p>

<p>Casusları olan amcam, bana onların Alkyon’u korumak için yanlarına getirttiğini söyledi. Artık iki dağ da ıssız kalmıştı. Alkyon bir Orpheus rahibi olsa da, yoldaşlarının yükünü hafifletmek için nöbet tutuyordu, çalıp beste yapmayı ne canı çekiyordu ne de zamanı vardı buna. Ben, karşımıza çıkması halinde onu savunmaya kesin karar vermiştim. Her seferinde, kalan son takatimle ona dikkat sinyali veriyordum.</p>

<p>İki kabile arasındaki savaş hızla sürekli bir çatışmaya dönüştü. Gece yürüyüşleri, baskınlar, yağmalamalar, kundaklamalar ara vermemecesine birbirini izliyordu. Amcamın ustalığı başlangıçta üstünlük sağlamıştı bize. Bir ağıllarını ateşe vermiş ve koyunlarından bir kısmını çalmıştık. Amcamın onları yanlış bir yöne çektiğini sandığı bir akşam, uzakta bir yerdeki bir çiftliği yakmaya gittik. Ama planlarımızı anlamışlar ve yakınlarda bir yerlerde gizlenip bizi bekliyorlarmış. Yardımcılarının da desteğiyle bizi diri diri yakmayı hesapladıkları ambara girmeye hazırlandığımız anda boğuk bir nota çalındı kulağıma ve bütün benliğimle “kaç” mesajı aldım. Amcamı uyardım ve yayımla hançerimi bırakıp, babamın hep öğütlediği gibi, sadece kargımı alarak var gücümle kaçtım. Benim önümde koşan amcam onu durdurmak üzere mevzilenmiş bir düşman tarafından karnından vurulmuştu. Adamı devirip koşmaya devam ettim. Amcam ellerinden kurtulmayı başardı ama koşmak için harcadığı çabalar yüzünden yaraları ağırlaştı. Baş düşmanlarının ağır biçimde yaralandığını bilen karşı taraf, ölümüne bir savaşa girmekten çok, onun işini bitirmek için ertesi günü beklemeyi yeğledi.</p>

<p>Amcam sığınağa ulaştığında çok kan kaybetmişti ve güçlükle sürükleniyordu. Silahlarını bırakmak zorunda kalmıştı ve hırıltılar halinde soluk alabiliyordu. Sonunda kinimi kusmak ve onu öldürmek düşüncesi çakıldı kafama. O bunu gözlerimden anlamış olmalı. Belli belirsiz gülümseyerek şöyle dedi: “Yarın kabilenin başı sen oluyorsun.” Dediği şeyi saçma buldum, ama onunla işimi bitirmek için yeniden nefretime dönmek istediğimde, çoktan silinip gitmişti bu duygum. Yarasını tedavi etmeye çalıştım ama bir kan seli içinde boğuldu ve tıpkı yaşadığı gibi şiddet içinde öldü. Heybesinde kalan azığı aldım, o devasa cesedinin altına birkaç odun yerleştirdim ve bir cenaze ateşi yakıp dağa kaçtım.</p>

<p>Ertesi gün amcamın küllerini bulduktan sonra evimizi yaktılar. Koca kayanın tepesinden yangını görüyordum; beni yok etmeye ve bu kan davasına kesin son vermeye ne kadar kararlı olduklarını bana göstermek istediklerini anlamıştım.</p>

<p>Daha sonra, bir yaban hayvanı gibi izimi sürmeye başladılar. Avlanarak ve sefil gece vurgunlarıyla yaşıyordum. Her akşam sığınak değiştiriyordum, kimseyle konuşmaz ve belki de artık hiç düşünmez olmuştum, ama babamın ve kabilemin öcünü almak için dört elle sarılmıştım yaşama. Bizim dağda iki kez etrafımı sardılar, üzerlerine daha önce hazırladığım taşları ve ağaç kütüklerini yuvarlayarak ellerinden kurtuldum. Kuşkusuz Alkyon da onların kuşatma harekâtına katılıyordu ama onu göremeyeceğim kadar uzakta duruyordu. Gözüm kulağım aralıksız düşmanlarımın yaptıklarıyla meşguldü, ama Alkyon’un çalıp söylediğini bir daha asla işitemedim.</p>

<p>İnanılmaz bir güç ve direnç kazanmıştım. Amcamın gücü, kurnazlıkları ve kötülüğü bende canlanmış gibiydi. Gene de geceleri rüyamda annemi, babamı, Alkyon’u ya da yanan evimizi görüyor ve gözyaşları içinde uyanıyordum. Sabahları kendime gelip bilinçlenince, tekrar nefretin pençesine düşüyordum ve artık düşündüğüm tek şey, saklanmak ve bir fırsatını bulup çapulculuk yapmak ya da düşmanlarımı yaralamaktan ibaretti. Onlarsa beni kar yüzünden dağdan inmek zorunda kaldığımda yakalama hesabı içindeydiler. Bir gece karanlıktan yararlanarak onlardan kaçtım ve çok uzaklara gittim.</p>

<p>Bir sitede, asker olmak için kralın huzuruna çıktım. Perişan bir haldeydim, üstüm başım lime limeydi, kral kuşkulu bir edayla tepeden tırnağa süzdü beni, ama vahşi görünüşüm altındaki gücümü keşfederek şöyle dedi: “Git yıkan ve yarın beden eğitimi salonuna gel.” Ertesi gün muhafızlarıyla birlikte oraya gittim. “Koş,” dedi bana. Adamlarını zahmetsizce geride bıraktım. “Cirit at,” dedi. İçlerinden hiçbirinin atamadığı kadar uzağa fırlattım ciritimi. Kral devam etti: “Şu adamla dövüş.” Amcamın bana öğrettiği vuruşlar sayesinde adamı çarçabuk yendim. Kral beni muhafız birliğine aldı, ben onun bir savaşı kazanmasına ve bir kenti ele geçirmesine yardım ettim. Kendi evlerinde kadınların ırzına nasıl geçilir, yaşlı insanlar nasıl öldürülür ve sağ kalanlar nasıl köle edilir orada öğrendim. Kral cesaretim olarak adlandırdığı şeyin ödülü olarak bana altın yaldızlı süslemeleri olan bir zırh takımı verdi. Takım hoşuma gitti ama kralı sevmemiştim, onun yiğitliğine sahip olmasa da amcamla aynı kafadandı ve asla en ön safta savaşmıyordu.</p>

<p>Dönüşte şöyle dedim krala: “Senden ayrılıyorum, kralım, bahar geldi.” “Kal,” dedi bana, “sana ihtiyacım var, sana bir ev, altın bir kolye, güzel bir köle veririm, elli adama komuta edersin.” Ona bir kan davam olduğunu söyledim. Bizim dağları tanıyordu ve önce bu davayı halletmem gerektiğini biliyordu. “Kan durulunca,” dedi bana, “dön buraya. Başka bir kenti ele geçiririz ve ben seni oranın valisi yaparım.” Bu ödlekler ülkesinde herkesin yaptığı gibi diz çökerek izin istemedim ondan. Onun öfkesini bastırmaya çalıştığını görmek keyiflendirdi beni. Onu korkutuyordum ve dönmem için yanıp tutuşuyordu, çünkü ben olmadan üç tane sefil sitenin kral müsveddesi olmak için hiçbir şansı yoktu.</p>
<p><br/></p>
<p><br/></p>
<p>Üçü her gün denize doğru yürüyorlar, Antigone her akşam dinlenmek ve geceyi geçirecek bir yer bulmak için onların yanından ayrılıyor. O gidince, Klios ateşi yakıyor, Oidipus’la ilgileniyor ve yemekten sonra, bir gece önce bıraktığı yerden devam ediyor öyküsüne. Oidipus sözünü kesmeden, tek laf etmeden, olağanüstü bir dikkatle onu dinliyor. Klios bu dikkat sayesinde yaşamının en karanlık, en pırıltılı, en derinlerdeki yerlerine dönebilme cesaretini buluyor, çünkü tek başına dönmüş olsaydı, karşısında sadece yıkıntılar bulacaktı. Konuşmasını kestiğinde yeniden Oidipus’u buluyor yanında, düşüncelerini istila ettiği, mutsuzluğunu ve yaşamından asla unutamayacağı imgeleri ruhuna kazıdığı Oidipus’u. Bir mağarada ya da ta ucunda açık havanın belli belirsiz aydınlığının fark edildiği derin bir ormanda gibi gömülüyor, ilerledikçe ilerliyor Oidipus’un dikkatinde.</p>

<p>Bir gündür, iki gündür, günlerdir sürüyor öykü, çünkü Oidipus her akşam şöyle diyor: “Devam et.”</p>

<p>Antigone üzgün, iki adam arasında kendisinin dışlandığı bir alışveriş, bir keşif yaşandığını hissediyor. O gün yürüyüş her zamankinden daha uzun. Akşam üzeri, sayılamayacak kadar çok uğultu arasından, daha önce düşünde gördüğü bir olayı tamamlayan boğuk bir gürültü işitiyor. Kayalık yara ulaştıklarında gece oldu, bulutlar var, Antigone kesintili ay ışığında fark ediyor denizi ve burnun önünde uzanan kayalıklarda köpük köpük patlayan dalgaları.</p>

<p>Klios bir kayanın içinde rüzgâr almayan ve fazla derin olmayan bir mağara keşfediyor. Geceyi orada geçirmeye karar veriyor Antigone, kalacak başka bir yer aramak için vakit çok geç. Erkekler de kabul ediyorlar, kız yemeği hazırlarken Klios mağarada onun için dallardan bir döşek yapıyor. Yemeğin sonunda, ateşin sıcak halkasında bir araya geldiklerinde Oidipus Klios’a dönüyor ve her akşamki gibi şöyle diyor: “Devam et:”</p>

<p>Klios, öykünün başını dinlememiş olan Antigone’nin orada oluşu yüzünden duraksıyor. Oidipus Antigone’ye öykünün oraya kadarki kısmını özetliyor ve Klios da, Oidipus’un isteği üzerine devam ediyor.</p>
<p><br/></p>
<p><br/></p>
<p>Bizim dağlara dönmekle düşmanı gafil avlayacağımı düşünmüştüm ama gafil avlanan ben oldum. Çoktandır beni bekliyorlarmış ve işi bitirmek için her şeyi hazırlamışlar. Kralın armağanı zırhım sayesinde güvende olduğuma inanarak geldim. Pek fazla önlem almadan bir ağaçlıktan geçerken bir okla yaralandım. Saldırgan kaçtı ve üstümdeki zırhla onu izlemem olacak iş değildi. Böylece zırhı çıkardım ve tetikteki yaban hayvanı yaşamıma geri döndüm. Mevsim yaz olmasına karşın, karnımı doyurmakta çok zorlanıyordum. Bizim oralarda her şey yakılıp biçilmişti. Onların topraklarındaysa ailelerle sürüler iyi savunulan birkaç noktada toplanmışlardı. İz sürücüler yardımıyla yavaş yavaş dağ başında kıstırmışlardı beni. Bunun beni açlıktan teslim olmaya zorlamak için olduğunu sanıyordum, daha da betermiş. O çok sevdiğim yamaçları tırmanırken, onların ta en tepeye kadar farklı yüksekliklere öbek öbek odun yığdıklarını gördüm. Tuzağı anlamadım, hem zaten her taraftan kıstırıldığım için bundan kaçamazdım. Sadece silahlarımla yapayalnızdım, tepeye yakın bir yerlerde taşlar arasından çıkan küçük bir pınarda susuzluğumu dindirebiliyordum henüz.</p>

<p>Yiyecek hiçbir şeyim kalmayınca, gücümün yettiğince onlarla son bir kez savaşmak için ertesi gün dağdan inmeye karar verdim. Alkyon da savaşa katılırsa, onun darbelerine karşılık vermeyecektim. Bunu ona flütümle söylemeye çalıştım ama bana karşılık vermedi. Gece yarısı uyandım. Pınarın suyu başımın yanından akıp gidiyordu, rüzgâr değişmiş, gökyüzü ağırlaşmıştı. Çok acıklı biçimde başlayan eski yaşamıma bakıyordum. Alkyon’un felaketten önceki zamanın derinliklerine gömülü hayaline ve bana ifşa ettiği ama yitip gitmiş olan o aşka, hatta belki de o umuda kavuşuyordum.</p>

<p>Sabah bir duman kokusuyla uyandım, yamaçlara yığdıkları odunları yakmışlardı ve rüzgâr -günlerdir yönünü değiştirmesini bekledikleri rüzgâr- alevleri yukarı doğru sürüklemeye başlamıştı bile; tepelerdeki diğer çalı çırpı yığınlarının tutuşmasıyla yangın daha da büyüyecekti. Artık hiçbir umut kalmadığına inanmıştım, toprak makilerle ya da sıcaktan kurumuş otlarla kaplıydı. Çılgına dönen hayvanlar yukarlara doğru kaçmaya çalışıyorlardı, sadece kuşlar dehşet verici bir gürültüyle üzerime doğru gelen bu çok yüksek alevlerden kurtulabilme şansına sahipti. Kuzeyde yangının sıçrayamayacağı son derece dik taş bir yamaç vardı, ama ancak yavaş yavaş ve kayalara tutuna tutuna inilebilecek o yanda da düşmanın silahlarının parıldadığını görüyordum. Her şeyi düşünmüştüm, yaralanmayı, ölümü, hatta yenilirsem tutsaklığı, ama yanacağımı hiç aklıma getirmemiştim. Korku, ateşin dehşeti bütün benliğimi sarıyordu, öfkeden çığlık çığlığa ve tir tir titreyerek alevlerin karşısında geri çekiliyordum. Dağın en tepesine çıktım, belli bir noktada ve elbette kısa bir süre için yangının fazla yayılmadığını gördüm. Belki de oradan geçebilirdim ve bu benim tek şansımdı. Alevlerin yaklaştığı pınar başına indim yeniden. Üstümü başımı, saçlarımı ıslattım. Yüzümü nemli bir bezle örttüm ve iki elimle kargımı tutarak hızla yamaçtan aşağı koşmaya başladım. Ateşin yakınına gelince haykırdım. Evet, bundan eminim, bir uyarı çığlığı attım. İnanılmaz bir sıçrama yaptım. Alevler tarafından sarılmış ve körleşmiş olarak, bir kez daha sıçramayı başardım ve bilmeden, Alkyon’un üstünde buldum kendimi. Silahsız olarak karşımda duruyormuş. Hızımı alamadığımdan, ondan kaçamadım. Kargımı ona saplamıştım, birlikte yere yuvarlandık. Yangın yüzünden çılgına döndüğümden koşmaya devam ettim ama o ayağa kalkamadı. Anında öldürmüştüm onu. Ancak daha sonra, gece büzüldüğüm kayanın altında anlayabildim olan biteni. Ben onu devirirken, bana sanki adımı mırıldanıyormuş gibi gelmişti. Bunu gerçekten duydum mu, yoksa sadece hayal mi ettim, asla bilemeyeceğim.</p>

<p>Ertesi gün saklandığım yerden çıktım ve kesin bir savaş için, hâlâ yaşamakta olan iki düşmanımın üstüne yürüdüm. Açlıktan ve yaralarım yüzünden bitkindim, Alkyon’u öldürdüğüm için kendimi bağışlayamıyordum, ölmek istiyordum ve beni kurtaran da işte bu oldu. Uzun, belirsiz, umutsuz bir savaş oldu ama onlar hem beni vurmak, hem de kendilerini savunmak durumundaydılar. Kendimi korumak umurumda bile değildi benim, artık zafer filan istemiyordum, umduğum tek şey bu vahşi serüvenimin sona ermesi ve kesin olarak bitmesiydi. Birçok darbe aldım ama son gücümle indirdiğim bir darbeyle onların en iyi savaşçısını vurup öldürdüm. Kalçasından yaraladığım ötekisi karşımda yalnız kaldığını görünce, silahlarını attı ve kaçmaya kalkıştı. Onu hemen öldürebilirdim ama sırtından vurmak istemiyordum. Birdenbire döndü ve diz çökerek bağırmaya başladı: “Kıyma bana, çünkü oğlum Alkyon seni seviyordu. Ben kabilemin başkanı ve son üyesiyim, sen de öyle. Felakete bir son ver.”</p>

<p>Silahlarımı fırlattım ve Atos’u kucakladım. İkimiz birden başımıza gelen sefalet ve çılgınlığa ağladık. Yaralarını temizledim onun, o da benim yaralarıma ve yanıklarıma baktı. Bana yiyecek verdi, o akşam aynı kulübede uyuduk. Törelere uyarak iki ölü için cenaze töreni düzenledik. Alkyon’un flütünü onun sağ eline koydu, ben de benimkini sol eline verdim. Onların cenaze ateşleri önünde en yüce yeminlerle kabilelerimiz arasındaki kan davasının kesin olarak son bulması için and içtik. Alkyon ölümde bile güzeldi, bir zamanlar dağın tepesinde olduğu kadar uçucu ve hafifti. Ne yazık ki, ruhum tıpkı şimdiki gibi uyuşmuş, çürümüş, pisliğe bulaşmıştı ve ben o gün onun yüzünde gördüklerimden hiçbir yeniden doğuş umudu, hiçbir yaşam olanağı bulup çıkaramadım.</p>

<p>Ertesi gün Atos bana garip bir öneride bulundu: “Biz yıllardan beri Alkyon için bir nişanlı yetiştiriyoruz. Kızın ailesi ölmüş, onu biz evlat edindik. Adı İo ve daha beş yaşında. Evini onar, tarlalarına bak, sana yardım ederim. Birkaç yıl sonra kızı eş olarak sana veririm. Bizim çocuklarımız olursunuz, çocuklarınız da beraber kuracağımız tek bir kabilenin çocukları olurlar.”</p>

<p>Bu öneriden duygulanmıştım ve kafam karışmıştı, ama yüreğimle aklım hüzünle doluydu. Ona önce dünyayı görerek bunca felaketi unutmam gerektiğini öyledim. Şöyle dedi: “Önerim kızımız ondördüne girene kadar geçerli olacak.” Gitti ve ben artık evimizi yeniden kuracak, tarlalarımızı ekip biçecek ve yeni bir sürü edinecek cesaretim kalmadığını anladım o an. Amcamın ruhu hâlâ hükmediyordu bana, ben bir kan, savaş ve yağma adamı olmuştum. Yeniden askerliğe geçmeyi düşündüm ama artık itaat edebilecek durumda değildim. Gücümü diğer erkeklerinkiyle kıyaslamış ve kadınlar üstündeki etkileyiciliğimi keşfetmiştim. Evimin yıkıntılarını, dağlarımı ve ailemin mezarlarını terk ederek yollara düşüp Grek ülkesini karış karış dolaştım. Size rastladığım ana kadar, nefret ve utancımı daima gereksiz cürümlerle besleyerek, baştan çıkarmalar, hırsızlıklar ve çapulculukla geçindim.</p>
<p><br/></p>
<p><br/></p>
<p>Bir sessizlik oluyor, deniz kayalıklara çarpıyor ve yalıyarı dövüp duruyor. Kırlardan bir baykuş çığlığı geliyor. Antigone, başı Oidipus’un omzunda ağlıyor. Klios onun duygusallığından etkilenmiş, soruyor: “Neden ağlıyorsun?” Kesik kesik yanıtlıyor kız:</p>

<p>“Senin küçük nişanlın yüzünden.” “Ama benim nişanlım yok ki.” “Hayır, bir nişanlın var, gerçek bir nişanlı ve onu sana Alkyon vermiş. Kaç yaşında?” “Yedi galiba.” “Onunla mutlu olmayı öğrenecek ve çoluk çocuğa karışacak zamanın var hâlâ.” “Ağlama, Antigone, üzülme.” “Artık ağlamıyorum, küçük nişanlın İo yüzünden üzgün olmaya hakkım var, mutlu olmaya hakkım var benim.”</p>

<p>Oidipus ayağa kalkıyor: “Uzun bir gündü, gel, bırakalım onu, uyusun.” İki adam mağaradan çıkıyor, her biri ötekinin sessizliğinde Alkyon’u düşünerek, İokaste’yi düşünerek, dağlardaki müziği, gizleri, kehanetleri düşünerek ateşin yanına uzanıyorlar, “Başla" diyen ve inat eden yaşamı düşünerek.</p>
</body>
</html>