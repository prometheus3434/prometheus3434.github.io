<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h3>VIII<br/>KALLİOPE VE VEBALILAR</h3>
<p class="gir">BİRKAÇ gün sonra kulübeye çekingen adımlarla genç bir dağlı yaklaşıyor. Oidipus işini bırakıp el ediyor ona. Oğlan, onu gözlerini örten koyu renk bağla eşikte görünce irkiliyor. Sonra cesaretini toplayıp konuşuyor: “Köyümüzde bir yolcuyu konuk etmiştik. Bize senden söz etmişti, kör adam. Senin şifa veren türküler bildiğini söyledi. Geçen yıl köyde hastalık vardı. Çok insan kırıldı ve o gün bugündür köyün boynu bükük kaldı, çalışmanın tadı yok. Kızınla yoldaşını al gel. Bir şenlik düzenleriz, sen de ölmüşlerimiz ve bizim için türküler okursun.” “Sen benim kim olduğumu biliyor musun?” “O adam senin Oidipus olduğunu söyledi, eski kral olduğunu ve üstüne yağan lanetleri şifacı Diotime’nin kaldırdığını.”</p>

<p>Oidipus gülümsüyor: “Şenliğinize geleceğiz, şunu da al köyüne götür.” Daha yeni yaptığı tahta bir yontu uzatıyor ona. Oğlan memnun, heykeli kucaklıyor. Önce şaşırmışken, birden bir anlama bağlıyor heykeli: “Bu bir dans! Yakında sizi almaya geleceğim, köy buradan üç günlük yürüyüş mesafesinde.” Heykeli heybesine atıyor ve koşa koşa uzaklaşıyor.</p>

<p>Tekrar geldiğinde, Oidipus, Klios ve Antigone de onunla birlikte gidiyorlar. Çetin yollardan sayısız tırmanıştan sonra, yol onları neredeyse hâlâ bir sel yatağı halindeki bir ırmak boyunca uzanan bir köye götürüyor. Vadide bakımlı tarla ve bahçeler, aşağı yamaçlarda bağlar ve daha yükseklerde, dağ yamaçlarında keçi ve koyunların otladığı çayırlar. Bazı evler yangından harabeye dönmüş ve kararmış. Oğlan şöyle açıklıyor: “Aileler perişan, çoğu yıkıldı. Ekinleri ve hayvanları kurtardık, felaketin önünü kesmek için evleri yıktık.” “Hastalık veba mıydı?” diye soruyor Oidipus. Dehşete kapıları çocuğun yanıt vermeye dili varmıyor.</p>

<p>Köyün kocasının evine varıyorlar. Yaşını başını almış, yüzü ve vücudu acıdan erkenden çökmüşe benzeyen bir adam bu. Yolda oğlan salgın sırasında onun karısını ve çocuklarını kaybettiğini anlatmıştı.</p>

<p>“Neden bizi çağırttın,” diye soruyor Oidipus, “şenlik için mi, hastalık için mi?” Antigone onu dinlerken, Thebai’de yakarıcıları karşılayıp sakinleştirirkenki o güçlü ve tatlı sesini hatırlıyor onun.</p>

<p>“İkisi için de,” diyor adam. “Bize senin türkülerinin gücünden söz eden adam, bir zamanlar senin karını, tacını ve gözlerini feda ederek Thebai’yi vebadan kurtardığını da anlattı.”</p>

<p>Yorgunluktan bitkin düşen Antigone bir eşiğe oturuyor, bir köle kız su getiriyor ona. Oidipus’un ne yanıt verdiğini duymuyor, buradaki insanlara, onların yaşamlarını paramparça eden olaylara, çoktan uzak bir geçmişe ait demek olan “bir zamanlar” sözüne ağlıyor.</p>

<p>Köle kız yanına oturup, teselli ediyor. Adının Kalliope olduğunu söylüyor ve eve alıyor onu. Ev temiz ve serin, ama çatının bir bölümüyle pencereler hâlâ açıkta. Adam ailesini kaybettikten sonra evini yakıp bu evi yapmış. Ancak bitirmeye ne zaman bulabilmiş, ne yürek.</p>

<p>İleri gelen ailelerin büyükleri akşam yemeğini paylaşmaya geliyorlar. Yaşamın sıkı ve sürekli çalışılarak kazanıldığı bu ülkede savaşmaya alışkın adamlar bunlar. Gene de Oidipus hal ve tavırlarında, seslerinde, sözlerinde, vadiye geldiklerinde kendisini sarsan o yas ve ağırlık kokusunu buluyor. Şenlikte neler yapılacağı konusunda anlaşmaya varılıyor. Akşam, Oidipus o an gelecek olan esine göre ya türkü söyleyecek ya da konuşacak. Teşekkür ediyor ama ne bekliyorlar ondan? Bir an sessiz kalıyorlar, sonra içlerinden biri şöyle diyor:</p>

<p>“Her birimiz hastalık sırasında yakınlarından birini kaybetti. Başlarda umut vardı, tedavi ediyorduk onları, ama felaket her geçen gün daha beter olmaya başladı. Doğrusu, korku da sardı içimizi. Dağlara kaçtık, hastalar da ya ölüp gittiler ya da bir şekilde hayatta kalmayı başardılar. Döndüğümüzde korku ve utanç daha dinmemişti. Bir sunak inşa edip mezar taşları diktik, baharda yaşamın ve çalışma keyfinin geri geleceğini umuyorduk. Ama geri gelen o şey oldu ve biz, hastalığın evlerimizi kasıp kavurduğu zamandan çok daha kötü durumdayız.”</p>

<p>“O şey nedir?” diye soruyor Oidipus.</p>

<p>Köy başkanı sözlerini şöyle tamamlıyor: “Sabah, çoktan akşam olması dileğiyle gözümüzü açıyoruz ve akşam bir daha uyanmama umuduyla uykuya dalıyoruz.” Ötekiler de onaylıyor ve içlerinden biri şunu ekliyor: “Mümkünse, bize umudumuzu geri ver, kör adam, çünkü ölmüşlerimiz, yanan evlerde kalmış olanlar artık yanlarına çağırıyorlar bizi.”</p>

<p>Oidipus ayağa kalkıyor, Kalliope odasına götürüyor onu. Klios ile Antigone de geliyorlar yanına. “Bir giz var,” diyor Kalliope, “üç yeni hasta var. Ne yapacaklarını bilemiyorlar, kaçsınlar mı, tedavi mi etsinler? Bunun için getirttiler seni işte.” “Korkuyor musun Antigone?” “Çok, çok korkuyorum.” “Ya sen Klios?” “Korkacağımı sanmıyordum ama ölümün bu türlüsü dehşet veriyor bana.” “O halde,” diyor Oidipus, “hemen bu gece gidiyoruz, onlar uykudayken.”</p>

<p>Susuyorlar. Kalacaklar.</p>
<p><br/></p>
<p>Oidipus gecenin bir yarısı, içinde bir sevinçle uyanıyor. Kalliope gelip koynuna sokuluyor ve vücudunu vücuduna sımsıkı sarıyor. Kızın yüzünü elleri arasına alıyor Oidipus, onun o şaşırtıcı güzelliğinin çizgilerini avuçlarında hissediyor. Soruyor: “Efendin mi gönderdi seni?” Yanıtlıyor kız: “Evet.” “Korkmadın mı?” “Hayır.” “Sana teşekkür ederim, Kalliope, ama şimdi evine dön.” Kız yavaşça omzunu öpüyor onun ve yumuşacık adımlarıyla çıkıp gidiyor. Bir an mutlu hissediyor kendini Oidipus, sonra içini çekiyor ve sonunda uykuya dalıyor.</p>

<p>Ertesi gün köyün esirgeyici tanrılarına armağanların sunulduğu adak törenleri başladığında, Antigone çocuk ve yaşlıların sayısının azlığı karşısında sarsılıyor. Ölüm en çok bu iki kesimi kasıp kavurmuş. Kayıp, bir başına kalmış gibi görünen çocuklar çok sessiz duruyorlar; şarkı söyleme sırası kendilerine geldiğinde, yürek burkan, incecik, titrek bir sesle okuyorlar şarkılarını. Antigone ortalarına geçiyor, ellerinden tutarak onlarla birlikte söylüyor. Yeniden yürekleniyor çocuklar ve o mahzun yüzleri aydınlanıyor.</p>

<p>Akşam meydanda büyük bir ateş yakılmış, bütün köy orada. Herkes Oidipus’u bekliyor, Klios’un çektiği, Antigone ile Kalliope’ninse arkadan ittikleri bir arabanın yanı sıra geliyor. Arabada ot bir şilte üstüne yatırılmış üç hasta var. Oidipus en gençleri olan on beş yaşındaki bir oğlanın elini tutmuş konuşuyor ve zaman zaman da gülümsüyor ona. Öteki ikisi daha berbat durumda ve biri kendinden geçmiş gibi.</p>

<p>Araba durunca, Klios çocuğu bir masaya taşıyor. Oidipus elleriyle dokunuyor ona, uzun uzun yağlayıp ovuyor, şöyle diyor sonra: “Korkmayı bırak, ayağa kalk!” Çocuk ayağa kalkıyor, kararsız adımıyla yere basıyor, sendeliyor, dehşet içindeki bakışlarını Oidipus’a çeviriyor. Emrediyor beriki: “Yürü!” Çocuk hiç zorlanmadan, bir iki adım atıyor. Küçücük bir sıçrama denemesi yapıyor, bir daha deniyor ve büyülenmiş bir halde geçip, artık ona korkmadan yanlarında yer açan yaşıtlarının arasına oturuyor.</p>

<p>Bunlar olurken, Klios ile Antigone diğer iki hastayı yıkayıp bakımlarını yapıyorlar, işleri bitince, şöyle diyor Oidipus: “Çocuğun hiçbir şeyciği yoktu, onun içine işleyen hepinizin korkusundan başka bir şey değildi. Öteki iki hastaya biz bakacağız. Bize bunu yapabileceğimiz bir ev gösterin, hep birlikte hastalığı yenmeye çalışalım.”</p>

<p>Yaşlı bir adam söz alıyor: “Benim adım Pelios. Atalarımın evini, karımın öldüğü evi yani, yakmak istemedim ben. Büyüğümüzün emriyle, evi terk ettim, şimdiyse sürümün yanı başında bir kulübede kalıyorum. Evimi şartladım, yoldaşların ve hastalarla birlikte oraya gidebilirsin Oidipus, ben götürürüm sizi.” “Antigone ile Klios,” diye soruyor köyün kocası, “yapacağın bu iş ve taşıdığı tehlikeler konusunda hemfikir mi?” “Evet,” diyor Antigone.</p>

<p>Hastalar tekrar arabaya bindiriliyor ve yaşlı adam onları Oidipus, Klios ve Antigone ile birlikte evine götürüyor.</p>
<p><br/></p>
<p>Oidipus ile yoldaşları geri döndüklerinde gençler ateşi besliyorlar, çok geçmeden alevler göğe yükselirken, bir bulut perdesi altında aysız bir gece iniyor.</p>

<p>Köyün kocası Oidipus’u alıp topluluğun karşısına götürüyor. Vücuduna ve yüzüne gizemli işaretlerle vuran alevlerin hareketi ve kıvılcımlar ancak aydınlatıyor kendisini. Susuyor, bekliyor, belki de dinliyor. İşte o an Kalliope’nin o neredeyse hâlâ çocuksu sesi yükseliyor: “Bizim göremediklerimizi duyan kör kardeşimiz, bize hastalıktan söz et.” Ona dönüyor Oidipus:</p>

<p>“Hastalık hem yaşam, hem de ölüm alanında iş başındadır Kalliope. Bizi korkutur, ne yapacağımızı bilemez hale düşürür, ama varoluş da şaşırtıcı değil midir, küçük çocuk gibi ister de ister. Hastalık uyanıktır, bizi uyarır, çünkü kötülüğün iyiliğe ne kadar gerekli ve yararlı olduğunu bilir.”</p>

<p>Topluluğun orta yerinden, köyün en yaşlı kadını sözünü kesiyor: “Gözleri görmeyen kardeş, hepimizin yaşama bir yaşam borcu var ve birlikte yaşadığım adam günü gelince bir mırıltı bile çıkaramadan göçtü gitti. O hep içimde yaşarken ve hâlâ birbirimizin gölgesi ve güneşi içindeyken, nasıl olur da onun öldüğüne inanırım? Yaşayan bir düşünce düşünmekten vazgeçebilir mi hiç? Bütün bir yaşam boyu sabretmiş bir aşkın, sönüp gideceğine inanıyor musun?”</p>

<p>Herkes Oidipus’un ne diyeceğini beklerken, birden bambaşka bir ses çıkıyor ondan. Acı bir alay ve tehdit edici bir sevinçle yüklü bir ses:</p>
<p><br/></p>
<p class="block">Size yanıtı Oidipus mu verecek? Sen kimsin ki, ey kör kral, kalemi kırık ozan, bize hep yanlış bildiğin şeyden söz edeceksin?</p>
<p class="block">Yaşamınız size ait değil, sizin malınız değil ve anlık yaşayan kişi nasıl olur da zamanın o dikenli dilini çözebilir? Yaşam, ölüm, hastalık koca birer yabani hayvandır, bir an bile duraksamadan zarlarını atan gözü kara kumarbazlardır.</p>

<p class="block">Ölüm olmasa, ölmek bilmeyenler arasında ne dişe diş savaşlar olurdu, toprağa ve özgürlüğe aç insanlar arasında&nbsp;</p>
<p class="block">Neler olurdu, buğday hasadı yapılmasa ve sizler geçici hanelerinizden çıkmayı reddetseniz, aşk ancak böyle mümkün çünkü, içinden konuştuğum bu adama bakın. Sfenks şöyle demişti ona: Oidipus, bilgiden vazgeç, aydınlanacağın, bilinçleneceğin günü bekle.</p>

<p class="block">Onu dinlemedi. Yakıcı bilgisi ve gizindeki cinayetle</p>

<p class="block">Thebai’ye geri döndü, kayıp bir çocuk olarak, Kraliçe’nin sınırsız güçlerinin kendisini beklediği o gaddar kente.</p>

<p class="gir">Ses yükseldikçe yükseliyor, doğan güneşin vaadini taşıyor içinde:</p>
<p><br/></p>

<p class="block">Haydi, yaşayanlar, hayatta kalmış faniler, dönün evlerinize, bırakın korkmayı.</p>

<p class="block">Çünkü yeryüzü yaşamı arzudur ve Oidipus hep kalacak zihinlerinizde, çoktandır ölü bir tanrıdan başka bir şey değilken ben.</p>
<p><br/></p>

<p>Topluluk dağılıyor ve son kütükleri de yutup tüketen ateş küllenip sönüyor. Karanlık iyice bastırmakta, artık sadece Klios’un yardımıyla oturan Oidipus var ortalıkta.</p>

<p>Gücünü toplayıp ayağa kalktığında şöyle diyor ona Antigone: “Yaktığın türküde söylediklerin doğruydu. Gene de bir yerlerde bizi seven biri var.” Oidipus susuyor, Klios yanıtlıyor onu: “Bizi seven biri var, çünkü Antigone var.”</p>

<p>Oidipus, buda aynı şey, demek isteyen hafif bir el hareketi yapıyor. Antigone kolundan tutup götürüyor onu. Klios da öteki koluna giriyor. Üçü birlikte vebalıların evine doğru ilerliyorlar.</p>
<p><br/></p>
<p>Öğütlerini almak ve ilaç istemek için Diotime’ye bir haberci gönderiyorlar. Habercinin dönüşünü beklerken zaman çok yavaş geçiyor. Antigone yemekle ilgileniyor. Klios ışığın girmesi için duvara yeni pencereler açıyor, duvarlara kireç vuruyor. Oidipus hastaların yanında duruyor, ara sıra flütüyle havalar çalıyor onlara. Akşama doğru sayıklamaya başlıyor hastalar ve Oidipus onların hastalığın çalkantılı gemisine binip gidebilmelerini kıskanıyor.</p>

<p>Diotime’ye gönderilen haberci ilaç ve öğütlerle geri döndü, ertesi gün bunları köy meclisi önünde okuyor Antigone. Tabletin en altına şunları eklemiş Diotime: “Oidipus kendisine bahşedilen güce uyarak ellerini her gün hastalara sürecek. Topluluğun her bir üyesine de sürecek ellerini. Oidipus ölecek olursa, Diotime’ye haber verilecek, bu güç bir başkasına devredilecek.”</p>

<p>Topluluk üyeleri bir güven duygusuyla ama ikircikli bir halde evlerine dönüyorlar. İyileşme yolunda olduklarını hissediyorlar, ama bilici kadının Oidipus’un ölümünü de hesaba katması akıllarını karıştırıyor.</p>

<p>Oidipus Klios’a bu el sürmelerin aklına çok kötü anılar getirdiğini söylüyor. Sfenks’in ölümünden sonra Thebai’de ne kadar hasta varsa, vücudunun şifa dağıttığı inancıyla ona dokunmak istemişti. Diotime’nin kendisine hangi gücü aktardığını soruyor kafasında.</p>

<p>Hastalardan biri uyandı, bakımını yapıyorlar ve Oidipus Diotime’nin belirttiği yerlere ellerini sürüyor. Adam çok geçmeden sakin sakin uykuya dalıyor. Öteki hastanın işi daha zor, çok acı çekiyor ve Oidipus’un dokunmasıyla birlikte avaz avaz bağırıyor.</p>

<p>Uyku tutmayan Oidipus için sıkıntılı bir gece. Babasını öldüren ve annesine sarılan mekruh elleriyle başkalarına dokunmak zorunda kalmış bu insan artık kendisi değil. Hastalarda bilinmez ve belki de tehlikeli güçler yaratabilecek eller. Ölme arzusu sarıyor benliğini. Yardımına o devrik kral, bir zamanlar kendisi olan o kral yetişiyor. Hastalığın sarstığı, kırıp geçirdiği bu zavallı insanlar onun bugünkü halkı. Ölüme ya da salgın bitinceye kadar onlarla kalmak zorunda. Diotime’nin buyrukları çok katı, ama ondan buyruklar alıp, bu kadına her türlü kuşkunun ötesinde duyduğu güveni başkalarına aktarması güzel.</p>

<p>Ertesi gün, iki hasta da hâlâ yaşamakta; Antigone onları Oidipus’un aynı gün köyün çocuklarına şifa dağıtacağı koca çınarın altına götürüyor. Çocuklar sırayla gelip yaklaşıyorlar ona, ellerini dizlerine koyuyorlar, Oidipus ellerini alıyor ve uzun uzun kendi ellerinde tutuyor. İlk çocuk,, kendini, gözleri olmayan, elleriyse sessizliğine karşın kendi elleriyle konuşur gibi olan bu heybetli adamın karşısında bulunca korkuyor. Sonra her şey gözle görünür biçimde, elden ele devinen bir dalga halini alıyor. Çocuk şöyle diyerek ötekilerin arasına dönüyor: “Hiç acımadı, eğlenceli bir şey bu!”</p>

<p>Yedi gün boyunca vadide yaşayan herkesin elini tutuyor Oidipus. Alet kullanmaktan ve zamanın etkisiyle sertleşmiş, biçimlenmiş, eğri büğrü olmuş kadın ve erkek elleri bunlar. Sevmeye başladığı bu ellerde kırların, bahçelerin, konutların sınırlarını, işe yaraması ve işlenmesi için bir şeye verilmesi gereken anlamı hissediyor. O, deniz çocuğu, Korinthos oğlu, ellerinin dokunuşuyla onları kendi doğasının bir parçası olan sınırsızlığa yaklaştırıyor, o insanlarsa onun gücünden ve enginliğinden bir şeyler alarak, Oidipus’un içine kendilerinde bulunan sağlam tutarlılığı işliyorlar. Önceleri çok korktuğu bu uzun ve gizemli dokunuşlar boyunca mutlu Oidipus. İçlerinden birinin karşısında oturarak ellerini dizlerine koyduğu her seferde, bütün bedeniyle onun yaşamına giriyor. Onu görmeden, onunla konuşmadan, adını bile duymadan ellerini kaldırdığında artık tanıyor o insanı; bunu karşısındaki de biliyor ve o da Oidipus’tan bir şeyler buluyor içinde. Sahip oldukları, söze dökülemeyen ama gene de ortak olan bir şeylerde buluşuyorlar. Akşamları o kadar yorgun oluyor ki, hastaların bakımını yoldaşlarına bırakmak zorunda kalıyor. Son akşam, Klios şöyle diyor Antigone’ye:</p>

<p>“Köy galiba kurtuldu, herkeste bir canlılık var ve kendilerine bakıyorlar, eski şevk ve tasalarına kavuşmuş gibiler. Belki hastalarımız iyileşecek ama Oidipus kaygılandırıyor beni.” “Beni de,” diyor kız. “El sürmeler sırasında, ona önden baktığımda sadece ihtişamını, vakarını, gülümsemesini görüyorum. Yandan baktığımdaysa kederini görüyorum.”</p>

<p>Yedinci gün, son olarak köyün kocası gelip oturuyor Oidipus’un karşısına, ellerinin altındaki sert, tuttuğunu koparan ve işbilir ellerini hissediyor Oidipus. Köy bütün gücü, bütün canlılığıyla orada. Korkunç bir yorgunluğun çöktüğünü hissediyor üzerine, sapsarı oluyor. Köyün kocası şaşkınlıkla bakıyor ona, endişeleniyor sonra: “Rahatsızsın, hastasın sen!” “Klios’u çağır,” diyor Oidipus, “gelip vebalıların yanına götürsün beni.”</p>

<p>Klios koşup geliyor, gördüğü şey karşısında dehşete kapılıyor. Oidipus tir tir titremekte, sallanıyor, dişleri birbirine vuruyor, vücudu ve yüzü soğuk terlere batmış. Klios tutuyor onu, yürümesine yardım ediyor. Köyün kocası yardım etmek isteyince hiddetle bağırıyor ona: “Çek git, hastalık kaptığını görüyorsun işte.”</p>

<p>Oidipus eve iki adım mesafede yere yığılıyor. Klios tek başına taşıyamıyor onu. O anda Pelios çıka geliyor şöyle diyerek: “Yardım edeyim sana, taşıyalım onu!” “Hastalık kapmış,” diyor Klios. Pelios omuz silkiyor ve hiç cevap vermiyor. Oidipus’un katılmış ve inanılmaz derecede ağırlaşmış bedenini taşımaktan çok sürüklüyorlar eve kadar. Antigone geldiğinde, Oidipus bilinçsizce çırılçıplak uzanmış yatıyor yatağında. Dehşet içindeki iki adam boşuna onu kendine getirmeye çalışıyorlar. Kız ona Diotime’nin ilaçlarının en etkilisini içiriyor, çok ateşi var Oidipus’un, aynı zamanda soğuktan titrer gibi. Antigone Pelios’tan Diotime’ye bir haberci göndermesini istiyor. Su kaynatıyor ve Klios’la birlikte Oidipus’un vücudunu nemli ve sıcak bezlerle sarıyorlar. Oidipus inliyor, ama vücudundaki kasılma geçiyor ve daha düzenli soluk almaya başlıyor.</p>

<p>Kendine geliyor Oidipus, çok uzak bir mesafeden, Klios’un, vücudu olduğunu sandığı bir şeyin üstüne kaynatılmış bezler koyduğunu ve örtüler örttüğünü hissediyor. Kendisiyle ötekiler arasında aşılmaz bir soğuk, hiç durmadan artan bir uzaklık var şimdi. Gücüyle birlikte, içinden çıkıp giden onun sıcaklığı, kendi yaşamı. Bağırıyor, yardıma çağırıyor, İokaste’ye sesleniyor. Bu ayazdan onu ancak o kurtarabilir. Bağırıyor ve sevecen, korku dolu yüzüyle bir kadın eğiliyor üstüne. Titriyor, vücudunun her yanını korkunç ağrılar sarıyor. İokaste değil, Antigone bu, onu seviyor, onunla birlikte acı çekiyor, ama ondan ve yaşamdan uzaklaşıyor Oidipus. Onu İokaste’den ayıran duvarı aşması gerek. Bu amansız acıdan sadece o kurtarabilir onu. Beklemesi için sesleniyor ona, saptığı o ıssız yolda arkasından gitmek için çırpınıyor. Duvara çarpıp bir yerini kırmaması için onu kıskıvrak yakalayan Klios ile Pelios’un kollarından sıyrılmak için debeleniyor. Ellerinden kurtulmayı başarıyor da. Bir an için, tek bir, ama dayanılmaz an için onu durduran kişi, Oidipus’a sarılan Antigone oluyor. Oidipus sonunda serbest kalan elleriyle yüzünü tokatlıyor kızın ve yere fırlatıyor onu. Klios bu kadarına dayanamıyor artık, orada bulunan heykellerden birini kaptığı gibi Oidipus’un kafasına fırlatmaya hazırlanıyor. Pelios engelliyor onu ve basit bir çelmeyle Oidipus’u alaşağı ediyor. Başı yere çarpıyor, o yere serilmiş yatarken, Klios Antigone’yi kaldırıyor yerden. Kız yaralanmış, yüzü gözü kan içinde. Şöyle diyor: “Yatırın onu, kendini bilmiyor.” Oidipus’u kaldırıyorlar, vücudu artık soğuk değil ama yanıyor, şimdi de ateşle titriyor. Antigone üstüne eğiliyor, yüzündeki kan onunkine karışıyor. Oidipus dudaklarına götürüyor kanı ve bir dehşet çığlığı koy veriyor. İokaste’nin öldüğü gün gözlerinden fışkıran kanı tattığını sanıyor. Kanı tükürüyor ve bir ağıt tutturuyor, hiç kesilmeyen, sürüp giden, buna dayanamayan Antigone’yi ağlaya ağlaya ve her yanı kan içinde gecenin içine kaçmaya zorlayan. Klios arkasından gitmek istiyor ama Pelios tuhaf bir üstünlükle durduruyor onu: “Ya hastalar ne olacak? Ben ilaçlardan anlamıyorum ki.”</p>

<p>Bütün bir gece Oidipus haykırıp sayıklıyor. Tüm yaşamı boyunca peşinden ayrılmayan vebanın pençesinde, oysa kurtarıcı hayaller uzaklaşmakta. Zaman zaman İokaste’yi görür gibi oluyor, ona doğru koşmak istiyor ama gördüğü şey kaçıyor ondan. O zaman uluyor, geçmişte o boz sürüyle dolaşan kurt oluyor yeniden.</p>

<p>Klios Pelios’a hastalara verilecek ilaçları ve ne yapılacağını öğretti. Şafakla, kaygısını yenemediği için Antigone’yi görmeye köye gidiyor.</p>

<p>Güneş dağları aşmış ve o evlere yaklaşırken vadiye doğru kaymakta. Hastalıkla Oidipus’un boğuşmasıyla geçen o karanlıklar ve çığlıklar gecesinin ardından, keşfettiği huzur ve köyde yaşamın eski düzenine döndüğünü gösteren tanıdık sesler çok etkiliyor onu.</p>

<p>Antigone’nin, köyün kocasının evine, Kalliope’nin yanına sığındığından emin. Kız orada, yemeklerin pişmekte olduğu ocağın yanında, Kalliope’nin yanı başına oturmuş. Ayak seslerini tanıyıp yerinden fırlıyor ve bir peçe altına gizleniyor. Klios kızın yüzünün yaralı olduğunu ve ağladığını görecek kadar zaman buluyor. Kız titrek bir sesle önceki gece Oidipus’un onu tanımadığını söylüyor: “Öldü mü?” “Çok kötü durumda ama yaşıyor.” “Neden bıraktın onu?” “Önemli olan sensin, gel haydi! Sayıklayıp duruyordu.” “Bensiz sayıklasın, Thebai’de annemle sayıkladığı gibi.”</p>

<p>Nasıl da hırçın bir sesle söyledi bunu. Bahçeye kaçıyor, Klios arkasından gitmek istiyor, Kalliope durduruyor onu: “Bırak da ağlasın. Yüzünün darmadağın olduğunu sanıyor, görmeni istemiyor. Oidipus delirdi mi, ne oldu?” “Hayır, sadece hasta. Antigone dönmezse ölecek.” “Diotime bu akşam geliyor. O zaman daha iyi olur, şimdi yapamaz kız.”</p>

<p>Kapıyı aralayarak, başını dizleri arasına almış, bostanın tam ortasına yığılmış ve hiç durmamacasına hıçkıran Antigone’yi gösteriyor ona. Klios’un dünyası yıkılıyor. Oidipus’tan sonra, Antigone de kendini bilmiyor artık. Kalliope telaşla kapıyor kapıyı: “Bırak onu, geri dön. Diotime’nin gelmesini bekle.”</p>
<p><br/></p>
<p>Diotime geldi, vadiyi dolaştı, işlerinin başındaki insanları gördü, temizlenip badana vurulan evlere girdi. Köyün huzura ve umuda kavuştuğunu; Oidipus’un hastalanması felaketin yeniden baş göstermesine yol açsa bile sonunda onu yeneceklerini görüyor. Köyün kocası onu Antigone’nin Kalliope ile birlikte kendisini beklediği evine götürüyor. Diotime dikkatle yaralarını inceliyor kızın. Bir şey olmayacak yüzüne, birkaç ilaç ve zaman sayesinde her şey silinip gidecek, ama çok iyi bakılması gerek. Kalliope’ye hangi merhemlerin nasıl kullanılacağını gösteriyor. Sonra nasıl masaj yapılacağını, vücutta dokunulması gereken duyarlı ve etkin noktaları öğretiyor ona. Nasıl yaptığına bakıyor, becerikliliği şaşırtıyor onu ve işini bitirdiğinde şöyle diyor: “Kızım, sen hasta bakmak için yaratılmışsın, büyük yeteneğin var.”</p>

<p>Antigone onu şaşkınlıkla dinliyor: Kızım, dedi ona. Diotime Antigone’yi asla böyle çağırmamıştı, ikisi arasında son derece önemli bir şeylerin geçtiğini anlıyor. Daha iyi hissediyor kendini; ağlaması, Diotime’nin varlığının, bir an için, bir zamanlar olduğu, hâlâ olduğu, ama gün gelip terk edeceği o küçük kıza geri dönmesine neden olmasından.</p>

<p>Diotime Kalliope ile birlikte Oidipus’a bakmaya gidiyor. “Sen burada kal, bu köyü yatıştıran bir huzur odağı oldun sen. Yeniden öyle olabilirsin.” “Ölecek mi?” Bilmiyor Diotime. Gidiyor, Kalliope de yanında, şöyle diyor Antigone’ye: “Erkeklerle ilgilen.”</p>

<p>Antigone yalnız kalınca ocağın başına oturuyor ve biraz daha ağlıyor. Bu iyi geliyor ona ama içinde bir şey unutmuş gibi bir his var. Kalliope’nin ona erkeklerden söz ettiğini hatırlıyor. Köyün kocasıyla birlikte tarlalarda çalışan erkekler. Tarladan dönecekler, acıkmış olacaklar. Yemek hazırlama işini tamamlıyor, sofrayı kuruyor. Klios giriyor içeri, bitkin: “Oidipus bütün gece bağırdı durdu, buna dayanamadım. Pelios baktı hastalara, bu ufak tefek ihtiyar benden daha dayanıklı ve cesur.” Kız oturtuyor onu, yemek yemeli Klios. Köyün kocası ile diğer erkekler de geliyorlar. Yemek veriyor onlara, adamlar yorgun, hiç konuşmuyorlar, önlerine konulandan hoşnut görünüyorlar. Klios hayran hayran bakıyor ona, sanki yüzünün biçimini bozan yaraları hiç görmüyor. Yemekten sonra, Antigone vebalıların yanına dönmeden önce uyuması için zorluyor onu.</p>
<p><br/></p>
<p>Oidipus denizde, fırtına patlamış, tepesinde rüzgâr uluyor, dalgalar sert darbelerle geminin bordasına çarpıyor, zaman zaman üzerinden aşıyor geminin. En korkuncu da çığlıklar, korkanların, dalgalarla devrilen ya da sürüklenenlerin çığlıkları. Gene de bu çığlıklar destek oluyor size, çünkü sizin hâlâ var olduğunuzu, hâlâ mücadele ettiğinizi gösteriyor. Geminin batacağı kesin, size saldıran buz gibi dalgalarla çoktan felç olmuşsunuz, ama sonuç olarak bağırdığınız sürece hayattasınız.</p>

<p>Sabah ne gemi var ne denizciler, sadece durulmuş bir denizin ortasında gitgide daha cılız bir sesle haykıran, sulara uzanmış vücudu var. Hiç göremediği, dokunamadığı birinin varlığını hissediyor ve onun yüzünden vücudundaki ağrılar şiddetleniyor. Bu şiddet ve hemen ardından gelen bu aşırılık içinde, hâlâ batmakta olan bir geminin üstünde haykıran o baygın Oidipus olmak isterdi. Çok uzaktan Diotime’nin -ama onun burada, Mısır kıyılarının açıklarındaki fırtınada ne işi var- sesini işitiyor: “Ellerini sür ona!” Alnına iki el dokunuyor, içini saran sıcaklık öylesine şiddetli bir acı veriyor ki, yeniden kaybediyor kendini. Kalliope şimdi ellerini onunkilerin üstüne koyuyor, Oidipus’un vücudu kasılıyor, kız korkuyor, ölümün morumsu solgunluğunun yüzüne yayıldığını görüyor çünkü. Diotime’nin tok sesi cesaret veriyor ona: “Korkma, yaşadıklarından daha kötüsü gelemez onun başına.”</p>

<p>Hastanın ellerinden bir ölüm soğukluğu geçiyor ellerine, Kalliope Oidipus’un bedenine tüm gücüyle kendi sıcaklığından ve sakinliğinden bir parça göndererek yanıtlıyor bunu. Ellerini onun buz kesmiş dizlerine koyuyor ve orada, artık ne yapacağını bilemeden, uzanıp yatan koca vücuda, kaslara, kana, kesilmiş soluğa yalvarıyor yardımına gelmeleri için. Karşı konulmaz bir gücün itmesiyle, ellerini yavaş yavaş adaleli bacaklar boyunca kaydırıyor, onun dünya üzerindeki ilk günlerinin ve İokaste’nin ihanetinin silinmeyen yara izlerini taşıyan ayaklarına kadar ilerliyor. O an, Oidipus, acı çeken ancak yaşamayı sürdüren biri gibi yattığı yerde kıvranarak ulurcasına bağırıyor. Kalliope onun bağırışlarını küçücük bir çocuğunkiler gibi dinliyor ve yaralı ayaklarını bırakarak başına yaklaşıyor, sıkıca sarıyor onu, usul usul sallıyor. Zaman duygusunu yitirmiş kız, ne nerede olduğunu biliyor artık, ne de kim olduğunu. Kendine geldiğinde, Oidipus’un uykuya daldığını fark ediyor.</p>
<p><br/></p>
<p>Artık ne yapacağını bilemiyor, ama hastalara alışkın olan Diotime söyleyecektir ona. Pelios’la birlikte, Antigone ve Klios’un kaçışıyla korkunç bir dağınıklık içinde kalan eve çekidüzen vermekle meşgul o. Kalliope içeri girdiğinde, Diotime Pelios’a şöyle demekte: “Hastalara şifa vermeye devam et, çabuk öğreniyorsun, yeni bir yaşama başlayacaksın.” İhtiyarsa o sakin ve hoşnut havasıyla başını sallıyor. Kalliope’ye dönüyor Diotime: “Sen de, sen de başka türlü yaşayacaksın, şifa dağıtma sende tanrı vergisi.”</p>

<p>Kalliope şaşkın, mutlu, böyle bir yeteneği olduğunu hiç bilmezdi. Gülümseyerek soruyor: “Oidipus uykuya daldı, şimdi ne yapmalıyım?” “Bunu bulmak senin işin. Yanında kal, kendini topla, yüreğin ve bedenin ne yapmanı istiyorsa onu yap. Senin gücüne ihtiyacı var onun, kendi gücünü kaybetmeden ona bunu verebilmek sana düşüyor.” Ve Diotime sessizce işine dönüyor.</p>

<p>Kalliope Oidipus’un uyuduğu yatağın kenarına ilişiyor. Boğuk bir sesle inliyor hasta, çünkü üşüyor ve üstüne yığılan yorganlar onu ısıtmaya yetmiyor. Kız onun ellerini ellerinin içine alıyor, ısınmıyor eller. O zaman giysilerini çıkartıyor ve çırılçıplak koynuna giriyor onun. Oidipus kaskatı ve buz gibi, kendini bu soğukluğa bırakıyor kız, bedenini saran bu kışa. Daha da bırakıyor kendini ve sıcaklık isteyen Oidipus’un kişiliğine bürünüyor.</p>

<p>Gecenin bir bölümünde epeyce yol yürüyen Diotime uyumuş. Uyandığında Pelios şöyle diyor: “Oidipus uyuyor, Kalliope onun yanına yatmış.”</p>

<p>Odaya giriyorlar ve onları birbirlerine sımsıkı sarılmış uyurken buluyorlar. Şimdi buz kesen Kalliope, tepeden tırnağa tir tir titriyor. Başka bir yatak hazırlıyorlar ve onu oraya yatırmayı başarıyorlar. Her yanını ovuyor, üstüne bir sürü yorgan örtüyorlar. Pelios ona bir kâse sıcak çorba getiriyor. Şiddetli ağrılar çektiğinden sızlanıyor kız, ama yerlerini gösteremiyor. Derken birden sızıveriyor.</p>

<p>Akşama doğru Kalliope sancılarla kıvranıyor, Klios ile Pelios bunun hastalıktan olduğunu düşünüyorlar ama Diotime yatıştırıyor onları. Klios’tan yorgan ve çarşafları ısıtmak için ateş yakmasını istiyor, iki adam ocağın karşısında, yakın olduğunu hissettikleri bir olayın bekleyişi içinde susuyorlar.</p>

<p>Sabaha karşı, Kalliope büyük bir çığlık atıyor. Dinlenmekte olan Diotime kalkıyor ve telaşla ateşin önünde ısınan çamaşırları almaya gidiyor. Kalliope yeniden inlemeye başlıyor, Diotime diğerlerini yardıma çağırıyor. Genç kadın yatağından kalkmış, yüzünü ve göğsünü beyaz bir bezle kapatmış. Oidipus’un yatağında, omuzlarına binmiş onun ve yüzükoyun yatırmış. Onu bedeninden çıkarıp atmak için çığlık ve inlemeler arasında korkunç bir çaba harcar gibi sanki. Kalliope’nin yanında ayakta duran Diotime, “Yardım edin onlara!” diyor. Adamlar dehşet içinde ve kıpırdayacak halleri yok, ta ki Kalliope’den yükselen daha da canhıraş bir feryat onlara ne yapıp edip Oidipus’u kızın altından almak zorunluluğunu anlatıncaya kadar. Çekiyorlar onu, ama kolları ve gövdesi hareketsiz, üstelik inanılmaz derecede ağırlaşmış. Diotime de genç kadının vücudunu geriye çekmeye çalışıyor. Klios, tam Oidipus’un öldüğünü düşünürken, vücudun canlandığını ve belli belirsiz hareket ettiğini hissediyor.</p>

<p>Kalliope’nin feryat ve hırıltısı devam ediyor ama çaresizlik ve umutsuzluk dolu o vurgu yok artık. Gövdesini öne atarak çığlığı basıyor: “Kımıldıyor!” Oidipus’un vücudu genç kadınınkinin altında yavaş yavaş ilerliyor. Çok, çok ağır bir hareketle ilerliyor ve iki adam Kalliope’nin buna dayanıp dayanamayacağını soruyorlar kendi kendilerine, ama dayanıyor kız, yüzü geniş beyaz bezin altına gizlenmiş, esmer bedeni bu müthiş gayretle sarsılırken.</p>

<p>Oidipus yaşıyor ve genç kadınınkiyle aynı ritimde alıp verdiği soluğu işitiliyor. Vücudu yavaş yavaş Kalliope’nin vücudunun altından kayıyor; tamamen kurtulduğunda, Kalliope’nin belli aralıklarla gelen çığlıkları kesiliyor, bu tıpkı vahşi bir ezginin ya da bir sel çağıltısının sonu gibi. Düş mü görüyorum? diye soruyor kendi kendine Klios, ama düşünmeye zamanı yok, çünkü bitkin düşen Kalliope arkaya devriliyor ve yarı baygın bir halde kollarına düşüyor. Vücudu kan içinde, her yanı tere batmış. Diotime sessiz hareketlerle onu tedavi ediyor ve üstüne ısıtılmış örtüler örtüyor. Kendine gelince gülümsüyor kız: “Onu yanıma verin de sallayayım, onu bu iyileştirir,” diyor. Oidipus’un yatağını onunkinin yanına yerleştiriyorlar ve Kalliope bir çocuk gibi sımsıkı kucaklayıp öpüyor onu. “Bakın,” diyor, “saçlarının rengi değişmiş!”</p>

<p>Klios, Oidipus’un saçlarının eskisi gibi darmadağın olmadığını fark ediyor. Saçları kırlaşmış, yüzünü aydınlatan çok soluk bir kırlık bu. Acı çekmiş olduğu görülüyor ama Thebai’deki felaketten sonra yüz çizgilerinde ortaya çıkan o vahşi hava yok artık. Telaşa kapılan Klios Diotime’ye dönüp bunun ne anlama geldiğini soracak oluyor, ama hafif bir omuz silkişiyle durduruyor onu kadın. Klios onun bunu bilip bilmemeyi hiç umursamadığını, o gece anlaşılmaz, içinden çıkılmaz ne yaşanmışsa kabullendiğini hissediyor, oysa kendisi Oidipus ile Kalliope arasında geçen ve ikisi arasında kalması gereken bir olayın etrafında dönüp duruyor boş yere.</p>
<p><br/></p>
<p>Oidipus’un bilinci yavaş yavaş geri geliyor, daha günler, haftalar gerek. O kadar acı çekti, acıların şiddeti onu o kadar zayıf düşürdü ki, yaşamda olma duygusuna korkuyla, neredeyse dehşetle dönüyor. Sadece saf bir aşk, Kalliope’nin koruyucu şefkati verdirdi bu kararı ona. Kalliope ona bakıyor, kollarında sallıyor, sevip okşuyor, hiçbir karşılık beklemeden konuşuyor onunla, iyileşme döneminin ilk haftalarını, ağaç üstündeki bir yaprak gibi özgür ve bir yaprak gibi bağımlı geçirebilir onun yanında. Aralarında bir şeyler, belleğinin henüz reddettiği trajik bir şeyler geçti. Sözlerle anlatılamaz hafiflikte, uçarılıkta bir şey. Ara sıra Kalliope gidiyor ve yatak ucundaki yerini Klios’a ya da Pelios’a bırakıyor; henüz yataktan kalkacak gücü yok ama genç kadının orada bulunmadığı bütün o zaman boyunca yüzü onun çıkıp gittiği ve dönüşünü gözlediği kapıya takılı kalıyor. Kalliope dönüyor, köyden havadisler getiriyor ona. Salgın önlenmiş ve herkes onun iyileşmesini bekliyormuş. Bir gün dili sürçüyor ve iyileşme yerine yeniden diriliş diyor, herkes gülüyor buna. Köyde sevildiğini hissediyor, köy büyük tehlike altındaydı, o elinden ne geldiyse yaptı ve kendisi hasta düştü. Tehlikelerle onun kadar iç içe olan Antigone ile Klios’a bir şeycik olmamıştı. Onun talihine kötü bir şey çıkmıştı, hepsi bu.</p>

<p>Diotime’ye gene gitmek düştü. Yola çıkmadan önce, gelip hastalara bakmasında yardım etmesi için köyün kocasından Kalliope’yi azat etmesini istedi. Hatta genç kadının günün birinde kendi yerini alacağını bile ileri sürüyor Diotime. Köy başkanı kabul ediyor ve kısa bir törenin ardından özgür kalıyor Kalliope. Oidipus’a, yürüyebilecek hale geldiğinde, kendisiyle birlikte Diotime’ye gideceğini söylüyor.</p>

<p>Oidipus yanıt vermiyor, konuşmaya henüz mecali yok, onun ne dediğini anlamaya da çalışmıyor, Kalliope’yi dinlemek haz veriyor ona. Başucunda Klios ile Pelios’un konuşmalarını dinlemekten, ya da Antigone’nin gelip yüreğinin çarpışına kulak verdikten sonra, “Toparlanıyorsun, yakında kalkarsın artık,” dediği o tatlı anın geldiğini görmekten hoşlanıyor.</p>

<p>Evet, onları görmek, işitmek hoşuna gidiyor, ama en çok Kalliope ile yalnız kaldığı anları seviyor. Onu pışpışladığı, ansızın sebepsiz yere öptüğü, köyde öğrendiği küçük kız şarkılarından birini söylediği ya da annesinin ona söylediği bir Afrika dilindeki ninnilerden bölük pörçük birkaç ezgi tutturduğu anları. Onun odada bir aşağı bir yukarı yürümesine kulak veriyor; Oidipus’tan gelecek en küçük çağrıya dikkat kesilen Kalliope, onun uyuduğunu sandığında hopluyor, zıplıyor, ayaklarının ucunda dans ediyor ya da kendi kendine oynayıp gülüyor. Bir gün Oidipus’un aklına şu düşünce geliyor: Küçük bir oğlan çocuğu için, Kalliope gibi gencecik, neredeyse kendisi de çocuk olan bir anneye sahip olmak ne hoş şey. Merope tatlı ve neşeliydi ama çok yaşlıydı, İokaste ise günün birinde bana daha iyi sahip olmak için beni terk etmişti. Bunları hiçbir hınç duymadan düşünüyor ve İokaste’nin, İokaste’nin kederinin, acı veren ihtişamının az da olsa uzaklaştığını fark ediyor.</p>

<p>Güneşe döner gibi Kalliope’ye doğru dönüyor, ötekiler uzaklaştılar. Artık başka türlü, sanki kendisi ondan daha zayıf ve daha gençmiş gibi düşündüğü Antigone bile uzaklarda.</p>

<p>Klios odalardan birine çarkını kurdu ve işine döndü. Antigone bir yandan köyün kocasınının eviyle ilgilenirken, bir yandan da bir dokumacının ödünç verdiği tezgâhı kullanıyor. Köye yük olmuyorlar ve Oidipus’un iyileşme süresini sorun etmesine hiç gerek yok.</p>

<p>Sonbahar ve kış böylece geçiyor. Bir akşam, Diotime’nin habercisi yanında kral Theseus’un gönderdiği Atinalı bir haberciyle geliyor. Şöyle diyor Atinalı:</p>
<p><br/></p>
<p class="block">Oidipus, kuzey ülkelerinden dönüşte sizin deniz için, denizciler için ve benim için yaptığınız dalgayı gördüm. Ona daha yakından bakmak ve fırtınaların nasıl aşılacağını görmek için gemilerimizi durdurduk. Bu görüntü bana ışık versin ve Atina’yı aydınlatsın. Thebai’de olayların gidişatı beni endişelendiriyor, senin için tehlike çanları çalmakta. Atina’ya gelirsen, seni koruruz.</p>
<p><br/></p>
<p>Theseus’un mesajı Oidipus’u duygulandırıyor, ama şimdiki mutluluğu içinde Thebai’de olup bitenler ona o kadar uzak geliyor ki, bunu düşünmüyor bile.</p>

<p>İlkbahar geliyor, Oidipus iyice toparlandı, önce evin içinde, sonra da Kalliope’nin koluna girerek bahçede yürüyüşler yapıyor. Kalliope’nin sesini duyar duymaz, dudaklarında artık Klios’u sinirlendirmeye başlayan o çocuksu gülümseme beliriyor. Hastalık Oidipus’u küçültmüş olmasın sakın?</p>

<p>Bahçede kirazlar çiçeğe durmuş, aralarında arılar vızıldıyor, akşamüstü havaya tatlı bir sevinç yayılıyor. İşten bunalan Klios, Antigone’nin köyden geldiğini işitince çömlekçi çarkını bırakıyor ve kızı çayırda dansa davet ediyor. Pelios evin duvarına sırtını verip oturuyor ve şarkı söyleyerek onlara eşlik ediyor. Onları duyduğunda, Kalliope de koşuyor yanlarına. Oidipus flütü elinde gelip eşiğe oturuyor ve çalmaya başlıyor. Müziği hızlanıyor, gitgide şiddetleniyor, onlarsa ritme kapılarak alabildiğine dansa bırakıyorlar kendilerini. Oidipus duruyor ve şöyle diyor: “Antigone, Kalliope’ye Thebaili genç kızların dansını göster, hani şu ilkbahar şenliğinde çıplak olarak yaptıkları dansı. Sen hiç öyle dans etmedin, yaşın küçüktü ama annen çok iyi öğretmişti bunu sana.” Flütünü alıyor ve dans müziğinin oynak, kıvrak ve esrik notaları yükselmeye başlıyor. Antigone Oidipus’un annesi ve İsmene’yle birlikte sık sık dans ettiği bu müziği hatırlamasına şaşırıyor. Üstündekileri çıkarıyor, gözleriyle onu yiyen Kalliope de aynısını yapıyor. Antigone’ye bakarak, açmaya hazırlanan goncaların dansını zorlamadan izliyor. Beyaz ve siyah iki kız, yüzyıllardan kopup gelen ve İokaste’nin Thebaililer’in yüreklerini yakıp tenlerini tutuşturarak erişilmez bir mükemmelliğe ulaştırdığı bu dansta yerlerini alıyorlar.</p>

<p>Kalliope, artık bir kadın olmaktan çıkıp, dönüp duran, sapının ucunda güneşin devinimine eşlik eden bir çiçeğe dönüşen Antigone’nin bütün hareketlerini izliyor. Antigone ne kadar da güzel, diye düşünüyor, bembeyaz, pırıl pırıl, ne kadar da gizemli, bilgili ve güleç.</p>

<p>Ne kadar da esmer, diye düşünüyor Antigone, teninin ardında gizli bir pembelik olduğu bilinen bedeniyle ne de tatlı bir esmer, dansın ritmini nasıl da yakaladı ve ne kadarda sahip hareketin ruhuna.</p>

<p>Hareketleri, hoş kokuları, gençlikleri hiç bitmeyecek gibi gelen bir uyum, bir neşe içinde birbirine karışırken, Oidipus’un müziği hafifliyor ve yavaşça sona eriyor. O anda Kalliope ona doğru atılıyor, kollarıyla sarıyor onu, Oidipus kendi çocuğu olduğundan beri sık sık yaptığı gibi yanaklarını, omuzlarını, ellerini öpüyor. Çıplak olduğunu unutmuş, ne çekingen bir halde kala kalan Antigone’yi gördüğü var, ne de iki adamın bakışlarını. Birden, Oidipus’un bedeninde tutkuyla gezinen kör ve usta ellerini hissediyor üzerinde. Kasıldığını, çekildiğini hissediyor ellerin, aynı anda Oidipus’un değişmiş bir sesle şöyle dediğini duyuyor: “Git giyin!”</p>

<p>Oidipus odasına döndü, Kalliope Antigone gibi giysisini geçiriyor üstüne. Utanmıyor, iyileşti Oidipus, Kalliope’nin rahat rahat baktığı, sevip okşadığı çocuğu değil artık. Yeniden bir erkek oldu, belki de nicesi gibi bahtsız bir erkek. Bu onun üstüne vazife değil, sevdiği, hâlâ sevmekte olduğu kişi bir adam değil Kalliope için, bir çocuk.</p>

<p>Klios dans ediyor, kızlar onu seyretmekte, karanlık inene kadar onun hareketlerindeki mükemmelliği ve cüreti seyrediyorlar hazla. Yemeği hazırlıyorlar, Oidipus’un yemeğini her akşamkinin tersine Kalliope götürmüyor odasına, Antigone gelip kendileriyle birlikte yemesini istiyor.</p>
<p><br/></p>
<p>Mutluluk zamanı ölmüş değil, ama hafifliyor. Bu zamanın bir sonu olduğunu hissetmişlerdi, bir sonu olduğunu biliyorlar. Kalliope’nin hizmet edişinde hâlâ bir sevecenlik, tatlı bir doğallık var. Oidipus onun kendisini hâlâ sevdiğini hissediyor, kendisini sevmesine ve hizmet etmesine izin veriyor, ama ancak kısa bir zaman için. Eski gücüne, onunla birlikte de gerçekliğin engel ve duvarlarına kavuştu artık.</p>

<p>Yaz yakın, Oidipus Diotime’ye haber gönderiyor. Yanıt gelir gelmez Kalliope ile birlikte yola çıkacaklar. İyileşti artık, oraya vardıklarında genç kadın Diotime’yle birlikte çalışabilir. Eğer başka köyler de şarkı söylemesi için çağırırlarsa, gitmeye hazır Oidipus.</p>
</body>
</html>