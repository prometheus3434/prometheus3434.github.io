<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h3>VI<br/>YAZ GÜNDÖNÜMÜ</h3>
<p class="gir">ATEŞ kulesini tamamladılar, pek yüksek değil ama mağaranın tam tepesinde yükseldiğinden, uzaktan görülüyor. Son akşam, denizden yoğun bir sis yükseliyor, balıkçıların pek çoğu hâlâ dönmedi. Antigone ateşi tutuşturuyor, kulenin tepesinden alevler fışkırıyor ve bir sevinç çığlığı kopuyor limandan. Köyde kadınlar Antigone’yi bekliyor ve onun için ördükleri bir giysi veriyorlar ona. Ertesi gün yola çıkıyorlar, bir tek İsis ile Khloe, yıldızlarda ya da kalplerinde, onların bir daha geri dönmeyeceğini okudular.</p>

<p>Kışı Diotime’nin evinde geçiriyorlar. Antigone bütün gün onunla ya da Larissa’yla çalışıyor. Klios şafakla Narses’in işliğine gidiyor. Yalnız kalan Oidipus ateşin başında yontular yapmakla uğraşıyor ya da amaçsızca ağaçların arasında dolaşıp duruyor. Zaman artık o kadar yavaş geçiyor, ağırlaşıyor, o kadar sonsuzlaşıyor ki, Oidipus hiçbir şey yapamaz hale geliyor. O zaman döşeğine çekiliyor ve zaman zaman kederinden bağırmamak için asasını vahşice kemirip duruyor.</p>

<p>Antigone Oidipus’u bulup İsmene’den haber geldiğini söylüyor. Dinlemeyi reddediyor Oidipus. Felaketten kurtarılmaları gereken Eteokles ve Polyneikes yüzünden ısrar ediyor kız. Oidipus ayağa kalkıyor, kızın karşısında pek heybetli. Antigone rahatlıyor, onun kendisine yanıt vereceğini sanıyor. Oidipus’un dudaklarından, bastırdığı bir hıçkırıktan başka bir şey çıkmıyor. Kız onun dayanılmaz bir yalnızlık çektiğini hissediyor. Sarsılıyor, artık ne dediğini de bilemiyor: “Biz buradayız, o kadar yalnız değilsin.” Bağırıyor Oidipus: “Peki başka kim cesaret edecek benimle konuşmaya?” Yanıtlıyor Antigone: “Diotime!” Bu isim ağzından öylece çıkıverdi. İçinden, Diotime’ye koşmalı, onunla konuşmalı, ona yalvarmalı diye geçiriyor. Oidipus durduruyor onu. “Merhamet istemiyorum!” “Adalete hakkın var senin.” “Özgürlüğe, herkesin sahip olduğu özgürlüğe sahip olmaya hakkım var benim.” O uzun boyuyla kıza doğru eğiliyor; çok, çok mahzun bir gülümsemeyle gülümsüyor. İçinden onun ellerini öpmek geliyor Antigone’nin, cesaret edemiyor ve koşarak kaçıyor.</p>

<p>Antigone Diotime’nin Oidipus’un yalnız kaldığını düşündüğünü ve uzun zamandır kafasının bununla meşgul olduğunu fark ediyor. Bundan kurtulabilirmiş Oidipus, çünkü tahttan uzaklaşmış olsalar bile, Thebai kralları saltanatları sırasında açıklanan yargı kararlarını ve cezaları silme yetkisini asla kaybetmezlermiş. Bunu yapmaya cesaret ettiği gün, diyor Diotime, kendiliğinden aramıza dönecektir. Antigone’ye sevecenlikle bakıyor kadın: “Sabırlı olmanız gerek, zaman gerek ona.” Oidipus’u yaralayan zamanın şimdi ona daha yakın olduğunu düşünüyor Antigone. Belki de birleşecekler ve uygun adım gidecekler.</p>

<p>Oidipus etrafında, Diotime’nin henüz uzak ama etkin varlığını hissediyor. Kendisine daha zaman gerektiğini anlıyor. İçinde yeni güçlerin, eylemlerin büyümesine izin veriyor. Çağrılar, seslenmeler, sonunda dua adını verdiği keyif ya da umut kıpırtıları. İçinden şöyle bir geçip giden, nereden geldiğini bilmediği, öfke ve şiddetini alıp giden ve belki de kimseye seslenmeyen şeyler.</p>

<p>Bir akşam, Antigone kulübede Klios’la birlikteyken, Oidipus onlara düşünde İokaste’yi gördüğünü anlatıyor. Kaybolmuş, gece bir türlü çözemediği göksel mesajlarla doluymuş. Hem körmüş, hem kör değilmiş, çünkü İokaste’nin düşüncelerini görebiliyormuş. Bu onun cesaretiymiş, yepyeni bir ışıkla aydınlanan eski neşesiymiş. Her şeyi anlayamamış Oidipus, İokaste’ye geç yetişmiş ama düşünceleri şöyle diyormuş: “Yükünden kurtul, zamanı geldi artık.” İokaste’nin bunun için kendisine yardım edeceğini sanmış, özgürleşmeyi kendi başına başarması gerektiğini ancak uyandıktan sonra anlamış.</p>

<p>“Yarın,” diyor Antigone’ye, seninle bölgenin dört bir yanına giderek, Oidipus’un, tiranın bizzat kendisinin kendi yaşamı hakkında vardığı yargıdan kurtulduğumu ilan edeceğim.”</p>

<p>Ertesi gün Antigone geldiğinde, Oidipus asasına dayanmış, dimdik onu beklemekte. Sakin bir hali var, gülümsüyor ona, kız karşılık veremeyecek kadar tasalı. Oidipus Klios’a arkalarından gelmemesini söylüyor ve Antigone, yüreği düğüm düğüm, onu izliyor.</p>

<p>Kuzeye sapıyorlar ve çobanların sürülerini otlatmakta oldukları bir tepeye tırmanıyorlar. Antigone onları görüyor, bir çalının arkasına saklanmış, onların gelişini izliyorlar. Seslerini işitecek kadar yaklaştıklarında Oidipus’u uyarıyor Antigone. O da doğruluyor ve uzun bir seslenişten sonra, kız, Thebai’de yasaları buyuran ve site tanrılarının kutlulandığı törenleri başlatan o sesin çınladığını duyuyor.</p>

<p>Şöyle diyor Oidipus: “Ben bir zamanlar kral olan, bugünse diğer insanlar arasında bir insan, körler arasında bir kör olan Oidipus’um. Bir zamanlar kral Laios’u öldürenleri lanetlemiştim. Bu katilin bizzat kendim olduğunu keşfettim. O gün bugündür verdiğim hükmün ağırlığını taşıyorum ve her şeyden uzakta yaşadım. Bugün, Thebai’de haklarımı fazlasıyla çiğneyen bu hükmün yükünden kurtuluyorum. Bir insanı hemcinslerinden hiçbir şey sonsuza kadar ayıramaz. Hepinizden beni bir dilenci, bir kör ve ötekiler gibi bir insan olarak yeniden aranıza kabul etmenizi istiyorum.”</p>

<p>Çalılığın arkasındaki çobanlar kıpırdamıyor. Antigone onların yapraklar arasından parlayan gözlerini görüyor. Duydular, ne düşmanca bağırışlarla ne de taşlarla yanıt verdiler, ama kalkmıyorlar. Oidipus’un yanına gelmiyorlar, yaklaşmaları için de seslenmiyorlar onlara.</p>

<p>Oidipus bekleyip şöyle diyor: “Batıya gidelim.” Batıda küçücük bir köy var, bir kuyu başında toplanmış olan üç kadın Oidipus’a kulak veriyor, susuyor ve evlerine giriyorlar.</p>

<p>Güneyde bir tarlada adamlar çalışmakta. Duydukları karşısında heyecanlanıyorlar, tedirgin oluyorlar ve en yaşlılarının bir işareti üzerine aletlerini alıp sessizce uzaklaşıyorlar.</p>

<p>Oidipus’ta hiçbir heyecan, hiçbir keder belirtisi yok ve yüzündeki o sakin ifade Antigone’ye dayanma gücü veriyor, umutsuzluğa kapılmasını engelliyor.</p>

<p>Doğuya, Narses’in evinin ve işliklerinin bulunduğu yere gidiyorlar. Antigone Diotime’nin Oidipus’un girişimini desteklediğini biliyor ama Narses’in ne tepki vereceğini kestiremiyor. Eve, Oidipus’un asla yaklaşmadığı kadar yakına geldiklerinde, Oidipus bağırarak sesleniyor. Arkasında Larissa ve Diotime’yle Narses beliriyor, uzaktan Klios’la işliklerde çalışan birkaç adam geliyor. Oidipus yargılarının geçersiz olduğunu ve ne istediğini açıklıyor. Antigone, Oidipus’un elinden tutarak, onunla birlikte diz çöküyor. Ona bakıyor, hiç olmadığı kadar heybetli, yüzünde gözleri olmayan bir ışığın dinginliğiyle, savunmasızca, yazgının darbelerine ya da insanların kardeşliğine sunulmuş gibi görünüyor gözüne.</p>

<p>Bir anlık bir bekleyiş. Yaşamla ölüm arasında, diye düşünüyor Klios. Baba-kız en tehlikeli bir anda nasıl yapıyorlar da böyle sakin olabiliyorlar? Antigone’nin sürekli Oidipus’un elini tuttuğunu görmüyor. O ana kadar gergin ve belki de kararsız duran Narses’in sonunda karşılık verdiği gülümseme kızdan doğup yayılmakta. Larissa bunu görüyor, hafif bir hareketle Oidipus’a doğru itiyor Narses’i. Narses Oidipus’un karşısına gelince bir an dizlerini kırıyor. Doğruluyor ve şöyle diyor: “Hukuka göre sen haksız bir yargının yürütülmesini durduruyorsun madem, bundan böyle bizlerin arasında ötekilerden farksız bir insan olasın.”</p>

<p>Oidipus’un ellerini kavrayarak alnına götürüyor. “Yarın sana geleceğim. Sen de, istersen, benim evime gelebilirsin. Kabilemizin tüm üyeleri seni bir konuk ve bir dost olarak kabul edecekler.”</p>

<p>Oidipus eğiliyor, eliyle Narses’in evinin sınırını belirten taşa dokunuyor. Şöyle diyor: “Bu sınır taşı benim için yeni bir zamana giriştir.”</p>

<p>Birkaç gün sonra, Narses’in evinde yaz gündönümü kutlanıyor. Diotime’nin komşularının ve hastalarının yanında Grek ülkesinden ya da denizaşırı yerlerden gelmiş kabile üyeleri de var.</p>

<p>Akşamüstü Antigone geliyor ve Oidipus’a Narses’in kendisini Gündönümü Şenlikleri’ne davet ettiğini ve onu onur konuğu olarak ağırlamak istediğini bildiriyor. Oidipus önce anlamamış gibi duruyor. Başıyla iki kez olmaz diyor, sonra daha fazla karşı koyamayarak kalkıp Antigone’nin arkasından gidiyor.</p>

<p>Ateşin ve meşalelerin aydınlığında belirmesiyle, Narses, Diotime ve bütün konuklar ayağa kalkıyor. Klios onun yüzündeki acı ve ihtişam karşısında çarpılıyor. Yemeğin sonunda herkes bir türlü gelmeyen büyük ve beklenmedik bir şeyler bekliyor. Diotime Oidipus’a doğru eğiliyor: “Şarkıcı ozanımız yok artık, bu akşam bize bir şeyler söyler misin?” Antigone’yi hayretlere düşürerek kabul ediyor Oidipus ve ayağa kalkıyor. Diotime ateşin karşısına götürüyor onu ve topluluğa az da olsa hakim olduğu koca bir değirmen taşının üstüne çıkartıyor. Diotime taşın üstüne oturuyor, yüreği burkulan Antigone de onun yanına geçiyor.</p>

<p>Oidipus önce bulunduğu yerde, akşamları kimi zaman Klios’un danslarına eşlik ettiği gibi ağır hareketlerle dönmeye başlıyor. Kendini korkunç zorlayarak şarkı söylemeye çabalıyor. Çıka çıka karmakarışık sesler, ahenksiz ve sözsüz bir hırıltı çıkıyor dudaklarından. Antigone onun yavaş yavaş boğulduğunu seyrediyormuş gibi bir duyguya kapılıyor. Diotime kalkıyor, Oidipus’un karşısına dikilip, “Billur sesli şarkıcılardan olduğunu anımsa,” diyor. Kendini zorlamayı bırakıyor Oidipus, ciğerlerini boşaltıp taze havayla dolduruyor ve beklenen ama daha önce asla duyulmamış bir ses yükselip süzülüyor akşamın içinde. Oidipus’un sesi, bedenine ulaşıp onu coşturuyor, onun için taşıdığı anlamı hissederek sevince boğulan ruhunu ayaklandırıyor. Yeniden yüreğe indiğinde, bu sesin bir esin olduğu, bellekte hâlâ uyuyan gizemlerin, hazinelerin keşfi olduğu hissediliyor.</p>

<p>Oidipus’un sesi, sanıldığı gibi buyurmak ya da bilmeceler çözmek için yaratılmamış. Antigone ve onu dinleyen herkes bu sesin başından beri hep şarkı söylemek için yaratıldığını fark ediyor şaşkınlık ve sevinçle.</p>

<p>Oidipus şarkıyı kestiğinde, topluluk yeniden soluk alıyor. Sesler yükseliyor, kupalar gidip geliyor ve Diotime Antigone’ye eğilip şöyle diyor: “Ozanımıza kavuştuk.”</p>

<p>Tepenin üstünde tatlı ve gümüşsü bir ışık büyüyor, ve birden çayırların ve ağaçların üstünde beliren dolunay sarıyor gökyüzünü. Oidipus’u aydınlatıyor ve onu başka bir dünyanın solgun ışığıyla parlatıyor. Ayın karşısında değirmen taşının üstünde eğiliyor, diz çöküyor Oidipus. Göğe doğru hiç beklenmedik bir yüz ifadesiyle başını, gümüşsü parlaklıktaki yüzünü uzatıp içe işleyen ve sonsuzlukta yankılanarak uzayıp giden bir haykırış koparıyor. Çok kişi tüylerinin diken diken olduğunu hissediyor, aya karşı uluyan o kadim kurdu dinlemekteler çünkü. O sefil çağların derinliklerinden gelen, güneş arabasının sürücüsü olmazdan önce Apollon’a öncülük eden kurdu. Vebalı farelerin habercisi olan ve insanların yüreğinde daima yıkıcı güçleri harekete geçiren kurdu. Kökleri hâlâ ata toprağının derinliklerinde olan herkes, Oidipus’la birlikte ulumak ve onun etrafında sürü halinde birleşmek arzusuyla yanıp tutuşarak ayağa kalkıyor.</p>

<p>Narses’in yakınları olan Pers boyunun üyeleri içlerinde Ata’nın anısının yükseldiğini hissediyorlar. Bir pençe darbesiyle masaları deviriveriyorlar, çünkü kökleri muhteşem yırtıcı hayvan kuşakları üzerinden güneşe kadar uzanıyor ve kurtların çığlığı, o çok eskilerdeki karanlıklara duydukları özlemleri kanlarına dokunuyor. Bütün Persler dimdik ayağa kalkıyor ve burun deliklerinin açıldığı, gözlerinin irileştiği, yüzlerinde aslanlarla olan o korkunç benzerliğin ortaya çıktığı görülüyor.</p>

<p>Klios karanlıklar diyarının insanlarının döne döne yaptıkları dansa başlamaya hazır. O bir başlasa, ötekiler arkasını getirecek; ancak gecelerin Apollon’unun müritlerinin bu dansı, aslana tapmaktan, ancak güneş tanrısını ululayarak insan haline gelebilenlerin gözünde hiç bağışlanmayacak.</p>

<p>Bu iki temel güç arasındaki çatışma savaşla çözümlenecek. Herkes kendinden geçmiş ya da Diotime ve Narses gibi, içlerindeki kanla aklın çatışması yüzünden taş kesilmiş bir halde. Antigone kalkıp sesleniyor: “Baba!” Oidipus yaşadığı yıkımı aya karşı uluyarak dillendirmeyi bırakıyor. Yardım ediyor kız ona, ayağa kalkmaya zorluyor. Şöyle diyor, neredeyse emrediyor: “Şarkı söyle! Bedenler ve yürekler acılar içinde.” Klios’un kendini o baş döndürücü dansına kaptırma noktasına geldiğini görüyor. Usulcacık adıyla sesleniyor ona. Klios sesi tanıyor ve şaşırarak duruyor.</p>

<p>Oidipus’un sesi yeniden yükseliyor, topluluk yatışıyor ve herkes yerine dönüyor. Gündönümü gecesinde, güçleri üçlü bir cisimleşme halinde yıldızın güçleriyle birleşen üç dilsiz kızkardeşin şarkısını söylüyor Oidipus: Ava çıkan Artemis, insanı kendinden geçiren Helene, öldüren Hekate.</p>

<p>Onların ardındaysa, adlarını sayamadığı, inanılmaz ve itici güzellikleriyle evrene can veren ve onun kendini göstererek ortaya çıkmasını sağlayan, çok daha eski ve çok daha ulaşılmaz yıldızlar var. Dünyaya can veren yıldız gibi parlamıyorlar, dünya gibi karanlık da değiller, ama sessizler, çapları dar ve nüfuz edilemezler. Işık saçmaktan kendini alamayan güneş gibi güçsüzler, kraliçe İokaste’yle, baba katili Oidipus’u ezen yıldızlar onlar.</p>
<p><br/></p>
<p>Oidipus susuyor, uzun bir sessizlik çöküyor topluluğun üstüne, çünkü herkes onun hatırlattığı ürkünç varlıkları hissediyor içinde. Pek çoğu onun hâlâ aya doğru uluduğunu görmekten korkuyor. Diotime’de bu korkular yok, o ruhun Oidipus’un bedeninden ayrıldığını gördü ve bunu herkese göstermek için ayağa kalkıyor. Uzun tören sıraları halinde kalkıp ilerliyor herkes. Oidipus değirmen taşının üstünde kımıldamadan yalnız kalıyor Klios ile. Klios inmesine yardım ediyor ve kulübeye götürüyor onu; orada, tek sözcük etmeden uykular âlemine dalıyor Oidipus.</p>
</body>
</html>