<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h3>V<br/>DALGA</h3>
<p class="gir">BURUN kuzeyde zaman zaman yarı yabani keçilerin barındığı daracık bir patikadan başka çıkış yolu olmayan dik bir çıkıntı yapıyor. Bu çıkıntının altında, fırtınalarda dalgaların dövüp durduğu, sarp ve tehditkâr bir inişle denize saplanan büyük bir kaya duvarı var. Oidipus düşünde bir yalıyarı yonttuğunu gördü. Klios’la birlikte onu inceliyorlar. Taşı elleriyle yokluyor, tehlikeli bir şekilde sarp duvarın üstünde dikiliyor. Kayanın üstündeki girinti ve çıkıntılara yapışıyor, kulağını kayaya dayayıp dinliyor, yarı yarıya suya dalmış bir yüzücünün ağır, yavaşlatılmış hareketleriyle kucaklıyor kayayı. Klios şöyle diyor: “Kaya kabaran ve kırılırken her şeyi yutacak olan dev bir dalgaya benziyor.” Oidipus onaylıyor. “Dalga var, bizi sürüklememesi için bir çare bulmalıyız. Tek başına bir adam başaramaz bunu, bir tekne ve kürekçiler lazım.”</p>

<p>Oidipus bedeniyle yalıyarın karmaşık doğal yapısında, orada bulunması gereken teknenin biçimiyle kürekçilerin yerlerini araştırıyor. Birden buluyor, tekne kendisi, onu kendi vücuduyla taşa çiziyor. Bunu yontacak. Klios neden diye soruyor. Oidipus bunun gördüğü düş yüzünden olduğu yanıtını veriyor. Denizin sürüklediği üç kişilik toplulukları yüzünden. Klios bu dalgaya karşı durulabileceğine inanmıyor. “Bizden ne istediğini anlamak için,” diyor Oidipus, “yalıyarı işlememiz gerek.” “Bu uçsuz bucaksız bir iş!” “Derhal başlamalıyız. Sen alet edevat bul. Antigone bize yardım eder, vücut ve yüzleri yontmada çok iyidir o.”</p>

<p>Klios bu tasarıya kendini kaptırıyor, Antigone’ye bundan söz etmek ve balıkçılardan aletleri istemek için köye gidiyor. Oidipus yalnız kalınca, içindeki dalgayı keşfetmek için yeniden kayayı dolaşıyor. Ara sıra ayağı kayıyor ve elleri sıyrılıyor, kayayı kanıyla damgalamak hoşuna da gitmiyor değil. Dalga orada ve onun içinde. Denizi seyrederken kendini kaybettiğinde de böyleydi, ama deniz hiç direnmiyordu. Onun karşısında, uçsuz bucaksız sonsuzluğunca yutulmuş olmaktan mutluydu. Buradaysa her şey bir zamanlar çok sevdiği Korinthoslu balıkçılar gibi sert, haşin, zorluklarla dolu.</p>

<p>Küçücük bir çocukken limanda görüyor kendini yeniden. Denizciler birer devdiler, gemiler kocaman görünürdü. Kraliçe Merope limana balık almaya giderken elinden tutmuş. Fırtınadan direkleri devrilmiş bir geminin yanında duruyor. Balıkçılar içindeki bütün yüküyle limana çekmişler onu, ambarda balıklar yakamozlanıyor. Merope denizin açtığı yaralardan dehşete kapılıyor, ama kaptan neler neler görmüş ve denize çıktığında gemiyi nasıl yürüttüğünü anlatıyor. Yukarı, aşağı, daima bir sonraki dalgayı kollayarak, ama hepsinden önemlisi soğukkanlılığını koruyarak. Kendinden emin bir halde gülüyor ve Oidipus bu gülüş, bu güleryüzlü metanet karşısında daha da rahatladığını hissediyor.</p>
<p><br/></p>
<p>İlk engel, onlara katılmayı reddeden Antigone’den geliyor. Bu iş hiçbir ölçüye sığmıyor, anlamsız. Kuşkusuz Oidipus ve Klios’u çeken de bu olmalı. Antigone köydeki işini bırakmak ve yeniden dilenciliğe dönmek istemiyor. Ertesi gün Klios limana iniyor ve Oidipus tek başına dalgayı yontmaya başlıyor.</p>

<p>Antigone düşünde dipsiz bucaksız yalıyarın dibinde, minicik aletleriyle bir çocuk görüyor. Mucizevi bir güvenle birisini çağıran Oidipus bu. Rüzgâr var, rüzgârın korkunç uğultusu var ama sonunda onun şöyle dediğini anlıyor: Kızkardeşim, kızkardeşim! Gece yarısı gözyaşları içinde uyanıyor, kapıyı açıyor, ay her yani aydınlatmış; Antigone giyiniyor ve koşa koşa burna gidiyor. Oidipus’un kollarına atılmak istiyor, ama uyudukları için onları uyandırmaktan kaçınıyor. Yanlarına uzanıyor, babasının bu korkunç işi yapmasına karşı çıkabilir ama aynı şeyi erkek kardeşi için, felakete uğrayan, peşinden geldiği, Thebai’yi terk ettiğinde arkasından geldiği erkek kardeşi için de yapabilir mi?</p>

<p>İki adam uyandıklarında, Antigone’yi yemek hazırlarken buluyorlar. Açıklama yok, Klios ona aletleri veriyor, kayanın dibinde duran Oidipus ise yapılacak işi gösteriyor. Çok geçmeden anlaşılıyor ki, böyle ince işlerde Antigone’nin üstüne yok. Dilenmek zorunda kalmayacak, Klios köylülere Oidipus’un projesinden söz etmiş. Bunun gemilerini koruyacağını düşünüyorlar ve çalışmaları boyunca onları doyurmaya söz verdiler.</p>

<p>Artık, sabahtan kaya duvarını yontmaya koyuluyorlar, öğleyin denize giriyor, yemek yiyor ve yeniden akşama kadar çalışıyorlar. Kaya sert, ama elleri kolları işe alıştı ve Oidipus taşı zorlamamak gerektiğini hatırlatıyor. Dalga orada, şimdiden orada. Yalnızca onun ortaya çıkmasına yardımcı olmak gerek. Klios ile Antigone henüz gözleriyle görmeseler de, ellerinin altında onun varlığını hissediyorlar. Kuşkuya kapıldıklarında, iki kalfası Oidipus’a sesleniyor. O, taşı elleriyle yokluyor, dinliyor, dudakları ve diliyle tadına bakıyor, gövdesini ona yaslıyor. Şöyle diyor: ’İnsan kendini bırakmalı, ona bırakmalı.” O zaman ikisi de anlıyor ki, dalga var. Yaşamlarına hoyratça girdi, altına aldı onları, daha da alacak belki de, ama bu onların canlı olmasını engellemiyor.</p>

<p>Dalgayı hissetmeye başladılar ama tekne henüz ortada yok. Oidipus yerini buldu onun, ama bir biçim vermeye henüz cesaret edemiyor. Kaya aşınma ve fırtınalar yüzünden kararmış. İçi oyulduğunda bembeyaz, ve dalganın köpük köpük kenarları yarın koyu zemininde apaçık ortaya çıkıyor.</p>

<p>İş başındayken Oidipus’un ağzından ara sıra iki üç nota dökülüyor. Herkes onun bir türkü tutturmasını bekliyor ama o arkasını getirmiyor, Antigone bu yüzden üzüntü duyuyor. O an işi bırakıyor ve Thebai’deyken, artık inanılmayacak kadar uzak gibi gelen günlerde söylediği bir dokumacı türküsü mırıldanmaya başlıyor. Klios onu dinlerken daracık keçi yolunda sadece elleri ve ayaklarıyla dans ediyor. Sonunda Oidipus da flütünü çıkartıyor ve çalmaya başlıyor. Bir türkü doğması gerek, ama Oidipus türkü söylemeyi ya istemiyor ya da söyleyemiyor, yürekler ağırlaşıyor bu yüzden.</p>
<p><br/></p>
<p>Oidipus dalgaya devam etme işini ötekilere bırakarak kayaya teknenin şeklini çizmeye başlıyor. İnce pruva bodoslaması uçuruma doğru dikilmiş, kıçı şimdiden dalganın altında. Üç kürekçi çabalayarak geminin hareketini ritimlendiriyorlar, onların arkasında ayakta duran bir adam dümenin yekelerini tutuyor. Gemi derinliklere dalıyor ama pruvası tekrar doğruldu bile, dalganın altına kayıyor, bu manzara karşısında soluğunu tutuyor insan, sonra yeniden bir soluk alıyor rahatlayarak, çünkü geminin engelleri aşacağından emin. Dalga karşı durulmaz gibi görünüyor ama ondan daha ince olan küçük tekne, hasmından kurtulmak için onun o dev gücünü kullanıyor.</p>

<p>Dış çizgiler tamamlanınca, Oidipus Antigone’nin kürekçilerle dümendeki adamı oymasını istiyor. Taşın çizgilerini bozmadan bunu yapabilecek inceliğe sadece onun elleri sahip. Oidipus tekneyi yapacak, Korinthos’ta açık denizlere açılan gemiler ya da Klios’un anlattığı buradaki bazı gemiler gibi. Sadece biraz daha sivri, bir gün denizden gelen o eski biçimlere daha yakın olacak. Yontuya devam ederken, bir yandan da, tıpkı dalga gibi kendisinden sonsuz derecede güçlü olan Sfenks’i düşünüyor Oidipus. Onu alt etmek için onun gücünden yararlanmış ve yanıtlar bıçağını onun karanlıklarına saplamıştı. Dalgalar gibi silinip gitmişti Sfenks. Bunun kendi eseri olduğuna inanmış, zaferi, kraliçeyi krallığı kabul etmişti, ama çoktandır önünde kabarmaya başlayan çok daha yüksek bir dalganın kabararak onu yutmaya geldiğini görememişti. Teknedeki adamlar kendisi gibi olmayacaklar, bu dalganın tek olmadığını, onu alt etmenin yetmeyeceğini ve limana ulaşıncaya kadar tüm fırtınaya ve onun getirdiği peş peşe dalgalara göğüs germek gerektiğini bilecekler.</p>

<p>Oidipus sadece kürekçilerle dümencinin dış çizgilerini çizdi. Antigone işe koyulmadan önce uzun uzun bakıyor bu çizimlere. Şaşırıyor, Oidipus bu kez yanılmış, taşın gizli devinimini izlememiş. Ona bunu gösteriyor, taşa dokunduruyor, kürekçilerin esas konumunu hissettiriyor. Öne eğilmiş, başları yüzlerine çarpan sular karşısında eğilmiş durumda olan kürekçiler, hareketlerinin başlangıcında değiller. Gayretlerinin doruğundalar, gövde ve başlar arkaya doğru gerilmiş, ciğerleriyle havayı çekiyorlar, karşılarında dalganın heybetini, cesaretiyle, ustalığıyla ve belki de sesiyle onları yüreklendiren başdümenciyi görüyorlar.</p>
<p><br/></p>
<p>Akşam olunca Oidipus yardımcılarını dinlenmeye gönderiyor, ama kendisi daha uzun saatler boyu çalışıyor ve ancak gece gidiyor yatmaya. Dalganın ok gibi ileri fırlattığı bembeyaz, incecik, zarif taş tekne zaferle çıkıyor ellerinden.</p>

<p>Antigone üç denizciyi tamamlıyor, sıkı kürek çekiyorlar ama boşa harcamıyorlar güçlerini, dayanmaları gereken uzun bir mücadele var daha çünkü. Bu kürekçiler, diye düşünüyor Antigone, yalıyarın içindeki dalgayı ortaya çıkartmak, Oidipus’un dediği gibi, yalıyarla birlikte bu dalgayı yaratmak için verdiğimiz savaşta biz üçümüz oluyoruz. Şu birincisi Klios, çok yakışıklı, çok sert ama o yabani hayvan havasından uzak, ikide birde yüzünde beliren o zalim ve bezgin gülüşten uzak. Fırtınadaki bu dansa ritmini veren o. Ağzında meydan okuyan hafif bir gülümseme, o nefis gözleriyle dalgaya değil, sadece dümenciye bakıyor. Arkasında kadın-erkek arası vücuduyla o, Antigone. Kaya doğal devinimiyle, uzun bukleleri rüzgârda dalgalanan köpükten bir saç konduruyor başına. Yüzünü yapamayacak, kendisinin kim olduğunu hiç bilmiyor, taşın ne istediğini de. Yapabilirse Oidipus yapsın bunu. Hiç istememesine karşın, içinden yürek burkan bir şekilde “Kızkardeşim” diye seslenerek onu uçurumun tepesine getirten Oidipus. Antigone yapamayacak artık, aletlerini topluyor ve koşarak uzaklaşıyor.</p>

<p>Teknenin önünü perdahlayan Oidipus duruyor ve ellerini uzun uzun ilk kürekçinin yüzünde gezdiriyor. Klios’u çağırıyor. Klios allak bullak, hayranlık içinde ama o da dehşete kapılıyor. Demek Antigone onu böyle görüyormuş, böyle görmek istiyormuş. Öfkeyle söyleniyor: “Kendi nasıl istiyorsa öyle yapmış beni.” Oidipus ise şöyle diyor: “Nasılsan öyle yapmış seni.” Ve işine dönüyor. Klios da öyle yapıyor, onlara hiç katılmasa da yüreğine işliyor bu sözler. Oidipus ikinci kürekçiye yaklaşıyor. El yordamıyla taşı yokluyor, tartıyor ve çok hafif kalem darbeleriyle yüzü yontmaya başlıyor. Akşam oldu, Klios artık iyi seçemediği için devam edemeyecek. Oidipus’a sesleniyor, onun yanına gidiyor, onunla konuşuyor ama Oidipus duymuyor onu. Tıpkı burunda, denizin içinde kendini kaybettiği zamanki kadar işine gömülmüş bir halde.</p>

<p>Yorgun düşen Klios gidiyor. Ateşi yakıp yemeği hazırlıyor. Oidipus’un gelmediğini görünce uzanıp uykuya dalıyor. Gün doğarken bir an uyanıyor ve üstünde kör Apollon’un parıldadığını görüyor. Gece çalışması yüzünden tükenen, tanrının saçtığı ışık çok sönük. Yeniden uykuya dalarken, onun yanına uzandığını hissediyor Klios.</p>

<p>Antigone iki gün köyde kalıp dinlendi. Burna döndüğü için mutlu, güneş sisi dağıtmış, balıkçılar denize açıldı, rüzgâr çok iyi, açıklarda kırmızı yelkenlerin şiştiği görülüyor. Gitmeden önce, köyün esirgeyici tanrısının heykeline çiçekler bıraktı Antigone. Heykelde zamanın, yağmurların izleri var, esirgenme ve şifa dilemek için ona dokunan sayısız eller heykeli kayganlaştırmış. İki dalga arasında denizi ya da bir saban izini temsil ediyora benzeyen bir kaideden hafifçe yükselen bir baş fark ediliyor. Başın yüzü yok ama gene de tıpkı köy gibi alçakgönüllü ve içten içe gülümseyen bir şey var bu kütlede. Bu hiç eskimeyen köy tanrısı hep yaşayacak. Dalga zamanın ve fırtınaların etkisiyle, Oidipus’un daha şimdiden gördüğü gibi denize gömüldüğünde, onun yeri hâlâ kutsallığını koruyacak.</p>

<p>Yaklaşan sonbahar yaprakları renklendirmeye başladı, son yağmurlarla çayır ve meralar yeşile kesti. Yarlardan çoban sesleri, köpek havlamaları geliyor. Yokuşu tırmanırken boynu ve omuzları su testisinin ağırlığı altında eziliyor Antigone’nin. Yükü ağır, ama dengesini bulmasını ve yere sağlam basmasını sağlıyor. Yükün altında vücudunun ne yapması gerektiğini biliyor, bunun ona rehberlik ettiğini ve şevk verdiğini hissediyor. İçinden, “Ben yük taşımak ve belki de günün birinde çocuk taşımak için yaratılmışım,” deyip gülümsüyor. Testiyi mağaranın önüne bırakırken Oidipus’un hiç duraksamadan, hiçbir yeri yoklamadan güneşin doğduğu yöne doğru ilerlediğini görüyor. Neredeyse uçurumun kıyısına geldiğinde, tam Antigone onu uyarmak için bağıracakken, Oidipus gövdesini ve yüzünü güneşin ışıklarına vererek duruyor. Hemen hemen çırılçıplak, hâlâ genç, hâlâ yakışıklı, üstünde felaketin ve yorgunluğun görünmeyen ama varolan izlerini taşıyor. Bu güçlü, heybetli vücuda hayran kalıyor Antigone ama Oidipus’un yüzünde bakış, gülüş ve sözlerin gücünün aralıksız birbirine karıştığı o çocukluk günlerindeki görüntüsünden pek az şey buluyor.</p>

<p>Oidipus onu duydu ve Thebai’de Antigone odasına girdiğinde yaptığı gibi yarım bir dönüşle ona bakıyor. Ona koşan, o günlerdeki boyuna inmek için çömelen, sarılıp öperken dizlerine ve beline dolanan küçük bir kız o. Ona yaltaklanan, yaltaklanmak zorunda olan kız, çünkü öteki kız, yani İsmene, parmağını bile oynatmadan, ne yapıp edip daima sevilip okşanmayı başarıyor. Oysa o kendini göstermek, eyleme geçmek, talep etmek zorunda. İsmene’ye ise sadece beklemek yetiyor. Belki İsmene de sesleniyor, istiyordur ama bunu nasıl bilecek, çünkü onun yeteneği kendisinin de bunu bilmemesi. Belki İsmene daha becerikliydi ama Thebai’deyken Oidipus’un yüreğinin içinden çağırdığı Antigone’ydi, onun sesini o işitmişti. Antigone o küçük kız başını Oidipus’un kalçasına dayıyor. Oidipus belinden kavrıyor onu ve tuttuğu gibi, gerilmiş kollarıyla tatlı bir güç ve kolaylıkla kaldırıveriyor. Gövdesini ve başını geriye atarak havaya kaldırıyor kızı. O anda küçük kızın gıdısından, hatta tüm bedeninden cıvıl cıvıl, hayranlık dolu, sevgi dolu sesler dökülüyor. Bunları duymaktan şaşkın Antigone, mutlu, mahcup, nasıl olup da kendini böyle bırakıverdiğini anlayamıyor. Oidipus sanki onu hiç duymuyormuş gibi kollarında döndürüp duruyor kızı ve güneşe adıyor. Ona eskiden olduğu gibi bakamadığından, güneşin canlı bakışına adıyor onu. Kendisini yere bıraktığında, eski günlerdeki gibi, minnacık elini onun elinin derin sıcaklığı içine kaydığını hissetmek için can atıyor Antigone. Ama eli irileşmiş, dudakları da, o artık koca bir kız. Yürek burkan bir hüzün anı bu; Antigone küçülen, bir daha asla o çok sevdiği dev el olamayacak olan, yara ve nasırlarla kaplı eli öpüyor. Saçlarını okşuyor Oidipus, Antigone gözlerini kaldırıyor, sanki babasının bakışlarıymışçasına, güneşin o buyurgan bakışı vuruyor yüzüne.</p>

<p>Yalıyarın kuytuluğuna ve soğuk ışığına iniyor kız. O koca kayadan fırlayan bembeyaz gemiyi ve Oidipus’un iki gün iki gece uğraşarak kızını, Antigone’yi taş üstünde nasıl canlandırdığını görüyor. Taştaki girinti çıkıntılar alnın ve rüzgârla savrulan saçların etrafında köpükten bir taç yapmış. Oidipus onu böyle düşünüyor öyleyse, onu İokaste’nin güzelliğinden de, İsmene’ninkinden de farklı bir güzellikle canlanır halde göstermek istemiş. Etkin, kararlı, alabildiğine güvenli bir güzellik bu. Bu yüz dalganın nasıl bir tehdit yarattığını, onun o ezici ağırlığını biliyor ama korkuya teslim olmuyor. Taş bu yüzün aydınlık ve metin görünmesini istemiş, tıpkı Antigone’nin kendi elleriyle yonttuğu ve şaşkınlıkla yeniden karşısında bulduğu gövdesi gibi. Oidipus, hem güçlü kuvvetli bir oğlan çocuğunun, hem de Thebaili öteki kızlardan çok daha gözükara, endamlı bir genç kız bedeninin cüretkâr çizgilerini daha da ortaya çıkartmış bu gövdede. Gösterdiği gayret içinde diğer iki kürekçiyle tek bedende kenetlenmiş, onlarla birlikte yaşamda kalma savaşı veren gövdesi. Oidipus bu gövdeyi, her şeyiyle harcanan gayreti ve tutulan soluğu gösteren, tek çizgisi bile gülümsemeyen şaşırtıcı bir yüzle tamamlamış. Bütün bir baş, bütün bir gövde, tıpkı o yıpranmış köy tanrısı gibi, o saydam ışığıyla doğrudan taşın bağrından yayılan bir gülümseyişle canlanmış. Oidipus’un hayalinden doğan bu profilde onu en çok duygulandıran şey duruluk. O kendisini çoğu zaman o kadar huzursuz, o kadar silik hissederken, demek ki babasının ruhu ve elleri onu böyle sevmiş. Onun kendisine taşta yakıştırdığı, gözle görünmeyen ama orada var olan gülümsemeyi kollarıyla sarıyor, az da olsa barışıyor kendisiyle, Diotime’nin söylediği gibi, belki bir gün Antigone olabileceğini hissediyor.</p>
<p><br/></p>
<p>Oidipus Klios’la birlikte patikadan inmekte, yorgun, süzülmüş bir hali var. Yaptığı o muazzam işten sonra dinlenmesi gerek ama istemiyor. İkinci kürekçinin önünde durdu, elini profilde gezdirip alnın yuvarlaklığına kadar geliyor. Hafifçe gülümseyip şöyle diyor: “İyi olmuş.” Yeni uyanan ve gün ışığının getirdikleriyle, hâlâ yer altındaki uykular âlemine ait olanları birbirinden ayırmaya çalışan şaşkın biri gibi. Antigone eğilip ellerini öpüyor ve şöyle diyor: “Teşekkürler.” Oidipus’un yüzünde sevecen ve hınzır bir ifade beliriyor: “Sonunda o şekilsiz küçük tanrının gülümsemesine kavuşmuşsun.” Afallıyor Antigone, o nereden biliyor? Babası kısacık bir gülüşle yetiniyor, sanki şöyle der gibi: Ben bilirim, seni senden daha iyi tanırım.</p>

<p>Yeniden işbaşı. Oidipus kürekçilerin gayreti sayesinde, ama en çok da dalganın gürleyen iniş çıkışlarıyla ilerleyerek öne atılan tekneyi tamamlıyor. Klios en tepede dalganın çatlamak üzere derinliklere geri döneceği yerde çalışıyor. Küçük bir merdiven yapmış ama artık kısa geliyor. Limandan bir gemi halatı getiriyor, kayadaki bir çıkıntıya bağlıyor ve kendini iple çalışacağı yerin hizasına bırakıyor. Onu uçurumun üstünde öylece sallanır görünce korkuyor Antigone. Ara sıra başını ona doğru kaldırdığında kendisine baktığını görüyor ve adamın dudaklarında kadınları iyi tanıyan birinin o biraz sevecen, biraz alaycı tuhaf gülümsemesi beliriyor. Onun sık sık yaptığı gibi, hep yaptığı gibi -köyde böyle dediler Antigone’ye- bir erkek onları aşkla ya da arzuyla kıskıvrak kendine bağladığında, kadınların ne hale geldiğini gerçekten de bilen birinin. Kızın bilmediği ne varsa o biliyor. İokaste’nin çok iyi bildiği, bütün tavır ve davranışlarına yansıyan, davranışlarına o hoşluğu, ağırlığı ve o tuhaf azameti veren şeyleri. O böyle değil, asla böyle olmayacak. O sıska, upuzun Antigone işte, tedirgin edici güzelim yüzü ve dans için yaratılmış vücuduyla, kayanın tepesindeki o adamın saygı duyduğu ve nasıl da yoğun bir arzuyla arzuladığı kız. Üçüncü kürekçiyi yontmaya başlıyor Antigone ve eskimiş, toza toprağa bulanmış kirli giysilerinin altından bedeninin hareketlerini izleyen Klios’un bakışlarının ağırlığını hissediyor. Sonra hiçbir şey hissetmez oluyor, gözlerini kaldırıyor ve Klios’un kendini tamamen işine verdiğini, onu düşünmekten vazgeçtiğini görüyor. Bir rahatlama hissediyor ama bu durum uzadıkça belli belirsiz ve içine işleyen bir sızı sarıyor Antigone’yi. O da kazı kaleminden çıkan biçimlere kaptırıyor kendini. Üçüncü kürekçi Oidipus olacak ama onun Thebai’de tanıdığı, yani site halkı için, İokaste’nin gözleri ve bedeni için Zeus’un yeryüzündeki görüntüsü olan Oidipus değil. Fethetmeye ve yenmeye alışmış, bir zamanların o hoyrat delikanlısı olarak yontmak istiyor onu. İşlek ama uzağı göremeyen zekâsı sayesinde Sfenks’i yenmeyi başaran ve büyük dalgayı aşmayı başardıktan sonra arkadan gelen dalgada boğulan; şimdi de elbirliğiyle kazadan kurtarılması gereken Oidipus. Saatlerin nasıl geçtiğini bilmiyor Antigone, bir bağırış duyunca, akşam olmak üzereymiş gibi garip bir duyguya kapılıyor. Klios bu, ipleri çözmüş, asılıp kayarak aşağı inmeye çalışıyor; uca gelince, kızın tepesinde çok, çok yukarlardan inanılmaz bir ataklıkla yere atlıyor ve daracık patikada, dengesini hiç kaybetmeden -adeta hiç çaba harcamadan- kızın yanında buluyor kendini. Antigone’nin başladığı çalışmaya bakıyor, kırılıyor gülmekten: “Hep o, bir zamanların yakışıklısı Oidipus’a tutkun küçük kız!”</p>

<p>Gocunuyor Antigone: “Yakışıklı değil mi artık?” “Kendi tarzında hâlâ öyle ama senin düşlediğin gibi değil. Sen de artık onun seni yonttuğu gibi değilsin ki.” Klios giysisindeki bir yırtığı çekiştiriyor, genişlettikçe genişletiyor, onu mutfakta hizmetçilere yardım ederken yakaladığında İsmene de aynen böyle yapardı. “Leş gibisin, toz toprak ve paçavralar içindesin. Bitlenmişsindir de sen, köy bit kaynıyor.” “Sen de,” diyor kız, “işten sonra leş gibi oluyorsun.” “Ben ustaya itaat ediyorum, en çok da her zamanki gibi hiçbir şey söylemediğinde. Ama sen, onun kızı, küçük kızkardeşi!” Sonra birden: “Kendine özgü bir güzelliğin var senin Antigone, sen bir tanesin ve çok şükür ki, bunu bilmiyorsun. Belki de seni seviyorum, zaman zaman seni gerçekten sevdiğimi sanıyorum ama aşk bizim işimiz değil. Gel, yemek yiyelim, uyuyalım, bırakalım ihtiyar çılgın ölesiye çalışsın dursun, madem öyle istiyor. Tek başına geri dönebilir.” Kız peşinden gidiyor onun, öylesine heyecanlı ki aletlerini unutuyor. Almak için geri dönüyor ve Klios’un ihtiyar çılgın dediği Oidipus’u eserinin üstüne eğilmiş, eserinin içinde tamamen kaybolup gitmiş bir halde görüyor.</p>

<p>Koşup yetişiyor Klios’a. Ötekiler gibi bir akşam bu, Klios ateşi yakıyor, kız yemeği hazırlıyor, biraz elini yüzünü yıkıyor ama neredeyse hiç su kalmamış. İş giysilerini çıkartıyor, hemen hemen temiz sayılabilecek yamalı elbisesini giyiyor. Geç oldu, köye inmeye cesaret edemiyor, onun için mağarada yer hazırlıyor Klios. Oidipus geldi, ay doğmuş, buğulu bir ışıkla onun heybetli siluetini, kaya tozuna bulanmış giysilerini ve saçlarını aydınlatıyor. Yorgun, düşüncelere kaptırmış gitmiş kendini. Hiçbir zaman bu yoksulluk ve perişanlığı içindeki kadar heybetli ve muhteşem görünmemişti Antigone’nin gözlerine. Ne cüretle ona ihtiyar çılgın diyebilir Klios?</p>

<p>Bir şeyler yemeğe gayret ediyor, birden bir tiksinti ve çıkarma isteği bastırıyor. Hemen iki adamın karşısından kalkıp, onu utanca boğan öğürmelerle gidip bir kayanın arkasına kusmak zorunda.</p>

<p>Ateşin başına geri dönüyor. Erkekler ne kadar da hoşlar, kaya gibi sapasağlamlar, oysa o kendini kırılıverecekmiş gibi, yaralı, her türlü heyecana kapılmaya açık hissediyor. İokaste’nin orada olmasını, yanağını onun o güzelim omuzlarına yaslamayı ne çok isterdi. İsmene’yle birlikte olmak, Diotime’yi görmek ve onun yanına sığınmak isterdi. Ama önce dalgayı bitirmek gerek, ne var ki insan Antigone gibi, toprak misali yumuşak ve kolay işlenir olursa zor, çok zor bir iş bu. Yorgunluktan ağlıyor, acı gözyaşları döküyor, iki erkek onu kucaklayıp mağaraya vardıklarında tatlılaşan gözyaşları.</p>

<p>Uyandığında ocak yakılmış, yemek hazırlanıyor, Klios iyi günlerindeki havasıyla çıka geliyor: “Gel, sana bir sürpriz hazırladık.” O çocuk yüreğiyle onlara koşuyor Antigone. Oidipus, Klios’un pınardan taze su doldurduğu iki kaba çiçek ve bitkiler karıştırmış. Suyun nefis bir kokusu var, hatırlıyor bu parfümü. İokaste’nin mucizevi su dediği su bu. Çok seyrek kullanırdı bu suyu o, çok fazla bitki gerekirdi ve otları toplayanın bu işten anlaması lazımdı çünkü, ama her defasında güçlenir, güzelleşirdi İokaste. Küçük kızların avuçlarına bundan birkaç damla alarak yüz ve boyunlarına sürmesi büyük bir ayrıcalıktı. Öyleyse sihirli suyu hazırlayan Oidipus’tu ve işte bu kez de onun için yapmıştı bunu. Erkekler yalnız bırakıyorlar onu. Antigone İokaste’yi seyrederken gördüğü gibi yavaş yavaş dökünüyor kaptaki suları başına, ovalanıyor, tüm bedeninden süzülen ve onu canlandıran, tıpkı çocukluğundaki gibi zevk çığlıklarıyla yerinde zıplatan suya bulanıyor. Sonra, ürpertiler içinde güneşe uzanıyor ve yüzünü göğe vererek, ta içerlerine sızan bu parfümle onun içinde kaybolarak katıksız bir huzur yaşıyor.</p>

<p>Kalkıp giyiniyor, uzun zamandır hiç olmadığı kadar hafif hissediyor kendini. Ötekilerin yanına gidiyor, yemek hazır, lezzetli, büyük bir iştahla yiyor. Bunca otu toplamak için Oidipus’la Klios gün ağarmadan yollara düşmüş olmalılar. Çok zor geçen bir gün ve kısa bir geceden sonra, onun dün gece kapıldığı o anlaşılmaz mutsuzluk anını yatıştırmak için, biri ötekine yol göstererek, bu çok zahmetli işi başarmışlar. Klios ona bakıyor, elleriyle ondan özür dileyen, işte ben böyleyim diyen, onun da bunu pekâlâ bildiğini söyleyen bir işaret yapıyor. Sonraki günlerde neler yapacakları hakkında konuşuyorlar. Oidipus ondan artık kendini tamamen teknenin kaptanına vermesini istiyor. Sen dış kenarları çizeceksin, ben de senden sonra oyacağım. Dümenciyi yaptığında üçüncü kürekçi de kendiliğinden ortaya çıkacak. Üçüncü kürekçiden vazgeçmek ona ağır geliyor. Kız onların erkekler dünyasında kendi aralarında bunu konuştuklarını anlıyor. Neden? Neden olmasın? Karar veriyor, dümenciyi yapmayı kabul ediyor. Erkeklerin durumdan hoşnut kaldıklarını hissediyor. Hiç kuşku yok, ikisi bunu uzun uzun konuşmuş olmalılar.</p>
<p><br/></p>
<p>İşbaşı yapıyorlar, Antigone dümenci için yeni başlangıç noktaları arıyor. İpe asılı Klios, dalganın tepesini yontarken sinirleniyor. Elinden kaçıyor ip, ayağı boşlukta kalıyor. Halatla yalıyarın tepesinde baş döndürücü biçimde sallanıp duruyor ve korkutucu bir biçimde gülüyor. Antigone bağırarak yukarı çıkıp dinlenmesini söylüyor ona. Klios kızın yanma iniyor ve bitkin bir halde oturuyor. Oidipus geliyor, flütünü alıp, Thebai’nin yoksul mahallelerinde şenlik günleri söylenen eski bir parça çalıyor. Sihirli su etkisini gösterdi, Antigone hafif ve mis gibi hissediyor kendini, kendine güveniyor, şarkılar söylüyor ve Klios da ara sıra ona eşlik ediyor. Birden, herhalde uyumak için, mağaraya gidiyor ve bu mutlu an sona eriyor.</p>

<p>Antigone dümencinin ortaya çıkacağı taşı dikkatle inceliyor. Aldanmamış, Oidipus’un çizdiği dış çizgiler çok küçük ve onun yaptığı kürekçilerle hiçbir orantısı kalmamış. Taş başka boyutlar istiyor, onu yukarı çeken o muhteşem hareketi hissetmemiş Oidipus, ne onu dikleştiren şu gölgeyi görmüş, ne de umutlarıyla onu büyüten kürekçilerin bakışlarını. Nereye kadar büyüten? Taşla yüzleştiğinde kendi kerteriz noktalarının da çok kısıtlı kaldığını görmek dehşete düşürüyor Antigone’yi. Gemi kaptanı büyük olmalı, çok daha büyük. Onu ürküten bir aşırılık var karşısında. Oidipus’a soruyor: “Taş dümencinin bir dev olmasını istiyor!” “O halde taş haklı.” Kız neredeyse ağlayacak: “Ben hiç dev görmedim ki.” “Hayır, gördün. Sen küçücükken onların arasında yaşıyordun. Çok iyi tanıyorsun onları.”</p>

<p>Antigone gövdenin biçim ve boyutunu çiziyor taslak halinde. Sihirli su işe yaradı, yeniden hafif ve güvenli hissediyor kendini. Dış çizgiler belirmeye başlıyor. Dümenci profilden büyük olacak, ama kutsal Thebai krallığındaki Oidipus ile İokaste kadar da büyük olmayacak. Kız keyifli ama köye dönme zamanı geldi. Mağaranın önündeki ocak sönmüş. Klios onu bekliyor: “Seninle iniyorum.” Rahatsız bir hali var.</p>

<p>Yarısı bir bulutla kaplı olan güneş kıyıyı titrek bir ışıkla aydınlatıyor. Pek çok tekne limana dönmüş, yelkenler fora edilmiş, kürekçiler istirahatte. Klios durduruyor onu, şöyle diyor: “Seninle konuşmalıyım.” Kızın içinde bir anlık bir bekleyiş, anlamsız bir umut beliriyor. Devam ediyor Klios: “Ben dalganın tepesini yapamayacağım, asla başaramayacağım bunu.” Antigone’nin düşkırıklığı çok acı, gizleyemiyor bunu. Neyse ki, Klios anlamıyor. Kızgın, kızı kolundan yakalıyor, canını acıtıyor, korkutuyor onu: “Dalga Oidipus’un çılgınlığı, benim çılgınlığım. Onu yükseltmeyi başardım, artık kıvrılıp dönmesi gerekiyor, denize inmesi gerekiyor. Bunu başaramayacağım, onu zaptedemeyeceğim, anlıyor musun? O burna çarpıp çatlayacak ve hepimiz altında kalacağız.” “Ama Klios, dalga taştan.” “İnanma buna, Antigone, dalga çıldırmış. Düpedüz çıldırmış.”</p>

<p>Antigone onun haklı olduğunu ve hemen bir çözüm bulunması gerektiğini dehşet içinde görüyor. Kolunu onunkinden çekiyor ve soruyor: “Senin yerine benim denememi ister misin?” Çığlığı basıyor Klios: “Sen, bir halata asılı, ha. Asla, asla!” Kız keyifli, neredeyse duyulmayacak bir sesle soruyor: “Neden?” Cevap veriyor Klios: “Benim yüzümden.” Kızardığım hissediyor Antigone, daha mutlu olmak istemişti ve şimdi mutlu. Birden Klios’un sözlerinin ne anlama geldiğini fark ediyor: “Yani, o zaman dalgayı Oidipus’un mu bitirmesi gerekecek?” Duraksamıyor Klios: “Evet, o bitirecek.” “Benim kör babam, o halata asılacak, ha!” “Yapması gerek, yoksa dalga her şeyi yutacak. Bunu söyle ona!” Bu son dayatma isyan ettiriyor kızı, karşı çıkıyor: “Neden ben?” Mağrur, yalvaran bir gülümsemesi var, devam ediyor Klios: “Benim yüzümden.” Çoktan arkasını döndü, o dansçı ya da oğlak adımlarıyla sıçraya sıçraya yokuş yukarı çıkmaya başladı bile. Her akşamki gibi gidip ocağı yakacak, Oidipus’u doyurup bakımını yapacak. Ve eğer yıldızlar uyumluysa, dans edecek belki de.</p>

<p>Kız limana vardığında tüm köy orada, balıkçılar tuttuklarını çıkartıyor, ağlarını topluyorlar, kadınlar akşam yemeği için çocukları toparlıyor. Onun burundan indiğini gördüler, selamlıyorlar, pek çoğu onu evinde konuk etti. Bu kez, yaşlı bir balıkçının karısı olan Khloe alacak onu. Bir oğlunu denizde ve iki çocuğunu doğumda kaybetmiş. Soylu, dingin bir yüzü var, güleç bir genç kız ve kadın olduğu, denizin hali izin verdiği sürece, hâlâ da öyle kalacağı görülüyor. Antigone ihtiyar denizciye soruyor: “Fırtına nasıl bir şey?” Bu adamı güldürüyor, başını kaşıyor: “Bir şey söylenemez, insan dışında değil içindedir onun.”</p>

<p>Khloe yatağında Antigone’ye yer açtı, onun vücudunun sıcaklığı, güçlü ve güven verici yakınlığı içinde uyuyor kız. Ertesi gün, erkekler gittikten sonra, Khloe ona içi çiçek, meyve ve yaprağa sarılmış üç balıkla dolu bir sepet veriyor. “Sepetimi geri getir,” diyor. Antigone teşekkür ediyor ve Thebai’deki gibi, dizlerini kırarak küçük bir prenses selamıyla selamlıyor onu. Khloe gülümsüyor ve yüzündeki o son derece sevecen kırış kırış çizgiler ışıldamaya başlıyor. Kadın evine girip sepeti başında, çevik, ayaklar çıplak, sandaletleri elinde, tepeye tırmanan Antigone’ye bakıyor.</p>
<p><br/></p>
<p>Antigone mağaraya geldiğinde, Oidipus yüzü güneşe ve denize dönük, burnun tam ucunda oturuyor. Onun, kendisinin bozduğu o dayanılmaz mutlulukla, orada çok mutlu olduğunu düşünüyor.</p>

<p>Yanına yaklaştığında, hiç dönmeden sesleniyor: “Antigone.” Sadece Antigone ve bu yetiyor, çünkü adının hecelerinde, olduğu gibi anlaşıldığını ve sevildiğini anlıyor. Giysilerinde Khloe’nin çiçeklerinin parfümü ve buram buram kızarmış balık kokusuyla yoksul köyden yukarı doğru çıkarken.</p>

<p>Babasının yanına oturuyor ve şöyle diyor: “Klios dalgayı bitiremeyecekmiş, onu kırıp tekrar denize indiremeyeceğini söyledi.” Yanıtlıyor Oidipus: “Biliyorum.” Kız rahat bir soluk alarak, başka hiçbir şey eklemesine gerek kalmadığını anlıyor. Adam yontuyla meşgulken gözlerini koruyan geniş beyaz çatkıyı sarmakla meşgul. Bitirdiğinde, şöyle diyor: “Klios hazırlasın halatı.”</p>

<p>Klios orada, Oidipus’un iş giysilerini giymesine yardım ediyor. Antigone balıkları ısıtıyor, erkekler yiyor, o tek lokma bile yutamayacak durumda. Babasının emri üzerine kendini zorluyor ve daha iyi hissediyor. Klios Oidipus’un beline, halatın değdiği yeri çok kesmemesi için koyun postu doluyor, düğümü bezle sarıyor, kendisi için bu önlemlerin hiçbirini almazdı. Antigone düğümleri denetliyor, ona yardım etmek istiyor ama Oidipus her günkü gibi gidip çalışmasını söylüyor.</p>

<p>Kız gidince titremeye başlıyor Oidipus, dişleri birbirine vuruyor. Klios endişeli: “İnebilecek misin?” “Evet, korku bu, boşluk, baş dönmesi, falan! Bilirsin.” Biliyor. Oidipus’a yavaş yavaş inmesi için yardım ediyor.</p>

<p>Oidipus yalıyarın üstünde tutunacak yerler arıyor. Antigone onun, dalganın kabarıp denize düşeceği yerin karşısında kayayı delmeye başladığını duyuyor. Oidipus’un çekicinin düzenli, alışılmış ritmini dinliyor ve içinin yeniden rahatladığını hissediyor. Klios yukarıdan seslenerek Oidipus’a yol gösteriyor. Sanki şöyle demek isteyen üç flüt notası duyuyor kız: Çek beni. Oidipus kaya duvarı boyunca tırmanıyor. Ani bir feryat, tutunamadı, ayağı kaydı ve Klios halatı gerecek zaman bulamadı. Oidipus yalıyar boyunca sallanıp duruyor ve vücudu şiddetle çıkıntılara çarpıyor. Aletleri hâlâ elinde ama boşuna tutunacak bir yer arıyor, yalıyarın o dimdik çıkıntısı her defasında engelliyor onu. Bağırıyor, öfkeden kuduruyor. Kral Laios ve muhafızlarını öldürürken de böyle bağırmış olmalı. Klios tek başına asla çekemeyecek onu, kızın da yardıma gelmesi gerekiyor. Antigone Oidipus’un altına geçiyor, bağırmaz oldu artık o, inliyor, halatın sallanması biraz olsun hafifledi. Antigone dönüyor ve dehşet içinde kala kalıyor. Oidipus halatın ucunda kıvranıp kusuyor, her nöbetin ardından bağırarak. Mücadeleyi bırakmış, ayağını dayayacak bir yer aramayı kesmiş, kirli bir eşya gibi, sefil bir şekilde halatın ucunda asılı duruyor. Kusmuğu kayadan aşağılara akıyor, patikaya dökülüyor. Kaçıyor Antigone, dönmeye cesareti yok artık. Yamaçta koşarken, gazap haykırışlarına dönüşen inlemeleri tekrar duyuyor. Tutunmaya çalışıyor ama başaramıyor, Klios da doğrulmasına yardım edemiyor. Soluk soluğa kalan Antigone durmak zorunda kalıyor, Oidipus’un çığlıkları sarsıyor onu ama çığlıkların şimdi daha farklı çıktığını algılıyor. Sarayın avlusunda muhafızlarıyla talim yaparken attığı çığlıklara benziyor bunlar. Onları balkondan seyreden İokaste, İsmene ile Antigone’nin onu böyle kendinden geçmiş bir halde boğuşurken görmelerine izin vermezdi.</p>

<p>Antigone burunda, Oidipus bağırmayı kesti. Gökyüzü alçalmış ve kapkara, oysa daha gece olmadı. Antigone Klios’a doğru koşuyor, Klios halatı bir kayaya dolayıp sağlama almış, yerde yatıyor. Boşluğa eğilmiş, gözü dalıp gitmiş, Antigone’nin geldiğini görmüyor. Ne korkunç bir hali var, ne de endişeli, Antigone onu hiç böyle görmemişti, sanki sarhoş gibi. Omzuna dokunuyor, adam dönüyor ve haykırıyor: “Geçti!” Ne demek istediğini anlamıyor Antigone, ona yardım etmek istiyor ama yardıma ihtiyacı yok onun. O da eğiliyor ve yalıyarın çıkıntısından kurtulan Oidipus’un ayaklarını sağlama aldığını görüyor. Sırtını gergin halata dayamış, inanılmaz bir güç ve süratle taşı oymakta. “Her şey yolunda,” diyor Klios, “kuytu bir yere git, fırtına patlayacak.” Ama o saklanmak istemiyor, onun gibi görmek istiyor, bilmek istiyor: “Nasıl çıkabildi?” “Nara atarak saldırıya geçti ve başardı.” “Fena olmuştu, gördüm.” “Birdenbire,” diyor Klios, “bir şey oldu ona. Artık hiçbir şey duramaz karşısında. Bak, dinle onu, oyan, delen dalganın ta kendisi Oidipus.”</p>

<p>Gerçekten de artık o düzenli darbeler, Oidipus’un sabırlı, ölçülü ritmi yok. Taşı parçalar halinde kırıp savuran ve hiç durmak bilmeyen darbeler bunlar. Sanki gücünün kontrolünü bırakmış denizin ya da çılgınca üzerlerine doğru gelen fırtınanın sesini duyuyorlar. Henüz çok uzaklardan gelen gökgürültüsünün uğultusu duyuluyor ve ilk damlalar düşmeye başlıyor. Bir kasırga kopuyor, aşağıda dalgalar oyuluyor, kabardıkça kabarıyor ve kükreyerek tekrar denizde çatlıyor. Üzerlerine dalga dalga sağanak yağmur boşanıyor, dehşete kapılan Antigone Oidipus’a bağırıyor: “Çık, çabuk yukarı çık!” Yükselen o okkalı kahkahaya Klios’un sevinçli kahkahaları karışıyor ve Klios iki gökgürültüsü arasında şöyle bağırıyor: “Dalga yükseliyor, yükseliyor. Oidipus zorlayacak onu, dize getirecek!” Oidipus ata biner gibi oturduğu bir kaya çıkıntısında dimdik doğruluyor. Dev gibi aletler kullanarak iki eliyle birden çalışıyor. Antigone yağmur ve şimşeklerden önünü göremez halde, ama kazı kaleminin, topuzun ve parçalanan taşın çılgınca gürültüsünü duyuyor. Sanki bir dev yalıyarı kazıyor, dövüyor. Klios gülüyor ve boğazını yırtarcasına bağırıp komutlar vererek, durmadan halatın gerginlik durumunu değiştiriyor. Oidipus’un kahkahası ve zafer çığlıkları karşılık veriyor ona. Antigone sağanak yağmurdan, rüzgâr ve gökgürültüsünden perişan. Bir şimşek çakıyor, Oidipus’u yıldırım çarpacak diye geçiriyor içinden, ama hayır, fırtına henüz en azgın noktasına ulaşmadı, yıldırım kıyıya yakın ulu bir ağaca düşüp yangın yerine çeviriyor onu.</p>

<p>Klios kulağına haykırıyor: “Başardı, dalga aşağı iniyor!” Kız korku içinde, neler olup bittiğini anlayamıyor artık, ıslak giysileri içinde buz kesmiş. Klios ise neredeyse üstündeki her şeyi çıkartmış, bir yandan halatı idare ederken, bir yandan da sevinç naraları atıyor. Antigone fırtına ve denizin Oidipus’un kusmuklarını çoktan temizlemiş olması gerektiğini geçiriyor içinden. Tek tanığı olduğu o dehşet verici andan geriye hiçbir şey kalmıyor, hiçbir şey kalmayacak.</p>

<p>Gökyüzünden hızla geçen bulutlar arasından ıslak bir güneş birkaç ışık huzmesi gönderiyor, şimdiden yeni bir sağanak hazırlanıyor. Yeniden gök gürlüyor ama yağmur gözlerini karartmıyor artık. Eğiliyor, Oidipus’u uyarmak istiyor. Oidipus’un perdeli gözleriyle başı ve o müthiş omuzları kıvılcımlarla çevrili. Yalıyarın duvarına tekrar tekrar darbeler indiriyor, dalgayı zorla söküyor oradan, alta doğru büküp kıvırıyor onu ve o kudurmuş, köpük köpük haliyle denize gömüyor. Acaba Antigone’nin gördüklerini Klios da görüyor mu? Hiç korkuya kapılmadı o, tam tersine. Zafer naraları atıyor büyük bir keyifle, Oidipus o davudi sesiyle haykırdığında, o da avazı çıktığı kadar bağırıyor arkasından. Kıza dönüyor, orada gerçekleşen esere bakmaya zorluyor onu da, gerçekleşen edimi anlamaya, şiddetiyle desteklemeye zorluyor. Klios’un bakışlarına dayanamıyor Antigone ve çığlıklarıyla Oidipus’un ya da Zeus’un denizle birlikte attığı çığlıklara karşılık veriyor. O tanrısal aletleri ve akıllara sığmaz omzuyla yalıyarı sarsarken, Antigone de falcı ya da kâhin gibi, bedeninden olabilecek en yüksek çığlığı kopartan bir sesten başka bir şey değil artık.</p>

<p>Yağmur tekrar başladı, gökyüzü şimşeklerle dolu, peş peşe yıldırımlar düşüyor. Yarların tepelerinde ağaçlar tutuşuyor ve düşünüyor Antigone: “Balıkçılar dönmüş olsa bari.” Olanların girdabına kapılmış, akıp giden zamanın farkında değil. Birden Klios halatı geriyor yanı başında ve bağırıyor: “Korkma, geliyor!”</p>

<p>İki devasa el yalıyarın yamacını kavrıyor, oradan destek alıyor ve işte dev, her yanı kıvılcımlarla dolu bir halde orada. Gülerek belini sıkan halatı koparıyor, muhteşem bir hareketle vücudunu ipten çok yukarılara kaldırıyor. Ne kadar güzel, kör, ışık saçıyor etrafına, belki de içi içine sığmıyor. Geniş ve boşveren bir jestle o alamet aletlerini denize fırlatırken nasıl da kalayı basıyor.</p>

<p>Kızın karşısında, kollarını yana açmış. Ağzında, alnında, beyaz çatkıyla örtülü gözlerinde muhteşem bir iyiliğin, bir sevincin izleri var. Kız ona koşuyor, kollarıyla bacaklarına sarılıyor. Sonunda alnını, ağız hizasına gelen o güçlü dize dayayabiliyor. Böyle gülmek ya da gözyaşlarına gark olmak, ayak bileklerini, topuklarını, çıplak ve yara bere içindeki ayakları tutup öpmek için o dizlerden aşağıya doğru kaymak ne hoş. Oidipus daha da yücelip denize karışabilir, ateşten atların çektiği bir ateş arabasıyla gökyüzüne yükselebilir sanki.</p>
<p><br/></p>
<p>Hâlâ yağmur yağıyor, soğuk içine işlemiş Antigone’nin, kendi kendine, “Ateş yakmalı, onlar da benim gibi donmuş olmalı,” diyor. Artık bakmaya cesaret edemediği vücut belki de çok yükseklerde bulutlara karıştı. Dönüyor ve sağnak yağmur altında, kovalanan bir hayvan gibi kaçıyor. Mağaraya varıyor ve ocağı canlandırmaya çalışıyor. Bu hiç de kolay değil, ocak çok tütüyor ve dumandan gözleri yanıyor. Sonunda tutuşuyor ateş, Klios’un mağaraya yığdığı ne kadar kuru odun varsa öfkeyle ateşe atıyor. Hışırdayarak üstüne düşen sulara karşın ateş parlıyor. Rüzgâr alevleri mağaranın pek derin olmayan dibine doğru üfürüyor. Antigone duvara iyice yapışsa da, yanacağını hissediyor. Bağırmak istiyor ama o kadar korkuyor ki ağzından tek bir ses çıkmıyor. Ama buna gerek kalmadı artık, Klios geldi bile. Bir sıçrayışta alevlerin üstünden atlıyor, ateşi söndürüp odunları dışarı yuvarlıyor. Kız onun kendisini kollarına alıp dışarı taşıyacağını sanıyor, ama Klios Antigone’ye geçecek bir yer açmak ve korları bir sıçrayışta geçmesine yardımcı olarak dışarı çıkartmakla yetiniyor. Onu bir kütüğün üstüne oturtmak istiyor ama istemiyor kız. Bu yaşadıklarından sonra ateş lazım ona, daha fazla ateş ve bütün o inanılmaz aydınlık lazım. Klios’un onu kurtarmak için devirdiği kütükleri toplayıp alevlerin içine fırlatıyor. Önce şaşıran Klios, bunu görünce aynı isteğe, aynı keyifli çılgınlığa kapılıyor. Orada yaşamaya başladıklarından beri tek tek toplayıp istif ettikleri bütün odunları ateşe atıyorlar. Korlardan dev alevler, korkunç bir sıcaklık yükseliyor, bu keyiflerini daha da arttırıyor ve onları denizden gelerek burnu basan sisten koruyor.</p>

<p>Antigone, kudurmuş, düpedüz kudurmuş olan dalga, Oidipus’un yaptığı iş olmasaydı şu anda bizi yutmuş ve birbirimizden ayırmış olacaktı, diye geçiriyor içinden. Dumanlar ve yoğunlaşan sisin içinde Oidipus’un varlığını seziyor. Yağmurdan sırılsıklam olmuş giysileri ve her zamanki heybeti ile biraz ilerde duruyor. Yorgun bir hali var ama gene de çizgilerinde, o dev yüzündeki esrik mutluluktan, tatlılıktan bir şeyler geziniyor hâlâ. Orada sessizce duruyor, Antigone’nin içinden ona koşmak geliyor ama o da Klios gibi Oidipus’un geri çekilişine saygı göstermek zorunda olduğunu hissediyor. Ocaktan birkaç kor alıp yemeği hazırlamaya koyuluyor, çünkü yürek çektikçe vücut da durmadan istiyor.</p>

<p>Babasının geldiğini işitiyor. Flütünü almış, çok sevdiği ve denizin gürültüsünü andıran o basit, birkaç notalık havalardan çalıyor. Sesi yükseliyor, zayıf, çekingen, titrek, bir çocuğun sesi gibi. Klios duyuyor onu ve sadece onun yapabileceği şekilde, şarkıcıyı ve ateşi nefis hareketlerle kuşatıyor. Antigone, Oidipus’un şarkısından ne birkaç sözcük çıkarabiliyor, ne de birkaç cümle, ama bütün anlamların ötesinde, bir zafer duygusu hissediyor. Klios gibi dans ederek onu kutlamak geliyor içinden. Heyhat, çok hantal o, bir toprak kızı, onun o ateşli yapısına sahip değil ve yapacağı hareketler Klios’un içinden geldiği gibi gelmiyor. Babasının yanına geçip onun, sanki uzun sürmüş bir kış yüzünden kısılmış gibi çıkan sesinin iniş ve çıkışlarına uyarak, kendi sesiyle eşlik ediyor, çok mutlu Antigone.</p>

<p>Oidipus şarkı söylemeyi kesiyor. Heyecandan kendinden geçen Klios haykırıyor: “Dize getirdin, büktün onu!” Oidipus gülüyor ve Klios ona koşuyor, sarılıyor, sevinç çığlıklarıyla sıkıştırıyor onu ve sonunda onunla birlikte yerde buluyor kendini, durmadan şöyle tekrarlayarak: “Onu büktün, bizi kurtardın!” Ve o kör, o dilenci Oidipus sessizce, Antigone’nin hiçbir zaman görmediği kadar şiddetle gülüyor ona. Bir an için kıskançlığa kapılan kız onların neşesinin, içmeden çılgınca sarhoş olmalarının onu da sardığını hissediyor. Üzerlerine atılıyor, onları kucaklıyor, öpüyor, sevinç, belki de zafer çığlıkları atıyor. Uzaktan uzağa ve hâlâ gökgürültüsüyle kuşatılmış seslerini, gülüşlerini işitiyor onların, bir yandan da içinden gizli, henüz azıcık titrek bir düşünce kulağına şöyle fısıldamakta: Evet, biraz, çok, çok az kurtulmuş durumdayız.</p>
<p><br/></p>
<p>Antigone Oidipus’u ateşin yanındaki kütüğe oturtuyor. Titriyor adam, dişleri birbirine çarpıyor, el ve ayaklarında kramplar var, yeniden insan oldu. Klios nasıl da tatlı tatlı, nasıl da canla başla soyuyor onu, kuruluyor, ovalıyor, giysilerini değiştiriyor, ellerini ovuyor, Antigone telaşla yemeği hazırlarken. Oidipus’a Klios bakıyor, ama sıcak içeceğini ve közde pişirdiği gevrekleri Antigone’nin elinden yiyip içiyor. Yemekte, Klios önce Antigone’ye, sonra da Oidipus’a bakıyor: “Kızın üstüne iyi saatte olsunlar geldiğinde, yerlerde yuvarlanır, oğlan çocukların stadyumda, savaşçıların zaferden sonra yaptıkları gibi bizi kucaklarken ne kadar güzeldi. Bağırır, ateşi ve dumanı hissederken ne kadar da güzeldi. Ateşten biraz yanmış, ise bulanmış bir haldeyken!”</p>

<p>Antigone birden yorgunluğunu ve yanıklarının acısını hissediyor. Kalkıyor, onların o tatlı sıcaklığını, ışık çemberini terk ediyor. Köye yaklaşırken geriye bakıyor, bir çırpıda tükeniveren odun yığınının alevleriyle hâlâ burnu aydınlattığını görüyor. Ateşin etrafında, Oidipus’un hizmetini gördükten sonra dansına devam eden Klios’un devinen varlığını sezinliyor.</p>
<p><br/></p>
<p>Antigone köye vardığında sis dağılmış, rahatlıyor kız: Bütün tekneler limanda, fırtına hiç can almamış. Balıkçılar ve pek çok denizci karısı orada, sanki bir şey bekliyorlar. Ona doğru geliyorlar, teşekkür ediyorlar, nedenini anlayamıyor. “Ateş yüzünden,” diyorlar. “Kasırga, fırtına, sis, küreklerin ucunu bile göremiyorduk. Hepimiz geri dönebilmişsek, bu ateşin sayesinde.”</p>

<p>Khloe soruyor: “O korkunç kasırgada bu kadar büyük bir ateşi nasıl yakabildiniz?” “Benim dikkatsizliğimden, mağarada ateş yaktım, rüzgâr az daha kavuruyordu beni.”</p>

<p>Genç bir kadın başına dokunuyor onun: “Senin saçların da yanmış, çok şükür ki yağmur yağıyordu. Bize gel, yanıkları iyileştirmeyi bilirim, saçlarını da düzeltirim. Adım İsis ve köyün en güzel kadınlarının saçlarını ben keserim.” Antigone onun arkasına takılıyor, kadınların çoğu şaşkın çünkü İsis pek de iyi bir ünü olmayan genç bir dul. Biraz büyücülüğü var ve kocası kaybolduğundan beri evine sık sık onun yüzünden kapışan, hatta zaman zaman birbirlerinin canına kıyan denizcileri ve çobanları alıyor. Eve girdiklerinde Antigone buz gibi tere batıyor ve bayılacak gibi oluyor.</p>

<p>İsis onu uzanmaya zorluyor, ısıtıyor, giysilerini çıkartıyor. “Emindim bundan, bacakların, kolların, omuzların yanmış, bütün şu güzelim saçların da alev alabilirdi.” Yumuşacık elleriyle kızı yıkıyor: ”Çok şükür ki ağır değil yaraların; kil, çeşitli otlar ve Mısır’dan gelme merhemlerle tedavi edeceğim seni. Annem Mısırlıydı, korsan olan babam kaçırmış onu. Ona ne kadar da zalimlik ederdi, ama seviyordu onu, seviyordu! Tıpkı senin şu Klios’un gibi.”</p>

<p>Antigone Isis’i dinlerken olmaması gerektiği kadar mutlu oluyor; ama Klios’un uzun zamandır buraya gelip gittiğini de anlıyor.</p>

<p>Üç gün dinleniyor ve nöbetleşe yanında kalan İsis’le Khloe’nin bakımına bırakıyor kendini. Elbisesini yıkayıp yanan yerlerini yamamışlar.</p>

<p>Ertesi sabah İsis’le kahvaltı ettikten sonra, ona burna döneceğini söylüyor. İsis ise Klios’un her gün gelip onun nasıl olduğunu sorduğunu, şimdi de kapıda beklediğini haber veriyor.</p>

<p>Klios, orada, kafası neredeyse tamamen tıraş edilmiş, bu da ona daha da vahşi bir hava vermiş. Her yanı sargılar içinde, Antigone’ninkileri ve İsis’in tamamen gizleyemediği yanık saç tutamlarını görünce o kendine özgü gaddar gülüşüyle gülüyor. Kız karşı çıkacak oluyor ama boşuna, sırtına koca bir çalı çırpı demeti yükleyerek, gövdesi bu ağırlığın altında fırtınadan eğilmiş bir ağaç gibi iki büklüm, öne düşüyor Klios.</p>

<p>Burna geldiklerinde, Antigone çekiçle kazı kaleminin düzenli gürültüsünü işitiyor. En sonunda Klios onunla konuşuyor: “Biz hasta yatarken, o çalışmayı hiç kesmemiş. Dalga bayağı ilerlemiş.” Antigone yükün Klios’un sargılarını kaydırdığını ve kirlettiğini görünce kızıyor ona. Oturmasını, düzeltmesine izin vermesini istiyor. Mağarada yeniden odun ve yiyecek istif edildiğini fark ediyor. Üstü örtülmüş korlar için için yanıyor ocakta. Uçurumun kıyısında, dalgayı zaptederken Oidipus’un bağlı olduğu halat dışında, fırtınalı günde olanları hatırlatacak hiçbir şey yok. Halat hâlâ orada ve kesilmeyip, dev bir güç tarafından koparıldığı görülebiliyor. Kalan ucu da Klios birkaç balta darbesiyle kesiveriyor.</p>

<p>Patikadan aşağı iniyorlar. Antigone, dalganın yükseldiği yere geldiklerinde bir an dehşete kapılıyor. Yalıyarın çıkıntısının üzerinde dalga dönüyor ve yerçekiminin etkisiyle bükülerek, tam da Oidipus’un istediği gibi denize atılıyor.</p>

<p>Ertesi gün, Klios dalganın yükselen bölümleriyle kıyıya vuran bölümleri arasındaki geçişler üstünde çalışıyor. Oidipus üçüncü kürekçinin vücudunu yontmakta. Hareketlerindeki ölçülülüğe, hafifliğe vuruluyor Antigone. Dalgayı eğilmeye zorlayan insanın darbelerindeki şiddetten, çılgınca öfkeden tümüyle uzaklar. Vahşi bir hayvanın yelesine benzeyen güzelim saçlarına aklar düştüğünü fark ediyor. Sargılı gözlerini ona doğru çeviriyor ve dudaklarında, bir zamanlar tüm gönülleri fetheden o gülümseyiş beliriyor. Antigone şöyle diyor: “Sizi geciktirdim.” “Zaman senin,” diye yanıtlıyor Oidipus. İçinde bulundukları sonbahara ve yaklaşan kışa rağmen, Antigone onun önüne sonsuz bir zaman alanı açtığını hissediyor. Ona hiç ama hiç acele etmemesi gerektiğini işaret ettiğini. Kaptan için çizdiği konturların karşısına geçiyor, yapılacak şeyin genişliği karşısında bir an dehşete kapılıyor. Madem ki Oidipus ona zaman tanıdı, taşı seyre dalıyor, onda yoğunlaşıyor, yüzünü taşa dayıyor, ellerini üstünde gezdiriyor. Alnın altında bir huzur kütlesi var, bundan esinleniyor ve bunu yavaş yavaş bütün vücuduna indiriyor. Başlıyor. Gün ortasında ayak, topuk ve bacak kaba taslak ortaya çıkıyor.</p>

<p>Klios’un onun için halat ve tahtalardan kurduğu iskeleye çıkıp o dev gövde boyunca zahmetsizce yükselebilecek. Çevre çizgilerini, genel hareketi çiziyor, ondan sonra da. Oidipus kabartıyı daha derin biçimde oyuyor, taşı yuvarlatıp perdahlıyor, gölge ve köşeleri belirginleştiriyor. Hiç konuşmuyorlar, ama kızın yorulduğunu hissettiğinde ona oturmasını söylüyor ve çok uzaklardan, Thebai öncesinden, Zeus ve Prometheus öncesinden, ateş öncesinden, erkekle kadının tıpkı kartal gibi henüz başlangıçtaki masumiyet ve yırtıcılık içinde yaşadıkları zamanlardan ezgiler ya da sesler tutturuyor flütüyle.</p>

<p>Klios dalgayı bitiriyor, dümen yekelerini yapıyor ve Antigone’nin dinlenmesi için yemeği o hazırlıyor. Patikadan çalı çırpı indiriyor aşağıya; eğer serin bir rüzgâr çıkar ya da yağmur yağarsa, iskelenin altında bir ateş yakıp ısınabilecekler.</p>

<p>Antigone akşamları ya Khloe’ye gidiyor, ya İsis’e. Her zaman onu bekleyen bir ateş ve sıcak bir aş oluyor. İki kadın bir deniz tanrısından söz eder gibi konuşuyorlar aralarında o dev dümenciden. Antigone’nin kafası çok karışık, gövde neredeyse bitti sayılır ama daha başı yapması gerek. İsis’e şöyle diyor: “Şimdiye kadar ellerim ve gözlerim ne yapacaklarını biliyorlardı; ama dümencinin başını nasıl yapacağımı bir türlü kestiremiyorum.” “Korkma,” diye yanıtlıyor İsis, “yalnız değilsin.” Ne demek istediğini sormamayı yeğliyor. İsis’in bedenini ovduğu, yuyup yıkadığı, yatağına yatırıp üstünü örttüğü bu hoş evde o akşam gerçekten de yalnız değil.</p>

<p>O gece düşünde, yeryüzü üstündeki halklar tarafından kıyıma uğratılıp derinliklere gömülen başka insanlarla iletişim kurmuş olduğunu görüyor. Hayatta kalabilmişler, çünkü yapıları incelmiş. Rahatça taşın, suyun, toprağın içinden geçiyorlar, sonsuz küçüklükte parçalarla besleniyorlar. Bu yeraltı yaşamına alışmışlar, daha çok ve daha iyi varolabilmek için ruhları birbirine yaklaşıp birleşmiş. Yaşamlarında aşkın çok büyük bir yeri var, dışarıya uzanıyor bu aşk, insanların yaşamında güzelliğe, kutsala yönelen ne varsa kendilerinden geliyor. Maddenin içinde eridikleri için, artık gözlerine gereksinimleri kalmamış, görme duyusunu yitirmişler, bu yüzden kör oldukları düşünülebilir. Delici bir iç bakış onları daha doğru ve daha sağlam bir şekilde içten aydınlatıyor. Sırat köprüsünden geçmişe benziyorlar; yeryüzünde yaşayan halklarınki gibi deneyimler yaşamış olsalar da, bu deneyimler çok daha yüksek bir düzeyde.</p>

<p>Antigone bunları düşünde mi gördü, yoksa yarı uyanıkken mi yaşadı anlayamadan uykudan uyanıyor. Bu derinliklerde yaşayan görünmez insanların üçünü de destekledikleri, anladıkları, belki de bekledikleri sanısına kapılıyor.</p>

<p>Antigone burna vardığında, Oidipus çoktan işbaşı yapmış. Klios kendisini bekliyor ve hayran hayran bakıyor ona: “Sen gittikten sonra, dün, uzun uzun dokunduk eserine, hissettik, çünkü o saatte ben de onun gibi karanlıklardaydım. Oidipus senin için, Antigone esinli bir kız dedi.” Kız mutlu, ama bir yandan da şöyle demekten alamıyor kendini: “Esinli olan ellerim, sadece ellerim benim.” “Ellerin sensin,” diyor Klios, “sen her şeyinle ellerindesin. Oidipus şunu da söyledi bana: Artık Antigone taşı düşünmüyor, taş Antigone’yi düşünüyor. Dümencisi denize bakmayı hak ediyor.”</p>

<p>Antigone’nin içinden düşünü ona anlatmak geliyor ama düşü sözcüklerin belirsiz dokusuna sararak zayıflatmaktan korkuyor, üstelik kendisinin de çalışması lazım. Patikadan iniyor. Oidipus iskele üstünde çömelip çalışmaya başlamış bile. Karşısına geçip çömeliyor o da, yüzünü ellerinin arasına alıyor ve yalıyarın üstünde dur durak bilmeden çalıştığından beri ne kadar da zayıflayıp süzüldüğünü hissediyor. Oidipus, perdahlamakta olduğu sırta eliyle dokunarak şöyle diyor: “Zaferi omurgasında taşıyor bu.”</p>

<p>Üçü birden iskelenin üstündeler, rüzgâr kuzeyden esiyor ve donduruyor onları. Klios ateşi yakmış, Antigone alet kullanamayacak denli üşüyüp aşağı indiğinde, ötekiler de gelip yanına oturuyor ve sıcak bir şeyler içiyorlar. İkisinin de iştahı yerinde ama Antigone’nin boğazından hiçbir şey geçmiyor. Ara sıra soğuktan kıpkırmızı kesilmiş ve İsis’in gösterdiği bakıma karşın iş yüzünden pütür pütür olan ellerine bakıyor. Lime lime olmuş giysilerine bakıyor, yüzünün ve vücudunun toz toprak içinde kaldığını hissediyor. Bu kez Klios o alaycı gülüşüyle bakmıyor ona, kirlisin, saçın başın darmadağın demiyor artık. Tersine, sık sık gidip mağarada dinlenmesi için üsteliyor, ama kız reddediyor.</p>

<p>Dümencinin alnı ve rüzgârla savrulan saçları hemen hemen bitti. Taşta küçücükken tanıdığı ve ara sıra üstüne eğilen o dev figürü hissediyor. Genç babanın ışıklar saçan güzelliğini arıyor, buluyor da; ama bu yüze vebanın, baba katili olmanın ve İokaste’nin ölümünün kazıdığı keder çizgilerini de çizmek ve sevmek zorunda. Hiçliğe giden o uzun tefekkür yolunun, daha da kötüsü, denizi düşünürken uydurduğu o baş döndürücü mutluluğun kaybının onda bıraktığı işaretler. Bir kaçış, bir uzaklaşma gibi duyumsadığı, belki de sadece uçurumdan atlamaktan ibaret olan şeye katlanamayan kızı uğruna vazgeçtiği o mutluluk. Kız yaptı bunu, hiç pişman değil, dayattı ve Oidipus’tan başka bir gelecek elde etmeyi başardı. Hangi hakla mı? Artık kim haktan söz edebilir ki? Sadece şu var, kız daha güçlüydü. Onu başka bir yazgıya çağırmıştı, tanrının kudreti ve bir işçinin sebatıyla onu aylardır bir yalıyarı yontmaya iten yazgıya. Şimdi de kendisinden, Antigone’den, henüz yüzü olmayan şu muzaffer omurga üstüne, denize karşı onun dev görüntüsünü oturtmasını talep eden aynı yazgıya.</p>
<p><br/></p>
<p>Bir gün, bir akşam, kaç akşamdır, yalıyardaki patikadan çıkarken, köye inerken, İsis’in kapısının eşiğine kadar Klios destek oluyor ona. Biri yaşlı, öteki genç iki kadının ellerine teslim ediyor Antigone’yi, Khloe de her gün Antigone’ye bakmaya geliyor çünkü. Kız bitkin, her zamanki gibi sıçraya sıçraya gitmeden önce elini ya da omzunu öpmesine ses çıkartmıyor. Antigone her akşam dostlarına bir gün dinleneceğine dair söz veriyor, ama her sabah, daha şafak sökmeden işe dönmek üzere ayaklanıyor. Eşikte alacakaranlıkta onu bekleyen Klios duruyor. Denizin içinden ağır ağır yükselen güneşe baka baka, tek söz etmeden yokuşu tırmanıyorlar. Mağaranın önünde ateş yanıyor, Oidipus çoktan yalıyarda. Kız Klios’la bir şeyler yiyor ve gün ağarır ağarmaz patikadan aşağı iniyorlar. O iskeleye çıkmaya başlarken, Oidipus kimi zaman dudaklarında beliren güven verici, bir parça da hınzır gülümsemesiyle ona dönüyor. Denizin de, yazgının da muazzam gücünün farkında olan, ama buna karşı konabilebileceğini bilen bir gülümseme. İşte Antigone’nin yapması gereken, Oidipus’un kaçıp giden, onun erişemeyeceği kadar uzak olan gülümsemesini yakalamak, yalıyarın içinden çekip çıkartmak. Oidipus’un yaptığı gibi taşa dokunuyor, uzun uzun okşuyor, bakışını taşa bastırıyor ve birden taştan yepyeni sorularla titreşen bir yanıt geliyor. Acaba gece düşünde onunla konuşan küçük taş insanlarından bir mesaj mı bu? Yüz olması gereken yeri kaplayan gölgeler ve karmakarışık işaretler arasından bir gülümsemenin, belki de bir gülüşün belirdiğini görüyor. Artık taşı sevecenlikle yontup oyarken, işi ona bırakması yetecek. Gülüş kendi kendini yaratıyor, kararlı, hayranlık uyandırıcı ve zincirlerinden kopmuş devasa güçlere meydan okumak için ciddi ve ağırbaşlı olmak istiyor. Bütün bir gün bu gülüşte yoğunlaşıyor Antigone, rüzgâr yediği, üşüyüp acıktığı ama iskele üstündeki yerini bırakamadığı bütün bir gün. Erkekler ona seslendiğinde yanıt veriyor ama inmiyor. Klios ona ısınması için çorba ve kızgın taşlar getiriyor. Ancak gelecekteki yüz o gülüşle aydınlandıktan, Antigone onu gördüğünden, işittiğinden emin olduktan sonradır ki aşağı inmeye karar veriyor. Bakıyor ki bunu tek başına beceremeyecek, Klios’u yardıma çağırıyor. Gün sonunun aydınlığında kızın yaptıklarına bakıyor Klios. Şöyle diyor: “Bu yaptığın en güzel şey.” “Ben yapmadım, onlar yaptı!” Sanki Klios onu kırmış gibi, o büyük yorgunluk günlerinden kalma çatallı sesiyle, hoyratça bir yanıt bu. Klios inmesine yardım ediyor, kız kendini bıraktı, bayılacak. Ateşin başında ısıtıyor onu, sonra İsis’in evine götürüyor. Antigone bitkin, ikide bir duruyor. Klios, onun bir parçasının kendisini kollarına almasını isterken, öteki parçasının bunu hiç bağışlamayacağını hissediyor. İsis’in kapısına geldiklerinde kız şöyle diyor ona: “Daha bakış var yapılacak, onu göremiyorum!” Şaşırıyor adam, biraz da laf olsun, diye karşılık veriyor: “Yarın bulacaksın onu.” Kız sertçe yanıtlıyor: “Hayır,” ve kapıyı yüzüne kapatıyor.</p>

<p>Klios dönüyor, Oidipus’un bakımını hallediyor ve Antigone’nin o günkü çalışmasından çok mutlu olduğunu, ama bakışı yapmaktan korktuğunu, çünkü onu göremediğini anlatıyor. Oidipus yatıyor, uyumadan önce hep yaptığı gibi dönüp duruyor yerinde, durmadan geriniyor: “Artık bakış yoksa,” diyor, “o zaman biz de onu gösterebiliriz demektir.”</p>

<p>Ertesi gün, Antigone Klios’la birlikte şafak sökmeden önceki alacakaranlıkta burna tırmanırken, bakışı düşünmüyor artık. Denizin babasının devasa yüzünü düşünerek avunuyor. Yalıyara inecekken, Klios ona bir gün önce Oidipus’un söylediklerini anlatıyor: “Artık bakış yoksa, o zaman biz de onu gösterebiliriz.” Patikaya sapıyor kız, şaşkın, içinden tekrarlayıp duruyor: “Artık bakış yoksa, artık yoksa, bakış yoksa...”</p>

<p>Oidipus devin üstünde çalışmıyor artık. Kızın arkasından o da işini bitirdi. Şimdi üçüncü kürekçiye geçti. Dümenciyi bitirmek için sadece Antigone bekleniyor. Kız Oidipus’a yaklaşıyor, sarılıyor, gözlerini babasının gözlerine sürterek körleştiriyor kendini. Artık Oidipus’un bir bakışı olmadığı bir gerçek, onun eski hali hatırlandığında acı olan da bu. Ama var, belleği Oidipus’un cümlesinden bir parçayla bunu hatırlatıyor ona, belki şimdi bakıştan da fazlası yar. Tıpkı onlar gibi, taştaki görünmez küçük insanlar gibi, bir iç yetiyle hep size bakıyor, sizi daha incelikli bir organla sarmalıyor. Antigone gözlerini yumarken, Oidipus’un yüzüne uzatıyor ellerini. İşbaşı yapmadan önce Klios’un dikkatlice gözlerine bağladığı sargıya dokunuyor. Onu her gün görüyor, tanıdığını sanıyordu, ama bu kez tıpkı babası gibi elleriyle hissediyor, tanıyor. Nasıl oldu da düşünemedi bunu? Artık bakış yok ama, babasının gözlerinin üzerindeki çatkıyı gösterebilir; artık, tekneyi yürüten kişi gözleri görmeyen bu dev adam olduğuna göre, yokluğu ve olanca varlığı içindeki o iç bakışı gösterebilecek şu çatkı var. Oidipus’u öpüyor, iskelenin basamaklarını bir kuş gibi hafif tırmanıyor. Aşağıda Klios’un yaktığı ateş, gelip geçici bir yağmurun altında keyifle çıtırdıyor.</p>

<p>Bütün bir gün çalışıyor. Önce alnı tamamlıyor, sonra çatkıyı çiziyor. Bir gece önceki gibi, derinliklerdeki insanların, Oidipus ile Klios’un bekleyişinin, olağanüstü dikkatlerinin kendisiyle birlikte olduğunu hissediyor. Klios ara sıra gelip ısınması için onu aşağı indiriyor. Oidipus da katılıyor onlara, kızla hiç konuşmuyorlar. Onun hâlâ yukarıda, gülüşünü geleceğe adayan devin yüzü karşısında olduğunu görüyorlar. Çalışmak için yeniden yukarı çıkıyor kız, karmakarışık düşünceler içinde: “Şarkı söyleyen kör.” Alın geniş, açık, hafifçe kemerli burnun üstünde muhteşem. Gözlerin üstündeki çatkıyı tamamlıyor, tıpkı Oidipus’un çalışırken taktığı gibi, yıpranmış, kenarları tirfillenmiş. Daha iyi görmek için geri çekiliyor, taşa dönüyor, birkaç ayrıntıyı düzeltiyor ve bütünü görebilmek için yeniden çeri çekiliyor.</p>

<p>İnanamıyor buna. Gücünün yettiğince, ki bundan fazlasını yapabileceğini gösteren hiçbir şey yoktu, yapabileceğinin en iyisini yapmıştı. Yapıt tamamlanmamış, tamamlanamaz da. Terk edilen, kendi haline bırakılan dümenci ilerde, ondan çok ilerde. Rüzgârın etkisiyle, denizin etkisiyle zamanın sonsuzluğunda ilerlemeye devam edecek ve ikisi arasındaki mesafe hiç azalmayacak.</p>

<p>Oidipus’la Klios’u çağırmayı, onlara haykırmayı geçiriyor içinden: Gelin bakın, bitti. Gelin de, yarım bıraktığımız eserimiz nasıl da güzel, nasıl da bizden çok, çok daha büyük, onu görün. Yapamıyor, tüm bedeninde ezici bir kedere dönüşen bir ağrı hissediyor.</p>

<p>Bitti, dönüyor, kurşun gibi gökyüzünün altındaki kapkara denize bakıyor. İki adamın itmesiyle, arkasında duran ve artık görmek istemediği o devi doğurdu Antigone. Dalgaların yalıyarı dövüp durmasını seyrederken, İokaste gibi her şeye bir son vermek arzusu karşısında dehşete kapılıyor. Öte yanda, fırtınaya meydan okuyan körün tarafındaysa, her sabah yeniden başlayan iş ve hiç durmayan, hiç bitmeyen arzu var. Platformun kenarında duruyor, eline bir ip alıyor, tekrar denize doğru eğiliyor. Eser doğdu, yeterince çalıştı, ona ihtiyaçları yok artık.</p>
<p>Halata sımsıkı sarılmış sallanıyor, denizin büyüsüne kapılıp düşmenin eşiğinde. Elini güçlü bir elin kavradığını hissediyor, çok güçlü kollar kaldırıyor onu; Antigone'yi iskeleden görülmemiş bir kolaylıkla indiriveren kişi onun dünyaya getirdiği çocuk mu, denizin babası mı? Gücünü ve cesaretini ona geçiren, hiç çaba göstermeden onu o daracık patikadan yukarı çıkartan kişi denizin babası mı? Burna geldiğinde, o rahatlık, o üstün güç yitip gidiyor. Kararsız adımlarıyla, tükenmiş gücüyle onu taşıyan Oidipus var sadece, boğuk bir sesle Klios'u yardıma çağıran. Taşlardan doğurduğu çocuğu tarafından taşındıktan sonra, Oidipus ve Klios’un desteğiyle sürüklenmede bir hoşluk var. Çocuk büyümüş, onsuz yaşamalı, geriye kalan tek şey, asla bitmemesi gereken bir eseri sona erdirmenin acısını yudum yudum içmek.</p>
<p><br/></p>
<p>İsis’in evinde iki gün kendine baktırdı Antigone. Klios uğrayıp, Khloe’nin kocasının, ihtiyar balıkçının ertesi gün dalgayı denizden görmek için onları kayıkla gezdireceğini söylüyor. “Oidipus ne yapıyor?” Klios onun artık yalıyarda çalışmadığını, sanki Dalga’nın bittiğini düşünür gibi bir hali olduğunu anlatıyor. Taşları yontuyor, mağaranın üstüne Mısır’da gördüğü gibi bir ateş kulesi dikmek istiyor.</p>
<p>Ertesi gün hava soğuk. Güneş yükseldiğinde, burun hâlâ sislerle kaplı. Balıkçının iki oğlu kuzey yamacına yanaşmak için küreklere sarılmadan önce, yelkenle burnun çevresini dolaşıyorlar. Önce belli belirsiz bir şeyler görünüyor, sonra sis hızla dağılıyor ve Dalga bir anda karşılarına çıkıyor. Bu görüntü karşısında yürekleri sıkışan Klios’la Antigone sanki onu ilk kez görür gibiler. Bu kadar geniş, keçi yolundan baktıklarında düşündüklerinden çok daha dehşet verici, çok daha fantastik olduğunu bilmiyorlardı. Dipte çok koyu olan ve yükseldikçe rengi açılan Dalga gerçekten denizden fışkırıyor. Yalıyarın o dik çıkıntısı hizasında, ateşten damlaların ışıltısı içinde ok gibi inen su demetleriyle çevrili, köpük köpük kütlesinin tüm ağırlığıyla kudurmuş gibi patlıyor. Gücüne hiçbir şey karşı koyamazmış gibi görünüyor. Dalga yeniden o uçsuz bucaksız çukura döneceği anda, bu güçten, bu boşluktan yararlanarak ileri atılan tekne onu geçiyor. Bembeyaz, ışıl ışıl, ipince, upuzun tekne, son gayret küreklere asılan üç kürekçisiyle, denizci körün kılavuzluğunda limana doğru süzülüyor.</p>

<p>Yalıyarı tehlikesizce seyredebilecek kadar yaklaşıyorlar. Ona yepyeni bir anlam kazandıran, denizcilere ve kral Theseus’a umut selamları gönderen o kocaman, beyaz ve gölgeli siluetlere hayran kalıyorlar.</p>

<p>Klios düşüncelere gark olmuş Antigone’ye dönüyor: “Renk istiyor, pek çok mavi, çok koyu bir beyaz, griler, çok çok az da kırmızı gerekirmiş.” Kız bu renkler imgeleminden büyülenmiş, ama onun gibi düşünmüyor: ”0 zaman taş kapanmış olur, halbuki bize yol gösteren şey taşın kendisiydi.” “Renk taşı coşturur.” “Oidipus taşı coşturmak değil, göstermek istiyor.” “Ona bir anlam kazandırmak istiyor ama taşın bir anlamı yok. Denizin, burnun, yalıyarın hiçbir anlamı yok, orada durup duruyorlar, hepsi bu işte.”</p>

<p>Yaşlı denizci gülmeye başlıyor: “Bu dalgayı yapan, denizi tanıyan bir adam. Bir tekne ve tuttuklarını limana boşaltmak için limana dönen balıkçılar yaptı o. Balık dediğiniz şey bizim için önemlidir.”</p>

<p>Gün ilerliyor, artık geri dönmek zamanı. Burnun tepesinde hâlâ Oidipus’un çekicinin o sabırlı gürültüsü işitilmekte.</p>
<p><br/></p>
<p>Akşam Oidipus ile Klios denizin durup dinlenmeden yalıyarın dibini dövmesine kulak vererek sessizce yemeklerini yiyorlar. Klios gece olmadan ateşi besliyor, Oidipus şöyle diyor ona: “Çömlekçi oldun, yontucu oldun, ama senin yolun renkler. Renkler seninle büyüyecek, genişleyecek, gitgide genişleyecek ve Klios’un küçülmesi gerekecek. Bizim gibi suçlulukta çok ileri gitmiş olanlar, bundan ancak özgürlük yoluyla, tüm bir özgürlük ve onun hiç bitmeyen mücadelesiyle kurtulabilirler.” “Ya Antigone için,” diye soruyor Klios, “hiç suç işlemedi o, onun için başka çıkış yolu yok mu?” “Hayır, yok, kolay bir özgürlük yoktur.”</p>

<p>Ertesi gün, Antigone köyden gelince, Oidipus onunla birlikte yalıyarın dibine iniyor. Üçüncü kürekçiyi yarım bırakmıştı. Gene de, Antigone’nin hiç kuşkusu yok, Polyneikes bu. Prenslere yaraşır rahatlığı, hem Oidipus’tan hem de İokaste’den aldığı o eşsiz zerafetle bu o. Soruyor: “Neden, neden o?” Ama Oidipus açıklama yapmıyor, sadece şöyle diyor: “Yüzü tamamla, ağzı...” Ve çıkıp gidiyor. Kız kalakalıyor orada, Polyneikes’le, ta çocukluğundan beri erkek kardeşleri hakkında beslediği düşüncelerle, düşlerle karşı karşıya. Ve şimdi de, Eteokles ve Kreon’a karşı çıkmak yerine, babasının yüzüne Thebai’nin son kapısını da kapadığı için yazgısına ağır bir yük yükleyen Polyneikes’in yüzünü yapmak zorunda. Antigone arkasından gitmemiş olsa, Oidipus’un etrafını kuşatan ve hiç istemeden kendisinden kaynaklanan o merhamet halesiyle onu korumamış olsa, babasını bir çukurda ölüp gitmeye mahkûm eden oydu.</p>

<p>Polyneikes’in yüzüne hâlâ bir umut yerleştirilebilir mi? Eteokles’le arasındaki bitmek bilmeyen çatışma ve Kreon’un sinsiliği bunu kuşkulu kılıyor. Ama yollara düştüğünden beri öğrendiği gibi, binbir türlü yol var.</p>

<p>Yeniden burnun üstüne çıkarak, Dalga’nın bittiğini sandığı için mağaraya bıraktığı aletleri almaya gidiyor. Klios ona küçük bir el hareketi yaparak gülümsüyor. Oidipus başını kaldırmıyor. Yere çömelmiş, ağır bir çekiçle dört köşe taşları yontuyor, daha sonra Klios bunları duvar örmek için hazırlıyor. Yani, krallık asasını ve yayını tutan insan, Dalga’yı aklına koyan ve gerçekleştiren insan, taş ocaklarındaki işçiler gibi çalışmaktan hiç yüksünmüyor, onlarla aynı işi yapmaktan hiç yüksünmüyor. Düşünüyor Antigone: Bu da aynı şey. Onun için artık hepsi bir.</p>

<p>Günlerce Polyneikes’in yüzünü yapacağım diye parçalıyor kendini Antigone. Sonunda yarattığı gülümseme altüst ediyor onu. Rahat; neşesinin, bu bir neşeyse eğer, edimin sonucuyla hiçbir ilgisi olmadığını söylüyora benzeyen, tepeden bakan bir gülümseme bu. Bu yüz için zafer ya da yenilgi, öldürmek ya da öldürülmek aynı değerde, aynı anlamı ya da Klios’un diyeceği gibi, aynı anlamsızlığı taşıyor. Uzun uzun, sevinç içindeki üç kürekçisi ve kör dümencisiyle özgürlüğüne kavuşan tekneyi seyrediyor ve bu kez yapıtın, bedenlerini perişan eden ve zihinlerini bağlayan serüvenin bittiğini hissediyor. Bu kez, yorgunluklarından, bekleyişlerinden, taş insanlarına gösterdikleri o büyülü dikkatten çıkan şey verilebilmiş. Gökyüzüne, denize, yıldızlara, felaketlere, unutuluşa ve en sonunda silinişe adanmış. Yapıt artık onların değil; yukarıda, belki de isteyerek işi ondan önce bitirdiklerinde Oidipus ile Klios’un kapıldıkları hüznü anlıyor Antigone.</p>

<p>Koşa koşa tepeye çıkıyor, Oidipus’un yanına diz çöküyor, Klios’u yanına çağırıyor. Şöyle diyor: “İçim sıkılıyor, anlıyorum, sizin gibi üzgünüm.” Kollarını onların omzuna doluyor ve yüzünü onların yüzüne gömerek, onların dökemedikleri gözyaşlarını akıta akıta ağlıyor. Ayazda birbirlerine sımsıkı sarılmış bir halde, bir an, edimin kopup giden halkasını oluşturuyorlar yeniden. Klios çemberin ortasında birkaç çalı çırpı yakıyor. Birbirine kenetlenmiş ellerini o minicik aleve götürüyor. Şöyle diyor: “Bu anı ve bu gözyaşlarını ateş ve külle kutsayalım.” Sonra işlerinin başına dönüyorlar, Oidipus hep aynı tempoda kaldırıp indiriyor çekicini. Antigone köye iniyor. Şöyle düşünüyor: “Ne kadar da çabuk gece oluyor.”</p>
</body>
</html>