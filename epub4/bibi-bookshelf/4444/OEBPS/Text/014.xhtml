<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h3>XIV<br/>KOLONOS YOLU</h3>
<p class="gir">ANTİGONE gece boyunca defalarca uyanıyor, gece kuşlarının çığlıklarını işitiyor ve dağları aşarken, Yüksek Tepeler’den önce yaşadıkları sefalete geri dönmekten korkuyor. Ayrılış anını, Konstantin’in üzüntüsünü düşünüyor. Yola çıkmadan önce şöyle demişti ona Antigone: “Yüksek Tepeler’de eksik olan tek şey, sizlere Diotime’nin tedavi yöntemlerini öğretecek bir kadın. Mavi Vadi’den sonra onu görmeye git, ondan Kalliope’yi size göndermesini iste.” Oidipus gülümsemişti: “Evet, size Kalliope gerek.”</p>

<p>Sürüler çoktan huzursuzlanmaya başladı, vedalaşmayı kısa kesiyor Oidipus ve yola çıkıyorlar. Yollar sarp ve çetin. Antigone taşların üstünde zorlukla ilerleyip sendeleyen babasının da onunla aynı korkulara kapıldığını hissediyor ve bu ücra patikalarda başlarını nereye sokacaklarını, ne yiyip içeceklerini soruyor kendi kendine.</p>

<p>Bununla birlikte, akşam bir köylü onları ambarına alıyor, karısı da bir örtüyle ekmek getiriyor. Ertesi gün, neredeyse kapanmış ve geçit vermeyen yollar yüzünden zorlu bir gün. Korkunç bir sürprizle, bir kavşakta ağaçlardan fark edemedikleri Thebaili iki asker çıkıyor karşılarına. Kaçmak ya da saklanmak için çok geç. Askerler onları görmemiş gibiler, uzaklaşıyorlar ve Antigone’nin hâlâ duraksaması üzerine, biri dönüyor ve çok çabuk geçmelerini işaret ediyor.</p>

<p>Sonraki günler, çok sayıda askerin kendilerini gözetlediğini ve ülkenin her yanına dağıldığını öğreniyorlar, ama hiç kimse onlara yardım etmekten ya da barınacak yer göstermekten çekinmiyor. Yollarını kaybedecek gibi oldukları her defasında onlara doğru yolu gösterecek bir oduncu, bir keçi ya da koyun çobanı ya da bir çoban kızı çıkıyor karşılarına. “Sanki biri bizi kolluyor,” diyor Antigone, “Klios olmasın sakın?” Oidipus ise, aynı şeyi düşünmüş biri gibi, “Belki de,” diye yanıtlıyor.</p>

<p>Uzun günler ve sayısız dönemeçlerden sonra, Attika’ya varıyorlar ve mutlu hissediyorlar kendilerini. Ne Thebai’nin sertliği var burada, ne de bunca zaman dolaşıp durdukları vahşi kıyılar ve dağlar. Burada her şey geniş, özellikle de gökyüzü, ama aynı zamanda her şeyde bir sadelik var. Oidipus Antigone’ye hiç bıkmadan toprağın renklerini ve ışığın saat saat büründüğü farklılaşımları soruyor. Kız gördüklerini, en çok da hissettiklerini sözcüklere dökmekte Klios kadar usta değil. Arada bir bir tümcesini anımsıyor onun, sevinçle tekrarlıyor bunu ve bir an sanki o da yolda onlarla birlikteymiş gibi oluyor. Gece olmak üzere, bir dörtyol ağzında bir kadın bekliyor onları ve evinde kalmaya çağırıyor. Adı Eolia, ona buradan geçeceklerini nasıl bildiğini soruyor Antigone. İki gün önce bir adam gelip söylemiş. Kör bir adamla kızından söz etmiş, istirahat etmeleri gerekeceğini söylemiş. Kocası Eole ile birlikte her şeyi hazırlamış kadın. Antigone ona Klios’u tarif ediyor: “O adam, böyle miydi?” Eolia hayır diyor ve yalan söyleyecek birine hiç benzemiyor. Antigone dağları aşmaktan ve Eolia’nın şahsında bir dost bulmaktan mutlu, ama gene de korkunç bir düş kırıklığı içinde.</p>

<p>Birkaç gün dinlendikten sonra, onlara denize kadar kılavuzluk edecek olan Eole ile yeniden yollara düşüyorlar. Bir ormanın girişinde gökten bir ipek hışırtısı geliyor kulaklarına. Üstlerinden geçen iki kuğu bu. Oidipus duruyor ve uzun süre, gitgide uzaklaşan uçuş seslerini dinliyor: “Eolia’nın sesi gibi, Antigone’nin sesi gibi, insanın dinlemekten hiç bıkmayacağı, müzikle sessizlik arası bir şey bu.” Sırılsıklam âşık olan Eole hiçbir şey demeden gülümsüyor, Antigone ise, Oidipus’un sesini dinlemekten zevk aldığını öğrenmekten mutlu mu, yoksa mahcup mu olduğunu bilemiyor.</p>

<p>Bir yarın tepesinde mola veriyorlar; Eole barınacak bir yer hazırlarken, Antigone Oidipus’un yanına oturuyor. Karşısında, soyundan gelenlerin o vahşi, çılgın havasıyla denizin içinden fırlayan kör kayalıkları görmek rahatsız ediyor onu. Laios ile İokaste dalgalara gömülüp gittiler. Kıyılardan şiddetle koparılmış olan Oidipus ve çocuklarında mı şimdi de sıra? Atina’ya kadar onlarla gelmeyi öneren Eole’nin dönüşüyle düşünceleri yarıda kesiliyor. Oidipus teşekkür ediyor Eole’ye, ama kabul etmiyor. Ertesi gün, Antigone’den kendisini geniş bir alanın ortasına götürmesini istiyor. Vardıklarında şöyle diyor: “Artık özgür değiliz. Bir esirgeyiş var. Ağırlığını duyuyorum.” Kekeliyor kız: “Belki de Klios’tur.” “Artık ne onun yardımını istiyorum ne de bir başkasının. Bu yolda sadece sen ve ben olmalıyız. Thebai’den beri kaybolduk biz, Antigone. Böyle de kalmalıyız.” Duraksıyor. “Ve daha da kaybolmalıyız, sen ve ben.” Söylediklerini bir vaat, bir ant gibi alçak sesle tekrarlıyor kız. Onun anladığını hissediyor Oidipus, talimat veriyor: “Uzaklaş. Geri dönme. Düşersem yardım etme, çünkü düşeceğim. Tekrar yola koyulduğumda beni uzaktan takip et. Bundan böyle kör olmak zorundayız biz, sen ve ben.”</p>

<p>Boyun eğiyor kız, kırmızı yelkeniyle bir teknenin geçmekte olduğu denize bakarak uzaklaşıyor. Babasının toprağın üstünde şiddetle tepinerek döndüğünü işitiyor. Soluk soluğa kaldığını, sonra asasını düşürdüğünü işitiyor. Sen ve ben, hep daha fazla kaybolmalıyız biz. Artık onları birleştiren bağa değil, onları yollara düşüren acıya ait olan bu sözleri tekrarlıyor Antigone. Diz çöküyor, elleriyle kulaklarını tıkamaya çalışıyor. Onun düştüğünü duymak istemiyor ama kalktığını, öte yana döndüğünü duyuyor gene de. Artık denizi göremiyor, kırmızı iken siyaha dönen yelkenin sivri tepesinden başka bir şey göremiyor artık. Onun, öfke içinde gücünü toparlamak istediğinde yaptığı gibi ulurcasına haykırarak birçok kez doğrulduğunu işitiyor. O da haykırmak istiyor ama yapamıyor. Kendini boylu boyunca yere bırakmaktan ve vahşice toprağı dişlemekten başka bir şey gelmiyor elinden. Gene düşüyor Oidipus ve “şu koca vücutta nasıl da bir güç var, nasıl bir güç!” diye düşünüyor kız. Artık bir şey duymaz oluyor Antigone, bir kez daha düştü babası ve artık kımıldamıyor. Kızgın bir güneş tepelerinde, hiçbir şey yapmaya hakkı yok, çektiği acıya karşın, belki de tıpkı babası gibi, arada bir dalıp gittiği izlenimine kapılıyor.</p>

<p>Kımıldadığını işitiyor babasının, bakmamak elinde değil. Kendine geldi Oidipus, onsuz asla doğrulamayacağı asasını aramaya başlıyor sefilce yerlerde sürünerek. Ne içler acısı bir durum, yanlış yöne gidiyor. Nasıl da koşmak isterdi ona Antigone, asasını yerden almak, eline vermek ve su içirmek isterdi. Ama Oidipus’un istediği bu değil ve şimdi istediği oldu! Kızgın güneşin altında var gücüyle sürünüyor, asasına yaklaşıyor, buluyor, doğrulmaya çalışıyor. Ona bakarken, ağzında kalan toprak ve çakıl taşı parçalarını hissediyor Antigone. Thebai’ye, Kreon ve Eteokles’e, sevgili, biçare Polyneikes’e tükürüyor. Son bir sarsılışla, Oidipus’a yardım edebileceklerini sanan Klios ile Antigone’ye de tükürüyor. Oysa Oidipus bu meçhul yolda Antigone’yle, sadece onunla birlikte kaybolması gerektiğini biliyordu.</p>

<p>Oidipus sonunda kalkabildi, asası elinde, artık hiç bilmediği bir yönde sallana sallana yürüyor. Başından yaralanmış, tıpkı eskisi gibi, yüzünden kanlar akıyor. Antigone denize bakıyor, tekne yok olmuş, güneş ufukta alçalmaya başlamış. Kaybolmak için çok zaman harcadı Oidipus, çok büyük bir zaman. Gidilecek yolu daima bilmiş olan Oidipus doğuya doğru gidiyor, Atina öte yanda kaldı. Hiç önemi yok, herhangi bir yere, herhangi bir şekilde gitmek için gereken bütün zamanı harcayacaklar.</p>

<p>Oidipus sürekli yolunu şaşırıyor, çalılıklara ve böğürtlenlere takılıp yırtıyor orasını burasını. Bir çiti itip bir bahçeye giriyor, bir kadın yere eğilmiş, sebzeler arasındaki ayrık otlarını ayıklamakla meşgul. Sallanıyor Oidipus, düşmesin? Kadın, Antigone’nin o kadar isteyip de yapamadığı gibi ona koşuyor fark edince ve içinden küçük bir pınarın suyunun aktığı oyuk bir ağaç kütüğüne kadar götürüyor onu. Yandaki bağda çalışmakta olan boylu poslu kızıl saçlı bir adama sesleniyor. Oidipus’u oturtup su içiriyorlar. Antigone Oidipus’un buyurduğu mesafede duruyor ve dikilip kalıyor orada. Adam onu görüyor, kadın dönüp bakıyor, önce şaşırmış gibi bir hali var, sonra bir şeyler söylüyor Oidipus’a. O zaman Oidipus titrek bir sesle çağırıyor onu: “Antigone, gel, çok susamışsındır.” Kuş gibi hafif, hızlı, içi yeniden gençlik ve güç dolu olarak babasına doğru atılıyor kız. Kadın su veriyor onlara, uzun uzun, sırayla içiyorlar. Oidipus ona seslendi, artık nihayet ağlayabilir, nihayet su içebilir ve adı Gaia olan kadınla birlikte onu eve götürüp tedavi edebilir, Oidipus’u soyup yıkıyorlar. Şöyle diyor Gaia: “Ağır değil yarası, vücuduna yağ, şu senin şifacı kadının merheminden sürdük mü, birkaç gün istirahatle, ayaklanacaktır. Senin kör amma da sağlammış.” “O benim babam, Oidipus.” “Şarkıcı ozan Oidipus ve sen de Antigone’sin, arkada kalarak onu bizim eve getiren kız.” “Onu ben getirmedim, kendi geldi.” Gaia gülümsüyor ve yanıt vermiyor.</p>

<p>Oidipus bütün gün yatakta kalıyor, ertesi sabah bir duvar dibine oturup heybesinden ağırlığı Antigone’yi endişelendiren bir heykel çıkartıyor. Kız sorguya çekiyor onu, oysa bunun bir Athena maskı olduğunu söylüyor. Mask olanca sadeliğiyle, bir tanrıçadan çok, belleğini yitirip Yüksek Tepeler kraliçesi olan kadının yüzünü hatırlatmakta.</p>

<p>O çalışırken, kız Gaia ile birlikte üstünü başını yıkamaya ve yıkanmaya dereye gidiyor. Su berrak, Antigone kendini yanmış yüzü ve sıskası çıkmış vücudundan dökülen yırtık pırtık, rengi atmış giysileriyle görünce şaşırıyor. Çırılçıplak suya girerken Gaia’nın hayranlığını görünce cesareti bir parça yerine geliyor. Yıkandıktan sonra Oidipus’un giysilerini onarıp yıkıyorlar. Kanın -Oidipus’un sayısız düşmelerinden kalma kanın- yıkamayla geçmediğini görünce yüreği burkuluyor Antigone’nin.</p>

<p>Oidipus bütün gün mask üstünde çalıştı, akşam yemeğinden sonra tekrar işinin başına dönüyor. Gece yarısı Antigone içinde bir tedirginlikle uyanıyor, onun hâlâ çalıştığını işitiyor. Kalkıp bakmaya gidiyor. Bahçe, kuyu ve sarp bir burnun sokulduğu uzaktaki deniz, her şey hafifçe bulutlanmış ay ışığında yüzüyor. Oidipus ayakta duruyor, çok heybetli bir hali var, çünkü Athena maskını geçirmiş yüzüne, korkutucu bir şeyler var bu maskta. Kapanmış, uykuyla dinlenmiş olan gözler, artık iki karanlık oyuktan başka bir şey değil.</p>

<p>Yaklaştığını duyuyor kızın: “Benim gibi Athena da artık ancak kendi içine bakabiliyor. Oyuk göz çukurlarında bir an Atina’ya giden yolumuzu gördüm. Antigone, bu maskı boyamanı isterim. Beyaza, gözler kızıl halkalarla çevrili olsun, hissettiğin yerlerde de siyah çizgiler, mavi çizgiler.” O tuhaf ay ışığı yüzünden ve o maskın altında babasını böylesine iri, ondan böylesine uzak görmekten o kadar sarsılıyor ki kız, hemen o an yapmak istiyor bunu. Oidipus maskı kaldırıp gülüyor: “Artık telaşa gerek yok Antigone, yolumuz çetin olacak, dolambaçlı olacak. Ona ulaşana dek, uzun bir süre çevresinde dolanıp duracağız Atina’nın. Bizi oraya neyin çağırdığı çok karanlık.”</p>

<p>Kız onun çok yorgun olduğunu fark ediyor: “Uyumalısın.” “Göremediğim şu aydınlık gece çok şey hatırlattı bana. Denize gidelim, bakalım benim tahmin ettiğim renklerle senin gördüklerin aynı mı çıkacak? Eskiden Thebai’de oynadığımız oyunu hatırlıyor musun?” Elbette hatırlıyor o oyunu ve Thebai’nin bunaltıcı gecelerinde onunla bahçede geçirdiği zamanı. Onun göksel olayları ya da İokaste’nin ve küçük kızlarının güzelliğini anlatmak için bulduğu o şaşırtıcı sözleri hep hatırlayacak. Bir şarkıcı ozan olduğundan beri gizini yeniden bulduğu ve aştığı sözleri.</p>

<p>Yalıyarın tepesine doğru yürüyorlar, gök solmakta, ay yarım yamalak aydınlığıyla ve Thebai gecelerinin tuhaf anılarıyla siliniyor. Kız güneşin sulardan yükseleceğini haber verdiğinde, Oidipus alçak bir sesle, sadece onun için, Antigone’nin ışığının kendisi için ne anlama geldiğinin şarkısını söylüyor. O zaman, ve artık hiç unutmayacak bunu, bir sabır geliyor kıza, bir güven geliyor ve az da olsa kendini anlamaya başlıyor. Seyreylediği şu dünyayı, onu ürperten şafağı anladığından daha fazla değil, ama az da değil.</p>

<p>Birkaç gün Gaia’nın evinde kalıyorlar. Boyalar hazır olunca, Antigone maskı beyaza boyuyor ve gözlerinin etrafına yalıyarın üstünde bir çukurda bulduğu eski, çok çok eski bir kırmızıyla halkalar çiziyor. Ürkünç kadının başındaki miğfer, Oidipus’a göre deliliğin bilgelikle fısıldaştığı o çok yakın ve müthiş bağı gösteren mavi renkte. Mask dehşet salıyor ve sonunda, yaşam hakkında hiçbir erkeğin hiçbir zaman bilemeyeceği kadar çok şey bilen Yüksek Tepeler kadınının gülüşüyle bir kahkaha koy veriyor.</p>

<p>Bu süre içinde, Oidipus tahta parçalarının üstüne uzun zamandır üstünde çalıştığı iki şiiri geçirdi kazıyarak. Avluda yaktırıyor onları. Antigone umutsuzluğa kapılıyor ve kurtarmak istiyor şiirleri. Oidipus engel oluyor ona, şiirleri ateş için yazmış.</p>

<p>Oidipus gücünü toparlayınca, tekrar yola koyuluyorlar. İnsanı şaşırtan dönemeçler ve geriye dönüşlerle dolu bir yoldan gidiyorlar. Antigone artık Oidipus’un yavaşlığından da, ayak sürümesinden de tasa duymuyor. Artık onun baş dönmelerinden de, ikide birde düşmelerinden de korkmuyor. Onu bu kadar ezen ve hareketlerindeki bu titrekliğe, yürüyüşündeki bu sarsaklığa yol açan şeyin bir hastalık mı, yoksa bitmek tükenmek bilmeyen yollar mı olduğunu bilmiyor artık. Onun durmasını, aranmasını, birtakım görünmez engellere çarpmışçasına durmadan yön değiştirmesini seyretmeyi kabulleniyor. Oidipus girdisini çıktısını ve tehlikelerini sadece kendisinin hissettiği geniş bir labirentin içinde şimdi. Onu ancak denemelerle, yoklamalarla ve sabırlı girişimlerle aşabilecek, ama Antigone onun bunu başaracağından emin. Bazen, kırlık bir yerde, ya da ıssız bir kumsalda, doğru bir yol üzerinden yürümeyen Oidipus’un dikkatle ilerlediğini, eğilip asasıyla, tıpkı mağaralarda ve iç denize açılan dehlizlerdeki gibi, belki de yalnızca hayalden ibaret olmayan bölmeleri yokladığını görüyor. Antigone, kalkıştıkları bu tuhaf işin bir anlamı varsa bile, girmeye hiç çalışmıyor buna. Onun rolü, onu hiç uyarmadan, hiç yardım etmeden belli bir mesafeden izlemek, ama gene de birlikte yok oluşlarında hazır, daima daha hazır bulunmak.</p>

<p>Başka yolcularla karşılaşıyorlar yolda, çalışan insanların yanından geçiyorlar. O acayip gidişlerini gördüklerinde, hiç de korktuğu gibi deli sanmıyorlar onları. Hiç korkmadan, alay etmeden bakıyorlar, çoğu kez su, ekmek ya da meyve getirip veriyorlar. Nasıl olduğunu bilmiyor ama, sanki bu insanlar onları tanır, onlara saygı gösterir, hatta onları sever gibi. Kadınlar gelip akşam nerede kalabileceklerini söylüyorlar. Karanlık bastığında, çok ıssız bir yerde bile olsalar, mutlaka biri gelip onları çatısı altında ağırlayabileceğini söylüyor. Yürüyüş günü sona erdiğinde, Oidipus kendisine uzatılan yardım elini kabul ediyor. Belleğinin ya da düşüncelerinin labirentinden çıkıyor ve Antigone ona erişebiliyor. Yemekte ev sahipleriyle keyifle sohbet ediyor ve istenirse Herakles’in kahramanlıklarından birini anlatıyor onlara şarkıyla. Acaba şimdi neden Herakles’i tercih ediyor öteki kahramanlara? Herakles de giriştiği mücadelelerde yenmek ve zafere ulaşmak için, kendi korkularını aşmak zorundaydı. Antigone onun “benim gibi” dediğini duymuyor, ama düşündüğü ve her gün yaşadığı şey aynen bu. Yemek bitip de şarkı faslı sona erdiğinde Oidipus kalkıyor ve evin dış duvarlarından birine sırtını dayayıp oturuyor. Antigone aletleriyle birlikte tahta parçaları ve taşlar getiriyor ona. Oidipus yeni bir yapıta başlıyor ya da birkaç dize kazıyor. Bu arada, o da babasının daima eksik bıraktığı biçimleri tamamlıyor. Bu onların en mutlu olduğu an. Oidipus’un ellerinin altında doğan düzlemlerdeki, eğim ve ritimlerdeki buluşlara hayran kalıyor Antigone, Oidipus ise Antigone’nin o acımasız çizgilerden beklenmedik umutlar yaratmayı başarması karşısında büyülenmekten alamıyor kendini.</p>

<p>Bir sürüklenişe benzeyen yollardan, hep doğudan batıya doğru gidip, ters yönden yeniden başlıyorlar yürümeye. Mevsimler boyunca, denizden denize giderek, gitgide daralan eğriler çiziyorlar Atina’nın etrafında. Neden bu kadar uzun bir yol katetmeleri gerektiğini bilmiyorlar. Bu bilgisizlik içinde pişiyorlar, güçleniyorlar. Bir gün Antigone şöyle diyor: “Görünmeyen bir yoldan gidiyoruz, bizi o sürüklüyor.” Yanıtlıyor Oidipus: “Bana yol gösteren ayaklarım, yaralı ayaklarım. Eskiden bilmiyordum, şimdi biliyorum ama ayaklarımın nereye gittiklerini bilmiyorum.” Oidipus’un canları nereye isterse oraya giden, nereye gittikleri bilinmeyen ayakları Antigone’yi şaşırtıyor, kahkahalarla güldürüyor. Onun o pırıl pırıl neşesi Oidipus’un içini aydınlatıyor ve onunla birlikte büyük bir keyifle gülmeye başlıyor.</p>

<p>Bir balıkçının evinde mola verdiler, sabah Oidipus yola çıkmıyor. Antigone’yi uyarıyor: “Kendini yorma, çünkü akşam yola çıkıyoruz ve gece yürüyeceğiz.”</p>

<p>Yoksul kişiler olan ev sahipleri iyi bir yemek hazırlıyor onlara. Gece olunca Oidipus kalkıyor, dudaklarındaki o her şeyi anlatan tuhaf gülüşüyle onlara teşekkür ediyor ve çıkıyor. Kadın Antigone’ye yolluk hazırlamış, ağlayarak şöyle diyor: “Seni tanıyalı bir gün oldu ve sen şimdiden benim dostum oldun. Gene gel!” Antigone onu teselli etmek istese de koşarak uzaklaşmak zorunda, çünkü Oidipus çoktan açmış arayı. Ancak gündüz gidilmesi gereken ve karanlıkta kimsenin girmeye cesaret edemediği bir yol bulmuş. Gece aydınlık ve Antigone onu izlemekte zorluk çekmiyor, ama yol uzun, yorgunluk bastırmaya başlıyor ve Oidipus’la arasındaki mesafe gitgide daha çok açılıyor. Beklemesi için sesleniyor ona, durduğunu görüyor. Yirmi adım kadar yaklaşıp, emirlerine karşı gelmemek için duruyor. Oidipus ne tekrar yürüyor ne de ona doğru geliyor, bunun üzerine yol kenarındaki otların arasına uzanıyor Antigone.</p>

<p>Gözleri Oidipus’un kasvetli siluetine takılmış yürürken kendini o kadar yalnız ve garip hisseden Antigone, şimdi bir maddeyle, onu tepeden tırnağa saran bir ışıkla kuşatılmış sanki. En derin, en gizli arzusu bu; günlük yaşamın inatla reddettiği, ama sürekli çağırışı yaşamının en çılgınca eylemi olan arzu, duyulmak için yaratılan arzu. Şimdi, şu anda burada o arzu. Antigone bunun için, sadece bunun için doğdu. Bu gece bundan emin. Karşısında bir karaltı hissediyor, gözleri kamaştığından yavaş yavaş çeviriyor bakışını. Oidipus bu, kız mutlu, onu gördüğü için çok daha mutlu. Oidipus’un üstünde gökyüzünde akıp giden muhteşem ışıkların soluk bir yansıması var sadece, ama onu güzel bir yıldız yapmaya bu da yetiyor.</p>

<p>Kızın yanına uzanıyor, ne gördüğünü soruyor ona: “Bunca zamandır gördüklerimden farklı bir şey değil, ama bu kez görülen benim.” Elini eline alıyor Oidipus. Kız ona yıldızlardan, kendi varlıklarından, görünmeyen ama uzaklardan çırpınan sesi gelen denizden söz ediyor. Haykırışlar çıkıyor ağzından: “Oidipus, her şeyin bir anlamı var!” “Belli bir anlamı, hepsi o kadar.” “Bu çok az. Sözlerin yetersiz.” “Sadece bu kadarı var. O kadar uzağa gidemem.” “Biz seninle aynı yolun yolcusuyuz.” “Bir gün bensiz yürüyeceksin.”</p>

<p>Bu sözcük yanı başındaki mutluluğu dağıtamasa da bir iç çektiriyor ona. Her yanını saran güç içinden çıkıp yayılıyor, Oidipus’un içine sızıp onu engelleyen ağırlıkları ve ayrılıkları karşı konulmaz biçimde yıkıyor. Artık hiç konuşma yok aralarında, ne sözlerdeki sınırlar, ne de onları saran, o müthiş kesinliğe karşın belirsiz bir eşikte orada duran bir başka dile boyun eğme olanağı.</p>

<p>Güneşin ilk ışıklarına kadar çimenler üstünde uzanıp kalıyorlar. Oidipus kalkıyor, kalmak için gölgelik bir yer bulmak ve bütün gece Atina’ya doğru yürüyüşe çıkmadan önce uyumak zorundalar. Antigone isteksizce izliyor onu. Koyunlarını toplayan bir çoban onları yan yana gördü. Acaba üzerlerinde o gece olanlardan birkaç ışık mı kaldı? Hiç kuşku yok ki bu dünyayı yaratmış olan gözleri görmez yüce tanrıyla yeni doğan genç tanrıçayı gördüğünü sanıyor çoban. Gülümsüyor onlara, gözleri kamaşıyor, gülüşüne Antigone de karşılık verince yanlarına yaklaşıyor. Hayvanlarıyla dağa çıkıyormuş. Tertemiz olan kulübesini kullanabileceklerini söylüyor. Ateşlerini yakıyor, azığını bölüşüyor onlarla, gördüğü ve asla unutamayacağı şeyle kendinden geçip yoluna devam ediyor.</p>

<p>Antigone, yüzünde, Oidipus’un varlığını avuçlarında hissettiğini sandığı o gülümsemeyle kulübede uyuyor. Adına aşk dediği şey, tıpkı şarkı söylerken bir esinlenme gibi girdi içine Oidipus’un. Çılgınlığın sınırında, kıza karşı olan sözleşmesini tam bir zanaatçı titizliğiyle yerine getirdi. Emek kişiye kendi yasalarını dayatır, kişiyi törpüleyip güçlendirir, ama kişi kendisi olarak kalır. Antigone’nin dün gece yaşadığı, nice zamandır bilmeden duyduğu türden bir aşk, tutkuya çağrıldığını bilmenin kesinliği ise yaşamın bambaşka bir düzeyi, ya da yaşamdan çok daha fazla bir şey. Ortaya çıkıveren aşk bendeki her şeyi kırıp döktüğünde, o ağır çökeltiyi, başkalarının ve benim Oidipus diye çağırdığımız varlığı biçimlendiren o nafile labirentleri gördüm. Bir ışık zamanı kadar, benden geriye sadece, içinden yıldızların müziğinden başka hiçbir şeyin yükselemeyeceği bomboş bir yapı kaldı. Antigone’nin aşkından daha gerçek bir şey yok, ben bunun sayesinde hayatta kalabildim, ama her şey bundan ibaret olacaksa, yaşama bir anlam verecek tek şey olacaksa, bu yetmez bana. Antigone’nin aşkı, benim sürüklenişimi, karınca telaşımı ve benim olan tutkularımı ortadan kaldıramayan yollardan biri.</p>
<p><br/></p>
<p>Üstünde bir bakış hissediyor Oidipus, dönüp bakmadan soruyor, çünkü o an onun için önemli: “Uyandın mı Antigone?” Mutluluk dolu sesiyle yanıtlıyor kız: “Gene uyuyacağım, sen de, bu gece yola çıkacaksak sen de uyumalısın.”</p>

<p>Oidipus ona dönüyor: “Anlamaya çalıştığım şey, Antigone, gereksinmenin de aşkın da her şey demek olmadığı. Her şeyi içeren bir bütün istemiyorum ben.” “Böyle değil. Yolda senin ve benim, her birimizin kendi yeri vardı.”</p>

<p>Oidipus kızın söylediklerinden mutlu. Kız ayağa kalkıyor, ekmek ve süt veriyor ona. Akşam yemeği için ocağı yakıyor. Hoş kokulu dallar arasındaki yatağına uzanıyor.</p>

<p>Düşünde, yer altında el yordamıyla ve binbir güçlükle ilerlediğini görüyor Oidipus. Dehliz onu korkutan dimdik bir dönemeçle gitgide daralıyor. Duruyor. Bir ışık, çünkü belki de artık kör değil, ona çok uzaklardan gelen birinin kendisini karşıladığını ve dayanılmaz biçimde kendine doğru çektiğini gösteriyor.</p>

<p>Uyandığında mutlu ama elinde bir ışıkla çok uzaklardan onu karşılamaya gelen kim? Theseus değil bu. Daha yakın biri, sanki bir baba gibi. Düşlerinde ona vaat edilen, ama ne sesi ne de yüzü açıklanan oğul gibi bir şey.</p>
<p><br/></p>
<p>Antigone yemeğin hazır olduğunu bildiriyor. Güneş batıyor, az sonra yola çıkmak gerekecek ve yürekleri şimdiden sıkışıyor. Oidipus anlatıyor: “Düşümde yerin altında sürünüyordum ve yer gitgide daralıyordu, başımı döndürüyordu bu. Karşıdan ışığıyla sanki beni çağıran bir adam geliyordu. Uyanırken çok mutlu hissettim kendimi, acaba o ışık bize yardım mı edecek?” “Sana gelmesi bu yüzden. O adamı tanıyor musun?” “Onu görmedim, sesini duymadım.” “Adı neydi?” Bu soru Oidipus’u şaşırtıyor, gerçekten de düşünde adamın adını biliyordu, uyandığındaysa unutmuştu.</p>

<p>Sessizce yemeklerini yiyorlar, çünkü içlerindeki korku her an biraz daha artmakta. Yola çıkarken şöyle diyor Oidipus: “Hiçbir şey almayalım. Atina tarafından ya kovulacak ya da kabul edilecek olan yakarıcılarız biz.” “Ya heykellerin, aletlerin?” “Heykelleri yol boyunca bırakırsın. Her beş yüz adımda bir tane. Son heykelle birlikte aletlerimi de bırakacaksın. Bitti artık, artık heykel yapmayacağım.”</p>

<p>Sanki şöyle der gibiydi: Yakında beraber olmayacağız artık. Aletlerini bırakması, o çok çetin, çok tatlı emek ortaklıklarının da sona ermesi demek ve Antigone bu hüznü onun da paylaştığını görüyor.</p>

<p>Aynı anda düşündeki adamın adının Sophokles olduğunu hatırlıyor Oidipus. Bu adda kimseyi tanımıyor. Antigone’ye soruyor, bu ad ona da bir şey hatırlatmıyor. O zaman şöyle diyor: “Eğer hazırsan, gidelim.” Üzüntüsünü bastırıyor kız ve yanıtlıyor: “Haydi git, arkandan geliyorum.”</p>

<p>Gece çok karanlık. Çok rüzgâr var ve hava kapalı. Antigone, iki bulut yığını arasında yukarıdaki yıldızların o sonsuz koşusuna bakıyor. Delik deşik yollarda güç bela sürüklenirken, bu ona güçsüzlüğünü daha da şiddetle hissettiriyor. Önünde sadece Oidipus ve rüzgârla mücadele eden o iki büklüm koca siluet var.</p>

<p>Her beş yüz adımda bir, heybesinden küçük bir tahta ya da taş heykel çıkartıyor. Sonuncuyu, Athena’nın renkli maskını çıkardığında, aletleri bir bir öpüyor ve halka biçiminde maskın çevresine diziyor. Boynundan Polyneikes’in hançerini, sahip olduğu değerli tek şeyi çıkartıyor ve var gücüyle toprağa saplıyor.</p>

<p>Bu arada Oidipus arayı açmış. Uzakta, Antigone ona yetişmek için koşmaya başlıyor. Koşarken de öfkeyle şöyle geçiriyor içinden: “Artık ben de heykel yapmayacağım. Bir tek bile. Ben onlar için yapıyordum heykelleri, sadece Klios ve Oidipus için. Heykelcilik benim işim değil!”</p>

<p>Oidipus yakınında. Kapıldığı öfke şaşırtıyor kızı. Kendi kendine ona özgü becerinin ne olduğunu soruyor ve sadece kendi adını buluyor. Antigone’yi, onu hiç durmadan öne çeken ya da iten o adı. Oidipus’un adına bağlanan adını. Kral Oidipus’a, toplumun dışına itilmiş şarkıcı ozana. Onu olabileceğine asla inanmadığı bir yoğunluk içinde yaşamaya zorlayan tirana, koruyup esirgediği Oidipus’a. Belki de İokaste’den ya da Diotime’den öğrendiğinden çok daha fazlasını ondan öğrenen Oidipus’a. Kısa bir süre sonra yok olup gidecek olan bütün bunlar. Çünkü çok geçmeden Oidipus ölmüş olacak. Onun Antigone diye çağırdığı kızın yaşaması için önünde duran bütün bir zaman için ölmüş olacak.</p>

<p>Varlığının, onsuz yaşayacağı tüm varlığının gözünde canlanmasıyla, baş edilmez bir korku ve acı hissediyor Antigone. Haykırmak istiyor ama yapamıyor. İçinde bir güç, beliren tehlikelere göğüs gerecek ürkütücü bir güç kaynağı keşfediyor. Çok yakında kapkara ve onu korkutması gereken bir şey var. Bu karaltıya yetişiyor, tutuyor onu, çünkü düşmek üzere. Bu Oidipus, sendeliyor, artık zorlukla ilerleyebiliyor. Şöyle fısıldıyor kulağına: “Sen olmasaydın, kaçardım.”</p>

<p>Kız elini tutuyor onun, gecenin ayazına karşın ter içinde. Onu oturtup, bir zamanlar Diotime’nin mavi harmanisi olan solmuş bir paçavrayla terini siliyor. Yeniden yola düştüğünde eski hızını buluyor Oidipus, ama elini kızın elinden çekmiyor.</p>

<p>Saatlerce birlikte yürüyorlar, birden dayanamaz hale geliyor Antigone ve yol kenarına kıvrılmak zorunda kalıyor. O da sessizce yanına uzanıyor kızın. Antigone Oidipus’un emirlerine uyarak hiçbir şey almadı yanına. Karınları acıktı, susuzluktan kıvranıyorlar, hiçbir yerde su bulamadı kız çünkü.</p>

<p>Bulutların arasından yıldızların o duyarsız törenini seyrediyor, Oidipus’un elinin içindeki elini sıkıyor: “Yıldızlar bana annemizi düşündürdü.” Oidipus yanıt vermiyor, sonra gönülsüzce şöyle diyor: “Sen ve ben, Antigone, gerçek bir yeryüzü kraliçesini anlamak için yaratılmamışız. Sadece toprağı isteyen, bir tek onu sevilmeye layık gören bir kraliçeyi. Eteokles ile Polyneikes ona benziyorlar, ama onun o yaldızlı hayalinden sadece öfke kalmış onlara. Bir krallık uğruna savaştıklarına inanıyorlar, oysa hayal ettikleri şey annelerinin gölgesini ele geçirip ötekini sonsuza kadar ondan yoksun bırakmak.”</p>

<p>Oidipus ayağa kalkıyor: “Gidelim, girmemi engellememeleri için, şafaktan önce Erinyes ormanlarına varmam gerek. Bir pınar var orada, sen beni meydanda beklersin, ben su getireceğim sana.”</p>

<p>Tekrar yola koyuluyorlar, bitkinler, yol boyunca birbirlerine destek olarak sürüklenircesine ilerliyorlar, neyse ki yol kente doğru inmekte.</p>

<p>Yıldızlar solmaya başladığında, Antigone yükselen sisin içinden sel çukurlarıyla oyulmuş yollar boyunca sıralanmış yoksul evleri fark ediyor. Thebai’deki gibi yüksek surlar, anıtsal kapılar göreceğini düşünmüştü. Ayın hafifçe aydınlattığı birkaç konutla çevrili küçük bir meydan var sadece. Oraya varacak gücü bulup bulamayacaklarını ve tunçtan eşiğini görebildiği tehlikeli ormana Oidipus’un girip giremeyeceğini soruyor kendine.</p>
</body>
</html>