<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h3><br/>XI<br/>YÜKSEK TEPELER’İN ÖYKÜSÜ</h3>
<p class="gir">OİDİPUS, ben uzun bir zaman ne kendi köklerimi bildim, ne de halkımınkileri. Ağabeyim Adraste bizim bir zamanlar bütün bir Grek ülkesini işgal etmiş olan kavmin soyundan geldiğimizi öğrettiğinde delikanlılık çağına girmiştim bile. Evet, sizden önce, bilicileriniz ve kâhinleriniz sözü ve kehanetleri canavarca çoğaltmadan çok önce bizler buradaydık.</p>
<p>Senin uzak ataların Akhalar’ın istilasına uğradık. Tunçtan silahları vardı, bizimkilerse taştandı; uzun zaman direnmemize karşın ezildik. Ordularımızda kadınlar her zamanki gibi erkeklerle yan yana savaşırdı. Bu onlara doğaya aykırı göründü. Onları yenmek yetmedi onlara, ırzlarına da geçmeleri ve amazon adını verdikleri bu kadınları öldürmeleri gerekiyordu. Çünkü metaller özlerinde tutkulu bir istek, erkeklerin aklını alan karşı konulmaz iştah ve hayaller barındırır.</p>
<p>Akhalar için, aile yaşamının temeli olan ve insanla hayvan arasına açık bir sınır koyan ateş de bir savaş ve üstünlük silahı olmuştu. Evlerimizi ve köylerimizi ateşe verdiler, kullanmayı bilmediklerinden gemilerimizi yaktılar. Ovalarımızı ve kıyılarımızı terk etmek zorunda kaldık, hayatta kalabilenler ormanlara ve dağlara sığındı.</p>
<p>İşgal sırasında kraliçelerimiz ya öldürülmüş ya da yakılmıştı. Tam her şeyi kaybettiğimizi sandığımız bir anda yeni bir kraliçe ortaya çıktı ve halkımızdan ne kaldıysa onları Yüksek Tepeler’de bir araya getirmeyi başardı. Dul Kadın dediğimiz bu kraliçe, bağımsızlığımızı korumanın ancak madeni silah kullanmakla, geleneklerimize ve dilimize sıkı sıkıya sarılmakla mümkün olacağını anlamıştı. Tehlike büyüktü, çünkü Akhalar etrafımızı tanrılarının tasvirleriyle, fetih öyküleriyle kuşatıyor, ta yaşam ve düşünce tarzımızın içerlerine kadar sokulup saldırıyorlardı. Kendi ağızlarını terk edip bizimkini son derece kötü bir biçimde bozarak kullanmaları da az bir tehdit sayılmazdı. Galiplerimizin yenilmişlerin son ve ele geçirilmez hazinesi olan dilimize olan sevdasında soylu bir şeyler vardı. Bu barbar ve merhametten nasibini almamış adamlar, erkeklerine boyun eğmekten ya da aralarında insafsızca onları çekiştirip alaya almaktan başka bir şey bilmeyen bu kadınlar, kölelerinin öğretmenliğinde, halkımızın eğiticisi ve sürekli yaratılışı olan dilimizi öğrenmeye koyulmuşlardı. Çekiciliğine kapılıp ona tutkuyla bağlanınca, bu dilin onların şimdiye kadar hiç yaşamadıkları bir incelik ve zerafet içinde yaşamalarını sağlayacağını hissetmişlerdi.</p>

<p>Ne var ki, Akhalar savaşı daima her şeyin babası olarak selamlamışlardı. Bu egemen olma zihniyetini ve bu zihniyetin buyurgan mantığını anadilimize de soktular. Bizi sadece silahlarla değil, o uğursuz sevdayla bugün bile tehdit ediyor ve zehirliyorlar.</p>

<p>Dul Kadın, Akhalar’ın maden ocaklarında ya da demirhanelerde çalıştırdıkları kaçak köleleri bir araya toplamayı başardı. Onların yönetiminde maden filizlerini bulup çıkarmayı ve madenleri işlemeyi öğrendik. Kendimizi savunabildik, ticaret yaptık, tepelerimizin eteklerindeki vadileri ele geçirebildik, Dul Kadın’ın sabırlı politikası sayesinde yakında denize bir çıkış yolu bulacağımızı da umuyorduk.</p>

<p>Başka kavimlerin Grek ülkesine girmeleri işte o sırada gerçekleşti. Asya’da demir dövmeyi öğrenmişlerdi ve tunçtan yapılmış silahların onlara karşı hiçbir şansı yoktu. Genel bir felaketin içine yuvarlandık. Vadi ve yamaçlarda binbir zahmetle ele geçirdiğimiz köyler istilacıların işgaline uğradı, halk topluca öldürüldü ya da tutsak edildi.</p>

<p>Biz Yüksek Tepeler’in doruklarında tutunabildik, ama aramıza sığınanlarla daha da kalabalıklaşan nüfusa bakınca, uzun erimde açlığın pençesine düşmemiz de kesindi. Dul Kadın bunu gördü ve meclise, toprak kazanma politikamıza geri dönmek için nice zamandır biriktirdiğimiz hâzineyi, topraklarıyla bizi kuşatan kraldan denize açılan topraklar ve bir liman elde etmek için feda etmeyi önerdi.</p>

<p>Yeni Akhalar’ın tıpkı tanrıları gibi altına, gümüşe ve zenginliklere karşı doymak bilmeyen bir açgözlülüğü vardı. Öneri krala sunuldu, iki tarafın da silahsız gelineceğine dair ant içmesinin ardından bir buluşma gerçekleşti. Uzun pazarlıklardan sonra, kral ortaya yeni talepler sürmeye başlayınca, Dul Kadın bunları reddetti. Giysilerinin altına gizlediği silahı çıkaran kral onun üstüne atlayarak, yaşına da saygı duymaksızın öldürdü kraliçeyi, bu arada yanındakiler de kraliçenin danışmanlarını katletmekle meşguldü. Bu alçaklığın halkımızı başsız bırakarak, onların insafına terk edeceğini sanıyorlardı. Ama ertesi gün Yüksek Tepeler’e karşı saldırıya geçtiklerinde, kutsal ormanda gizlenen halkımız umutsuzca bir çıkış yapmayı denedi ve çok büyük kayıplar pahasına düşman ordusunu ikiye bölmeyi başardı. Şaşkına dönen Akhalar kanlı bir bozguna uğratıldı, kralları öldürüldü. Cesetten kralı koruyamamış olan bir tılsım çıktı. Elinde yanan bir meşale tutan barbar bir Prometheus resmi vardı tılsımın üstünde.</p>

<p>Dul Kadın’ın ölümünden ve aramızdan nicesinin kendini kurban etmek zorunda kaldığı bedeli ağır zaferden sonra, halk kendini hem yücelmiş hem de sahipsiz hissetti. Şimdi kim yönetecekti bizi, gücünü bizden daha iyi toparlayacak ve yeniden savaşa kalkışabilecek düşmana nasıl karşı durabilecektik? İşte o sırada, Dul Kadın’ın en gözde hizmetçisi Antiopia bize, ölen kraliçenin yerini alacak kraliçeyi önceden belirlediğini bildirdi. Antiopia’nın hepimizin tanıdığı bu genç kadının adını açıklamasıyla şaşkınlığımız ve düşkırıklığımız son derece büyük oldu. Bu, eski vadilerimizden birinden gelme, öteki zavallılarla birlikte ücra bir köycükte bir kulübede yaşayan sığınmacı bir kadındı. İstila sırasında, birlikte köylerini savunurken, kocası yanı başında öldürülmüş. Yaralıymış, defalarca ırzına geçilmiş, onu öldü sanan Akhalar kadını harabeye dönen evinde bırakıp gitmişler. Gece tepelerden inen bizden bir çete onu orada bulup kurtarmış. Geri kalan bütün köy mahvolmuş, kadın bu acılar içinde belleğini ve aklını yitirmiş gibiymiş. Hatırladığı tek şey, bir Akha askerinin ciritiyle delik deşik olduktan sonra, dehşet içindeki yüzünden hiç durmamacasına akan oluk oluk kanı tükürerek köyün surlarından düşerken gördüğü kocasının ölümüymüş.</p>

<p>Adını bile hatırlamayan bu kadın, katledilen kraliçenin yerini almaya hiç de uygun değil gibiydi. Hâlâ tarlada çalışabiliyordu, hemen hemen her zaman sessizdi, dalgındı, hatta ara sıra saçma sapan şeyler söylediği de oluyordu. Birçokları Dul Kadın’ın seçiminin reddedilmesi gerektiğini düşünüyordu. Meclisimizde huzursuzluk baş göstermiş, karşıt görüş ve hareketler ortaya çıkmaya başlamışken, yaşlılıktan geleceği söyleme yeteneğini epeydir kaybetmiş bulunan bir bilici kadına bir şeyler göründü. Birkaç dakikalığına gençliğindeki sesine ve o sarsak tepinmelerine kavuşan yaşlı bilici, felaketlerle dolu bir dönemde bizlerin hayatta kalmasını sağlayan o insanın bu gizemli seçimini kabul etmesi için meclisimize yalvardı. Yeni kraliçeye görünecek şeyler ve onun meczup bilgeliği sayesinde mahvolmaktan kurtulacağımız kehanetinde bulundu. Geçmiş belleğinden öylesine bütünüyle silinmişti ki, bize artık sadece geleceğin karanlık yollarında öncülük edebilirdi. Bilici konuşurken, geçmişin acılarıyla iki büklüm olan vücudu dimdik olmuştu. Kızının kollarına düştüğünde, sözlerle birlikte canı da uçup gitti.</p>

<p>Bilici kadının söyledikleri ve ölümü meclisi çok etkiledi ve bir umut rüzgârı estirdi. Hemen o akşam kraliçenin tahta çıkarılmasına karar verildi. Rahibelerle danışma meclisi üyeleri onu bulmaya gittiler, kraliyet giysilerini giydirip kehanet işaretleriyle donatarak meclise getirdiler. Kraliçe, Dul Kadın’ın topraktan gelen sesleri dinleyip ara sıra yorumlar yaptığı bronz üçayaklının üstüne oturtulmuş durumda, rahibelerin omuzlarında belirince, halk arasında tuhaf bir korku ve kuşku dalgalanması yaşandı. Omuzlarının üstünde iki yana sallanıp duran başı, harika ama ifadesiz gözleri, bir korku tikiyle çarpılmış güzel hatlara sahip oval yüzü, kamburlaşmış ya da ikide birde ani sarsıntılarla kasılıveren gövdesi, insanlarda güvenden çok acıma duygusu uyandıran zavallı bir meczup havası veriyordu ona.</p>

<p>Bazıları bunu açıkça belirtti ve bu yitip gitmiş akılla tutarsız hareketlerden elle tutulur bir şeyler beklemenin olanaksız olduğunu söyledi. O ana kadar çok çekingen ve sessiz duran Antiopia yeniden ortaya çıktı. “Aklını yitirmiş, aklını,” diye bağırdı, “Ulu tanrıça’nın, atalarımızın, Dul Kadın’ın ve gelecekteki halkımızın aklının onun aracılığıyla konuşup harekete geçmesi için bize gereken de işte bu.”</p>

<p>Aslına bakılırsa, kadında ne konuşacak, ne de eyleme geçecek bir hal vardı. Dalıp gitmiş bir halde başını tatlı tatlı sallıyor, arada bir boş ve zavallı bir ifadeyle gülümseyip duruyordu. Sonunda herkesin bekleyişini boşa çıkartarak, sızıp kaldı. Meclisten, rahibelerin onu uyandırarak bilicilik içecekleri içirmelerini isteyen bağırışlar yükseldi. Sanki uykusu kutsal bir özelliğe sahipmişçesine reddettiler rahibeler.</p>

<p>Kraliçe uzun zaman uyudu ve herkes bekleyiş içinde onun etrafına uzandı. Gecenin bir yarısı uyandığındaysa, herkes derin uykulardaydı. Hemen hemen dolunay halindeki ay, onun yatırıldığı dört köşe koca kayayı ve meclisin bulunduğu tepe çukurunu aydınlatmaktaydı. Kraliçe kalktı, Büyük Ana yıldızının karşısında secdeye geldi, sonra etrafında kocaman oval bir halka halinde uyuyanları dehşetle seyrettikten sonra, bağırıp çağırmaya başladı: “Biz bir yumurtayız, ince kabuklu bir yumurta.” Antiopia ile rahibeler onu sakinleştirmek için koşuştular ve ona tören içkilerinden içirmeyi başardılar.</p>

<p>Uzun süre taşın üzerinde ayakta durdu. Taç giyme töreni için toplanmış, oturur ya da diz çökmüş durumda, korku dolu yüzlerini ona çevirmiş beyazlar içindeki insanlar arasında sarı giysisiyle, renkli olan tek şeydi. Yeniden haykırdı: “Akhalar! Gene gelecekler!” Suratı korkudan kasıldı kaldı: “Prometheus! Bakın, bakın, gelip ormanlarımızı yakacak!”</p>

<p>İnsanlarımız ölen kralın üstünden çıkan tılsımdaki kundakçı Prometheus’tan söz edildiğini duymuştu. Kraliçenin çığlıklarının etkisiyle, Akhalar’ın, bizi korumuş ve zaferimizi sağlamış olan ormanlarımızı yakmak için ellerinde meşalelerle Yüksek Tepeler’e saldırıya geçtiklerini gördüler. Gelecek yaz bizi ölümün beklediğini gördüler, yanarak ölecektik, açık alanda Akhalar’a karşı koyamayacak kadar az sayıdaydık çünkü, ayrıca yeterince silahlı da değildik.</p>

<p>Halkı derin bir keder sardı. Yüzü yeniden anlamsızlaşan kraliçe susuyordu. Rahibeler, bir kehaneti olmadık bir anda kesme korkusuyla onunla konuşmaya cesaret edemiyorlardı. Sonunda Antiopia sordu: “Yangına karşı ne yapmalı?” Bakışı alevlenmeye başladı kraliçenin ve haykırdı: “Yangına karşı, yangına karşı! Kundakçıları yaksın o!” “Ya halk?” “Yumurta akı sarının içinde kalsın.” Başını kaldırıp, burun deliklerini açarak, kendi kendine sorular sormaya başladığı duyuldu: “Sarı mı? Sarı nerede?” Canlanan o müthiş bakışı, meclisin bulunduğu tepeyi ibadet yerlerimizin bulunduğu ve kutsal dağ adını verdiğimiz tepeden ayıran koyağa çevrildi. “Orada,” dedi, ve koyağa doğru koşmaya başladı. Bütün halk gürültülü bir kargaşa içinde onun arkasından bayır aşağı koy verdi kendini. Akhalar’ın üzerimizdeki etkisi o kadar büyüktü ki, pek çoğumuz yumurta sarısının altın anlamına geldiğini düşünüyor ve sanki define bulmaya gidiyormuşuz gibi sevinç çığlıkları atıyorduk. Kraliçe önümüzden koşuyordu. Vadinin dibine gelince koca bir kayanın önünde durdu, uzun uzun baktı ona, dinledi, dokundu ve Antiopia soluk soluğa yanına vardığında şöyle dedi ona: “Alet edevat getirsinler, taş kaldırılsın. Kazın, kazın, sarı orada ve bütün yumurta orada korunacak.”</p>

<p>Aletler gelince, ötekilerle birlikte kolları sıvadı ve işin kendine düşen kısmını hallediverdi, çünkü ağır işlere alışkın, gücü kuvveti yerinde bir köylü kadınıydı, iki gün sonra, yüzlerce erkek ve kadınla birlikte bağlandığı halatları çekip taşı yerinden oynatmayı başardı ve ortaya bir mağara ağzı çıktı.</p>

<p>O zaman onun yanılmadığı anlaşıldı, çünkü mağaranın duvarları ve zemini sarıydı. Geniş bir mağaraydı bu; silah, hayvan ve ne kadar erzak varsa hepsiyle birlikte bütün halkın rahatça barınabileceği genişlikte dev mekânlara açılıyordu.</p>

<p>Bu şaşırtıcı olay bizimkileri umutlandırdı ve artık Genç Kraliçe diye çağrılmaya başlanan kadının emirlerine güvenmelerini sağladı. Gene de niyetinin ne olduğu pek anlaşılamıyordu, bu yüzden rahibeler Antiopia’dan kraliçenin eşlikçisi, sözlerinin ve yaptıklarının yorumcusu olmasını istediler.</p>

<p>Sadece hizmetçi olmayı isteyen Antiopia sonunda kabul etti. Genç Kraliçe’nin iradesi, tuhaf ve birbirini tutmaz biçimlerde kendini gösteriyor olsa da basitti. Dul Kadın’ın ölümünden sonra hiç dokunulmayan hâzineyi kullanmalı, mümkün miktarda silah ve yiyecek depolamalı ve bunları mağaralara yerleştirmeliydi. Akhalar’ın saldırılarına karşı hazırlanabilmemiz için bir kış ve ilkbahar vardı önümüzde. Ormanların etrafında tuzaklar ve ateş duvarları hazırlamamız, saldırı başladığında da mağaralara sığınmamız gerekiyordu.</p>

<p>Geniş çapta ticaretini yaptığımız köpekler çoban köpekleri ve savaş köpekleri olarak iki gruba ayrılacaktı. Savaş köpekleri öyle eğitilecekti ki, tamamen sessiz duracaklar ve sınırı geçmeye kalkışan olursa aniden saldıracaklardı.</p>
<p><br/></p>
<p>Herkes hararetli bir biçimde kraliçenin verdiği çeşitli görevlere koştu. Akhalar’ın onun belirttiği tarihte saldıracaklarından hiç kimsenin kuşkusu yoktu. Kraliçenin herkesin mağaralara sığınmasını isteyen öğüdüne uymak bizimkilere daha zor geldi. Açık havaya ve aydınlığa alışkın olan Yüksek Tepeler halkı mağaralardan, içerdeki ağır havadan, karanlıktan, bölme tavanlarının yüksekliğinden, sarkıt ve dikitlerin bembeyaz biçimlerinden ve ürkütücü gölgelerinden korkuyordu. Bölümler arasındaki dar geçitler, dev hayvan kemikleri, yüzyıllar önce sönmüş ocakların izleri, bilinmedik hayvanların ve insanların burada hakkında hiçbir şey bilmediğimiz bir hayat yaşadıklarını ve ruhlarının hâlâ bu yeraltı dünyasında dolaştığını gösteriyordu.</p>

<p>Sadece Genç Kraliçe’nin korkusu yoktu mağaralardan, Antiopia ile birlikte, kendi elleriyle hazırladığı ve zor geçitlerde yedek bıraktığı meşalelerle gitgide daha derinlere dalıyordu. Görünüşte nereye gittiğini bilmiyora benzeyen havasıyla mağaraları keşfe çıkıyordu. Böylece, karanlıkta ne biçimi ne de karşı kıyısı seçilebilen bir yeraltı gölünün kıyısına vardı. Bir ırmaktan beslendiği kesin olan su billur gibiydi, bütün halka ve hayvanlara yetecek miktardaydı. Gölün bulunması ve böylelikle mağaralarda uzun zaman kalabilme olanağının doğması, birçok genç kız ve kadını kraliçenin peşinden göl kıyısına gitmeye itti. Daha sonra, Antiopia’nın ve rahibelerin yol göstericiliğinde, göle en yakın bölmelerde uzun süre dayanmak için gereken erzağı ve her şeyi oraya taşımaya başladılar. Akhalar’ın sarı mağaraların varlığını öğrenerek buralara girmeye çalışmaları halinde ilk bölümler bize korunma sağlayacak ve bir savunma hattı oluşturacaktı. Kadınların ardından erkekler de geldi ve bizler yavaş yavaş yeraltı kalemizin karanlığına, bu kalenin fantastik geçmişine alışmaya başladık.</p>
<p><br/></p>
<p>Töremize göre, savaş çok yakınsa, kraliçe, kış gündönümünde savaşın komutanlığını üstlenerek onun yönetiminde iktidarın sorumluluğunun bir kısmını üstlenecek bir kral atamak zorundadır. Bu koşullar altında kral olmak korkulacak bir onurdur, ancak savaş süresince seçilmiştir çünkü; halkın geleceği için, düşmanlıkların sona ermesini izleyen gündönümünde kurban edilmesi gerekecektir.</p>

<p>Bütün erkekler Genç Kraliçe’nin seçimi için bir araya toplandılar. Herkes, bilicilik ruhunun ona bizler için yaşamından fazla bir şey kurban etmesi gerekmeyecek yaşlı birini seçtirmesini umuyordu. Oysa, o boş boş gülüşüyle bu toplantının ne için olduğunu anlamışa bile benzemiyordu. Antiopia onu erkek sıraları arasında dolaştırıyordu, kraliçenin başını oynatmasının ve dudak hareketlerinin bir olumsuzluk mu ifade ettiği, yoksa sinir bozukluğunun bir belirtisi mi olduğu hiç anlaşılamıyordu. Böylece en yaman savaşçıların, rahiplerin, çiftçilerin, çobanların ve en usta zanaatçıların oluşturduğu sıralar arasında dolaştı durdu.</p>

<p>Daha genç yaştakilerin bulunduğu sıralara geldi, orada durdu ve erkekliğe henüz adım atmış bir delikanlıya gülümsedi. Delikanlının adı Adraste’ydi, çocukluğunda Akhalar’ın kölesi olmuştu ve iki arkadaşıyla kaçmıştı. Gösterdiği cesaret yüzünden sınır muhafızları arasına alınmış, savaş köpeklerinin eğitilmesinde de usta olduğunu kanıtlamıştı. Kraliçe onunla konuşmadı ama kucaklayarak öptü. Meclis kraliçenin seçimini yaptığını anlayınca önce kederli bir homurtu yükseldi, çünkü kraliçenin seçimi aramızdaki en genç ve en yakışıklı erkeklerden birini zamansız bir ölüme adamış oluyordu. Ama delikanlıya krallık giysileri giydirilerek tören kurallarına göre üç kadın ve üç erkek savaşçının taşıdığı bir kalkan üstünde havaya kaldırıldığında, Genç Kraliçe çok keyiflendi ve halk kralı alkışlamaya başladı.</p>

<p>Adraste ise, dimdik, biraz ciddi, hiç kımıldamadan ama kalkanın hareketi yüzünden hafifçe sallanırken, neden olduğu coşkuya kayıtsız kalmasıyla daha da görkemli görünüyordu. Kalabalık arasında geriye adım atarak dans eden kraliçe önden gidiyordu, yüzünde derin ve neredeyse hüzünlü bir aşk ifadesi belirmişti. Antiopia’nın bana anlattığına göre, sanki Adraste ile kraliçe daha önce başka bir yaşamda tanışıyorlarmış ve birbirlerini asla o anda olduğu kadar iyi tanıyamazlarmış. Geri geri yürüyerek ve oynayarak, Genç Kraliçe kalkanı taşıyanları mağaraların ağzına kadar getirmişti. İçeri ancak eğilerek girilebiliyordu. Adraste yere atladı ve içeri girdi. Kraliçe ile Antiopia onu izlediler.</p>
<p><br/></p>
<p>Yeraltı gölüne en yakın mağaraya yerleştiklerinde, kraliçe Adraste’ye kendi elleriyle yemek yedirip bakmak istedi. Kolay değildi bu, Akhalar’ın saldırmasını beklerken, delikanlı hummalı bir etkinlik içindeydi. Şafakla tepeleri dolaşmaya çıkıyor ve savunma çalışmalarını, özellikle de Dul Kadın’ın hâzinesinden alınan erzak ve silahları bize getiren kaçakçıların çalışmalarını, işlerin düzenli yürütülüp yürütülmediğini denetliyordu.</p>

<p>Onun yaşında bir oğlanın bunca şey hakkında yeterli bilgi sahibi olmasının ve karar vermesinin mümkün olmadığı açıktı. Mağaralardan çok seyrek olarak dışarı çıkan kraliçe, bunları ancak bilginin sınırlarını aşan bir durum baş gösterdiğinde keşfediyordu. Günün büyük bir bölümünü uyuşuk uyuşuk ve sessiz geçiriyor, ancak kralın dönüşünde canlanıyordu. Onun yemeğini hazırlıyor, yatağını yapıyordu. Delikanlı geldiğinde, büyük bir saygıyla onu soyuyor, yıkıyor ve krallık giysilerini giydiriyordu. Sofraya yemekleri diziyordu ama hizmeti kral yapmak istiyordu.</p>

<p>Yemekte kral birkaç sözcükle yaptıklarını ya da meclis üyelerinin kendisine söylediklerini anlatıyordu. Kraliçe sanki onu dinlemiyor gibiydi ve hiç yanıt vermiyordu. Bazı akşamlar, kraliçe onun için ihtimal çocukluğundan kalma masum şarkılar söylüyor, o da zaman zaman uykuya dalarak, ki bu kraliçenin o hoş ve tekdüze sesiyle şarkıya devam etmesini engellemiyordu, büyük bir zevkle dinliyordu. Daha sonra ayrı mağaralarda yatmaya gidiyorlardı.</p>

<p>Birbirleriyle çok az konuşuyorlardı ama Genç Kraliçe’nin odasında yatan Antiopia, onun her gece kalkıp, Adraste’nin istirahat ettiği yatağın yanına oturduğunu, kralın elini tuttuğunu görüyordu. Antiopia, kral uyurken kraliçenin düşünceye değil tüm bedenine başvurarak, bilinmeyen kaynaktan gelen esinlenmeleri ona ilettiğini düşünüyordu.</p>

<p>Kral, kraliçenin isteği üzerine yeraltı gölünde keşif gezisi yapmak için tekneler inşa ettirdi. Bir akşam, Genç Kraliçe kralın bakımını yapıp yemeğini yedirdikten sonra, üstünde boynuna asılı uzun bir bıçaktan başka bir şey kalmayıncaya kadar soyundu. Çıplaklığı içinde çok huzursuz, güzel ve bir hayli vahşiydi, kimsenin anlamadığı, başı sonu belli olmayan bir şeyler söylüyordu. Korktuğu, kendi kendisiyle mücadele ettiği ama dayanılmaz bir gücün onu göle doğru sürüklediği anlaşılıyordu. Duraksayarak suya girdi. Onun kendini karanlık sulara atacağını ve meşalelerin aydınlattığı çemberin dışına çıkacağını gören kral onu geri getirmek üzere atıldı. Önce onu izlemekten mutlu gibiydi kraliçe, ama sonra tiz bir çığlık atarak derinliklere dönmek istedi. Kral zorla tuttu onu, ama kraliçenin bıçak darbeleri karşısında onu bırakıp kan revan içinde kıyıya dönmek zorunda kaldı. Kraliçe çoktan sulara dalmış ve karanlıklar içinde kaybolmuştu bile.</p>

<p>Antiopia kraliçenin döneceğini ya da onun karşı kıyıya ulaştığını gösteren bir işaret umuduyla gecenin büyük bir bölümünde kralın yanında kaldı. Hiçbir şey olmadı; ertesi gün Antiopia krala, kraliçenin uzun zamandır göl boyunca uzun mesafe yüzme denemeleri yaptığını itiraf etti. Kral kıyıdaki ilk teknenin hazırlanarak, on kişinin erzak, silah ve aletlerle birlikte kraliçenin imdadına koşmak için göle açılmalarını emretti; kendisi de gücünü toplar toplamaz onlara yetişecekti.</p>

<p>Aslında derin olmayan yaraları neredeyse iyileşmişti. Yağlar süründü, yanına sadece bir hançer ve ateş yakmak için bir çakmaktaşı alarak suya atladı. Önceleri zorlanmadan yüzdü, arada bir bağırıyor, kıyıda bekleyen Antiopia ile muhafızlar da yanıt veriyordu sesine. Bütün halkımız gibi onun da korktuğu tek şey, belki de gölün derinliklerinde gizlenen su canavarlarıydı. Açığa geldiğinde, hafif bir akıntının kendisini sürüklemeye başladığını fark etmedi. Ara sıra seslenmek için duruyordu ama artık kimseden yanıt gelmiyordu. Yorgunluk kendini hissettirmeye başlamıştı, yüzüşü ağırlaşmıştı ve ikide birde sızacak gibi oluyordu. İşte o an bir akıntıyla sola doğru sürüklendiğini fark etti. Akıntıya karşı duramayarak kraliçeye doğru yüzmeye devam etti, çünkü içinde bulunduğu mecalsiz durumda düşünebildiği tek şey oydu. İkisinin varoluşlarını birleştiriyora benzeyen o görünmez bağ, onun hâlâ hayatta olduğuna inandırıyordu kralı.</p>

<p>Akıntı gitgide daha hızlı ve uğultulu bir hal aldı ve kral ne olduğunu çıkaramadığı boğuk bir gürültü işitmeye başladı. Dalgalar ve burgaçlar arasında artık belli bir yönde yüzmeye olanak yoktu, ancak su üstünde durulabilirdi. Üzüntüye gark olarak, ilk kez üstünde ölümün tehdidini hissetti. Uğultu gittikçe artıyordu, müthiş bir gümbürtüyle dökülen bir çağlayanın sesi olduğunu çıkardı bunun. Akıntı o kadar şiddetliydi ki, kendini ona bırakmaktan başka bir şey gelmiyordu elinden, çağlayana gelmeden boğazın daralması halinde kıyıdaki kayalara tutunmayı umut ediyordu. O an suların içinden, çılgın bir beyaz saç yığınının altında devasa bir yüz çıktı ortaya. İri bulutların buğulandırdığı gözleri uçsuz bucaksız, vaatleri sonsuzdu. Dev bir ağız dünyayı yutuyordu ve bu görüntü anlamsız bir yok olma umuduyla dolduruyordu insanın içini. Adraste bu karşı konulmaz ağza atılmak için olanca gücünü topladı. Çağlayanın olağanüstü güzelliği ve şenliği onu kıskıvrak sarmış, avucuna almıştı.</p>

<p>Göl aşağıya dökülmeden önce daralıyordu. Akıntılarla sürüklenen, gitgide kabaran dalgalarla dövülüp duran Adraste, yarı boğulmuş ve uçurumun o köpük köpük buğusundan büyülenmiş bir haldeyken, karşı kıyıdan bir ses geldiğini işitti. Üstünden sular dökülen kayaların tepesinde minik bir kadın karaltısıyla, onun da üstünde, gölün karanlığı ile uçurumun sarhoş edici yüzü arasında varlığını çoktan unuttuğu güneş ışığına benzeyen bir aydınlık görür gibi oldu. İşte o zaman, vücudunun, isteğinin tersine, kendini akıntıya bırakmasını engelleyen kadının vücuduna bağlı olduğunu hissetti. Kendisini kadına bağlayan bağın, suyun farklı hareketlerinin yardımıyla, onu kıyıya doğru çektiğini fark etti. Kayadaki bir çıkıntıdan destek alan kadın muzaffer bir edayla onu kendine doğru çekiyordu. Böylece kıyıya ulaştı, kayaların üstüne yığıldı ve yuttuğu muazzam miktardaki suyu çıkardı. O kadar bitkindi ki, kıyıdaki kaygan kayalara tırmanacak hali kalmamıştı, ama az sonra bağın yeniden gerilip ona sıcaklık ve enerji gönderdiğini hissetti. Sonunda yarı tırmanacak gücü buldu kendinde ve kuru bir zemine ulaşabildi. Yukarıda, kendisini bıçakladığı andaki o vahşi havasıyla kraliçe, onları birbirlerine bağlayan bağla onu tutuyor ve bakışıyla yüreklendiriyordu. Yanına gidince, boynunda asılı olan hançeri alıp bağı kesti. Kral dizlerinin üstüne düştü ve yeniden kustu. Kraliçenin, sözlerden çok kuş cıvıltısını andıran bir edayla alnını tuttuğunu hissetti. Dile getirilmesi olanaksız bir mutluluk duygusuyla uykuya daldı.</p>
<p><br/></p>
<p>Adraste uzun bir uykudan sonra uyandığında, Genç Kraliçe yanındaydı ve önlerinde keyifle çıtırdayan bir ateş yanıyordu. Bir çıkış yolu bulmuştu kraliçe, kendisini tanıttığı bir çoban ona yiyecek ve ateş yakmak için gerekenleri vermişti. Onunla yemek yerken, bedeninin hiçbir zaman böyle bir keyif tatmadığı duygusuna kapıldı kral. Kraliçe de mutlu görünüyordu ama yeniden o her zamanki yarı uyuşuk ve düşler âlemindeki güleç haline geri dönmüştü. Vücuduna fazla ağır gelen başı yeniden boynunun üstünde sallanmaya başlamıştı. Çoban onlara meşaleler bıraktığından, Adraste onları bulması gereken ilk teknenin yanaşabileceği bir noktaya kadar göl kıyısını dolaşmaya karar verdi. Yola çıkarken, kraliçenin önden yürüdüğünü görerek şaşırdı. Kıyıda taşkın suların getirdiği pek çok kütük vardı. Teknedekilere kıyıyı ve bulundukları yeri işaret edebilmek için, birçok yerde bunlarla ateş yaktılar.</p>

<p>İkisi de çırılçıplaktı ve Adraste, gün ışığında kraliçeyi üstünde sadece bir hançerle görüverdiği anda çobanın neler hissettiğini düşünüyordu. Belki de onun düşüncelerini okuyordu kraliçe, çünkü şöyle dedi: “Dallardan bir elbisem, yapraklardan tacım vardı.”</p>

<p>İkisi de ellerine birer meşale almıştı ve kral, kraliçenin her hareketinde, karanlığın içinden, arzularının ışığa boğduğu bir omzun, bir göğsün, bir dizin çıkmasıyla heyecanlanıyordu. Sanki bildiği, hiç kuşkusuz kaybettiği, neden sonra kraliçenin yüzünde gördüğü çocuksu denebilecek ifadenin, tatlı ve biraz kaçıkça gülümsemenin kendisine hatırlattığı bir şeye yeniden kavuşmuş gibiydi. Yorgun düşünce, delikanlı gelip kraliçenin yanına uzandı ve kraliçe ilk kez uzaklaşmadı. Çocuk hiç kadın tanımamıştı, kraliçe kollarına aldı onu. Yanı başlarında toprağa sapladıkları meşalenin ışığı dipdiri vücudunun biçimlerini bir aydınlatıyor bir karanlığa boğuyordu; kraliçe tuhaf bir sevecenlikle ona kendisini sevmeyi öğretti.</p>

<p>Ertesi gün kraliçe onu izlemekle yetindi, ama bunu öyle bir tarzda yapıyordu ki, delikanlı tek söz etmeden ve hiçbir hareket yapmadan, onun kendisine yol gösterdiğini fark etti. Şöyle dedi kraliçe: “Kalemizi bulmalıyız.” Ne demek istediğini anlamadı çocuk, sordu ona, ama kraliçe onun ne sorduğunu anlamaz gibiydi.</p>

<p>Sonraki gün, göl kıyısındaki ilk ateşlerini yaktılar. Alevlerin yükseldiğini gören kraliçenin yüzü coşku ve neşeyle parladı: “Yakında,” dedi, “denizdeki adalardan birinde yuvamız olacak.” Ateşin sıcaklığı ve aydınlığıyla aynı şekilde mutlu olan Adraste şaşırdı: “Neden deniz diyorsun? Bu su tatlı, bu bir göl.”</p>

<p>Yetişkinlerin anlayamayacakları bir şey yaparken yakalanan bir çocuğun mahcup haliyle gülümsedi kraliçe: “Bu bizim denizimiz,” dedi, “ Akhalar’ı durduracak olan deniz. Adı da iç deniz.”</p>

<p>Gün çok yavaş geçti. Tekne gelmek bilmedi, endişeleri gitgide artıyordu. Akşamüstü şöyle dedi kraliçe: “Oradalar ama senin gibi yanıldılar, çağlayana doğru gidiyorlar!” Elinde meşalesiyle kıyı boyunca koştu, çocuk da onu izliyordu. İkinci odun yığınına geldiklerinde, şöyle dedi kraliçe: “Yak şunu! Çok, çok büyük bir ateş gerek. Tehlikedeler, ben onları aramaya gidiyorum. Sen de bağırabildiğin kadar bağır.”</p>

<p>Suya koştu, atladı ve çabucak gözden kayboldu. Delikanlı kocaman bir ateş hazırladı. Seslendi, güven verici bir bağırışla yanıt verdi kraliçe. Delikanlı ateşi yaktı, belli aralıklarla bağırıyordu, bağrından kopan bir hüzün çığlığıydı bu. Gitgide daha uzaklardan, sanki, “Güven bana, buradayım, korkma,” diyen yanıtın geldiğini işitiyordu. Delikanlı saat başı bağırmaya devam etti ama hiç yanıt gelmez oldu.</p>

<p>Ancak gecenin sonunda sislerin dağılmasıyla, ta uzaklardan bir çoban borusunun sesini ve ardından kendi sesine yanıt veren bağırışları duydu. Kürekçilerin çektiği hantal tekne belirdi ve delikanlı kraliçenin pruvada dikildiğini fark etti.</p>

<p>Teknedekiler kendilerini çağlayana doğru sürükleyen akıntıyı görmemişlerdi. Kraliçenin seslendiğini duyunca bir su tanrıçasının sesi sanmışlar. Antiopia duruma el koymasa, çıplak vücudunun altında bir denizkızının kör edici kuyruğunu görmekten korkarak, onu tekneye almayacaklarmış.</p>

<p>Teknenin yaklaştığını gören Adraste’nin ilk hareketi kraliçeye kavuşmak için suya atlamak olmuştu. Sonra, Antiopia’nın ona giydirdiği elbiseyi gördü. Artık o, yanında üç gün yaşadığı, kürkü içindeki bir hayvan kadar doğal olan o çıplak kadın değildi, ifadesiz bakışı, vecd halindeki yitik gülümseyişiyle Genç Kraliçe’ydi. Tekne kıyıya yanaşırken gölgede kalıp, Antiopia kendisine bir harmani getirip giydirene kadar bekledi.</p>
</body>
</html>