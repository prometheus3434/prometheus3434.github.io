<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h3>XVI<br/>GÜNEŞ YOLU</h3>
<h4 id="sigil_toc_id_1">Klios’un Öyküsü</h4>

<p class="gir">THEBAİLİ askerlerle giriştiğimiz çatışmanın ardından Oidipus’un bizi beklediği, yalnızca onun bekleyebildiği gibi beklediği Kolonos’a dönüyoruz. İlgi ve şefkat gösterirken kızlar arasında hiçbir ayrım yapmıyor; öteki rahat rahat Thebai sarayında yaşarken her gün yanında olan kızı için hiçbir ayrıcalık gözetmiyor. Antigone kızkardeşine kavuşmaktan ve aralarındaki bu eşitlikten memnun.</p>

<p>Oidipus’ta hâlâ o tanrısal dilenci havası var, ama doğrusu çok pis. Üstü başı leke içinde ve yırtık pırtık. En az iki gündür yıkanmadığından toz toprak içindeki yüzünde terden yol yol izler oluşmuş. Dimdik ve fazla uzamış saçları, taranmamış sakalı ona yolunu şaşırmış bir insan havası veriyor. Ben onunla ilgilenirken böyle değildi. Gezgin yaşamı ve yol yorgunluğu Antigone’nin gücünü aşmış. Ben ayrıldığımdan bu yana Oidipus çok zayıflamış ve saçları erkenden ağarmış. Onu böyle görmek beni sarstı, ama asıl şaşırtan şey ellerini hiç kullanmadığını görmek oldu. Aletlerini içinde taşıdığı heybesi yok yanında. Aletleri olmadan geldiyse, ölmeye geldi demektir. Bu gerçek altüst ediyor beni, nasıl olup da onu terk edebildiğimi, nasıl olup da onu Antigone’yle birlikte yollarda yapayalnız bırakabildiğimi anlayamıyorum. Hıçkırıklar kopuyor içimden, yere kapanıp ayaklarını öpüyorum, hiç yapmamam gerekirken yıkamayı, bakmayı bıraktığım yara bere içindeki, çamurlu, zavallı ayaklarını.</p>

<p>Bana doğru eğiliyor, belimden yakalıyor beni, dehşet içinde beni kaldırmak istediğini hissediyorum. İçinde bulunduğu o yorgun ve perişan durumda bunu hiç başaramayacak. Başarıyor, hem de mucizevi bir rahatlıkla, çünkü o bitkin görünüşüne karşın tüm gücünü korumuş. Beni havaya kaldırıyor, tıpkı burunda Antigone’yi güneşe sunarken yaptığı gibi, gövdesiyle geriye eğiliyor. Arkamda iki kızın keyifli ve rahatlamış gülüşünü duyuyorum. Korkmuşlardı, şimdiyse babalarının gücünden gurur duyuyorlar.</p>

<p>Beni yere bırakıyor Oidipus, kendimi gözleri olmayan yüzünün her çizgisiyle hınzırca gülen o adamın karşısında buluyorum yeniden. Yaptığı şey üzüntülerimi ve pişmanlıklarımı dağıtıveriyor ve ancak şunu diyebiliyorum: Teşekkürler! Ama aramızda teşekkür etmek yeterli, çünkü sözünü sakınmayan tarzıyla o da şöyle diyor bana: “Doğru olanı yaptın Klios, gitmen gerekiyordu. Evini onarman, sürünü toplaman ve İo ile kabilene hayat vermen gerekiyordu. Şimdi artık ressamsın, bu da çok iyi.”</p>

<p>Bu sözlerin bir veda olduğunu hissediyorum ve bir keder burkuyor içimi: “Eğer bizi terk edersen, Antigone’ye ne olacak?” “Günü geldiğinde ne yapacağını bilecektir o. İkiniz de değiştiniz, birbirinize karşı duyduğunuz hayranlık ve yaşananlar içinde büyüdünüz.”</p>

<p>Biz konuşurken, sabahki uğursuz sis dağılıyor. Pırıl pırıl, dingin bir gök çıkıyor ortaya, bulutları sürükleyen meltemle ağaçlar belli belirsiz kıpırdamakta. Yollardaki molalarımız sırasında sık sık yaptığımız gibi, ikimiz de sessizleşiyor, sabahın alacakaranlığından ve hareketliliğinden sonra, insana mutluluk veren bu sakinliğin içimize dolmasına izin veriyoruz.</p>

<p>Masmavi gökyüzüne karşın, uzaklardan bir gök gürültüsü işitiliyor ve havada bir şimşek çakıyor. “Bu bir işaret,” diyor Oidipus ve benden Theseus’u uyarması için bir haberci göndermemi istiyor. Hippias orada ve koşar adım yola çıkıyor.</p>

<p>Antigone ile Narses’i yanımıza getirtiyorum ve Oidipus’a, kolayca yapabileceği gibi Atina’ya doğrudan girmek yerine, neden bunca zaman kentin çevresinde dolanıp durduğunu soruyorum.</p>

<p>Kumun üstüne çömeliyor ve Narses’ten parmağını yolculuğunun gidiş dönüşleri üzerinde dolaştırmasını istiyor. Sonra doğrulup şöyle diyor: “Bu ülkenin toprakları üstüne, farkında olmaksızın neredeyse mükemmel bir şekil çizmişim; bunun ne anlama geldiğini bilemiyorum, belki de habercisi olduğu şeyi de. En son gördüğüm düşteki gibi, karşıma hep bilinmeyen şeyler çıkıyor.”</p>

<p>“Burada,” diyor Antigone, “herkesin önüne çıkarıldık. Herkes bizi görebildi, bizi itti ya da bizi kendi içinde buldu. Saldırıya uğradık, savunulduk ve sonunda kabul edildik. Anlam, saati gelince kendini gösterecektir. Bırakalım Atinalılar keşfetsin bunu.”</p>
<p><br/></p>
<p>Gök ikinci kez gümbürdüyorsa da, etkilemiyor Oidipus’u. O hâlâ, burnun tepesinde çılgınlığın o dev dalgasını dizginlemeyi ve denize indirmeyi başarmış olan insan.</p>

<p>Bir haberci Theseus’un gelmek üzere olduğunu bildiriyor. Çok az zamanım kaldığını görüyorum ve şöyle diyorum Oidipus’a:</p>

<p>“Ben Atina’da sadece tapınaklarda ve kralın sarayında resim yapmadım. Kırların tam ortasındaki bir duvara yollarda geçen yıllarımızı anlatan bir fresk çizdim. Bu, bir zamanlar çok dolaştığımız yollar gibi taşlı topraklı bir yol. Çocukluğumda annemle babamın elimden tutarak dolaşmayı çok sevdikleri ve güneş yolu adını verdikleri bir yol bu. Ağaç dalları sık sık yolun üzerinde kavuşuyor, kenarında sadece çalılıklar, böğürtlenler ve eğrelti otları var. Aydınlanması için bir tutam gelincik yetiyor ona.”</p>

<p>“Küçükken,” diyor Oidipus, “denizden ve gelinciklerden daha güzel bir şey olabileceğini düşünemezdim. Bana biraz daha anlat şu yolu Klios, yüreğime sesleniyor çünkü.” “Senin ikide birde tökezlediğin o yarı yarıya toprağa gömülmüş taşlarla döşeli. Dallar arasından, ara sıra, bizim vadilerde güneşçiçeği adı verilen çiçeklerin o gözalıcı renkleri görünüyor. Başka hiçbir şey yok, Grek ülkesinde çok rastlanan patikalar gibi bir yol işte. Asla aceleci olmayan, sonsuza kadar kıvrıla kıvrıla giden ve asla nereye varacağını önceden söylemeyen bir yol. Onu Theseus için değil, Antigone ve senin için yaptım. Bir de, kalabalıklar halinde tekrar tekrar onu görmeye gelen yoksul insanlar ve yurtlarından uzak düşmüş köleler için.”</p>

<p>Biz söyleşirken, Narses Antigone’yi bizim eve götürdü, orada İsmene ona Thebai’den getirdiği beyaz bir giysi giydirdi. Onu bu halde, bir zamanlar senin mavi harmaninle olduğu kadar güzel görebilmek mutlu etti beni, Diotime.</p>

<p>Hâlâ pırıl pırıl olan gökyüzü uzun bir gümbürtüyle yankılandığı anda Theseus çıkageliyor. Saygıyla, hatta belki de bir çeşit korkuyla Oidipus’a yaklaşıyor. Onlar, gençliklerinde labirente girebilmiş iki insan. Oidipus bileğinin gücüyle geçmişti Labirentten, Minotauros’la dövüşmüş ama onu öldürememişti. Theseus ise Minotauros’u öldürdü, kurnazlık ve baştan çıkarma sayesinde geriye dönebildi. O kral ve büyük bir sitenin kurucusu, Oidipus ise dilenci ve kör bir şarkıcı ozan oldu.</p>

<p>Gökyüzü yeni bir gürültüyle sarsılıyor. Oidipus kalkıyor: “Zaman geldi.” Theseus çağrıldığı yere kadar onu geçirmeyi öneriyor. Oidipus gülümsüyor ve şöyle karşılık veriyor: “Sana bildirdiğim gibi, şimdi artık geleceği gören benim.”</p>

<p>Asasını bırakıyor ve kendinden emin bir halde önden gidiyor. Yanında yürüyen Theseus, tıpkı bizim gibi ona ayak uydurmakta zorlanıyor. Yol uzun, birden bir uçurumun kıyısında duruveriyor Oidipus. Önündeki ulu ağacın oyuk gövdesinde amforalar duruyor. Kızlarından, gidip sesini işittiği pınardan su doldurmalarını istiyor. Bu arada ben eskiden yaptığım gibi bakımını yapıyorum onun. Saçlarını kesip düzeltiyorum, saygıyla üstündeki paçavraları çıkartıyorum, su gelince onu yıkıyorum, kızlar töreleri uyguluyorlar. Hepimiz susuyoruz ve ben kendisine bakmamdan zevk aldığını hissediyorum onun. Korkunç derecede zayıflayan vücudu hâlâ bir atletinki gibi, uyumlu ölçülerinden ve kaslarında hâlâ hissettiğim güçten dolayı seviniyorum. Antigone’nin yardımıyla, İo’nun onun için dokuduğu yeni bir giysi giydiriyorum üstüne. İkimiz de çok heyecanlıyız. Bana dönüyor: “Bu giysi senin sürünün yününden dokunmuş, tıpkı ölmüş babanın üstüne örttüğün giysi gibi.”</p>

<p>Narses’e ve peşimizden gelenlere orada kalmalarını işaret ediyor. Yüzünde ve bütün varlığında hiç kimsede görmediğim bir neşenin işaretlerini taşıyarak, tekrar yola koyuluyor. Theseus arkasında duruyor, ben de Antigone ve İsmene’yle onu izliyorum. Güneşin battığı yöne doğru geniş adımlarla yürüyor, çocukluğumun ve uzun yolculuğumuzun yolunu resmettiğim duvara yöneldiğini görünce önce şaşırıyor, sonra korkuyorum.</p>

<p>Freskin karşısına geçiyor, uzun uzun seyrediyor ve şöyle diyor: “İşte yol bu.”</p>

<p>Kızlarını çağırıyor, aralarında kurduğu o sağlam eşitlikle kucaklıyor onları, kutsuyor. Şöyle diyor: “Benim hatalarımın acısını çektiniz ama hiç kimse sizi benim kadar sevmedi.”</p>

<p>Bana dönüyor: “Tam gününde gittin ve döndün. Antigone ve benim için gerçek bir dost oldun. Yapıtlarını gören herkes için de öyle olacaksın, Klios.”</p>

<p>Yerden müthiş bir ses yükseliyor, bu sesin çağrısına yanıt vermek için gitmek istiyor Oidipus. Theseus onun önünde Antigone’ye şunları söylemek için durduruyor onu: “Bundan böyle, Oidipus sonsuza kadar Atina yurttaşıdır. Siz ikiniz, benim çocuklarım olacaksınız. Sen, Antigone, baban artık burada olmadığında ne yapacaksın?”</p>

<p>Kız, her zamanki sadeliğiyle, Kolonos’un kutsal koruluğunda duyduğumuz şarkıdaki o garip dilde söylediği iki dizeyle yanıt veriyor bu soruya. Bu dizeler Theseus’a, erkek kardeşlerine doğru yaklaşan Cinayet’i, eğer mümkünse, durdurması için kendisini Thebai’ye geri göndermesini söylüyorlar.</p>

<p>Kendi kendime bu dizelerin Oidipus’un benim bilmediğim dizeleri olup olmadığını soruyorum, ama artık soru sorma zamanı değil. Oidipus bizden ayrılıyor, freskin dibinde, yola ilk adımını atıyor. Taşlara takılmadan yürüyor ağaç dallarının altında. Bir böğürtlenin esmerleşmiş meyvesini koparıyor, gelincik öbeğine doğru eğiliyor. Arkasına bakmadan ilerliyor, onun uzaklaştığını görüyoruz; onun için hazırladığım renklerin içine mi gömüldü, yoksa kederle beklenmedik bir mutluluğun birbirine karıştığı yüreklerimize mi, bilemiyoruz. Gökyüzünün aydınlığının güneşçiçeklerinin altın rengi ışığıyla karıştığı noktaya vardı. Orada, derinlemesine çizgiler sonsuzluğa doğru uzanıyor; az sonra Oidipus bizim çok zayıf gözlerimizde yavaş yavaş silinen minicik bir noktadan başka bir şey değil artık.</p>

<p>Gök gürlüyor, korkuyoruz, üşüyoruz ve terk edilmiş çocuklar gibi el ele tutuşuyoruz. Antigone ortamızda, bizi o sürüklüyor, Kolonos’a dönmeye zorluyor. Gökyüzü kapkara oldu, pek çok defa yıldırım düşüyor yakınımıza.</p>

<p>İsmene dehşet içinde, ben de öyleyim. Bizi kaçmaktan alıkoyan şey Antigone’nin sakinliği ve soğukkanlılığı. Arkama bakmadan edemiyorum, yıldırım duvara çarpıp devirmiş ve freskten geriye ne kaldıysa yanıp tutuşmakta. Antigone’ye söylüyorum bunu, durmuyor, arkasına bakmıyor ve şöyle diyor: “Belki yol kayboldu, ama Oidipus hâlâ yollarda, hep yollarda.”</p>
<p><br/></p>

<p class="yazar"><i>Parc-Trihorn, Ağustos 1984<br/>Montour, Eylül 1989</i></p>
</body>
</html>