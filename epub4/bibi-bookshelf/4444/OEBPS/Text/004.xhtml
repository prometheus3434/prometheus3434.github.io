<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h3>IV<br/>ANTİGONE’NİN İTİRAZI</h3>
<p class="gir">BİRKAÇ gün sonra burundan ayrılarak yeniden yollara düşüyorlar. Sonbahar yavaş yavaş geri çekiliyor, renklerini kaybediyor ve dağların yamaçlarına, her geçen gün biraz daha aşağılara kar yağıyor. Onları hiç umulmadık yollardan, Diotime’nin Antigone’yi daha dün ayrılmışlar gibi karşıladığı bağlar içindeki evine götüren Oidipus’un peşinde, uzun bir yolculuk bu. “Kışı bizimle geçirirsin,” diyor Diotime. Klios baban ve kendisi için ulu meşenin bulunduğu tepede bir kulübe yapar. Hiç kimse gidip rahatsız etmez onları.”</p>

<p>Klios meşenin yanında taş, odun ve aletler buluyor. Bir ateş yakıyor, inceden bir yağmur yağmaya başlıyor ve yağmurun yumuşak ezgisi onda belirsiz ama içine işleyen bir hüzün uyandırıyor. Sessizliği Oidipus bozuyor: “Klios, sana bir flüt lazım, ayrıca dans da etmelisin.” Şaşıran Klios karşılık vermiyor. Karanlık bastı, gece ayaz yapacak. Birbirlerine iyice sokulup ateşin başında uyuyorlar.</p>

<p>Kulübe bitince, Klios bir flüt satın almak için en yakındaki kente gidiyor. Yalnız kalan Oidipus gidip koca meşenin karşısına oturuyor, kurumuş dallardan yükü ve yeraltındaki köklerden tacıyla kafasında canlandırmaya çalışıyor onu. Kimi zaman ağaç orada ve Oidipus herşeye rağmen içinde ayakta kalan meşeyi keşfediyor. Çoğu zamansa yalnızca rüzgâr, yağmur, körlüğün geçmek bilmeyen zamanı var. Belki de kendisinin istediği, ya da, ve katlanılmaz bir düşünce takılıyor aklına, hiç kimsenin istemediği bir felaket bu.</p>

<p>Klios geri dönüyor, ormanda avlanmış ve avladıklarını iki flütle değiş tokuş etmiş. Daha güzel olanı Oidipus’a. Beriki dehşete kapılıyor, hâlâ çalıp çalamayacağını soruyor kendi kendine, çalmaya karar veriyor ve kulübeye müzik doluyor, dansı bıraktığını sanan Klios yeniden kaptırıyor kendini dansa.</p>

<p>Ertesi sabah Oidipus şafakla birlikte yola düşüyor. Endişelenen Klios arkasından gidiyor. Uzun bir yürüyüşten sonra uzaktan boğuk bir gürültü geliyor kulaklarına, Oidipus oraya yöneliyor. Fırtınalardan sonra taşan bir ırmağın kıyısına varıyorlar. Hızla akan sular kalıntıları, ağaç kütüklerini, hayvan leşlerini sürüklüyor. Oidipus suyun uğultusu ve şiddeti karşısında heyecanlanıyor, üstündekileri çıkartarak suya atlıyor. Akıntılarla sürükleniyor, dalgaların altında kalıyor, son hızla akıp giden kütüklere çarpıyor. Suyun üstünde, ama kıyı boyunca koşarak ona seslenip duran Klios onun kendinden geçtiğini sanıyor. Akıntı Oidipus’u kayalık bir adacığın çıkıntısına doğru sürüklüyor. Tam oraya çarpıp parçalanacakken, kayanın üstüne çıkmayı başarıyor. Kaygan taşın üstünde ayakta duruyor, sevinç içinde, coşkuyla ve doğanın gücünün dehşetiyle kendinden geçmiş. Dalgalar yükseliyor, dizlerinde kırılıyor, çevredeki her şey devinim, rüzgâr, fırtına, vahşetin egemenliği. Etrafında kapkara ve insanı içine çeken bir girdap oluşuyor. Kendini bu uçuruma bırakıp gitmek onun yazgısı. Klios düştüğünü görüyor onun, akış yönüne doğru koşuyor, Oidipus’u yakalamak için suya atlıyor. Akıntıyla üstüne doğru gelen vücudu yakalayan Klios onu alttan tutuyor ve kıyıya doğru yüzmeye çalışıyor. Oidipus cansız gibi, kıyı yakın, Klios sadece kıyıya bakıyor. O anda bir ağaç gövdesi çarpıyor başına şiddetle. Klios Oidipus’u bırakıyor ve sulara gömülüyor.</p>

<p>Klios kendine geldi, kıyıda, bir adam inanılmaz bir güçle ciğerlerine bastırıyor ve yuttuğu suları çıkartmaya zorluyor onu. Oidipus, bu o, bedenini ovuyor, ısıtıyor, kalkmaya ve yağmurun altında kulübeye dönmeye zorluyor. Bu kör nasıl olup da onu sudan kurtarıp kıyıya çıkartabildi? Klios soru yağmuruna tutuyor onu, Oidipus bu sorulara şaşırmışa benziyor. Sadece kendine göre karşılık vermekle yetiniyor: “Geldik işte.” Binbir zahmetle, Antigone’nin onları beklediği ve yara berelerini temizleyip sardığı kulübeye geldiklerinde, Klios bundan fazlasını asla öğrenemeyeceğini anlıyor.</p>
<p><br/></p>
<p>Kış geçmekte, Antigone Larissa ile çalışıyor, Narses Klios’a çömlekçilik öğretiyor, Klios usta çıkıyor bu işte. Akşamları, Klios Oidipus’a flütünü veriyor. Alkyon’unkinin tam tersi, barbar bir müziği var Oidipus’un. Gene de hoşuna gidiyor Klios’un, korların şöyle böyle aydınlattığı kulübenin daracık mekânında dans ediyor. Bu neredeyse durduğu yerde yaptığı, dokunaklı bir dans, kendini kaptırmıyor bu dansa Klios ama henüz gizli tuttuğu bir maddeden bir şeyler kesip oyuyor. Atölyeden dönüşünde ara sıra toprak getiriyor Klios. Onu yoğuruyor, ona eşya ve hayvan biçimleri veriyor. Oidipus ona yardım ediyor, bir daha heykel yapabileceğini sanmıyordu ama hâlâ yapabildiğini fark ediyor. Klios bir sel yatağında siyah bir taş buluyor. Oidipus taşa bir ağız yapıyor ve bir gülümseme konduruyor. Antigone bunu Diotime’ye veriyor, kadın taşa şu adı koyuyor: Taşın ilk gülümsemesi.</p>

<p>Birkaç gün sonra Diotime Antigone’ye bir zeytin dalı veriyor. Oidipus’un bundan bir heykel yontmasını diliyor. Kabul etmeden önce tereddüt ediyor Oidipus, bu dalda gizli olan şeyi keşfedebilmek için onu elleriyle ve bütün bedeniyle yokluyor. Bittiğinde, Klios serin suları ve gölgelerin hoşluğuyla yaz şimdiden gelmişçesine mutlu hissediyor kendini. Antigone heykelin adını soruyor. Oidipus sadece şunu söylüyor: Bir pınar var. Gür bir su sesi işitiyor Antigone. Ağacın esnek hareketinden ve eğiminden geliyor ses. Kız pınarı görmüyor, Oidipus da hiçbir şey açıklamıyor. Klios heykeli Diotime’nin bahçesine götürüyor. Büyüleniyor kadın ve Antigone’ye pınarın heykelin üst kısmında olduğunu gösteriyor. Pınardan gelen bir iç çekiş hissediliyor, çimenlerin altından kıvrıla kıvrıla akan ve birkaç taşın üstünden atlayarak kaçıp giden suyun şırıltısı keşfediliyor. Antigone bu dereyi, suyunu bırakmadan önce dem çeker gibi bir sesle bir parça kumu da birlikte kaldıran pınarı tanıyor. Thebai yakınında bir ormanın kıyısında, bir zamanlar İsmene’yle oynardı orada. O zamanlar onun için her şey önceden belli ve açık seçik çizilmiş gibiydi. Şimdiyse, her türlü beklentinin tersine, onun için gözlerle seyredilebilen, ellerle dokunulabilen ve hiç bıkmadan yüreğiyle duyabileceği bu çok güzel parçayı yapan bu baş dönmeli körün peşinde yollara düşen bir dilenci oldu işte.</p>
<p><br/></p>
<p>Aysız bir gece. Klios bunu benliğini saran şiddetli kesinlikten, dans etme zorunluluğundan hissediyor. Oidipus’un uyuduğuna inanınca kulübeden çıkıyor ve ıssız küçük bir vadiye iniyor. Kabilesi varken her yıl gerçekleşen, gelecek olan anı bekliyor.</p>

<p>Oidipus’un kendisini izlediğini fark ediyor ama vakit, onunla uğraşamayacak kadar geç. Gökyüzü bulutlarla kaplı, zifiri karanlık ve dans çoktan benliğini sardı bile. Adımlar, denetlenen jestler yok artık, Tanrısal Kadın’a gömülmekten ve onun sizde yitip gittiği gibi, sizin de onda yitip gitmenizden başka yolu yok bunun. Durmadan dönmek, dönmek ve başınızı arkaya eğdiğinizde, vahşice üstünüze devrilen dünyanın devinimi içinde kendinizi kaybetmek zorundasınız. Bulutların dizginlenemez akışının ortasında, bir yıldızın bir an için belirip kaybolmasından garip bir hazza kapılıyorsunuz. Bir bıçağın keskin tarafında en tehlikeli yöne doğru; eğer sözcüklerle böyle adlandırdığınız şey anayla olan bağlarını kaybetmeseydi, bu doğrultuyu düşünce diye adlandıracaktınız. Ama anne orada, hoş kokularıyla, yakıcı teniyle ve bir iskeletin sahip olduğu şiddetle. Siz bundan sonra yaşayabilir misiniz? Acaba Oidipus bunu sizin gibi görebiliyor mu? Belki de, çünkü onun bir dağ gibi yüce, baş döndürücü bedeniyle, o bilici yüzünü göğe, gökteki milyonlarca kör yıldıza doğru çevirirken görüyorsunuz. Hazzın o titrek kıyısında döneniyorsunuz ve ikiniz de artık kendi kendinizin anlamı ve merkezi olmamanın mutluluğunu keşfediyorsunuz. Zamanın sonuna ulaşıyorsunuz. O sizi alıp yere fırlatıyor, nereye, nasıl, hiç önemi yok.</p>

<p>Oidipus kendine geldiğinde güneş gökte bir hayli yükselmiş. Nerede olduğunu çıkaramıyor ve asasını da kaybetmiş. Antigone yaklaşıyor, soğuk su getirmiş. “Kendini ne hale getirmişsin!” diyor. Çocukken Merope söylerdi bu sözleri, Oidipus o çok sevdiği gülümseyişi anımsıyor. Antigone ona su veriyor, her yanına bulaşmış çamurları siliyor ve asasını buluyor. Uyanan Klios’la da ilgileniyor. Vadinin yamacından yukarı çıkıyor, adamlar iki çocuk gibi onun arkasından geliyorlar. Artık delirecekler diye korkmuyor Antigone. Diotime’ye bundan söz ettiğinde, o şöyle dedi: “Mutsuzluklarını içlerine gömmemeliler, onu yaşamaları çok daha iyi. Baban kendine bir meslek edindi, insanlar onun küçük heykellerine bayılıyor.”</p>
<p><br/></p>
<p>İlkbaharda yeniden yollara düşüyorlar ve önceki sonbahar geldikleri burna varıyorlar. Yakındaki küçük limanda Klios bir çömlekçiyle çalışabilir. Antigone artık dilenmiyor, çünkü Diotime’nin tanıdığı bir kadın Atina pazarlarında satılmak üzere birlikte kumaş dokumayı önerdi. Klios kendisi ve Oidipus için, burnun tepesindeki küçük mağarayı hazırlıyor. Antigone kentte kalıyor ve her gün babasını görmeye geliyor. Oidipus hemen hemen bütün gün yalnız ve burnun en ucuna, denize dimdik inen bir kayanın tepesine yerleşerek heykellerini yapıyor.</p>

<p>Bir gece, Oidipus düşünde çok mutlu olduğunu görüyor, ama uyandığında her şey silinmiş. Güneşin en kızgın olduğu saatte deniz kıyısına iniyor, suya giriyor ve yarı baygın bir haldeyken, düşünün izlerini buluyor yeniden. Çalmaya cesaret edemediği bir kapı var. İleri yaşta bir kadın açıyor kapıyı. Beyaz saçlarıyla çok güzel ve sanki o dikkate değer bir iş yapıyormuş gibi hayranlıkla kendisine bakıyor. Bir mağara girişine benzeyen koridorun duvarlarında yeşil işaretler fark ediyor. Bu dilden anlasa, çözebileceği işaretler.</p>

<p>Kâhinler ve bilici kadınlar ona gülmüşlerdi. Ona Thebai krallığını ve gözlerini kaybettirdiler ama bu kâhin kadının kendisini yanıltmak istemediğinden emin. Tersine, ona kendi evinin kapısını açıyor.</p>

<p>Sonraki günlerde, Oidipus eskisi gibi yaşıyor. Her sabah heykel yapmak için burnun en ucuna gidip yerleşiyor. Yalıyarı döven dalgaları ve deniz kuşlarının çığlıklarını dinliyor. Her şey aynı ama gene de her şey değişmiş. Klios’un ona taşlar ya da kıyıya vuran tahta parçaları getirmesi boşuna, gitgide daha seyrek yontuyor onları. Elleri işlemez oluyor, çünkü ruhu ellerinden uzaklaşıp düşündeki kapıdan geçerek denize dalıyor. Denizin enginliğine, tekdüzeliğine ve yakıcı tuzuna. Belki de, gözleri görürken tanımamıştı onu. Bugün içinde bir şeyler açılmaya başlıyor; bazen o şey bütünüyle orada, Oidipus’un kendi içinde kaybolmasını ya da tükenip gitmesini arzu ediyor.</p>

<p>Çoğu kez ona ulaşamıyor ve karanlıkların içine yuvarlanıyor. Sayısız nesnenin ve insanın parlaklığından mahrum olan körlüğün karanlığı, artık çok yüksek sesleri duyamayan sağırlığın karanlığı. Uzaklık, reddedilmişlik, terk edilmişlik günleri yaşıyor ama kendini şiddetle aşarak denizin uyumlu zevci ya da sevgili zevcesi olduğu günler daha sık geliyor. Hayranlık uyandıracak denli büyümek ya da uzayda silinip gitmek için kendinden kaçtığı anlar giderek artıyor. Beklemek yeter, çok geçmeden artık hiç bitmeyecek bu anlar. Artık önemli olan tek şey sonsuz umut zamanı, önemli olan tek şey derin düşüncelere dalabileceği zaman. Bu sınırsız imgenin içinde uzaklaştıktan, hep daha ileri gittikten sonra, onun yürek burkan, anlaşılmaz bir reddedilişle aniden yok olduğu günü asla unutamayacak.</p>

<p>Kapı açılmıştı, aydınlık onu yakalamış, içine almıştı. Sonsuza kadar terk ettiğini sandığı yerde yatarken buluyor kendini. Gece olmuş, yanı başında sönmeye yüz tutmuş aydınlığıyla bir ateş yanıyor. Sevgili, uzak, ne yazık ki söz dinlemeyen Antigone üstüne eğilmiş. Tüm tasaların boşuna olduğunu bilen Oidipus, bu kızın o zavallı, sevecen tedirginliğiyle ne yapacak? Antigone’nin sesi acımasızca çınlıyor, artık onun kendisini işitemediğini bilmiyor mu bu kız? Artık kimseyi duyamadığını, sadece önünde açılan ışıklı enginlikleri sonsuza kadar görebildiğini, tekrar, tekrar görebildiğini? Antigone ile Klios onun o geldiği mutluluk ve huzur yerine dönmesine izin vermeyecekler mi? Neden ağlıyor Antigone, neden onun yalvardığını duymaktan alıkoyamıyor kendini? “Bizi terk etme. İşte iki gün, iki gecedir yoksun, yemek yemiyorsun, artık bizi tanımıyorsun. Bu delirmenden de beter, baş dönmelerinden de beter. Ben senin için öldüm mü, ya Klios, o da mı yok artık? Eğer sen burada değilsen, o zaman bizim burada işimiz ne? Gerçekten hiçbir işine yaramıyor muyum, beni fazla mı görüyorsun?” Kız sarsıyor babasını, haykırıyor: “Oidipus, sen ölemezsin, eskiden yapabilirdin, Thebai’de ölebilirdin. Burada buna hakkın yok artık.” Antigone doğruluyor, bilici bir kadın gibi feryat ediyor: “Hakkın yok artık buna. Buna itiraz ediyorum, çünkü... benim, Antigone’nin yüzünden!”</p>

<p>Oidipus Klios’un onu yatıştırdığını, tekrar yanına diz çöktürdüğünü işitiyor. Onun o haklı, o korkunç itirazına karşı koyamayacak, hissediyor bunu. Antigone istiyor diye su içiyor, bir şeyler yemeye çabalıyor. Işığın gücünden başka güçlerin de yeniden içine dolmasına izin veriyor. Belli belirsiz, tedirgin edici sesiyle ve yavaşça tekrarladığını işitiyor Antigone’nin: “Biz neciyiz, bizim ne işimiz var burada, sen çekip gittikten sonra?” Klios şöyle diyor: “Bırak onu, görüyorsun ki acı çekiyor. Hem görüyorsun, geri dönüyor.” Geri dönüyor Oidipus, onların istediği gibi, ışık geçirmeyen gövdesine, yer çekimine boyun eğen bu dünyaya geri dönmenin acısını hissediyor. Başını dizlerine yaslayan ve ona yavaş yavaş yemek yediren, yudum yudum su içiren Antigone’nin hareketlerindeki sevecenliği hissediyor. Klios ellerini avuçlarında ısıtıyor, sonra flütüyle Alkyon’dan bir ezgi çalıyor. Belki de dinlediği müziklerden sonra çok yoksul, o kadar beklenmedik ve o kadar duyarlı bir noktada içini titreten bir müzik ki bu, içinden gözyaşlarına benzer bir şeyin koptuğunu hissediyor. “Ağlama,” diyor Antigone, “istersen gene gidebilirsin. Ama artık o kadar uzağa değil, o kadar uzun zaman için olmaz. Bu dehşet verici mutluluk içinde, bizsiz, hiç kimsesiz olmaz. Anlıyor musun?”</p>

<p>Heyhat, anlıyor. Üzüntüyle, nedeni belirsiz bir rahatlamayla yeniden ağırlaşmış, kör ve karanlık bir halde yeniden buluyor kendini. Bulunduğu yerde, yollarda.</p>

<p>Ertesi gün, Oidipus Klios’a soruyor: “Neden o kadar korktunuz?” “Uzun sürüyordu, her defasında daha uzun sürüyordu. Yüzündeki o mutluluk edası ve hareketsiz vücudunla. Oysa biz senin yürüyüşünün, ellerinin ve düşüncelerinin dur durak bilmeyen devinimine alışmıştık. Senin baş dönmem dediğin ve bilinmezliğe gittiğinde sönüp giden her şeye.” “Artık gitmeyeceğim.”</p>

<p>Köye inmeye hazırlanan Klios’un ona hiç inanmadığını görüyor. O gittikten sonra eline bir taş alıp yontmaya başlıyor. Bilici kadınlı rüyasını, onun açtığı ve sonsuzluğa değil, kendi evine götüren kapıyı düşünüyor.</p>
<p><br/></p>
<p>Akşam, Klios İsmene tarafından yollanan bir adamın Antigone’yi görmek istediğini haber veriyor. İsmene Atina kralı Theseus ile bağlantı kurmuş. Kral, Oidipus’u Atina’da karşılamaya hazırmış. İsmene Antigone’ye bir miktar altın yollamış. Antigone altını kabul etmiyor ve İsmene’ye iletilecek haberlerle ulağı geri gönderiyor. Çok yakında kral Theseus’un, her yıl Trakya’ya hareket eden Atina donanmasıyla kıyıdan geçeceğini de öğreniyor.</p>

<p>Birkaç gün sonra Antigone Theseus’un donanmasının yaklaştığını öğreniyor. Üçü birden burnun en ucuna gidiyorlar. Klios gördüklerini Oidipus’a anlatıyor: “Donanmada yedi gemi var. Rüzgâr olmadığından burnu kürekle geçiyorlar. Kürekçiler şarkı söylüyor, geminin bordası, kürekler ve yelkenler koyu kırmızı.” Klios ile Antigone sevinç içindeler, şarkıların ritminde, gemilerin çelik gibi çizgilerinde bir deniz halkının serüvenlerle dolu özgürlüğünün dışa vurulduğunu görüyorlar.</p>

<p>Kral Theseus tam ortada, dördüncü gemide ve hep yaptığı gibi, dümenin yekeleri bizzat onun elinde. Burna bakıyor. Eski kral Oidipus’un kızlarından biriyle buraya sığındığını biliyor - bu kıyılarda olan biten her şeyi bilir çünkü. Öteki kızsa onun müttefiki oldu ve Thebai’de olanları kendisine bildiriyor.</p>

<p>Theseus kıyıya yakın gidiyor. Burnu dolaşırken, Oidipus’u yakından görebiliyor. Oidipus yalıyarın tepesinde, çok heybetli, yüzü gözlerini örten siyah bantla sertçe kesilmiş. Soylu Theseus hükümdar asasıyla selamlıyor onu. Yanındakilerin haber vermesine gerek kalmadan Oidipus da bir jestle karşılık veriyor ona.</p>

<p>Burun dönüldü, rüzgâr çıkıyor ve yelkenler şişiyor. Theseus emirler yağdırıyor, denizciler telaşla işe koyuluyor, donanma hızla uzaklaşıyor. Kral geri dönüp baktığında, Oidipus hâlâ aynı yerde. Kutsal bir kişiye layık bir yer, diye düşünüyor Theseus.</p>
</body>
</html>