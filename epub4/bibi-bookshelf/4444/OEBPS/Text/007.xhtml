<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h3>VII<br/>LABİRENT</h3>
<p class="gir">ERTESİ gün Oidipus kulübenin eşiğine oturup önceki gece söylediği şarkıyı hatırlamaya çalışıyor. Boşuna bir çaba, artık onda o derin dikkat, düşünce değil, sadece acınası yakarışlar ve bölük pörçük dualar kalmış. Diotime’nin yokuşu tırmanarak kendisine doğru yaklaştığını işitiyor. Bir tür öfkeyle ayağa kalkıyor ve şöyle dediğini fark ediyor: “Dua, hep dua etmek ne işe yarıyor ki?” Yanıt hiç duraksamadan geliyor: “Dua etmeye yarıyor.”</p>

<p>Bu yanıt Diotime’nin sesinden mi geldi, yoksa kendisi mi konuştu? Hiç önemi yok, içinin ta derinlerine kazınmış çünkü. Diotime bundan söz etmek için gelmemiş, soruyor: “Bizdeki pek çok hasta yola çıkacak. Dün akşamki gibi gelip onlar için şarkı söylemeni isterler.” “Dün akşam şarkı söyleyen ben değildim, benim yerime geçen bir şeydi.” “Senin sesine, düşüncene, yaşamına sahip çıkan bir şeydi. Gelecek misin bu akşam?”</p>

<p>Belki de beklediği şey buydu Oidipus’un, korktuğu şey de. Yanıtlıyor: “Madem ki şarkı söyleyebildim, geleceğim.” Kadın teşekkür edip sessiz adımlarıyla yokuş aşağı iniyor keçi yolundan. Arkasına bakıyor, Oidipus eşikte dimdik duruyor. Heybetli ama büyüklerin zorlamaları karşısındaki küçük bir oğlan gibi de kararsız.</p>

<p>Akşam Klios’un yardımıyla hastaların toplandığı salona girdiğinde, kaygılarını anlıyor onların. Onlar da tıpkı kendisi gibi yollara düşecek, köyün orta yerindeki, her gün suyunu içtikleri pınar başında buldukları barınağı terk edecekler. Çok yakında, her biri düşlerindeki izleği yeniden bulmak, yere ve göğe, içteki imgeyle örtüşen o meçhul yolu çizmek zorunda kalacak.</p>

<p>Antigone ile Diotime de oradalar; yüzlerini asla tanımayacağı bu insanlar işte onu sıkıştırmaya, sorular sormaya başladılar bile.</p>

<p>Madem size yaşam yolculuğumu anlatmamı istiyorsunuz, yeni doğmuş bir bebekken, beni kurtaran çobanla birlikte, vücudumun içinde her zaman ritmini duyumsadığım koyunların adımlarına uyarak katettiğimiz o uzun ve yavaş yoldan başlayacağım. Daha sonra, deniz kenti Korinthos’un kral ve kraliçesinin oğlu oldum.</p>

<p>Polybos ile Merope’nin, herkese açık olan saraylarında, gençlik günlerimdeki güzelim deniz seferlerini sık sık özlemle anarak sevdikleri deniz. Kıyıdan pek fazla uzaklaşmayan yoksul balıkçıların teknelerine, sonra da günlerce denizde kalan teknelere Korinthos’ta bindim. Daha sonra Polybos bana usta bir yontucu ve iyi bir denizci olmanın yeterli sayılamayacağını söyledi. Onun yerine geçmem için gemi kaptanı olmam ve uzak seferlere açılmayı öğrenmem gerekiyormuş.</p>

<p>Büyük seferlere çıkacak yaşa geldiğimde, beni Korinthos’un en ünlü kaptanı Nestiades’in gemisine verdi. Nestiades yaşını başını almış bir kişiydi; uyanık bir tüccar ve kentin en iyi denizcisi olmakla kalmayıp, aynı zamanda kendisine uzak yerlerden danışmaya gelinen bir coğrafyacıydı, deniz halklarının tarihlerini, soy kütüklerini, inanç ve tapınmalarını çok iyi bilen bir adamdı. Güneşten esmerleşmiş dingin yüzü, çok açık, tuhaf biçimde zekâ dolu bakışlarıyla coşkudan, ince alaydan anlayan ve daima soğukkanlı olmayı başaran gözlerle aydınlanmıştı.</p>

<p>Çok kısa mesafeye yaptığımız ilk seferde adalara uzandık ve ben, patlayan fırtınada onun ustalıklarını nasıl sergilediğini görebildim. Polybos ile Merope’nin iyi insanlar olduğunu biliyordum ama onların Korinthos’un iç barışına ve refahına nasıl katkıda bulunduklarını anlayamayacak kadar gençtim. İlk kez Nestiades gibi engin görüşlü ve derinlikli bir adamla karşılaşıyordum. O zamanlar on beş yaşındaydım ve duyduğum hayranlıkla onu sevmeye başladım. Bu sevgi, bu güven Nestiades’i duygulandırdı ve onu, Merope’nin istediği gibi, benim yol göstericim olmaya karar vermeye itti.</p>

<p>Bu ilk seferin ardından Girit ve Mısır’a gittik. Girit’e kadar geçen yol bir büyü gibiydi. Nestiades’in katılığında değişen bir şey yoktu, ama ben onun bu titizliğini seviyordum; onun yanında denizcilik mesleği ve insan yönetimi üstüne her gün yeni ve somut şeyler öğreniyordum. Akşamları bana yıldızlardan, denizdeki akıntı ve rüzgârlardan söz ederdi. Giritlileri ve Mısırlıları, onların inanç ve tapınmalarını, aşk oyunlarını ve sonsuzluğa uzanan bir geçmişi olan tarihlerini, krallıklarını ve savaşlarını da anlatırdı.</p>

<p>Knossos’a vardığımızda, Nestiades’ten Korinthos kralının oğlu olduğumu öğrenen kral beni huzuruna davet etti. Ondan Labirenti ziyaret edebilme izni istedim. Reddetti.</p>

<p>“Labirent’te,” dedi bana, “Minotauros oturuyor. İnsanı büyüleyen ama ne yapacağı hiç belli olmayan zalim ve huysuz bir canavardır o. Size saldırırsa, kendini rahat hissettiği karanlığın içinde onunla dövüşmeniz gerekir. Başınıza bir kötülük gelirse, bu Korinthos krallığıyla bizim aramızda üzücü bir çatışmaya neden olur.”</p>

<p>Bu reddediliş isteğimi daha da kamçıladı; gemideki yükü yüksek kârla satıp Mısır için yeni yükleme yaparken, Labirent’i ve kral yasağını nasıl delerim düşüncesini bir an bile aklımdan çıkaramıyordum. Nestiades bunu fark etti ve şöyle dedi bana: “Labirenti yasaklayan kral değil, oradan çıkmanın zorluğu.” “Çıkışı bulurum ben.” “Ya canavar?” “Onu yeneceğim.”</p>

<p>Üzüntüyle bana baktı: “Onunla boy ölçüşmeye henüz hazır değilsin, Oidipus, çünkü bu canavar çoktan senin içine girmiş bile.”</p>

<p>Nestiades’in yanıtı, ona olan sevgimi düşmanlığa döndürdü. Onu terk etmek, hemen o gemiden ayrılıp Labirent’e koşmak istedim. Aramızda kısa ama şiddetli bir boğuşma çıktı ve Nestiades zor kullanarak alıkoydu beni.</p>

<p>Ertesi sabah uyandığımda Labirent arzum hâlâ capcanlıydı ve bir bedene duyulan arzu gibi yakıcıydı. Asla ona karşı duramayacağımı anlamıştım; günün ağarmasıyla Nestiades’e beslediğim güven geri geldiğinden, ona bundan söz ettim. Bedenimin ve ruhumun Labirent’in çılgın ve körleştirici imgesine kapıldığını ve artık ondan kopamayacağını hissetti.</p>

<p>Bana, eğer dün gece yaptığım gibi kendimi gene o saçma tutkuya ve şiddete kaptırırsam, öteki denizcileri korkutabileceğimi söyledi. Benim delirdiğimi sanıp bir felaket gelir korkusuyla ya da kör inançlar yüzünden gemide beni istemezlermiş. Bu durumda, bir geminin komutasını elde etme ve bir gün Polybos’un yerine geçme şansım kalmıyordu.</p>

<p>Bu felaketi önlemek için gidip kralı görmüş, benim için duyduğu korku ve sevgiyle hiç duyulmadık diller dökmüş olmalı, çünkü kral tüm geleneklerin dışına çıkarak şansımı denememe izin vermiş. Bir koşulu vardı, Nestiades de benimle birlikte gelecekti. Başıma bir felaket gelmesi durumunda, Polybos’a böylece bana bu izni ancak delirmemi önlemek için verdiğini kanıtlamak istiyordu.</p>
<p><br/></p>
<p>Hemen o akşam Labirent’e doğru yola çıktık. Nestiades’e onu yanımda kabul ettiğimi ama yapılacakları bana bırakıp arkamda kalması gerektiğini söyledim. Hiç yanıt vermedi.</p>

<p>Girişte düşlerimde kurduğum o fantastik özelliklerden hiçbiri yoktu. Neredeyse sıradan, bir kapısı bile olmayan bir açıklıktı bu. Girdiğim dehliz çok geçmeden yerin dibine gömüldü ve daraldı. İki büklüm yürümek, daha sonra da sürünmek gerekti, boğuluyorum sandım, kötü bir düş görür gibiydim. Dehliz yükseldi ve genişledi, üç yol çıktı ortaya. Ortadakinde boydan boya, bir kadın başını temsil eden, cırtlak renklerle alaca bulaca boyanmış bir heykel vardı. Kadın saldırgan bakışlarını üstümüze dikmişti ve tehditkâr bir tavırla dişlerini göstererek adeta bize alaycı bir giz açıklar gibiydi. Sağdaki açıklığa yönelmek istedim, pek çok koridora açılıyordu burası, ancak bir hata yaptığım duygusuna kapıldım ve hemen geri döndüm.</p>

<p>Nestiades beni bekliyordu. Kadının ağzını yakından incelemiş ve alt çeneye bastırınca, gırtlağın dibinde bir geçidin ortaya çıktığını keşfetmişti. Ardında çok eğimli bir yol olan gırtlağa girmek istedim. Nestiades, “Daha uzağa gidersek, çıkıştan başka açıklık kalmayacak. O da varsa,” dedi. Artık benim için düşünecek zaman yoktu, gırtlağın ardındaki yola dalıverdim, ağız kapandı ve cırlak bir kahkaha geldi kulağıma. Uzun zaman boyunca gitgide daha da dikleşen bir yokuşta aşağılara kaydım, şeytani kahkaha hâlâ duyuluyordu, Nestiades arkamdaydı. Fazla derin olmayan bir suya erdi ayağım, Nestiades de yanıma yuvarlandı. İndiğimiz yokuş o kadar dik ve o kadar kaygandı ki, artık geri dönemezdik. Karşımıza çıkan bu suyu geçmemiz gerekiyordu. Sanki ne genişti, ne de derin, ama birden ayağımız yerden kesiliverdi. Uzun süre yüzdük, kıyı çok yakında gibiydi ama bir şeyler bizi sürekli uzağa atıyordu. Saatler süren çabalamadan sonra ayaklarımızın yere değdiğini hissettik. Perişan bir haldeydim ve kıyıya zorlukla çıktım. Orada kendimi yere attım, Nestiades nöbet tutarken ben uykuya dalmışım.</p>

<p>Uyandığımda, bana yolda silahlarımızı ve yanımıza aldığı yiyecekleri kaybettiğimizi söyledi. Hiç dert etmedim bunu. “Tek bir umut var artık,” dedim, “Labirent’in çıkışı. Öyleyse ileri.” Beni onayladı, ve ben uyurken, çevremizi kuşatan olağanüstü sessizlikte defalarca bir hayvanın nal seslerini, ayrıca gülüşler ve bölük pörçük ezgiler işittiğini anlattı.</p>

<p>Yürümeye başladım, Nestiades belli bir mesafeden arkamdan geliyordu. Suyun içinde çabalarken hissettiğim korku ve sıkıntı geçmişti. Labirent’i tanıma ve onun gizine erme arzusuyla yanıp tutuşarak, hızla ilerliyordum. Sonradan, bütün bu yol boyunca geri dönüp Nestiades’in o güzelim yüzüne bakmadığımı, neler hissettiğini ya da ne düşündüğünü anlamaya çalışmadığımı üzülerek fark ettim.</p>

<p>Şu gerçek ki, ilerledikçe Labirent’in dayanılmaz büyüsü beni daha fazla sarıyordu. Koridorlar genişlemeye başlamış, taş duvarlar freskler ya da ipeklerle kaplanmış gibiydi sanki. Nefis, yumuşak ve hafifçe esrik bir müzik geliyordu kulağa ya da insan öyle sanıyordu. Salonlardan, sıra sütunlu mekânlardan, çeşme başlarında yemyeşil ağaç ve çiçeklerin çevrelendiği bahçelerden geçtik. Kuleleri, çarşı pazarı, insan kalabalığı ve zevkin tüm sesleriyle yakınlarda bir kent vardı sanki.</p>

<p>Bu tutkular kentinin mutluluğu ve tensel ışıklarıyla uyanıverdim, artık alabildiğine bu hoş durumun tadını çıkarmaktan başka bir şey çekmiyordu içimi. Yeni bir şey keşfetmiyordum, uzun bir sürgünden sonra, daha önce başka bir hayat yaşadığım bir yere kavuşuyordum. Sonuna gelmiştim, zamanı durdurmalı, tekrar kavuştuğum ve hiç çıkmamış olmam gereken yerde sonsuza kadar kalmalıydım.</p>
<p><br/></p>
<p>Nestiades peşimden geliyordu ve bana sadece Labirent’ten geçmemiz ve çıkışı bulmamız gerektiğini hatırlatan bir hareketle, hiç istemememe karşın beni ilerlemeye zorluyordu. Sırf onun yüzünden ilerlemeye devam ediyordum ve her adımda ona duyduğum sevgi nefrete dönüşüyordu. Büyülü hayaller arasından bana bir mutluluğun vaat edildiği Labirent’i terk etmemi zorla isteyen şey, onun aşırı dikkatiyle sessiz varlığıydı.</p>

<p>Masalarda ekmeklerin, meyve ve çeşitli içeceklerin durduğu bir salona geldik. Acıkmıştım, Nestiades’e seslenerek yiyeceklere saldırdım. Ekmek ve meyvelerden yedik, Nestiades belki sarhoşluk yapar ya da zehirlidir diye içeceklere dokunmamamı öğütledi. Onu dinlemek istemedim, bana hafif ve çok hoş gelen bir içkiden bol bol içtim. Yemek yerken, birkaç kez girişteki kadın başının zaptedilmez kahkahalarını duydum. Canavarla karşılaşmanın yakın olduğunu düşündüm ve Nestiades’ten onunla tek başıma dövüşmeme karışmayacağına dair söz aldım. İçimde alt edilmez bir güç hissediyordum.</p>

<p>Oradaki bir yatağa uzandım, kafam ve yüreğim karmakarışıktı, yoğun ama nesnesiz arzular içindeydim. Nestiades kendisinden istediğim gibi, sadece beni izlediğini gösterir biçimde uzakta kalmıştı. O da benim gibi uzanabilirdi, ama tekrar yola çıkmayı bekleyen biri gibi ayakta duruyordu. Ona duyduğum kin yeniden alevlendi, ona vurmak, onu kovmak geçiyordu içimden, ama yüzünde okuduğum kederden, onun gönülsüz olarak ve sadece bana duyduğu sevgi yüzünden burada olduğunu anlamıştım. Onu böyle kederler içinde görünce öfkem yatıştı, dilediğimin tersine, bu keyif anını daha fazla uzatmak istemedim. Salonun ucuna açılan üç koridordan birine girdim. Artık yol seçimini gövdeme bırakmıştım, çünkü içtiğim içkilerin etkisiyle zihnim bulanmaya başlamıştı ve ara sıra çok parlak olan ışık, gitgide loşlaşıyordu.</p>

<p>Gene de hiç korkmuyordum; düşmanı kışkırtmak istercesine, çocukluğumda öğrendiğim bir erkeklik organı türküsü tutturmuştum. Sözler aklımdan çıkmıştı ama inanılmaz bir kolaylıkla yeni sözler uyduruveriyordum. Duvarları yoklaya yoklaya çok geniş bir salonun girişine gelmiştim. Dörtnala gelen bir hayvanın çıkardığı sesleri işittim, işte canavar tepemdeydi. Bir atın donu ve yelesine benzer bir şeyle kaplanmışa benzeyen çok güçlü bir insan gövdesinin dokunuşunu hissettim, aynı anda bir el beni yakalamış ve o müthiş saldırı hızından yararlanan hayvan beni yere sermişti. Tek bir varlıkta insana ve hayvana dokunmak içime müthiş bir korku salmış ve bir sıçrayışta doğrulacak gücü vermişti bana. İçmek gafletinde bulunduğum içkiler yüzünden düşte mi, bir sabuklamada mı yoksa tamamen gerçekte mi olduğunu çıkaramadığım bir kör dövüşü başlamıştı. Canavarın karanlıkta görüp görmediğini, ya da benim gibi karanlığın kurbanı olup olmadığını bilemiyordum, çünkü uykuya benzer aralıklarla kesilen boğuşmamız bana çok yavaş ve iki körün boğuşması gibi gaddarca bir beceriksizlikte gibi geliyordu. Hayvanın kıllarını hissediyor, burun deliklerinden solumasını duyuyordum, üstüme gelmesin diye boynuzlarına asılıyordum, arada bir yüzüme bir yüzün değdiğini hissediyordum, beni kavrayan, boğazıma sarılan ya da beni devirmeye çalışan ellerle boğuşuyordum. Kimi anlarda, bir erkek ya da kadın vücuduna dolandığımı sanıyordum, ama daha çok bir hayvanın inanılmaz ağırlığı altında eziliyordum. İçinde bulunduğum kafa karışıklığı ve hiç kuşkusuz çılgınlık durumunda dehşetin ve tiksintinin batağındaymışım gibi geliyordu; ancak arada bir şehvetin eşiğindeymişim ya da çoktan içine dalmışım duygusuna da kapılıyordum.</p>

<p>Sonunda hayvan beni, karabasanlardaki gibi sonsuza kadar düşeceğimi sandığım bir uçurumun kıyısına sürüklemişti. Zihnimin kayıp gittiği derin uykuya sadece bedenim direniyordu. Bağırıyor, düşmanıma vuruyor, belki de ona üstün geliyordum, ama bu arada o zamana kadar kendim sandığım şeyin büyük bir parçası yok olmuştu sanki. Boğuşma, organlarımız sanki kuma gömülüymüş gibi geçti. Hareketlerimiz karşı konulmaz bir çekimle ağırlaşmıştı, ikimiz de bundan kurtulmak için çok büyük çaba sarf ediyorduk. Yalnızmışım duygusuna kapıldım ve düşmanın ortadan kaybolduğunu sandım. Ama birden altımda hissettim onu, kendisiyle birlikte derinliklere sürüklemeye çalışıyordu beni. Kurtulmak için umutsuzca bir hamle yaptım ve hayvan böğürürken bir an dehşetli bir haz duydum. Böğürtülere dayanamıyordum, yerde sürüne sürüne bana saldırdığında girmemi engellediği mağaranın girişine doğru kaçtım. Orada daha temiz bir hava, daha loş bir karanlıkla karşılaştım. Vücudumu tekrar görebiliyordum, bitkin düşmüştüm ama önemli denebilecek birkaç çürükten başka bir şeyim yoktu. Ama ayağa kalkmamı bu çürükler değil, yerde kalıp etrafı koklama gereksinimi duymam engelledi. Sürünerek ilerlemeye devam ettim. Mağaranın pürtüklü zemininde, nereden çıkacağını bilmediği, kendisine yol gösterebilecek belirtiler arayan bir beden görüyordum. Bu sürünen bedenin, yani benim bedenimin artık tek bir isteği vardı: Ne olursa olsun Labirentten çıkmak. Bunun için ne aklım yol gösterebilirdi bana, ne de gözlerim; yalnızca çok, çok eski zamanlardan kopup gelen koku alma gücüm başarabilirdi bunu.</p>

<p>Böylece uzun zaman sürüklendim, Nestiades tamamen çıkmıştı aklımdan. Ciğerlerimden, burun deliklerimden ve temiz havada soluk almaktan başka her şeyin varlığını unutmuştum. Bir dalga beni alıp kaldırsın, beni bu yüksek duvarların ve her şeye karşın çok büyük bir mutluluk duyduğum bu kapatılmış havanın dışına atsın, kussun istiyordum.</p>

<p>Çıkışın izini süren bu av köpeği arayışını ne kadar sürdürdüm, bilemiyorum. Belki de saatlerdir sürüyordu ki, yavaş yavaş daha çok hava gelmeye başladı. En sonunda başımı kaldırmaya cesaret ettiğimde çok sönük ve uzak bir ışığın belirdiğini gördüm. Yakınlarda bir yerde su bulunduğunu hissettim ve sürüklenerek oraya ulaştım. Bu Labirent’in etrafını dolaşan dere ya da hendek olmalıydı. Korkunç susamıştım, bu su beni kurtaracaktı, başımı, kollarımı, omuzlarımı suya daldırdım ve ondan aldığım toprak tadının keyfini çıkararak bir hayvan gibi su içtim.</p>

<p>Canavarla dövüşmek ve suya sürüklenene kadar harcadığım zorunlu çaba gücümü tüketmişti. Dereyi asla geçemeyeceğimi hissediyordum ve bir çeşit boşvermişlikle artık ölmekten başka çarem kalmadığını düşündüm. Uyuyakalmış olmalıyım, üstümde ayakta durduğu için gözüme dev gibi gelen birini görerek uyandım. Bunun işimi bitirmeye gelen Canavar olduğunu sandım, ama adam binbir zahmetle kendisiyle birlikte suya çekti beni. Bir an suyun üstünde durmayı hatta yüzmeyi başardım, sonra kendimi kaybetmişim.</p>

<p>Kendime geldiğimde çıplaktım ve sırtüstü yatıyordum. Etrafımda ne içinden çıkılmaz dehlizleri kalmıştı Labirent’in, ne de boğucu mağaraları. Sadece gece, yıldızlar ve ilk kez dilinden anladığımı hissettiğim o büyük gök sahnesi vardı. Yeniden açık dünyadaydım, göz kamaştırıcılığı ve yoksulluğuyla bizim dünyamızda, hakiki dünyada. Birinin iç çektiğini işittim, yüreğim hissetmiş olmalı bunu çünkü çok hafifti, neredeyse hissedilmez ve çok gizemliydi. O anda başımın Nestiades’in ıslak giysilerine ve dizlerine yaslandığını hissettim. Ben göğe dalmış gitmişken, eskiden çok dayanıklı ve neşeli olan Nestiades, kendisinde hiç görmediğim bir bıkkınlık ve kederle bakışlarını benden hiç ayırmıyordu.</p>

<p>Elini elime aldım ve şöyle dedim ona: “Üzülme, bizi sen kurtardın.” Şöyle yanıt verdi: “Ben kurtarmadım, bir hayvan gibi iz süren bedenin kurtardı, aklını alan uğursuz düşten çıkardı bizi.” Daha fazla bir şey söylemek istemedi ve uykuya daldık.</p>

<p>Uyandığımızda, çıplak kalmayayım diye üstündeki giysilerden verdi bana. Yürürken topalladığını fark ettim: “Canavarın işi mi?” Pek zoraki bir gülüşle şöyle dedi: “Sen onun karnına çıkmıştın. Seni izledim. İşte o zaman yaraladı beni.”</p>

<p>Bana bakıp ekledi: “Belki de düşüncelerinin sonuna, arzularının en son noktasına kadar gitmek senin alınyazın, ama benim değil. Mısır’da ayrılalım.”</p>

<p>Ne demek istediğini anlamamıştım ve daha fazla bir şey de sormadım. Yarası, daha çok da aklını karıştıran şeyler ona acı veriyordu. Elimden geldiği kadar yardım ettim ona ve güç bela gemiye dönebildik. Gemiciler yokluğumuzdan kaygılanmışlardı. Yokluğumuzun günler sürdüğünü öğrendim, sanki bir önceki gün gitmişiz gibi geliyordu oysa bana.</p>

<p>Elimden geldiğince Nestiades’e baktım, daha bir süre Girit’te demirli kalacağımızı sanırken, pek güzel istiflenmiş ama eksik bir yükle ertesi gün demir alıverdik. Nestiades’in bacağı ağrıyordu ama ayakta durabiliyordu. Sefer boyunca benimle ancak emirlerini gemicilere iletmem için konuştu. Başlangıçta güzel bir hava ve uygun bir rüzgârdan yararlandık. Üçüncü günün akşamı göğe bakarken yelkenleri istinga etme emri verdi, çünkü fırtına geliyordu.</p>

<p>Gece fırtına koptu ve Nestiades benimle birlikte nöbette kaldı. Şafakta deniz daha da kabardı. İki dümenci bitkin düşmüştü. Ben birinin yerine geçtim, Nestiades de öteki dümene geçmeye karar verdi. Yelkenlerden ne kaldıysa indirtti ve bütün gemicileri küreğe oturttu.</p>

<p>Yerine geçtiğim dümenci beni sımsıkı bağladı. Nestiades’in emriyle yapmıştı bunu, ama Nestiades’in kendisi bağlanmayı reddetmişti. Devasa dalgalar saldırıyordu üstümüze. Gözlerimi ona dikmiş, hareketlerimi ona uyduruyordum; fazla zorlanmadan en muazzam dalgaları aşmayı başarıyorduk. Fırtına, mücadele, adamları yüreklendirme zorunluluğu o bildik neşesini geri getirmişti, yeni bir dalgaya her yaklaştığımızda o güven verici gülümsemesini görüyordum. Dalgalardan biri, belki de o kocaman köpüklü sırtı yüzünden, hayvanın tenime değen kıllı derisinin dokunuşunu hatırlattı bana. Bu anımsayış, büyük bir zafer kahkahası patlatmama neden oldu ve Nestiades’e dönüp bağırdım: “Bak, canavar!”</p>

<p>Rüzgârın ve dalgaların uğultusu beni duymasını engellemiş olmalı, ama bağırışım bir an için de olsa onun dikkatini dağıtmış olabilir. Ayrıca fırtınada önceden kestirilemeyen bir rüzgârla savrulmuş da olabiliriz. Güleç ve sorgulayıcı yüzünü son kez bana çevirdiğini gördüğüm anda, ters ve dev bir dalga gemiye vurmuş, güverteye saldırmış ve ikimizi birden geminin dışına savurmuştu. Bacağındaki yarayı düşünerek tüm gücümle ona doğru yüzmeye çalıştım. Vücuduna dokunabildim ama tutmayı başaramadım, çünkü o anda, bağlandığım halatın belimi sıktığını ve beni başka bir yöne çektiğini hissettim. Bağırdım, boş yere Nestiades diye seslendim. Gemiciler beni güverteye çıkarmayı başardığında onun düştüğü yerden çoktan uzaklaşmıştık, üstelik yelkensiz, dümen yekesiz, onu bulmamız için en küçük bir umut bile yoktu.</p>

<p>Sonraki günler sık sık ağladım ama fazla uzatmadan, çünkü fırtına mürettebat kadar benden de tüm dikkatimi oraya vermeye zorluyordu. Nestiades’in kaybolmasından sonra gemiciler beni kaptan seçmişlerdi ve onlarla birlikte denizin bilinmezlerini çözmek zorunda kalmıştım. Sonunda gemiyi ve navlunu kurtarmayı başarıp elverişli bir havada Mısır’a ulaştık, orada kârlı işler yaptık. Korinthos’tan gencecik ve hiçbir şeysiz çıkan ben, oraya bana ait olan iki geminin başında kaptan olarak dönmüştüm. Başarımdan ve bilgilerimden duyduğum gururla kendimi tam bir erkek olarak görüyordum. Bir bilge için çok kötü bir şey bu. Felaketlerim de işte böyle başladı.</p>
<p><br/></p>
<p><br/></p>
<p>Oidipus yola çıkacak olan insanların orada geçirdikleri son gece tekrar geliyor. Etrafını sarıp sorular soruyorlar ona: Senin geçmişinde gizemli bir figür var, Sfenks yani. Kimdi bu öldürücü, bu yokedici yaratık? Onu yenmeyi nasıl başardın?</p>

<p>Soruları karşılıksız bırakan Oidipus bir türkü tutturuyor:</p>
<p><br/></p>


<p class="epi2">Öldüren korkuydu, Sfenks değil</p>

<p class="epi2">Bir tuzağı gizler gibi görünen çocuksu soruların korkusu.</p>

<p class="epi2">Geceyi doğuran gün. Işığa gebe olan gece.</p>

<p class="epi2">Dört ayak üstünde başlayan yaşam, iki ayak üstünde doğrulan ve üç ayağa düşen</p>

<p class="epi2">Nasıl inanmalı ki doğumun bu olduğuna, en temel kanıtın</p>

<p class="epi2">Yanıtı bulmaya bunca kafa yormaktan, soruyu artık duymaz olduklarında?</p>

<p class="epi2">Daha iyi bulabilmek için yanıtı, içlerine kapanıyorlar, kovuklarında yakalanıyorlardı korkuya</p>

<p class="epi2">Korkunç izleri görülüyordu onun, yiyip yuttuğu söyleniyordu.&nbsp;</p>
<p class="epi2">Öldürmüyordu, dinliyordu, beklemekteydi&nbsp;</p>
<p class="epi2">Bilmecesini kabul edecek olan yüreği.</p>

<p class="epi2">Ben geldim, denizleri aştım ve o meçhul insanı öldürdüm iki yol ağzında.</p>

<p class="epi2">Belki de bilmekteydi Sfenks, bilmezden geliyordu, kehanetlerin yaptığı gibi.</p>

<p class="epi2">Ne kadarda güzeldi ak ve kara rengiyle, gülümseyen derinliğinde ve nasıl da umuluyordu</p>

<p class="epi2">İlk örtünün ardından bir başkasının, hep, sonsuza kadar hep bir başkasının gelmesi.</p>

<p class="epi2">Bilmeceden, sizi seven ve sonsuza kadar yenilenip duran büyük bilmeceden daha güzel bir şey yok.</p>

<p class="epi2">Gördüm onu, o çılgın yabancı dişiyi, iki yabancıydık biz&nbsp;</p>
<p class="epi2">Thebai surları önünde soğuk kapılarla durdurulmuş.</p>

<p class="epi2">Tuza bulanmış gözlerim o ormanlar kızını gördü, yaban çiçeklerini giyinmiş</p>

<p class="epi2">Sereserpeliği seziliyordu, giysisinin altında geniş, canlı yuvarlak hatlar görülüyordu</p>

<p class="epi2">Ve insan, kürküne tapmak, onu parçalamak, söküp atmak istiyordu delicesine.</p>
<p class="epi2"><br/></p>

<p class="epi2">Sorulardan korkum yoktu benim, bir kral oğluydum ben&nbsp;</p>
<p class="epi2">Denizde gemilerim vardı ve yanıtların adamıydım ben.</p>

<p class="epi2">Bir kadın gibiydi görünüşü, sıçrayan bir ceyları gibiydi bedeni&nbsp;</p>
<p class="epi2">Ve belki de geyiktim ben, sevgi ormanlarının geyik-kralıydım.</p>

<p class="epi2">O kendini benim gözlerimde kurduğunda, kendimi onda buluyordum ben.</p>

<p class="epi2">Ve nasıl yanıp tutuştuğumuza bakıyorduk, yerimize mıhlanıp bu ani ateşle.</p>

<p class="epi2">Doğru, bir ses dedi bana: Yanıt verme, sadece adını söyle: Oidipus.&nbsp;</p>
<p class="epi2">Adını söyle, çocukluğa ve kehanetin güzelliğine bir çağrı gibi&nbsp;</p>
<p class="epi2">Bilgi yadaaşkın gücü yüzünden asla açıklanmaması gereken&nbsp;</p>
<p class="epi2">Orada kalmak yetiyorsa eğer, hiçbir şey, hiçbir şey istemeden, hiçbir şey görmeden, seyreyle&nbsp;</p>
<p class="epi2">O kapkaranlık nişanlısını ve suların dibindeki aydınlığını.</p>

<p class="epi2">O halde Oidipus en yerinde sözcüktü, dört ebeveyn arasında kalmış, ayakları yaralı adım</p>

<p class="epi2">Ama en önce gördüğüm ışıldayan vaatti, Afrodit’in karanlık hayvanı.</p>

<p class="epi2">Aşkına dokunmak istedim, yanıtları haykırdım ve bilicime kavuştuğumu sandım.</p>

<p class="epi2">Yüzü yüzüme yakındı, ağlıyordu, kayboldu. Yokoldu, silindi gözyaşlarında</p>

<p class="epi2">Gizimi taşıyan bilicim, kurt atalarımızın altında.</p>
<p class="epi2"><br/></p>

<p class="epi2">Thebaililer beni bulduklarında, bana bir zafer yarattılar.</p>

<p class="epi2">Gücüm tükenmişti, ağlıyordum, Sfenks ise kaybolmuştu.</p>

<p class="epi2">Kavganın izleri vardı sadece.</p>

<p class="epi2">Utkumu alkışladılar, beni sevdiler yeni yüzümü gördüğüm aynanın içinde.</p>

<p class="epi2">Ve işte böyle, balıklar tanrısı marifetiyle oltaya takıldı Oidipus.</p>
<p class="epi2"><br/></p>


<p>Oidipus’un türküsünün ardından kimse sessizliği bozmaya cesaret edemiyor. Antigone, oradaki herkesin bir gün, tıpkı onun gibi o görünmez oltaya takıldığını düşünüyor.</p>

<p>Diotime’nin sesi yükseliyor: “Yolculuğun bitmedi ki. Sfenks’ten sonra Thebai var.” “Sonra İokaste var,” diyor Oidipus.</p>

<p>Bunun üzerine her kafadan sorular yükseliyor: “İokaste mi? O da kim? Nasıl oldu da bilemedi? Nasıl oldu da seni tanıyamadı?”</p>

<p>Oidipus kendini toparlıyor. Hâlâ kapanmamış olan yaralarını yokluyor. İsyankâr resimler görüyor, onları başkalaştıran sözcüklerin ardında. Tekrar başlıyor türküye:</p>


<p class="epi2"><br/></p>
<p class="epi2">İokaste’yi düşlerinde gördüğüne inanıyordu çok önceden.</p>

<p class="epi2">Gözleri uzun süre, her zaman düşlemişti onu.</p>

<p class="epi2">Ve o kadın ve o güzelim bedendeki varlık keşfedildiğinde&nbsp;</p>
<p class="epi2">Kamaşan gözleriyle seyre dalmıştı kraliçeyi&nbsp;</p>
<p class="epi2">Bir tüccarlar sitesinin kraliçesi değil, başında maviye kesmiş balık sepetiyle limandan gelen Merope değil.</p>

<p class="epi2">Gururlu bir ülkenin Kraliçesi, yedi kapılı kalenin, her sabah güneşle açılıp akşam geceyle kapanan.</p>

<p class="epi2">Soylu ırktan bir kısrak, ışıklı tek boynuzuyla bembeyaz bir at&nbsp;</p>
<p class="epi2">Ve gerçeğin ta kendisi olduğundan, arzu uyandıran şey görülmekteydi altın ya da gümüş peçesi altından&nbsp;</p>
<p class="epi2">O iri gözleriyle büyüleyen cıvıl cıvıl Thebai halkını.</p>

<p class="epi2"><br/></p>
<p class="epi2">Sfenks’i yendikten sonra gördüm Kreon’u, onun gözünde bir macera düşkünüydüm ben</p>

<p class="epi2">Gizemli bir utkunun Thebaililer’in kahramanı yaptığı.</p>

<p class="epi2">Ama ben kral oğluydum, birkaç yiğitliğim olmuştu kuşkusuz&nbsp;</p>
<p class="epi2">Olamazdım ona rakip ne kentte, ne de çok sevdiği kızkardeşinin aklında.</p>

<p class="epi2">Kadın dedi ki tutacağım sözümü. Yıkayıp yuğdular beni, allar giydirdiler</p>

<p class="epi2">Thebai usullerini öğrettiler, alaylarla saraya götürdüler&nbsp;</p>
<p class="epi2">Orada gördüğüm o değildi, ayla tepeden tırnağa altına, gümüşe bulanmış kraliçeydi.</p>

<p class="epi2">Ve tıpkı, denizden çıkan Afrodit gibi delicesine sarışın&nbsp;</p>
<p class="epi2">Nice zamandır kralsız bir kraliçe. Ummanlarıyla,&nbsp;</p>
<p class="epi2">kanmamış aşk sonsuzluklarıyla, tehditkâr derinliği içinde bir dul.&nbsp;</p>
<p class="epi2">Bir tehlike dalgalanıyordu yaşamı üstünde, tutkuyla sevilmesi&nbsp;</p>
<p class="epi2">ve savunulması gereken krallığı üstünde.</p>

<p class="epi2">Patlamak üzere olan tutkum bunu istiyordu işte, karanlıkları için duyduğum tutku ve ışığına duyduğum merhamet.</p>

<p class="epi2">Ve gözlerinin tutsağı, bendesi olan gözlerimin sessiz, boğuk dehşeti.</p>
<p class="epi2"><br/></p>

<p class="epi2">Kreon bana yol gösterir ve kraliçe kenti kurtardığım için şükranlarını sunarken</p>

<p class="epi2">Sessiz kaldım varlığından allak bullak bir çocuk gibi ve daha çekingen bir çocuktan.</p>

<p class="epi2">Neyse ki şöyle dedi Kreon: İnsan Kraliçe’yi ilk kez görünce&nbsp;</p>
<p class="epi2">Yerlere kapanır önünde, böyle buyurur Thebai töresi.</p>

<p class="epi2">Yanıtladım: Ben kral olsam, kaldırırdım bu töreyi.</p>

<p class="epi2">Gülümsedi kraliçe: Kaldırıldı öyleyse, sen kralsın ya. Sen kralsın bizi bilmecelerden kurtaran.</p>

<p class="epi2">Apansız çıkagelen ve kasıp kavuran aşk, bizi bizden kurtardı ve birbirimize mühürledi</p>

<p class="epi2">Kupalarımız taşar, tüm mağarayı doldururken, Afrodit’in aramızdaki mağarasını.</p>

<p class="epi2">İşte o an olanaksız bir bekleyiş başladı ve bu sessizlik, bu dehşet içinde</p>

<p class="epi2">Hissettim çelişkiyi, hiç tükenmeyen benzerliğini ölüyle dirinin.</p>

<p class="epi2">O ne kadar aydınlık ve bakışları ne kadar derinse, Afrikalı güzelliği ve bedeniyle o kadar yabanıl kalmış Sfenks&nbsp;</p>
<p class="epi2">Biri sorular soruyor, yanıtın ta kendisi sanki öteki.</p>

<p class="epi2">İlk kez ve günler sonra yalnız başımıza kaldığımızda ikimiz&nbsp;</p>
<p class="epi2">Pek yakında çok keyifli işler için tanıyacağımızı bilerek birbirimizi</p>

<p class="epi2">Ağlamaya başladı İokaste. Yok olup gidecek sandım Sfenks misali&nbsp;</p>
<p class="epi2">Sımsıkı sarıldı bana, şöyle dedi: Buldum seni, yeniden buldum seni.&nbsp;</p>
<p class="epi2">Dehşete kapılmıştım, kaçıp gitmeliydim aslında o an.</p>

<p class="epi2">Ne de güzeldi benimle konuşurken, Kraliçeydi konuşan:</p>

<p class="epi2">Oidipus’u buldum ve yeniden bir erkek bulmuş oldum. Ne kadarda çabuk terk edip gitmişti beni Laios.</p>

<p class="epi2">Kaçamadım, sevdik birbirimizi. Çılgınca âşık eşler olmuştuk.</p>

<p class="epi2">Ben kraldım, o ise krallık. Cadıların çığlıklarıyla çalkalanan krallık&nbsp;</p>
<p class="epi2">Onun korumadığı çocuğum ben. Neden terk etti beni, neden ?</p>

<p class="epi2">Neden kıydılar bana, öldürecek babasını deyince biliciler?</p>

<p class="epi2"><br/></p>
<p class="epi2">Yanıtlıyor Antigone: Hatırla Oidipus, daha bir çocuktu İokaste, o öfke dolu adam zorladığında onu.</p>

<p class="epi2">Hatırla gözyaşlarını onun, onulmaz yasın yüzünü kararttığını çoğu zaman.</p>

<p class="epi2">Hem felaketten önce, vebadan önce uzun zaman paylaşmadın mı o şaşırtıcı mutluluğunu onun?</p>

<p class="epi2">Ben de yaşadım mutluluğu tıpkı onun gibi, diyor Oidipus,&nbsp;</p>
<p class="epi2">ama felaket gelince bensiz göğüsledi onu kraliçe&nbsp;</p>
<p class="epi2">Yalnız bırakarak beni, terk ederek birlikte paylaştığımız yaşamı, oysa ben hâlâ umuyordum</p>

<p class="epi2">Baş dönmesine bir anlam ve çılgınlığıma bir gelecek yaratmayı.</p>

<p class="epi2">Ey kör bir adamın düşlerindeki kraliçe, hissediyorum, karanlığın hiç umulmadık ışığa götürüyor beni&nbsp;</p>
<p class="epi2">Bir zamanlar denizde gemimiz battığında, yıldızlar nerede bilmez olmuşken, yedi gün süren fırtınada ateş kulesinin bize gösterdiği gibi</p>

<p class="epi2">O büyülü Mısır’ın varlığını.</p>
<p class="epi2"><br/></p>


<p><br/></p>
<p>Ertesi gün, bir gece önce Diotime’nin istediği gibi kadının evine gidiyor Oidipus. Duruyor, onun adımlarının ve giysisinin çıkardığı sakin sesleri duymanın zevkine varıyor. “Artık,” diyor, “benim bütün yaşamımı biliyorsunuz, ama ben sizinle ilgili neredeyse hiçbir şey bilmiyorum. Sesinizin tonunu işitiyorum ama sadece ellerim görebiliyor. İzin verin de yüzünüzü keşfetsin ellerim.”</p>

<p>Aletlerin nasırlaştırdığı uzun ellere yol gösteriyor Diotime: “Saçlarım kırlaştı, handiyse apak. Kırışıklıklarıma da dokunun, olduğum gibi tanınmak hoşuma gider.” Oidipus’un elleri kadının yüzünde kayarcasına dolaşıyor, tanıyan, keşfeden, yumulmuş gözkapaklarında biraz yavaşlayan bir kanat süzülüşü bu. “Nasıl da sevilmişsinizdir,” diyor, “kaybınız ne acı olmuştur Arses’in ölümüyle.” Elleri iki yanına düşüyor Oidipus’un: “Onu nasıl da sevmişsiniz. O neyse siz osunuz ve ben onu tanımamış olmaktan büyük üzüntü duyuyorum.”</p>

<p>İkisi de duygulanıyor, bu bilge kadının karşısında biraz acemi hissediyor kendini Oidipus. Kadın yanıt veriyor: “Siz, bana ve ona en büyük onuru bağışlamış oldunuz.” “O öldükten sonra neler yaptınız?” “Bir yıl dağlara çekilip zamanımı ve düşüncelerimi onun anısına adamak istedim. Henüz çıkmıştım ki, ölüm döşeğindeki bir kadına yardıma çağırdılar. Reddettim. Adam gitmeyip bekledi. Akşam olduğunda onun, tıpkı Arses’in gece fırtına patladığında korkudan geminin güvertesinde yattığı gibi, kapımın önüne kıvrılıp yattığını gördüm. Adamın peşinden gittim. O hastayı başka hastalar izledi. Böylece durmadan Arses’i düşünerek ama bunu düşünmeye asla zaman bulamayarak üç yıl yas tuttum. Ardından hastalandım ve Narses beni buraya getirtti. Sana söylediklerimi, Oidipus, hiç kimseye söylememiştim.” “Biliyorum, dinlemek zorunda olduğum şey de buydu.”</p>

<p>Eğiliyor, kadın kapıya kadar geçiriyor onu ve uzaklaşan uzun siluetine bakıyor. Şöyle geçiriyor içinden: “Ne kadar da çok güç savaşıyor bu adamın içinde.”</p>
</body>
</html>