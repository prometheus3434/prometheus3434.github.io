<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h3>II<br/>KLİOS</h3>
<p class="gir">ERTESİ sabah Oidipus daha iyi gibi. Kalan suyu, İlyssa’nın verdiği son gevreği ve meyveleri bölüşüyorlar. Antigone tedirgin, bu kuş uçmaz kervan geçmez yollarda su bulamamaktan korkuyor.</p>

<p>Oidipus yeniden yola koyuluyor, kız belli bir mesafeden onu izliyor. Yol bir ormanın içinden geçiyor, gölgelikler çok hoş ve tatlı, yaprakların güzelliği ve ormaniçi bitkilerinin arasından süzülen güneş içini sevinçle dolduruyor ama yeniden belli belirsiz bir korku sarıyor benliğini. Ağaçlara vuran rüzgârın sesi mi, yoksa sabahtan beri içinden atamadığı izleniyor ve gözetleniyor olma duygusu mu, bilemiyor. Dallar arasından yolun hemen kenarında akan bir dere görüyor. Babasına dereden su alacağım diye bağırıyor, onun duracağını umuyor. Suya varıyor, kıyıda diz çöküp yüzünü suya daldırıyor. Doğrulurken bir adamın aksini görüyor. Birden dönüyor. Adam arkasında ayakta duruyor, onun apansız çıkageldiğini nasıl olup da duymadığını anlayamıyor. Genç bir erkek bu, gülerek bakıyor kıza, kötü birine benzemiyor ama gene de bakışında onu ürküten ve etkileyen yabanıl ve sert bir şey var. Konuşuyor: “Güzelsin, korkunca daha da güzel oluyorsun.” Dikiliyor kız, çünkü, hele de korktuğunda hiç güzel olmadığını biliyor ve aptalca bir “Siz de kimsiniz?”den başka bir şey çıkmıyor ağzından. Beriki ona yanıt verme zahmetine bile girmiyor, onu ilgilendiriyormuşçasına şöyle diyor: “Su bulmanız çok uzun zaman alacak, köre su içirt ve gel tulumunu tekrar doldur şuradan.” Ve o korkunç güvenli havasıyla ekliyor. “Sana küçük bir havuz yapayım, hem kendin yıkanırsın, hem de onu yıkarsın. Buna ihtiyacınız var.” Ve gene sessiz sedasız, yola sapıp gözden kayboluyor. Döndüğünde Oidipus’u bir taşın üstüne oturmuş buluyor: “Bana seni burada beklememi söyledi.” “Kim?” “Sessizce yürüyen adam.”</p>

<p>Dereye geri döndüğünde, adam orada değil artık. Kız rahatlıyor, biraz da düş kırıklığı içinde. Onun derenin ortasında taşlarla küçük bir bent yaptığını görüyor, böylece yollarda geçen o iki kavurucu gün ve toprak üstündeki iki geceden sonra bu küçük havuzda yıkanabilecek. Sakın dalların arasında saklanmış olmasın onu gözetlemek için? Sağa sola bakınıyor, kimseler yok. Soyunuyor, sonsuz bir hazla yıkanıyor ve çarçabuk giyiniyor. Tulumları doldurup yola geri dönüyor. Oidipus onun gelişini duymuş olmalı, çünkü tekrar yola koyuldu. Kız birkaç adım atmış atmamıştı ki sık ağaçlıkların arasından çıkıverdi adam. Antigone onun bir şeyler söyleyeceğini düşünüyor, ama o hiçbir şey söylemeksizin kızın yanı sıra yürüyor. Kız ona bakmaktan alamıyor kendini. Kıvırcık siyah saçlarının döküldüğü o geniş alnı, acı bir tebessümle parıldayan dudaklarıyla ne kadar da yakışıklı. Gözleri yere göğe adeta alayla meydan okur gibi, çünkü, öyle ya -ah! ne kadar da dokunaklı- ne umut edeceği bir şey var, ne de kaybedeceği. Siz, zavallı kız, içinize işleyen, şu sıska vücudunuzdan ve henüz biçimlenmemiş aklınızdan neler geçtiğini kolayca keşfeden gözler bunlar. Evet, sizin bilmeden neyi arzu ettiğinizi o anladı, elinizi avuçlarına alıyor, sizse onun yanında yürüyorsunuz ve elinizi hemencecik çekmeniz gerektiğini bilmenize karşın, bunu yapacak gücünüz yok. Bileğinize doğru kayan, dirseğinize doğru çıkan bu ele tamamen kaptırmış bir halde kendinizi, yürüyorsunuz. El omzuna yaklaşınca İokaste’nin kızı kendine geliyor, durumu fark ediyor, hemen uzaklaşıyor. Erkeğin yüzünde sabırsızlığa ve zalimliğe benzer bir şeyler beliriyor ve birden, olanca kuvvetiyle suratının tam ortasına bir tokat vuruyor kızın. Yeniden vurmaya hazırlanırken, acıyla birlikte bir öfke kaplıyor Antigone’yi. Düşünüyor: “Demek onun tarzı bu, görelim bakalım!” Bir sıçrayışta geriliyor, hançerini çıkartıyor, ikinci hamleyi kıl payı kaçırıyor, adam sendeliyor. Kız onu vurabilirdi ama bu kadar güzel bir bedene kıyamayacak. Silahıyla tehdit ederek onu uzak tutmakla yetiniyor. Adam geriliyor, gülerek şöyle diyor: “Ne kız be!” Onun da yanında bir silah var ama kız onu vurmadan bu silahı çekmesi mümkün değil. Gülüyor, çünkü öfkelendi, kız bu öfkeden zevk alıyor, korkuyor ve eğleniyor. İşte burada gafil avlanıyor. Adamın bacağı aniden kalkıp havalanıyor, kız “bir dansçı bacağı,” diye geçiriyor içinden ve adam tüm gücüyle kızın koluna tekmeyi basıyor. Şiddetli bir acı duyuyor kız, aklından “kolum kırıldı,” diye geçirirken hançer elinden kurtuluyor. Düşüyor, adam çoktan üstünde, ama içgüdüsel olarak Polyneikes’in ona öğrettiği biçimde düşüyor, ayakları ve dizleriyle gerilerek deviriyor onu. Kız şöyle dediğini duyuyor adamın: “İyi savunma!”</p>

<p>Şimdi yeniden ayakta ve karşı karşıyalar, ama kız soluk soluğa, silahsız ve kolunu kullanamaz durumdayken, hançer adamın elinde. Yavaş yavaş kızın etrafında dönüyor, “Göreceksin!” diye bağırıyor ve ilkinden de müthiş bir şamar indiriyor. Kız dudaklarının ve ağzının içinin kanadığını hissediyor. Acıdan, utançtan ağlıyor. Artık kendini savunacak hiçbir şeyi yok, adam ise etrafında oynayıp durarak onun ırzına geçmek ya da onu öldürmek için, keyfinin çektiği -çünkü daha seçimini yapmadı- anı bekliyor. Kız, “Bu o, haydut Klios bu,” diye düşünüyor ve sanki babasının onu kurtaracak hali varmış gibi, budalaca, avazı çıktığı kadar bağırıyor: “Baba, yardım et bana!”</p>

<p>Adam birkaç adım geriliyor, iki yanlı kılıcını çıkartıp gülüyor. Kız dönüyor. Oidipus, o zavallı kargı sapı elinde, orada. Haydut o gaddar ve neşeli gülüşüyle gülerek onun etrafında dönüp duruyor ama babası da sopasıyla Thebai usulünde Klios’u kollayarak kendi etrafında dönmeye başlıyor. Kız, “Babamın işi bitik,” diye geçiriyor içinden ve silahsız durumda yapabileceği tek şeyi yapıyor, adamın bacaklarına dalarak onu düşürmeye çalışıyor. Sağ kolunda hâlâ mecal yok, sadece sol bacağını sıkıştırıyor adamın. Adam düşmüyor ama kız olanca gücüyle bacağını ısırıyor, derken o da bir tekmeyle kızı yere savuruyor. Oidipus’un son derece sakin, şöyle diyen sesini işitiyor: “Kımıldama Antigone. Bırak ben halledeyim!”</p>

<p>Haydut beklenmedik sıçramalarla hasmının etrafında dört dönüyor. Her defasında karşısında o kargı sapının dönüşlerini buluyor. “Yoo, kör değilsin sen,” diyor, “körmüş gibi yapıyorsun.” Birçok kez Oidipus’un savunmasını delmeye çalışıyor, Antigone onun gitgide daha çok eğlendiğini ve dişine göre bir rakip bulmaktan pek keyiflendiğini görerek öfkeleniyor. “Thebai savunması, gizli savunma, ha. Göreceğiz bakalım!” Tamamen yere doğru yatıp öne hamle yapıyor. İki canhıraş feryat, Oidipus yaralanmış ama sadece bacağından, tam zamanında geri çekilmiş, savuşturma hamlesi sert bir şekilde haydutun sol koluna isabet etmiş, Polyneikes’in hançerini düşürmüş elinden. Kol sarkıyor, Antigone kolun kırılmış olmasından hem korkuyor hem de umut ediyor bunu. Antigone hançeri kaptı; hâlâ gülse de, adamın Oidipus’un etrafında dönenmekten ve acıdan yorgun düştüğünün farkında. Oidipus gücünü sakınıyor, olduğu yerde dönmeye devam ederek hasmına hareketli bir kale duvarıyla karşı koymakla yetiniyor. Adamın hareketleri ağırlaştı. Antigone’nin ısırdığı ayağı çok ağrıyor. Oidipus öne bir adım, yana bir adım atıyor, rakibi bir gedik açıldığına inanarak saldırıya geçiyor.</p>

<p>Antigone bu hareketi tanıyor, tam istenen anda gelen ve haydutun kılıcını elinden söküp atan o müthiş ters çark hareketini bekliyor, bu arada alttan vurulan ikinci bir darbe haydutun bacaklarına iniveriyor ve onu yere seriyor. Antigone bu karşı konulmaz darbeye hayran kalıyor, Polyneikes’den öğrenmişti bunu, ama asla bu kadar hızlı ve kendinden emin olarak uygulayamamıştı. Haydut afallamış bir halde yerde, Antigone kılıcını kaptı, Oidipus ayağını adamın gırtlağına dayıyor ve sopasını kaldırıyor. Sopayı olanca gücüyle adamın kafasına indirecek ve suratını dağıtacak. Kız haykırıyor: “Baba, öldürme onu!” Oidipus duruyor, yapacağı şeyden şaşırmış gibi bir hali var. Kargı sapını indiriyor, ayağını çekiyor, hasmına doğru eğilip onun doğrulmasına yardım ediyor. Antigone adamın kolunun kırılmadığını ve o kibirli gülüşünün de artık kaybolduğunu görüyor. Olan bitenden şaşkın, afallamış durumda. Başı önde, Oidipus’a bakıyor ve bitkin bir sesle soruyor: “Gerçekten kör müsün sen?” “Evet,” diyor Oidipus.</p>

<p>Adam ona inanamıyor ama Antigone’nin gözlerinden bunun doğru olduğunu anlıyor. “Senin adın ne?” diye soruyor Oidipus. “Klios. Bana buralarda haydut Klios derler.” Oidipus kılıcını uzatıyor ona. “Al şunu ve çek git!”</p>

<p>Klios’un yüzünde bir kez daha şaşkınlık okunuyor. Silahını alıp gidiyor.</p>

<p>Birkaç adım attıktan sonra, dönüp Antigone’ye yaklaşıyor: “Al şu yaprakları ve toprağı, yaraların üstüne koyun. İşte size ekmek, ihtiyacınız olur.”</p>

<p>Bacağına doğru eğiliyor, Antigone’ye bakıyor: “Dişi bir köpek gibi ısırdın beni!” Dudaklarında o alaycı ve zalim gülümseme yeniden beliriyor ve ekliyor: “İyi yaptın.” Sessizce ağaçların arasında kayboluyor.</p>
<p><br/></p>
<p>Oidipus’un yaraları canını acıtıyor, Antigone ise yola koyulamayacak kadar heyecanlı. Babasını Klios’un bent yaptığı açıklığa kadar götürüyor. Dere kenarına yerleşiyorlar, su taşların üzerinden şırıl şırıl akıp gidiyor. Oidipus olanlar yüzünden onu suçlamıyor, Thebai’ye dönmesini de istemez oldu artık. “Madem ki ekmeğimiz var, yiyelim,” diyor. Ekmeği idareli yiyorlar ama bol bol su içebilirler, susuz kalmalarının an meselesi olduğu onca günden sonra bu tatlı bir özgürlük. Kız adamın bentteki suya ayaklarını bacaklarını sokmasına yardım ediyor. İyi geldiğini babasının da bildiği yaprakları ve killi toprağı yaraya bastırıyor. Ona eğrelti otlarından bir döşek hazırlıyor ve yatırıyor. Gülümseyerek teşekkür ediyor adam, ve kız, “Ne kadar yakışıklı,” diye geçiriyor içinden. Haydut Klios’un o zehirli ve uğursuz yakışıklılığı değil, bir zamanlar güleryüzlüyken ciddileşen vakur bir yakışıklılık bu. Cesaretini toplayıp soruyor: “Baba, hiç görmeden nasıl yenebildin onu?” “Bilmiyorum. Her hareketini, atacağı her adımı hissediyordum. Bir an zafere yaklaşmıştım, ama sonra ağırlaştım.” Kız, babasının bundan konuşmaktan pek hoşlanmadığını fark ediyor, ama gene de üsteliyor: “Usta bir savaşçı mı o?” “Evet usta, çok usta ama Thebai usulü gizli savunmadan haberi yok. Üstelik gurur ve kibiri onu bitirdi.”</p>

<p>Aralarında keyifli bir sessizlik oldu, sonra: “Şu Klios senin sandığın kadar yakışıklı mı bari, kızım?” Küçük bir gülüş: “Evet, çok, hem de çok...” İkisi de yattılar. Bu boğucu günün ardından derenin serinliğini hissediyor insan. Hilâl yükselmekte. Antigone kendi kendisine babasının uyup uyumadığını soruyor, alçak bir sesle onun, sanki biraz utanır gibi, şöyle dediğini işitiyor: “Antigone, senin burada olmandan memnunum.” Kızda, kendi ölçüsünde bir zafer duygusuna kapıldığını düşünüyor. Babasının düzenli soluk alıp verişini duyuyor, o derin denizci uykusuna dalıp gitti. Neden mi denizci? Çok uzaklardan annesinin çok eski bir sözü yükseliyor: “Sevgili kızım, babanın her şeyden önce bir denizci olduğunu unutmamalı.” Evet, İokaste böyle derdi ama ben, hiç deniz görmemiş Thebaili kara kızı ben, bunu nasıl anlayabilirim?</p>
<p><br/></p>
<p>Ertesi sabah Oidipus’un yarası hâlâ sancıyor, ama yürüyebileceği konusunda ısrar ediyor. Gene de fazla acele etmiyor. Yemek yedikten sonra, kız yıkanması için yardım etmeyi önerdiğinde, yanıt vermiyor. Sanki bekliyor. Ne bekliyor? Belki de Klios’u; pırıl pırıl silahları ve suratıyla belirdi adam çünkü. Sol kolundaki gerilme ve bacaklarındaki yaralar olmasa, insanın dünün hiç yaşanmadığına inanası gelecek. Mızrağını ve kılıcını Oidipus’un ayakları dibine bırakıyor, diz çöküyor, onun dizlerine kapanıp şöyle diyor: “Beni geri çevirme Oidipus, sana yalvarırım. Ben haydut Klios, işlediğim cinayetlere çok daha canavarca ve dünkü gözlerime çok daha çekici gelen bir cürüm eklemeye kalktım. Bir genç kızın, saf ve yürekli bir prensesin ırzına geçmek, onu dövmek, gözleri görmeyen babasının yanı başında onu aman dilemeye zorlamak. Sonra her ikinizi de öldürerek bedenlerinizi mezarsız, ruhlarınızı şu ormanda gezer vaziyette bırakmak. İşte bunları yapmak istiyordum ben.” “Yapmadın ki,” dedi Oidipus. “Sen bana engel oldun ve bu sabah uyandığımda, bana sanki biri beni çağırıyormuş gibi geldi. Bütün yakınlarım öldü, beni çağıracak hiç kimse yok. İşittiğim senin sesindi.”</p>

<p>Oidipus adamın ellerini ellerine alıyor ve onu kaldırıyor. “Eskiden,” diyor, “bir iktidara sahipken bana yalvaran birini asla geri çevirmedim. Verecek hiçbir şeyimin kalmadığı bugün de geri çevirmem. Olanları unut ve huzur içinde git.” “Nereye gideyim?” “Özgürsün.” “Çalmakta, ırza geçmekte, can almakta mı özgürüm? Babanı öldürüp annenle evlendiğinde özgür müydün sen?”</p>

<p>Oidipus içini çekiyor ve yanıt vermiyor. Devam ediyor Klios: “Bu sabah sen beni çağırdığında, senin benim son talihim olduğunu hissettim.” “Ben seni çağırmadım, ben kimsenin talihi değilim. Kimseyi çağırmıyorum ben.” Antigone alıyor sözü: “Thebai’de beni nasıl çağırdıysan, onu da öyle çağırdın. Yüreğinin içinden hâlâ çağırıyorsun onu, bunun farkında değilsin, çünkü yüreğini tanımıyorsun.”</p>

<p>Oidipus’un dudaklarında acı, buruk bir gülümseme beliriyor: “Öyleyse, bana ne istediğini söyle, bilmeden çağırdığım adam?” “Sizin peşinizden gelmek ve siz ne yaparsanız onu yapmak istiyorum.” “Gözleriyle ve yaptıklarıyla kör birisiyim ben.” “Ben bu köre hizmet edeceğim, onu ve Antigone’yi koruyacağım. Şimdiye kadar sana hep erkekler hizmet etti, kadınlar değil. Ben ne yapacağımı biliyorum, sana, sürgünde ve düşmüş de olsa, bir kralın layık olduğu biçimde bakacağım. Hemen işe koyulabilirim.”</p>

<p>Oidipus karşılık vermiyor. Antigone mutlu ve şöyle diyor: “Haydi başla!” Kız çekiliyor ve Klios Oidipus’u dereye götürüp özene bezene yıkıyor, yarasını siliyor, giysilerini temizliyor ve o birbirine karışmış heybetli saçına sakalına çeki düzen veriyor.</p>

<p>Klios bir gün daha dere kenarında kalmayı öneriyor. Antigone yiyeceğin bittiğini ileri sürerek karşı çıkıyor, ama Klios orman kenarında avladığı iki kekliği getirip önüne koyuyor kızın. Taş ve toprakla küçük bir ocak yapıyor. Yemeğe oturuyorlar, keklikler pek iri değil ama lezzetli, kalan ekmeğini de getiriyor Klios. Oidipus gözlemde bulunuyor: “Yetenekli bir adamsın sen.” Yanıt veriyor beriki: “Felaketten önce babam hayvan yetiştirirdi, çiftçiydi. İyi de avcıydı. Bizim dağlarda her şeyi bilmek zorundadır insan.” Antigone, Klios’un çelik gibi sert ve çoğu zaman asık yüzünden de okunan bir felaket yaşamış olduğunu anlıyor, ama bu felaketin ne olduğunu sormaya cesaret edemiyor.</p>

<p>Akşam, Klios Oidipus’un eğrelti otlarından yatağını düzeltiyor ve hemen yanına da, en küçük bir seslenişi bile duyacak şekilde, kendine bir yatak yapıyor. Kız içinse biraz daha ilerde yaprak ve dallardan onu koruyup saklayacak bir çatı çatıyor. Antigone gece karmakarışık rüyasında Klios’u görüyor ve sabah onu ocaktaki çalı çırpıyı tutuştururken görünce hiç şaşırmıyor.</p>

<p>Klios Oidipus’a ve kendine çeki düzen veriyor, birtakım otlarla hazırladığı çorbayı andırır bulamacın içine kalan ekmek parçalarını atıyor. “Artık gitmeliyiz,” diyor Antigone’ye, “yiyeceğimiz kalmadı, senin dilenmen gerekecek.” “Bana yardım edecek misin?” “Hayır, insanlar beni görürlerse korkuya kapılırlar.” “Ben seninle geleceğim,” diyor Oidipus. “Seni tanırlarsa, taşlanırsınız,” diyor Klios.</p>

<p>Yola çıkıyorlar, Antigone Klios’un önden gideceğini umuyor. Böyle olmuyor. Kız babasına yardım etmek, onun koluna girmek istiyor, Oidipus şiddetle silkiniyor. “Tek başıma yürümeliyim,” diyor. Aksak ve telaşlı adımlarıyla yeniden yola koyuluyor, en iyisi ona hiç bakmamak, çünkü bu gidiş insanı üzüyor. Onun en önde gitmesine ses çıkartmıyor Antigone, Klios’un yanına geleceğini düşünüyor, ama o geride kaldı. Yol kıvrılıyor, uzaklardan bir arabanın gürültüsü geliyor. Oidipus yoldan ayrılıp çalılıkların arkasına saklanıyor, Klios da aynı şeyi yaptı. Arabayı iki genç adam çekiyor, geriden gelen bir kadın da onları izliyor. Arabanın üstünde birkaç buğday çuvalı var.</p>

<p>Antigone yolda dimdik duruyor: “Gözleri görmez bir babam var,” diyor, “bize birkaç buğday tanesi verin.” Kıza bir şey vermeye kararlı bir halleri yok, kuşkusuz analarının kararını bekliyorlar, ama sanki o orada değilmişçesine, gülerek birbirlerine kıza neler yapmak istediklerini anlatıyorlar. Kadın oğullarının yanına geliyor ve şöyle diyor: “Bu oğlanlara kulak asma. Bu yıl tarlalardan hemen hiçbir şey alamadık, sen de görüyorsun işte. Gene kuraklık vardı. Bir çuval açın bakalım, ona üç avuç dolusu buğday verin. Fazlası elimizden gelmez. Bunları neyle öğüteceksin kızım?” “Taşla.” “Çok yassı taşlar seç ve uzun uzun ez. Biz bu sene bu yüzden çok zahmet çektik.” Antigone Thebai dualarından biriyle onları kutsuyor. İki oğlan güle oynaya yola koyuldular, karalara bürünmüş sıska anaları peşlerinden gidiyor.</p>

<p>Akşam Antigone yassı taşlar buluyor ve büyük bir sabırla verilen buğday tanelerini öğütmeye koyuluyor. İçine birkaç tutam ot attığı sade suya tirit bir çorba pişirirken, Klios da hemencecik iki kulübe kuruveriyor.</p>

<p>Gece bir fırtına patlak veriyor. Antigone düşünde Thebai sarayının avlu ve damlarına yağmur yağdığını görüyor. Kendisi daha küçük. İsmene’yle Antigone’nin dadıları Anais yatak uçlarına oturmuş, kenti yıldırımdan koruduğuna inanılan dualar okuyor. Uyanıyor, kendini dallardan yapılma kulübesinde buluyor, güvenlikte, babasıyla Klios’un da öyle olmasını umuyor. Gidip bakmak isterdi ama gökgürültüsü, yağmur, karanlık korkutuyor onu. Düşünüyor: “Burada kalabilirim, onlar büyük, bense daha çok küçüğüm. On dört yaş nedir ki.” Kollarıyla yüzünü örtüyor, yeniden uykuya dalıyor.</p>

<p>Sabahleyin kulübesinden çıktığında, Klios ateşin karşısında meşgul, neredeyse çırılçıplak, babası da öyle. Fırtınanın ardından, su birikintileriyle kaplı topraktan dumanlar tütüyor ama güneş yeniden açmış. Antigone, erkeklerin giysilerini kulübesinin üstüne serdiklerini görüyor.</p>

<p>Yola düzülüyorlar. Yiyecek hiçbir şeyleri kalmamış. Akşamüstü, bir köyün yakınına varıyorlar. Antigone gidip tek başına dilenmek niyetinde, ama Oidipus da onunla gelmeye kararlı ve kız onun yüzünden korkuyor. Köy yoksul, Antigone şöyle diyen sesler işitiyor: “Gene mi dilenciler!” Her kapının önünde dikilip kendisi ve gözleri görmeyen babası için yardım dileniyor. Babası kızının arkasında duruyor ve ağzını açmıyor. Birçok kapı yüzlerine kapanıyor, pek çoğu ise hiç açılmıyor. Bir kadın ona bir parça ekmek, başka iki kadınsa sebzeler veriyor. Biraz umutlanıyor kız. Başka bir kapıda duruyor, bir kadın, “Geliyorum,” derken, bir erkek sesi sözünü kesiyor: “Hayır, bu dilenciler de fazla oldu. Çalışmaktan daha kolay bu iş.” Kadın kapının üstündeki açıklıkta beliriyor. İyi birine benziyor, gizlice bir parça ekmek sıkıştırırken eline, kocasının duyacağı biçimde şöyle diyor: “Veremem, git zenginlerden iste.” Soruyor Antigone: “Zenginler nerede?” Adam beliriyor, ablakça bir yüzü var ama kötü değil, yanıt veriyor kıza: “Burada değil kızım, belki onca zaman çalıştığım o ünlü surların ardında, Thebai’de.” Ve karısına dönüyor: “Bir şeyler ver şunlara, bu körü diz çökmüş görmek içimi fena ediyor.” Antigone arkasına bakıyor, babası diz çökmüş dua okuyor. Bir adam çıkıyor ortaya, Thebai’de askermiş, Oidipus’u tanıyor, ötekilere şöyle diyor: “Eski tiran bu, babasını öldüren, surları yükselten.” Ve Oidipus’a dönüyor: “Defol, üstümüze bela getireceksin.” Önüne bir parça toprak atıyor, ona kötülük etmek istemediği belli. Oidipus hâlâ dizleri üstünde, Antigone onu sürüklemeye çalışıyor. Başka adamlar geliyor, onlar da arınmak için toprak atıyorlar ama ona gelmemesine dikkat ediyorlar. Bağırıp çağırıyorlar, kadınlar da katılıyor onlara: “Defolun, defolun!” Daha genç bir oğlan tezek fırlatıyor, tezeği Oidipus’un suratına isabet ettiriyor ve gülüyor.</p>

<p>Oidipus bir fırlayışta doğruluyor. Upuzun boyuyla, o hâlâ bir kral. Herkes donakalıyor, şaşkın. Haykırıyor Oidipus: “Acımasız insanlar, bir köre ve dilenciye açılmayan kapılar, sizleri lanetliyorum. Başıma gelen belalar dönüp sizleri bulsun.” Korku bürüyor herkesi, sonra da öfke, yerden topladıkları taşları onlara fırlatmaya başlıyorlar. Antigone’ye bir taş geldi, kanıyor, çığlık atarak babasının elini yakalıyor kız. Onunla birlikte bir saman yığınına doğru kaçıyor, yığının arkasında Klios beliriyor. Saldırganlar peşlerinde, onlara taş ve pislik atıyorlar. En yakındakiler hedefini korkunç bir şaşmazlıkla bulan bir taş yağmuruyla durduruluyor. Antigone bundan yararlanarak Klios’un kendisine kaç diye bağırdığı saman yığınının arkasına koşup saklanmaya çalışıyor. Çok geçmeden o da geliyor yanlarına, Oidipus’un öteki elinden tutuyor, ve hızla koşmaya başlıyorlar. Artık peşlerinde birkaç kişiden başka kimse kalmadı. Klios karşılarına dikiliyor. Onun silahlı olduğunu görünce duruyorlar, aralarında konuşup gerisin geri köylerinin yolunu tutuyorlar. Klios Antigone ile Oidipus’un yanına geliyor: “Yaba ve sopa bulmaya gittiler. Geri döneceklerdir, hemen gidelim, olabildiğince uzağa.” Kılavuzluk onda, Oidipus’un ellerinden tutuyorlar, yorgun olmalarına karşın acele ediyorlar. Klios sık sık arkaya bakıyor ama peşlerinde hiç kimseyi göremiyor. Ta gece yarısı, bitkin bir durumda bir dere kenarına varıyorlar. Antigone heybesinde ne kaldıysa çıkartıyor, birkaç parça ekmek ve ateş yerlerini belli etmesin diye pişirmeden çiğ çiğ yedikleri sebzeler. Yerlerken Antigone Oidipus’a soruyor:</p>

<p>“Seni tanıyan adam, sen sanki kötü bir şey yapmışsın gibi, Thebai’nin surlarını yükselttiğini söyledi. İokaste ise bunun senin en yüce onurun olduğunu söylerdi.” “Öyle sanıyordum.” “Kim ödemişti bunları?” diye sordu Antigone. Yanıt vermedi Oidipus.</p>

<p>Klios güldü: “Her yerde olduğu gibi, Thebai’nin surlarını örenler de ödeyenler de yoksullar, bu surların koruduklarıysa zenginler.”</p>

<p>Antigone sarsılıyor: “Bu doğru mu?” “Doğru. Thebai’yi düşünüyordum ben. Köylüleri değil.” Klios’un o gaddarca kahkahası yeniden çınlatıyor ortalığı: “Surlar tamamlanınca, zenginler seni Thebai’den kovaladılar ve kızın köylülerden yiyecek dilenmek zorunda.”</p>

<p>Antigone susturuyor onu, Oidipus’un ne kadar acı çektiğini görüyor. Babasına bundan böyle tek başına dilenip dilenemeyeceğini soruyor. Evet diyor Oidipus, sadece kör değil meczup da olduğunu söylüyor. “Şahane bir delilik bu,” diyor Klios, “gerçek bir Thebai tiranının deliliği, köylüler üçümüzü de öldürebilirlerdi.”</p>
<p><br/></p>
<p>Gece kısa. Oidipus ve Klios sırayla nöbet tuttular. Takip edildiyseler bile, arayı epeyce açtılar. Bu mesafeyi korumak için, kalan azıcık ekmeği paylaştıktan sonra, erkenden yola çıkıyorlar. Oidipus en önde, her zamanki gibi kafasının dikine bir yol tutturmuş. Klios bunun belki de peşlerindekileri şaşırtmanın en iyi yolu olduğunu, ama bu yolun kendilerini gitgide daha çorak topraklara götürdüğünü düşünüyor. Görünürde sadece keçi ve koyun sürüleriyle, yanlarına yaklaştıklarında kaçan yabani görünüşlü çobanlar var.</p>

<p>Üçünün de karnı aç, dün olup bitenler ve yetersiz bir uyku yüzünden bitkin durumdalar. Oidipus baş dönmesiyle ve içten içe bir düşme arzusuyla boğuşa boğuşa, çok yavaş yürüyor. Diğer ikisinin varlığını unutmuş, hiç durmaksızın önden yürümekte inat ediyor. Öğlene doğru sıcaklık dayanılmaz hale geliyor. Klios ne olursa olsun dinlenecek gölgeli bir yer bulmak gerektiğini düşünüyor, çünkü babasını izlemekte çok zorlanıyor Antigone. Kızın etrafını bulanık bir sis sarmış, yüzünden ve sırtından buz gibi ter boşanıyor. Bir taşa çarpıp tökezliyor, bacaklarının artık kendisini taşımadığını hissediyor, inleyerek iki büklüm oluyor ve ölü gibi yere yığılıyor.</p>

<p>İki adam kızın üstüne eğiliyorlar: “Kızın yorgunluk ve açlıktan ölüyor. Bu çölde ne yapacaksın?” Oidipus yanıt vermiyor, asasını Klios’a uzatarak Antigone’yi kucaklayıp kaldırıyor. Az önce uzağından geçtiği küçük bir tepedeki ulu bir meşe ağacına doğru yöneliyor. Sanki baş dönmesi geçmiş; hiç duraksamadan ağaca doğru gidiyor. Antigone’yi gölgenin en koyu olduğu tarafa yatırıyor. Klios tulumu getiriyor, Oidipus kızın ağzına yavaş yavaş su döküyor, yüzünü ve ellerini ıslatıyor. Ateşi var. Sandaletlerini çıkartıp ayaklarını, bacaklarını ovuyor. Kız birçok kez uzun uzun iç çekiyor, Klios tekrar su veriyor ona. Oidipus şöyle diyor: “Kendine gelecek, yorgunluktandır, sıcaktan, heyecandandır. Bir şeyler yemeli, yiyecek bir şeyimiz kalmadı mı?” “Kalmadı.” “En yakındaki sürüye git. Çobandan bir kuzu, süt, ekmek iste, karşılığında da İokaste’nin bana verdiği şu kolyeyi ver.” “Ya reddederse?” “O zaman bize ne lazımsa zorla al ama onu öldürme. Gitmeden su iç.” Klios bu sert sesten, bu otoriter ve kesin tondan etkilenmiş ama öfkesi geçmemiş. “Eğer zora başvurursam, Oidipus, bir alay çobanın buraya akın etmesine ve senin eski uyruklarının bütün bağlılıklarıyla yeniden peşimize düşmelerine hazır ol.” Oidipus yanıt vermiyor, bir an bekliyor ve şöyle diyor: “Arkadaş, kızımın bir şeyler yemesi gerek. Sonra, gerekirse, birlikte dövüşürüz.” Klios yürürken Oidipus’un dediklerini düşünüyor. Artık yalnız değil, herkese karşı bir başına değil. Ona güvenen ve aynı zamanda, kurtarılması gereken şu korkusuz kızın babası da olan bir dostu var artık..</p>

<p>Antigone uyuyor ve soluk alıp verişi önceye göre daha sakin. Oidipus ateş yakmak için el yordamıyla odun topluyor. Düşüncelerini Antigone ile Klios’ta yoğunlaştırmış. Elinden bir şey gelmese de onlara destek oluyor, kızına uykusunda, Klios’a ise yaptıklarında. Sırtını ağacın gövdesine yaslayıp oturuyor ve Antigone sıkıntılı bir düşün ardından, yanı başında onu görüyor. Gülümsüyor Oidipus, kız bu gülümseyişin kim ve ne için olduğunu asla bilemeyecek, ama bunun hiç önemi yok, çünkü bu gülümseme sayesinde içi rahat, yeniden uykuya dalıyor.</p>
<p><br/></p>
<p>Oidipus Klios’un dönüşünü işitmedi ama birden onun orada olduğunu hissediyor. Parçalanmış bir kuzu, buğday unundan gevrekler ve bir tulum dolusu keçi sütü getiriyor. Çoban önerilen değiş tokuşu reddetmiş. Klios köpeği tepelemek, adamı etkisiz hale getirmek ve yiyecekleri almak için zora başvurmak zorunda kalmış. Çoban yaralı değilmiş, kolyeyi ona bırakmış ama kabilesinin şiddetli tepkisine hazırlıklı olmak gerekirmiş. Klios ateşi yakıyor, kızarmış et kokusuyla uyanıyor Antigone. Yeniden süte kavuşmak sevince boğuyor onu. Süt içiyor, bir parça bir şeyler yiyor ve yeniden uykuya dalıyor.</p>
<p>Ertesi gün, Antigone Oidipus’un ellerini ellerine alıyor: “Dün, sen beni yarı baygın taşırken, şöyle düşünüyordum: Thebai’de beni böyle taşıyacak hiç kimse yok. Mutluydum ve bu sabah daha da mutluyum.” Ateşi düşmüş, karnı aç ama henüz kalkamayacak kadar güçsüz. Bir şeyler yiyor, Klios’u orada göremeyince korkuya kapılıyor. Bizi terk etmiş olmasın? Sadece ırmağa su almaya gitmiş, epey uzak bir yol. Klios geri döndü, kız onu yeniden görmekten hoşnut, öyle hoşnut ki bunu ona söylemek istiyor, neyse ki cesareti yok. Erkek kardeşlerine yaptığı gibi hafifçe yüzünü buruşturarak gülümsüyor ona. O da ona tıpkı onlar gibi karşılık veriyor.</p>
<p>Gün ortasında, yanlarında kocaman kara köpeklerle on çoban çıka geliyor. Antigone’nin altında yattığı ağacın çevresine diziliyorlar. Oidipus ve Klios onları ayakta bekliyor. Klios’un mızrağını ve kılıcını görünecek biçimde ağacın dibine bırakmışlar, ama silahları ellerine almıyorlar.</p>
<p>Oidipus alıyor sözü: “Bizimle konuşmak istiyorsanız, oturalım.” Hepsi birden, büyük bir ciddiyetle bulundukları yere çöküyorlar. İri köpekler de yanlarına uzanıyor. Sessizlikleri düşmanca değil; konuşmaya pek alışkın olmayan, bunu yaptıklarında da yaşamlarının bir kuralı olan sakınım ve sadelikten ayrılmayan insanların sessizliği bu.</p>
<p>İçlerinden biri söze giriyor: “Ben Selenos, tüm sınır boylarından, denize kadar uzanan tüm çoban kabilelere bağlı olan bu çobanlar kabilesinin başkanıyım. Kızının hasta olduğunu ve yokluk içinde olduğunuzu biliyoruz. Arkadaşın dün bizden birine saldırmış, açlıktan yapmış bunu. Bunun karşılığında, çoban bizden alınanın bin katı değerinde bir kolye almış. Biz adil olmayan bu alışverişi kabul etmiyoruz ve kolyenizi size geri veriyoruz. Şimdi dinle ve karar ver. Bir sürüye sürekli bir kurt dadanmışsa, biz ya sürünün ölmesi gerektiğini düşünürüz ya da kurdun. Kabilemiz ve bu ülkedeki tüm çoban ve köylüler, kurttan da tehlikeli bir adam tarafından sürekli saldırıya uğruyorlar. Menes denen bu adam emeğimizin ürününü elimizden alıyor ve biz Klios’un, senin yoldaşının bizi bundan kurtarabileceğini düşünüyoruz.” “Bu adam size ne yaptı?” “Para yedirdiği Thebaili askerlerle anlaşarak, hüküm sürdüğü Goria kasabasının dışındaki pazarlarda satış yapmamızı yasakladı. Bu pazarda kimse onun dediğinin dışına çıkmaya cesaret edemez, çünkü kardeşi kent garnizonunun komutanı, amcası da mahkeme başkanı. Tek alıcı o, herkesi zarara uğratarak fiyatları o belirliyor, bizden yok pahasına aldığını çok yüksek fiyatla başka yere, en çok da Thebai’ye satıyor.” “Klios’un onu öldürmesini mi istiyorsun?” Selenos evet diye yanıtlıyor, ötekiler de başlarıyla destekliyorlar. “O gidecek, başkası gelecek,” diye yeniden söz alıyor Oidipus. “Bu kolay olmayacak, hem ne olursa olsun, öcümüz alınmış olacak!” Bunu öyle içe işleyen, azgın bir nefret tonuyla söylüyor ki, uzun bir sessizlik oluyor. Oidipus’un yanında kıpırdamadan yatan Antigone usulcacık kulağına fısıldıyor onun: “Baba, Klios’un ben hastayım diye birisini öldürmesinden hoşlanmıyorum.” Çobanların karşısında kılı kıpırdamadan duran Klios işitiyor bunu ve haftalarca süren uzun bir kuraklıktan sonra düşen ilk yağmur damlalarının tadını düşünüyor.</p>

<p>“Size yanıt vermeden önce,” diyor Oidipus, “Klios’a sormalıyım. Menes’in hırsızlıklarına bir son vermek için belki de cinayetten daha iyi bir yol vardır. Bunu konuşmak için size yarın gene gelmenizi öneriyorum.” Selenos ayağa kalkıyor, öteki çobanlar onu izliyor: “Başka yolları reddetmiyoruz, ama senin bulabileceğinden kuşkuluyuz. Şimdi, sen, kızın ve yoldaşın olan korkunç haydut, Menes’in işini bitirmekte kararlı olduğumuzu biliyorsunuz. Bu sırrımızın yayılmasına izin veremeyiz. Yarın değil ama bu akşam geri geleceğiz. Bir yere ayrılmayın, kalabalığız ve etrafınız kuşatılmış durumda. Bizi Menes’ten kurtaramazsanız, her üçünüzü de öldürmek zorunda kalacağız.”</p>

<p>Oidipus ayakta, onun karşısında upuzun boyuyla duruyor: “Bana öyle geliyor ki, sen bize bir anlaşma öneriyorsun: Ya Menes’in ölümü ya bizimki. Ya biz seni ondan kurtarırsak, sen bizim için ne yapacaksın?” “Thebai’den doğu denizine kadar bütün çoban kabileleri sizi kardeş bilecek. Bizler yoksuluz ama kalabalığız.”</p>

<p>“Menes alışveriş ettiği kişilere,” diye soruyor Oidipus, “mührünü taşıyan bir tablet veriyor mu?” “Bize vermiyor elbette,” diyor yaşlı bir çoban, “ama ben onun bizden satın aldığı hayvanları Thebai’ye götürürken, kentteki büyük tacirlere mührünü taşıyan bir tablet veriyor, ben de bu tableti alıcıya mühürlettikten sonra ona geri getiriyorum.”</p>

<p>Çobanlar gitti. Oidipus Antigone’ye soruyor: “Sana bir bir söylense, kendi mührüyle onaylaması için, Menes’in suçlarını Fenike yazısıyla yazabilir miydin?” “Evet. Çare bu mu?”</p>

<p>“İşte bu,” diyor Klios. “Artık iş Menes’i buraya getirtmeye ve çobanlara bu planı kabul ettirmeye kaldı. Kolay olmayacak.”</p>

<p>Gün batınımda çobanlar geri geliyor, bu kez on değil otuz kişiler, her birinin peşinde Yüksek Tepelerde yaşayan, havlamadan sessizce sahiplerinin düşmanlarına saldıran o korkunç kara köpekler var. Oidipus çobanlara, Menes’in öldürülmesi halinde askerlerin ülkeye üşüşeceğini ve intikamlarının çok acı olacağını anlatıyor. Menes suçlarını yazılı olarak kabule zorlanırsa, bundan kaçınılabilir. Onun mührünü taşıyan tabletler, Selenos’un seçeceği bir yerde saklanacak. Bunlar Menes’e ve suç ortaklarına karşı onların güçlerini alaşacağı edecek sürekli bir tehdit oluşturacak.</p>

<p>“Onu buraya nasıl getireceksiniz?” “Ona İokaste’nin bana verdiği kolyeyi çok ucuz fiyatla önererek. Kreon’un ya da oğullarımın kolyeyi ondan satın almak için hiçbir şeyden kaçınmayacaklarını bilir.” “Onu buraya kim getirecek?” “Ben,” diyor Antigone, “benden korkmaz.”</p>

<p>Çobanlar aralarında konuşuyorlar ve kabul etmeye karar veriyorlar. “Ne zaman gidiyorsunuz?” diye soruyor Selenos. “Üç gün içinde, Antigone iyileşince.” “Pekâlâ, size yiyecek ve su getireceğiz. Oidipus, sen çoğu zaman aldatılan ama dürüst olmaya çalışan bir tirandın. Bizi Menes’ten kurtarman için sana güveniyoruz.” “Tablet ve bir kama bulun. Aranızda bir mahkeme kurun, onu yargılamamız gerekir.”</p>
<p><br/></p>
<p>Üç gün sonra, Antigone peşinde genç bir çobanla Goria meydanında Menes’e yaklaşıyor. Açgözlü birine benzemiyor, daha çok sarayda gördüklerine benzeyen, yiyip içmekten bir parça tombullaşıp semirmiş, yüksek tabakadan biri gibi. Kuşkulu işleri kendisi üstlenmiyor, bunun için emrinde adamları var. Ama kız adını söyleyip, kendisinin Oidipus’un kızı, Kreon’un da yeğeni olduğunu anlatınca siyasal uzantıları olabilecek çok önemli bir işle karşı karşıya olduğunu o saat kavrıyor. Bu sırık gibi sıska kız, kirli ve yamalı giysisine karşın, bir saraylının havasına ve diline sahip. Gösterdiği kolye parçası altından ve çok değerli elmaslardan yapılmış. Genç kız laf arasında ona, fiyat konusunda babasıyla anlaşabileceklerini, yani babasının sıkıntı içinde olduğunu belirtiyor. Menes Oidipus’a kralken bir kez rastlamış, zaferleri kutlanıyormuş ama ondan önce de Thebai ordusu en iyi orduymuş, başarılarından elde edebileceklerinin hepsini alamamış Oidipus. Her şeye tepeden ve uzaktan baktığı için yakındaki şeyleri göremeyen bir adam. Sonunda kendi gözlerini oymak ve tahttan indirilmeye boyun eğmek. Oysa kayınbiraderi serçe parmağını bile oynatmadan iktidarda.</p>

<p>Katırıyla genç kızı taşıyan katırı izliyor, yol genişleyince kızın yanına geliyor ve ağzından laf almaya çalışıyor, ama kızdan evet-hayırdan başka yanıt çıkmıyor. Bu saraylı kızın utangaç mı, yoksa kurnaz mı olduğunu çıkarmak olanaksız. Kıza babasının satışın neden bağıtlanmasını ve mührünü taşımasını istediğini sorduğunda, kız bunun nedeninin alıcıyı Eteokles ve Polyneikes’le çıkabilecek sorunlardan kurtarmak olduğunu söylüyor.</p>

<p>Bölge gitgide vahşileşiyor, hiçbir yerleşime rastlanmıyor artık. Menes kıza babasının nerede kaldığını soruyor. Kız onun evsiz barksız olduğunu, şimdilik bir meşenin altında kaldıklarını söylüyor. “Neden Goria’ya gelmedi, bir evi olabilirdi.” “Babam kovuldu, üstünde lanetler var. Onu gördükten sonra arınmanız gerekecek.” Menes bu koşullar altında fiyatı bir hayli düşürtebileceğini düşünüyor. “Thebai’ye dönmeyi istiyor mu?” “Belki, eğer onu geri çağırırlarsa.” Menes bu işte bir pazarlık kokusu olduğunu ve Oidipus’un kendisini kolye için olduğu kadar bunun için de getirttiğini düşünüyor.</p>

<p>Tepesinde ulu bir meşenin göründüğü alçak bir tepenin eteğine varıyorlar. Genç kız katırdan iniyor, Menes de onu izliyor ve muhafızına gözlerini hayvanlardan ayırmamasını söylüyor. Yoldaki parlak güneşten sonra, ağacın koyu gölgesi gözlerini alıyor. Genç bir adam gülümseyerek karşılıyor onu. Oidipus meşenin altında beklemekte. Menes onun bu kadar uzun boylu olduğunu hiç hatırlamıyor. Zayıflamış, yüzünde çizgiler oluşmuş. O gür ve vahşi saçları hep vardı, ama şimdi alnının altında, gözlerini örten siyah bir bağ var. Menes kralın son derece berrak bakışlarını anımsıyor ve adeta kendisine bakan bu kapkara ve beklenmedik derinlik karşısında allak bullak oluyor. Bugünkü yoksulluğu ilk bakışta göze çarpsa da, Oidipus her zaman için bir kralın görkemine ve inceliğine sahip.</p>

<p>Selamlaşıyorlar ve birkaç giriş konuşmasından sonra Menes kolyenin fiyatının çok yüksek olduğunu söylüyor. Oidipus hayır diyor. Bu kestirme yanıt ve bunu izleyen sessizlik Menes’i afallatıyor. Bakışı olmayan bu Oidipus’un daha ürkütücü olduğu ve eskisinden çok daha iyi gördüğü duygusuna kapılıyor. İstenen fiyatın dörtte üçünü öne sürüyor, onun gözünde bu kaçınılmaz bir pazarlığın başlangıcı. Yüzünde bir tür gülümseme beliren Oidipus şöyle diyor: “Yani sen şunları soyduğun gibi, beni de soymak mı istiyorsun?” Menes dönüyor, ağacın etrafında, yanlarında köpekleriyle on beş kadar çoban sıralanmış. Muhafızını çağıracak oluyor, kendisini karşılayan delikanlı tedirgin edici bir gülüşle, sırtına sımsıkı bağlanmış muhafızla dörtnala giden katırı gösteriyor.</p>

<p>Her şey çok çabuk olup bitiyor. Üç çoban mahkeme heyetini oluşturuyor, sırasıyla diğer çobanları tanık olarak çağırıyorlar. İfade veren herkes onu bizzat kendisine ya da devlete karşı işlemiş olduğu bir suç ya da bir hırsızlıkla suçluyor. Menes suskun, Oidipus’un nasıl bir oyun oynadığını anlayamıyor. Kendini hâlâ kral mı sanıyor bu? Mahkeme kararını veriyor: ölüm. Bu içler acısı maskaralık da ne demek oluyor? Onlar birliklere kumanda eden kardeşinin ve yargıç olan amcasının yolculuğunun nedenini -sorularına karşı Menes’in verdiği tek yanıt buydu- ve akşam evine dönmemesi halinde asker göndereceklerini pekâlâ da biliyorlar. Çobanlar onu öldürmeye ya da ona herhangi bir zarar vermeye kalkışırlarsa, askerler büyük bir kıyıma girişecek ve sürülere el koyacak. Gelip onu bulan Oidipus’un kızı işleyecekleri cinayetlerin suç ortağı olarak kabul edilecek.</p>

<p>Selenos’un sesi yükseliyor: “Tehditler bize vız gelir, biz senden kurtulmak için her şeye katlanmaya hazırız. Ölümden kurtulman için bir çaren var, tek bir çaren, o da cinayetlerini ve hırsızlıklarını kabul etmen. Bunlar tabletlere geçirilecek, sen de mührünle bunları tasdik edeceksin.”</p>

<p>Menes reddediyor. “O zaman iş bize düştü Klios,” diyor Selenos. Güzel yüzlü delikanlı bir çobanla birlikte içi su dolu bir tekne getiriyor. Şuydu buydu demeden Menes’in kafasını suya daldırıyor. Adamın boğulacağını hissedince bastırmaya biraz ara veriyor, ama bu kez de Selenos’un ense köküne dayadığı bıçağın keskin ucunu hissediyor Menes. Başını kaldırdıkça bıçak daha çok saplanıyor. Başını eğse boğulacak. Selenos ona bir kez, iki kez soluk alacak zaman veriyor. Üçüncüsünde, Klios Menes bayılıncaya kadar bastırıyor, bastırıyor.</p>

<p>Kendine geldiğinde, Menes yenilmiş durumda ve her şeyi itiraf etmeye hazır. Antigone tabletler ve kamasıyla geliyor. Selenos Menes’i en büyük hırsızlıklarını ve kiralık katillerine işlettiği cinayetleri ona anlatmaya zorluyor. Antigone yetişemiyor yazmaya, Selenos’un bıçağı hâlâ Menes’in ensesinde, anlatmaya ara verdiğinde ya da duraksadığında silahın ucu etine gömülüyor.</p>

<p>Oidipus ve Selenos anlattıklarının yeterli olduğu görüşünde birleşince, Antigone Menes’in itiraflarından çıkardığı özeti okuyor. Babası ona şunu da ekletiyor: “Ben, Menes, burada belirtilen tüm suçları kabul ediyorum. Buna dayanarak mührümü ve sağ elimin işaret parmağını buraya basıyorum.” Bağıt anında Menes duraksıyor, ama çobanların ağzından “Bas şunu!” emri bir nefret çığlığı halinde yükseliyor ve bıçağın ucu yeniden etine gömülüyor. Dehşet içinde, direnmekten vazgeçerek tablete mührünü ve parmağını basıyor.</p>

<p>Şimdilik her şeyi elinde tuttuğu Goria’da işe yaramayacak, ama Thebai’de onu anında suçlu duruma düşürebilecek iki tablete bakıyor şaşkınlıkla. Üç çoban, tabletleri, Menes için sürekli bir tehdit olarak kalacakları bilinmeyen bir yere götürmeye hazırlanıyor. Çoban ve köylüler üstündeki gücü, pazardaki satın alma tekeli ve bunların sağladığı fahiş kâr yerle bir edildi. Boyun eğip kabullenmek zorunda, ama sonuçta bu sahip olduklarının sadece küçük bir parçası. Klios ile Selenos onu boğulma ile bıçağın ucu arasında tehdit ederlerken, ölümün yaklaştığına inanmıştı. Şimdiyse bir çeşit mutluluk hissediyor. Biraz şarap yok mu acaba? Bir çoban bir tulum uzatıyor, şarap bir hayli yavan ama yarısını mideye indiriyor. Toparlanıyor, biraz sarhoş. Yaşıyor, sınırın her iki yakasında da zengin, şu zavallı insanların akıllarının alamayacağı denli zengin biri o. Daha içiyor, tulumu boşaltıyor, tüm güveni geri geliyor, bu güvenle birlikte de başka kötülüklerini anlatmak gibi tuhaf bir gereksinim, oradakilerin hiç bilmedikleri ve ağzından almaya çalışmadıkları kötülükler. Tutamadığı kocaman kahkahalar arasında, yaptığı ne kadar rezillik -en eskileri, en berbatları, ne pahasına olursa olsun yoksulluktan kurtulmayı kafasına koyduğu gençlik yıllarına ait olanlar- varsa, gümbür gümbür birbiri ardınca ortaya dökülüyor. Bu öykülerde açgözlülüğü, zayıflara karşı yaptığı düzenbazlıkları kadar, ona göz yuman ve çoğu zaman kendileri de onun kurbanı olan mevki sahibi insanların kendini beğenmişliğini, beceriksizliğini de sergilemekte.</p>

<p>Şaşkınlıkla bu sahneye tanık olan ve başlangıçta hiçbir şey anlamayan Antigone, orada bozulan oyunun, Thebai’de gördüğü ve onurlu dış görünüşü altında anlamını çözemediği oyunun daha sivri, daha edepsiz bir biçimi olduğunu kavrıyor birden. Bir anda, bu uğursuz iktidar oyununun korkunç tuhaflığını ve bugün olduğu gibi, oyunu kazananın ötekiler, çobanlar olması durumunda insanı ne kadar rahatlattığını ve keyifli hale geldiğini anlıyor. Berrak bir kahkaha yükseliyor, zafer gülüşü bu, çünkü o bir tablete çiziktirdiği birkaç işaretle bu canavarlardan birini alt etti ve o cinayetlerini anlatıp dururken ne kadar eğlense de, sonuçta kendi bozgununa gülen bir mağlup. Kız o kadar keyifle gülüyor ki, Oidipus da gülüyor, çobanlar da kendilerini ezen ve şu körle sıska kızın yardımlarıyla zehrini akıtmayı başardıkları bu yılanın insanı şaşkına çeviren rezilliklerine gülmeye koyuluyorlar. Sarhoşluğu giderek artan Menes bu gülüp eğlenmeyle her şeyin yoluna girdiğine inanacak neredeyse, ama hiç gülmeyen biri var.</p>

<p>Klios birden adamın yakasına yapışıyor, onu tekme tokat bayırdan aşağı indiriyor, demirden bir elle dörtnala salıverdiği katırının üstüne oturtuyor. Ötekilerin yanına dönüp çöküyor yere, karanlık bir gülümsemeyle onlara bakıyor ve şöyle diyor: “Keyfimizde bir onun kanı eksik.”</p>

<p>Çobanlar kalkıyorlar, birçoğunun ona hak verdiği anlaşılıyor, Antigone’nin ayakları dibine küçük sadakalar bırakıyorlar ve sessizce çıkıp gidiyorlar.</p>
<p><br/></p>
<p>Ertesi gün, Antigone uyandığında, Klios ırmaktan doldurduğu tulumlarla geri dönüyor. Güle oynaya, bağıra çağıra ona koşuyor kız: “Yemek yiyeceğiz, buradan gideceğiz.” Klios şaşkın, soruyor: “Hemen gitmeyi isteyen Oidipus mu?” “Hayır, benim, burada kalmaktan, hasta olmaktan, şu ihtiyar Menes’in mide bulandırıcı öykülerini dinlemekten ve senin onun o iğrenç kanını düşündüğünü bilmekten usandım.” Gülüyor beriki: “Pekâlâ gidelim, ama önce bir şeyler yiyelim.”</p>

<p>Çobanların bıraktığı güzel şeylerden oluşan yemekten sonra Klios Oidipus’a yaklaşıyor: “İzin ver sana kılavuzluk edelim. Böyle burnunun dikine yürürken yoruluyorsun, daha da önemlisi, senin kadar dayanıklı olmayan Antigone’yi yoruyorsun. Çok hastalandı, bakılması gerek.” Oidipus etkileniyor, yüzünde bir acı beliriyor: “Nereye gittiğimi keşfetmek, neredeyse her adımda keşfetmek zorundayım. Hayatta kalmak için, gözlerimi kaybetmem gerekiyordu. O zamandan beri, beni oraya buraya sürükleyen baş dönmesini izlemek zorundayım. Antigone yorulursa bana haber ver, dururum.” Dönüyor, çoktan yola çıktı bile, yapayalnız.</p>

<p>Onun peşine takılıyorlar, Antigone kendi kendine neden bu kadar mutlu olduğunu soruyor, Klios’un Oidipus’a çok iyi bakması yüzünden olduğunu fark ediyor bunun. Klios ona ne bir hizmetkâr gibi, ne de bir oğul ya da bir dost gibi bakıyor. Onun hizmetini görmüyor, sanki bir törenin gereklerini yerine getiriyor. Ve sarayın o küçük salonunda geçirdiği o korkunç yıl boyunca, kendisine bakmak ya da üstüne başına çeki düzen vermek isteyen oğullarına ve kızlarına şiddetle direnen Oidipus, ona karşı uysal. Klios’un özveride bulunurmuş gibi bir hali yok, Oidipus da zorunlu olarak duyulması gereken minnettarlığı duymuyor böylece. Babasının katlanabileceği tek davranışın bu olduğunu nasıl da anladı? Kız o kadar mutlu ki, ille de bunu ona söylemesi gerekiyor. Elini yakalıyor adamın, öperken o küçük kız sesiyle şöyle diyor: “Ona çok iyi baktığın için çok memnunum.” Şaşırıyor adam, duygulanıyor. Kız kıpkırmızı oluyor, elini öptüğü için utanıyor.</p>

<p>Oidipus’un peşinde yürüyorlar, ama Oidipus bu kez sık sık duruyor ve Antigone’yi oturmaya ya da uzanmaya çağırıyor. Öğleden sonra bir köyden gelen sesleri işitiyor. “Sen yalnız git oraya,” diyor Antigone’ye, “Klios hemen yakınında durur, ben burada kalacağım. Seni kovarlarsa hemen geri dön. Başına iş açma.”</p>

<p>Antigone korkuyor, yalnız olmaktan korkuyor, taşlardan çok asık suratlardan ve bağırışlardan korkuyor. Kaçmak istiyor ama içinde, gerçek silahlarla talim ettikleri ilk gün, Polyneikes’in kendisine söylediği şeyi duyuyor: “Çöküyorsun, küçük kız, ama dayanacaksın.” Klios’un onu gördüğünü düşünüyor ve bu da belini doğrultarak, sert adımlarla yürümesine yardımcı oluyor. Gerçekten de, adam bir ağacın arkasına saklanmış ona bakmakta ve Oidipus yanına gelip soruyor “Korkuyor mu?” Yanıt veriyor Klios: “Onun yerinde kim korkmazdı ki, gene de gidiyor!”</p>

<p>Antigone köye varıyor, gözleri görmeyen babasından hiç söz etmemeye, köy dilencileri gibi çocukken öğrendiği bir duayı okuyarak kapı kapı dolaşmaya karar verdi:</p>

<p class="epi">Bu hanenin sakini, aran iyi olsun istiyorsan Zeus’la<br/>Yerlerin ve göklerin güleryüzlü ve müthiş hâkimiyle<br/>Yol yorgunu şu dilenciyi koru ve bir lokma ekmek ver ona<br/>Od yok ocak yok, dilenirken gördüğün kapında<br/>Kimseler bilemez çünkü o yırtık pırtık giysinin altında<br/>Bir tanrı mı var yoksa ışıklar saçan bir tanrıça mı</p>

<p>İlk evin önünde alçak sesle duasını mırıldanıyor ve bir çocuk anında ekmek getiriyor. İlerlemeye devam ediyor Antigone, ve kapıların üst kısmındaki yarım kanatta birçoğu kucağında bebekler taşıyan kadınlar görüyor. Heybesi hemencecik sebze ve ekmekle doldu. Bir kadın yanına gelerek ona mis gibi kokan çorba dolu bir kap veriyor. “Babana götür bunu. Bekliyordum.” “Beni nereden tanıyorsun?” “Kocam ve kardeşi çobandır.” Gülümsüyor kadın: “Bizde kalmaya gel.”</p>

<p>Çocuklar ona eşlik ediyor ve küçük bir kız köyden çıkana kadar elini bırakmıyor, sonra çocuklar koşarak geri dönüyorlar, sanki uçar gibiler. Hiç erkek görmediği için şaşırıyor kız, çobanlar ondan söz etmiş olmalılar, onu korkutmaktan çekinmişler. İkisinin yanına döndüğünde Klios suya gitmiş ve ateş yakıyor. Meraklandıklarını ve onu yeniden karşılarında görmekten hoşnut olduklarını fark ediyor. “Çobanlar söz verdikleri gibi yardım ediyorlar bize,” diyor Oidipus. “Git kal o kadının evinde.”</p>

<p>Adı Klea olan kadın küçük çocuklarıyla birlikte köyün girişinde bekliyor onu. Kapılarda pek çok meraklı kafa beliriyor ve bu kez erkekler de çıkıyor ortaya. Ortadaki ocağı ve çepeçevre ağılıyla ev büyük bir yer değil. “Hayvanlar kışın evi ısıtıyor,” diyor Klea. Her yandan keskin ve doğal kokular geliyor, içi bembeyaz olan evde ne gerekiyorsa sadece o var, ama hiçbir şey eksik değil.</p>

<p>Thebai’den ayrıldığından beri Antigone ilk kez bir yatağa kavuşuyor. Bir kerevet üstüne serilmiş ot minderiyle sert bir yatak bu ve bu evde çarşaf nedir bilmiyorlar. Ama Klea gelip yatağını yaparak ona sarılınca, kendini çok mutlu hissediyor. Gece yarısı uyanıyor, sandığın etrafında, dövülmüş toprak zeminde iki fare cirit atıyor. Uyuyanların düzenli soluk alıp verişleri ninni gibi geliyor ona ve yeniden uykuya dalıyor.</p>

<p>Antigone uyanıyor ve onlarla yemek yiyor. Kadına bir şeyler vermek isterdi ama hiçbir şeyi yok, artık sadece alabilir o. Bunu onlara söylüyor, onu ağırlamaktan öylesine memnunlar ki Antigone de büyük bir keyifle evden ayrılıyor. Klea onu köy sınırına kadar geçiriyor, nereye gittiğini soruyor. Antigone bilmediğini gösteren bir hareket yapıyor. Klea ellerini karnının üstünde kavuşturarak ağlamaya başlıyor.</p>
<p><br/></p>
<p>Oidipus’u gün be gün bu amansız yürüyüşüyle izlemek çok çetin bir iş. Ne yola bakıyor ne engellere. Çalılıklardan, ağaçlıklardan, tarlalardan geçiyor. Hiç gereği yokken tepelere ve kayalara tırmanıyor, çok tehlikeli sel yataklarına dalıyor, dik yamaçlardan yukarı tırmanıyor, dereler, sel suları, ırmaklar aşıyor herhangi bir şeye asılarak. Dallara dikenlere takılıyor, düşüp kalkmaktan her yeri yara bere içinde.</p>

<p>Göze görünmeyen, ama gün bitiminde doğru olduğu ortaya çıkan bir yol izleyerek dümdüz ilerliyor. Akşam, her seferinde, kızının dilenebileceği ve gece kalacak bir yer bulabilecekleri bir evin ya da bir köyün yakınına varıyor. Antigone gün geçtikçe güçlenip pişiyor, ama yol öyle çetin ki bitkin düşüyor. Klios bunun farkında ve onları besleme göreviyle dilenmenin utancını tek başına üstlenen kızın ne kadar yorulduğunu görmez gibi davranan Oidipus’a karşı duyduğu öfke gitgide büyüyor.</p>

<p>Bir akşam, Oidipus çok zorlu bir yürüyüşten sonra bir zeytinliğin kıyısında duruyor. Antigone’ye zeytinlik boyunca bir yol, sonra da sağa sapan başka bir yol olup olmadığını soruyor. Kız şaşırarak, evet, diyor. “O zaman geldik. Bu yollardan git, birkaç gün dinlenebileceğin ya da istediğin kadar kalabileceğin bir ev bulacaksın. Sen de onunla git, Klios. Sizi bir kadın bekliyor olacak, ondan zeytinliğin yakınında bir kulübe yapmak ve ateş yakmak için izin iste.” “Kim bu kadın?” diye soruyor. “Bilmiyorum. Bildiğim tek şey, onun da bizim gibi Selenos ve çobanlarla birlik olduğu. Ona güveniyorum.”</p>

<p>Antigone ile Klios zeytinliği boydan boya geçiyorlar, yolun sonunda ağaçlar ve çiçeklerle çevrili beyaz bir ev var. Kapının önünde hiç kıpırdamadan, gülümseyerek onların gelişini seyreden kır saçlı bir kadın duruyor. Antigone karşısına gelince şöyle diyor kadın: “Seni bekliyordum. Ben Diotime’yim.” Klios biraz geride duruyor, Antigone zamanın izlerini taşıyan ama hâlâ güzel olan bu kadına karşı saygı duyuyor. Kir pas içinde, saçı başı darmadağınık haliyle ve tozlu giysisiyle Thebai usulü geniş bir reverans yapıyor hiç titremeden. Diotime ellerini tutuyor:</p>

<p>“Düşümde Selenos’un, babasıyla birlikte geleceğini haber verdiği kız sensin işte. Yanındaki şu adam da kim?” Klios yakına geliyor: “Ben haydut dedikleri Klios’um. Antigone ile babasına karşı çok kötülük ettim. Bunları unuttular onlar, ben de o zamandan beri onları korumaya çalışıyorum. Oidipus’la bana zeytinliğin yakınında bir kulübe yapma hakkı tanı. Bize biraz yiyecek ver, burada kaldığımız sürece çalışırım ben.”</p>

<p>“Oğlum Narses adına,” diyor Diotime, “ve müttefikimiz Selenos adına hoş gelmişsiniz. İstedikleriniz olacak.”</p>

<p>Kadın onları genç bir kızın yemek hazırlıklarıyla meşgul olduğu bembeyaz bir salona alıyor, Klios kızın doldurduğu heybeyi alarak teşekkür ediyor ve çıkıp gidiyor.</p>

<p>Genç kız yemeği getiriyor ve Diotime Antigone’yi yanına oturtuyor. Onun yemek yiyecek hali yok, çok bitkin, yollara düştüğünden beri ilk kez Thebai’yi hatırlatan bir evde bulunduğu için çok heyecanlı. Başka kızlarınkinden biraz daha farklı, biraz kraliçe, biraz kral, ama sonuçta tıpkı ötekiler gibi kendisini seven bir babası ve annesi olan küçük bir kızı, genç bir kızı hatırlatan bir ev burası.</p>

<p>Diotime ile genç kız Antigone’nin içinden geçenleri anlar gibiler. Onun ağlamadan konuşamayacağının farkındalar ve büyük bir sevecenlikle susuyorlar. Onu kar gibi beyaz bir yatak hazırladıkları bir odaya götürüyorlar. Adı Larissa olan genç kız ona içi sıcak su dolu büyük bir leğen getiriyor. Yıkanmasına yardım ediyor, gece giymesi için mis gibi kokan incecik bezden bir gecelik veriyor.</p>

<p>Ertesi gün, Diotime Antigone’ye hangi işlerden anladığını soruyor. Bütün ev işlerini öğrenmişti Antigone, Thebai usulü dans, biraz müzik. Örgüden anlar ama çok iyi değil, bu işte İsmene ustadır. Babası onun kendisi gibi toprakla oynamayı, heykel yapmayı öğrenmesini istemişti. “Daha başka ne iş bilirsin?” Antigone gülüyor: “Ağabeylerimle silah talimi. En iyi yaptığım şey budur: Mızrak, kargı, kalkan, çok iyi kullanırım bunları, kılıçta da yeterince iyiyimdir. Okta orta kararım.” Diotime şaşırıyor: “Kim öğretti bunları sana?” “Ağabeylerim, en çok da Polyneikes, bu onları eğlendirirdi. Oidipus beni onlarla talim ederken seyretmekten hoşlanırdı.”</p>

<p>“Düşümde seni, Athena gibi bir mızrak ve yazı çiziyle kaplı bir tablet taşırken gördüm.” “Annem istediği için yazmayı da öğrendim.” “Bugün Larissa ile yün eğireceksin, sonra gene dinlenirsin. Yarın ona yazı gösterirsin. Klios da beni görmeğe gelsin, o hangi işlerden anlarmış göreceğiz. Burada çalışmayana aş yok.”</p>

<p>Klios ertesi sabah bahçede çalışıyor, daha sonra evdeki tamir işlerine bakıyor. Antigone Narses’in Asya’ya göndereceği bir geminin yük tutanağını tabletlere geçiriyor. Larissa Antigone’ye yüksek sesle okuyor, okumayı biliyor ama henüz yazması olmadığından hayran hayran Antigone’yi seyrediyor. Thebai’de anababası ve birkaç rahibin dışında kimse ilgilenmezdi Antigone’nin karalamalarıyla, ağabeyleri ise onunla durmadan alay ederlerdi. Buradaysa, tam tersine herkes çok büyük bir önem veriyor buna. Akşam yemeğinde, Diotime ona yazısının düzgün ve okunaklı olduğunu ama çok yanlış yaptığını söylüyor. Narses’in yük kayıtları alıcıyla bir anlaşmazlık ya da sefer süresince oluşabilecek bir avarya durumunda kanıt yerine geçiyormuş. Hiçbir yanlış olmamalı bunlarda. Antigone Diotime’nin ne demek istediğini tam olarak kavrayamıyor, ama yazının çok kesin olması gerektiğini ve aksi halde hiçbir değer taşımayacağını anlıyor.</p>

<p>Diotime Klios hakkında şöyle diyor: “Altın bir el o, elinden gelmeyen iş yok. Kışa buraya dönerseniz, Narses size iş bulur. Böylece hayatını kazanırsın, babanınkini de, ve dilenmek zorunda kalmazsın. Kocam ve kabilemizin başkanı Arses denizde öldü. Narses de onun gibi gemi sahibi ve denizci. Uygun mevsimde sefere çıkıyor, kışınsa çömlek işliğimizi yönetiyor. Bu işi Klios’a öğretir, o da evini kurar, sürü edinir.</p>

<p>Antigone babasının ne yapmak istediğini bilmediğini söylüyor, o iyileşir iyileşmez yola çıkmak isteyeceğini düşünüyor. “Nereye gitmek istiyor?” “Bilmiyor, kimi zaman, nereye olursa olsun diyor, kimi zamansa hiçbir yere, ama yürüyor, bütün gün yürüyor. Hep dosdoğru.” “Hiçbir yere gitmek istemiyor ve gene de yürüyorsa, iyidir.”</p>

<p>Antigone gözyaşlarına boğulmak üzere ama kendini tutuyor, çünkü Diotime başka bir şey söylemeden Antigone’nin çok sevdiği o sevecenlikle, kararlılıkla gülümsüyor ona.</p>

<p>Ertesi gün öğle yemeğini Antigone götürecek Oidipus’a. Babasının derli toplu kulübesinde, Klios’un yıkayıp onardığı giysileriyle iştahla yemek yediğini görmek çok mutlu ediyor onu. Diotime’nin önerdiği gibi kışın buraya dönmek ister mi acaba? Önce bir yola çıksın bakalım. “Denize doğru mu?” “Evet denize doğru. Bu yüzden senin burada kalman daha iyi olur. Sonbahar yaklaşıyor, yol daha da berbatlaşacak. Bırak biz gidelim, geri döneriz.” “Kim dilenecek sizin için?” Oidipus’un yüzü çok hoş bir gülümsemeyle aydınlanıyor: “Gökyüzü şimdiye kadar kolladı bizi.” Kızı bir sevinç dalgası sarıyor: “Yani ben gökyüzü müyüm demek istiyorsun?” “Biraz öyle, Antigone.” Antigone çektiği acıların, korkuların bedelinin ödendiği duygusuna kapılıyor. “Eğer ben sizin için bir gökyüzü parçası isem, sizi bırakmayacağımı biliyorsun. Bırak iki gün daha dinleneyim, sonra ben de sizinle gelirim.” Bir sessizlik oluyor, sonra şöyle diyor Oidipus: “Diotime’ye kışa döneceğimizi haber ver.”</p>

<p>Kız bu konuşmayı aktardığında, Diotime hiçbir yorum yapmıyor, ne onaylıyor, ne olmaz diyor. Sadece şunu söylüyor: “Geri döndüğünüzde Klios’a ve sana iş var. Oidipus’a da bir iş bulunur.”</p>

<p>Son akşam Antigone, gecenin inişiyle birlikte kederden boğulduğunu hissediyor. Bu mutlu günlerden sonra böyle bir şey beklemiyordu. Larissa’ya yardım edemeyecek, o da çok üzgün, onu ateşin yanına oturtuyor. Ağlamak geliyor içinden ama gözünden yaş çıkmıyor. Dilenciliğe, güneş, rüzgâr ve yağmur altındaki zor günlere dönme ihtimalinden korktuğunun farkına varıyor. Kadınların merhameti, çocukların merakı ve erkeklerin takılmaları. Susup duran Oidipus’la yeniden yollara düşmek. İstekleri, hemen hemen her şeye karşı nefreti ve yüzünde insanı irkilten o kederle Klios’la yollara düşmek. Burada kalmak isterdi, kişiyi sakinleştiren çalışmanın, Larissa’nın neşesinin, Diotime’nin sessizliğinin yanı başında, ama gene de gitmesi gerektiğini biliyor.</p>

<p>Akşam yemeği vakti, bir şey yiyebileceğini sanmıyor ama Diotime birkaç jest, birkaç sözle ona cesaret veriyor. Antigone acıkmış, hem de çok acıkmış ve kendini daha iyi hissetmeye başlıyor. Yemeğin sonunda Diotime dışarı çıkıyor ve nefis, mavi bir harmaniyle geri geliyor: “Thebai’den hiçbir şey almadan çıkmışsın. Bir harmaniye ihtiyacın olacak. Burada dokundu bu. Larissa’yla birlikte ellerimle boyadım. Giy bakalım, üstüne olursa senin olsun.” Antigone sarınıyor, sıcacık, yumuşacık, harika bir şey bu. Ağzından sadece şunlar çıkıyor: “Kir götüren bir renk!” Kahkahalarla gülüyorlar: “Sanki senin için biçilmiş, sen uzun boylu olduğun için çok dökümlü duruyor!” diye bağırıyor Larissa.</p>

<p>Ateşin etrafına oturup şarkılar söylüyorlar. Diotime ona düzgün bir sesi olduğunu söylüyor: “Baban da böyle şarkı söyler mi?” “Biz küçükken bizimle birlikte söylerdi. O zamandan beri onun şarkı söylediğini hiç duymadım.” “Söylemeli, babası tarafından Billursesliler’in bir kolundan gelir o. Yetenek bahşedilmiş insanlar bunu kendileri için saklayamazlar.” Antigone şaşırıyor, Oidipus’un sülalesi hakkında hiçbir şey bilmiyor.</p>

<p>Çok yorgun. Larissa yatmaya götürüyor onu, mavi harmaniyle bir kraliçeye benzediğini söylüyor. Çünkü o, İokaste gibi hiçbir şey yapmadan parıltı saçan ve gözünü kırpmadan ölüme giden gerçek bir kraliçe görmemiş. Oysa o, küçük Antigone, fırtınada eğiliyor, babası gibi eğiliyor, ama ölmüyor. Daha değil. Şarkılar söylediği için mutlu, mavi harmaninin içinde güzel olduğu için mutlu.</p>

<p>Larissa yatmasına yardım ediyor ve üstünü örtüyor. Bunu Diotime’nin yapmasını isterdi. Diotime gelmedi, o yumuşacık kır saçları ve sessiz sakin varlığıyla düşlerinde gelecek ancak.</p>

<p>Vedalar kısa kesiliyor. Diotime Antigone’ye iyice ısıtması için harmanisine nasıl sarınacağını, çamurlu yerlerden ya da bir çaydan geçerken eteklerini beline nasıl toplayacağını gösteriyor. Bütün bunları İokaste gibi öğretiyor ona ama İokaste’nin söyledikleri birer emirken, Diotime’de öğütler, uyarılar haline geliyor. Onu şefkatle ama çabucak öpüyor, yiyecek dolu bir heybe veriyor: “Kışa görüşürüz,” diyor ve kayboluyor.</p>

<p>Larissa bağ yoluna kadar geçiriyor onu, Klios’un beklediği zeytinliğin köşesine kadar. Çabucak öpüyor Antigone’yi ve kuşkusuz Klios’un ağladığını görmemesi için ve Oidipus’u görmekten korktuğu için koşa koşa uzaklaşıyor. Antigone kendi kendine Larissa’nın kimin için ağladığını soruyor. Onun yüzünden ya da ah! bu hiç hoşuna gitmiyor- Klios’a âşık olduğu için. Klios çok kötü bir gününde, bunu çok geç fark ediyor Antigone. Ona Larissa’nın neden bu kadar üzgün olduğunu sormaktan alamıyor kendini: “Çünkü bana âşık.” “Ama Narses Larissa’yı seviyor, bana durmadan söz etti Larissa, onunla evlenecek.” “Bu, hepiniz gibi onun da bana âşık olmasını engellemez.” Antigone kırılıyor: “O halde, sen benim de sana âşık olduğumu sanıyorsun, öyle mi?” “Bu belli olmuyor mu?” “Belli mi oluyor?” Antigone utanç içinde, yıkılmış: “Oysa sen, elbette...” Klios kızın bayıldığı karanlık gülümsemesiyle onun karşısına dikiliyor ve sözünü kesiyor: “Ben arzu ederim, artık sevmiyorum.” Biraz ilerdeki Oidipus duruyor: “Öyle mi?”</p>

<p>Bu küçücük sözcük Klios’un ani bir öfkeye kapılmasına neden oluyor. Oidipus’un üstüne yürüyor, Antigone onun babasına vuracağını sanıyor, onlara doğru atılıyor, içinden, “Buna izin vermeyeceğim!” diye geçirerek, oysa buruk bir tatla, onun kendisine vurması halinde hiç kuşkusuz buna izin vereceğini, hatta bunu isteyeceğini fark ediyor. Klios Oidipus’a vurmuyor, yumruğunu indiriyor ve çok kızdığını sanan ama kızgınlığının geçtiğini fark eden küçük bir oğlan çocuğu gibi tepinmekle yetiniyor. Haykırıyor: “Ben yalnızca bir oğlanı sevdim ve yanlışlıkla, evet, yanlışlıkla öldürdüm onu.” “Kim daha çok seviyordu, kim en güzel seviyordu?” diye soruyor Oidipus, “O mu, sen mi?” Klios böyle bir soruya hazırlıklı değil. Antigone o sevgili ve dayanılmaz yüzün asıldığını görüyor. O acı ve küstah gülümseme siliniyor,artık karşısında gencecik bir adam, üzüntüden kahrolmuş ve kollarına almak istediği bir çocuk var sadece. Klios haykırmaya çalışıyor hâlâ: “O daha çok seviyordu. Çok daha fazla ve çok daha güzel.” Oidipus şöyle diyor: “Öyleyse üzülme, en güzel seven daima en mutlu olandır. Haydi Klios, yolcu yolunda gerek, daha yolumuz var, gidecek çok uzun bir yolumuz var.”</p>

<p>Yola çıkıyorlar ama Klios, her zamanki gibi arkadan gelmek yerine, Oidipus’un yanında yürüyor. Ona engelleri haber veriyor ve bu kez reddetmiyor Oidipus. Şöyle diyor Klios: “Burada bir çamur birikintisi var, etrafından dolaş. Şurada iri boz kayalar var, ortadan geçelim.” Geçip gittikleri ve birkaç başak toplayabildiği anız tarlalarının rengini anlatıyor ona: “Aslan renginde bir tarla bu. Kenarlarda biçilmemiş birkaç gelincik kalmış.”</p>

<p>Öğleyin bir dere kenarında duruyorlar. Antigone Oidipus’a harmanisinin kumaşının yumuşaklığını, ne kadar mükemmel dokunduğunu gösteriyor. Babası hayran kalıyor “Bu rengi giydiğinde kendini güzel mi hissediyorsun?” diye soruyor. Antigone Klios’un bakışları karşısında yanıt vermeye çekiniyor ve onun yerine Klios konuşuyor: “Güzel bir renk. Ağır, koyu bir mavi, sanki onun için yapılmış.” Kız adamın bir harmaninin rengine bu biçimde bakışından hayrete düşüyor ama seviniyor, onunla barıştı. Şöyle diyor: “Diotime sık sık şarkı söylüyor, dün onunla şarkı söyledik, bütün sıkıntımız geçiverdi. Senin Laios tarafından Billursesliler’in bir kolundan geldiğini ve şarkı söylemen gerektiğini söyledi.”</p>

<p>Oidipus’un yüzü gölgeleniyor: “Babamı şöyle tanıdım ben. Boyunları köpüğe kesmiş atların çektiği arabasının üstünde bir köşe başında ortaya çıktı. Bana kendisine yol vermemi emretti. Benim de atlarım vardı ama arabaya koşulu değillerdi. Önce onları bir araya getirmem ve geri çekmem gerekiyordu. Yaşına duyduğum saygıdan bunu yapacaktım, ama birden küfürler yağmaya başladı, sonra da sıra yüzümün tam ortasına inen kırbaç darbelerine geldi. Şaşkınlıktan ve kavganın gazabıyla, kim olduğunu bilmeden öldürdüm onu. Onun hakkında hiçbir şey bilmiyorum, Billursesli olup olmadığını ve ondan böyle bir yetenek alıp almadığımı bilmiyorum. Korinthos’tayken şarkı söylemeyi severdim. Thebai’de de sizler daha küçükken ara sıra söylerdim. Annen bundan hoşlanmazdı. Belki de Laios yüzünden ya da krallık onuruyla bağdaştırmadığı için. Şarkı söylemek isterdim, ama bir şey engelliyor beni.”</p>

<p>Sonraki günlerde, Oidipus izin verdiğinde, Klios onun yanında yürüyor ve önünde ne var ne yok söyleyerek yürüyüşünü kolaylaştırmaya çalışıyor. Asasıyla önünü yoklaya yoklaya ilerleyen Oidipus’un onu dinleyip dinlemediği belli değil. Kimi zaman engelleri ustaca aşıyor, ama çoğu zaman da hiçbir şey duymamış gibi oraya buraya çarpıyor. Klios yılmıyor, uyarılarını değişik şekilde söylüyor, süslüyor, engebeleri, renkleri, ışığın ince farklılıklarını betimliyor. Anılarını anlatıyor: “Sağda bir pınar var, berrak, şırıltısını duyuyorsundur, bizim meyve bahçemizin sonunda bulunan ve annemle su doldurduğum pınar kadar gür değil.” Alçak bir duvarla çevrili, içinde soğan ve çeşitli sebzeler ekili olan ve birkaç meyve ağacı bulunan bir bahçeyi anlatıyor göçerken ve Antigone onun bir bostanı, meyve bahçesi ve güzel bir zeytinliği olan, dikkatli bir annenin çekip çevirdiği bir evde yetiştiğini anlıyor. Bir gün, uzakta, tepesinde sivri bir kayanın yükseldiği bir dağın yamacındaki çayırları anlatıyor ve bundan çok büyük bir haz duyduğu hissediliyor: “Babam beni yazları koçumuz, oğlaklarımız, koyunlarımız ve yeterince güçlendiklerinde kuzularımızla işte böyle bir dağa çıkartırdı. Altı gün doğumu boyunca orada kalırdım, sonra babam iki gün yerime bakardı ve ben tekrar dağa çıkardım. Kar erken yağmazsa, kış gelinceye kadar bu böyle sürerdi. Günler ne kadar da uzun ve tatlıydı, güz bitmek bilmezdi.” Klios acı çekiyor. Hâlâ dağı gösteriyor Antigone’ye: “Güz gelince zaman zaman kurtlar çıkardı ortaya. İlk kez kurt gördüğümde daha çok küçüktüm, ne olduğunu bilmiyordum. Oğlaklarımızdan birine saldıran uzun kuyruklu bir hayvan gördüm. Sopamla vurdum, ama baktım oğlağı bırakmıyor, onu kuyruğundan yakalayıp olanca gücümle çektim. Dönüp bacağımı ısırdı. Gene vurdum ona, köpeklerimiz yandan saldırınca kaçtı. Sürüyle birlikte eve dönmeyi becerdim. Babam yarayı görünce, ‘Kurt ısırığı bu!’dedi ve onu öptü” “Benim babam hiçbir zaman böyle bir şey yapmadı,” diyor Oidipus.</p>
<p><br/></p>
<p>Yerden hafif bir sis yükseliyor, kocaman kıpkırmızı bir güneş ufukta hızla batmakta. Oidipus duruyor, bakımlı tarlalar ve birkaç ağaçla çevrili tek bir ev var orada. Antigone eve doğru yöneliyor, belki de çobanların haber verdiği bir köylüyle karısı onu karşılamak için çıkıyorlar ve içeri alıyorlar. Çok geçmeden bacadan dumanlar yükseliyor, ateşi harladılar, Antigone emin ellerde. Klios ocağı ve barınağı hazırlıyor. Yemek yerlerken, aralarında uzun bir sessizlik oluyor. Ateşin gelip giden aydınlığında, Klios’un alevlere eğilmiş sivri yüzü fark ediliyor. Endişeyle, bakışı olmadığı için yorgunluktan derinleşmiş çizgileri donup kalmış gibi görünen Oidipus’a bakıyor. Klios bu akşam ona hiç kimselere söylemediği bir şeyi anlatmak istiyor. Oidipus’un sessizliği, hissettiği zorluğu daha da artırıyor ve birden konuştuğunu neredeyse dehşetle fark ediyor: “Sana gençliğimi anlatmak ve arkadaşımdan söz etmek istiyorum.” Ayazlı bir kış gününe benzeyen bir sessizlik oluyor, sonra Oidipus’un, “Başla,” diyen sesi duyuluyor.</p>
</body>
</html>