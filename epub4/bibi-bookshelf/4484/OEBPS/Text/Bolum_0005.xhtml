<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>5</h1>

  <p><span class="ilk-hrf">C</span>abrillo, son yarım saatini Gulfstream V’in lüks kabininin arka tarafında Max Hanley’le görüşerek geçirmişti. Hanley, Şirket’in başkan yardımcısı, <i>Oregon</i>’un başmühendisi ve Juan’ın en iyi arkadaşıydı. Gemi merkezli bir özel güvenlik şirketi kurma fikri Juan’ın kafasında şekillenmeye başladığından beri onunla birlikteydi. Tüm mürettebat bunu bilirdi, ama iki adamın nasıl tanıştığının hikayesini sadece birkaç kişi duymuştu.</p>

  <p>Cabrillo, profesyonel kariyerini Merkezi Haber Alma Teşkilatı CIA için gayriresmi saha ajanı -NOC- olarak geçirmişti. Bu, ajanlara bürokraside verilen addı. İngilizce ve İspanyolcanın yanında Arapça ve Rusçayı da akıcı şekilde konuşabilen Juan, dünyanın en hararetli bölgelerine gönderilmiş, sayısını kendisinin dahi unuttuğu kez belanın içine düşüp paçasını kurtarmıştı.</p>

  <p>Berlin Duvarı’nın çökmesinden kısa süre sonra Soğuk Savaş’ın sona ermesinin, bölgesel çatışmaları artıracağını ve hiçbir Amerikan istihbarat teşkilatının buna yanıt verecek kadar eli çabuk ve mahir olmadığını fark eden Cabrillo, özel yüklenici olarak bu alana girmeye karar vermişti. Şirket, başka hiç kimsenin devlet koruması olmadan halledemeyeceği bu pis ve tehlikeli işlerle ilgilenecekti. Juan’ın hükümette, ilgilenecekleri bu işleri temin edeceği yeterince bağlantısı vardı.</p>

  <p>Konuyu akıl hocası Langston Overholt’a açtığında Langston istemeyerek de olsa Cabrillo’nun değerlendirmesine hak vermek zorunda kalmıştı. En gözde ajanını kaybetmeyi hiç istemiyordu, ne var ki aynı zamanda Şirket’in ona sağlayacağı imkanların da farkındaydı.</p>

  <p>Juan’a ilk iş olarak Max Hanley’i bulmasını tavsiye etmişti. Hanley’in kim olduğu sorulduğunda, Max’in meşhur Howard Hughes’ün inşa ettiği, kısmen Sovyet Golf sınıfı denizaltısı K-129 tabanlı <i>Glomar Explorer</i>’ın yıllarca başmühendisliğini yaptığını söylemişti.</p>

  <p>Juan, <i>Glomar</i>’ın 1974’te sırasını savdığını -ki sadece bunun bile Hanley’in paralı asker olarak çalışamayacak kadar yaşlı olduğunu- ortaya koymak için yeterli olduğunu söyleyerek karşı çıkmıştı.</p>

  <p>Langston ise Hanley’in denizaltının ilk seferinde değil, hala en yüksek düzeyde gizlilik derecesiyle dosyalanan sonraki seferde olduğunu söylemişti. Hanley, geminin sözde Kaliforniya, Suisun Körfezi’nde demirlediği söylendiği esnadaki operasyonlarını denetlemişti. İşin doğrusu <i>Glomar Explorer’a</i> benzeyen eski bir şilebi limana demirlemişler, asıl gemiyi ise Azor Adaları açıklarında, yirmi kıtalararası balistik füzesi ve iki yüz savaş başlığıyla Typhoon sınıfı bir balistik füze denizaltısının karşısına dikmek için götürmüşlerdi. Bu, 1984’te olmuştu ve Hanley görevine denizci bir asker olarak Vietnam’da başlamış olsa da yaşlı görülemeyecek kadar inatçıydı.</p>

  <p>Cabrillo, Max’i Kaliforniya’da, Barstow dışında bir hurdalık işletirken bulmuştu ve on dakika sonra Hanley anahtarları yardımcısına fırlatıp kapıdan çıkmıştı. Operasyon merkezi olarak <i>Oregon</i>’u seçene dek, Yankee dolarlarına ve Koreli kızlara sevgisi eşit derecede olan yoz bir Rus amiral sayesinde işleri Vladivostok’ta yürütmüşlerdi. İkili, yıllardır evli yaşlı çiftler gibiydi. Elbette tartıştıkları oluyordu ama birbirlerine saygılarını hiçbir zaman yitirmemişlerdi.</p>

  <p>Hanley, daha sonra, Juan’ın peşinden gitmeye altmış saniye dinledikten sonra zaten karar verdiğini itiraf etmişti.</p>

  <p>“Evet, çocuk kağıt üzerinde böyle işte,” dedi Max, güvenli hattın diğer ucundan. Hala Karaçi açıklarında demirli gemisindeydi.</p>

  <p>“Göz kamaştırıcı,” diye karşılık verdi Juan. Hayber Geçidi’ni İslamabad’a bağlayan altı şeritli otoyolda yol alırken Max’i aramış ve ondan, Marion MacDougal Lawless’ın geçmişini didik didik etmesini istemişti. “Tulane Üniversitesi’nde iki yıl, ama sonra bırakıp 9/12 olarak orduya katılmış.” Bunun anlamı, 11 Eylül saldırısından sonra askere alma dairesine gittiği ve diğer cesur kadın ve erkekler gibi sıradan er olarak askere yazıldığıydı.</p>

  <p>“Söylenilenlere göre akranlarını gölgede bırakıp komanda birliklerine alınmış. Birkaç askeri takdirname kazanmış, sekiz yıllık görevin ardından ayrılıp paralı asker olarak Fortran Güvenlik’e katılmış.”</p>

  <p>“Komandolarla aynı kabiliyet standardında,” diye araya girdi Max. “Sadece on kat daha fazla maaş alıyorlar.”</p>

  <p>“Fortran’ı bilirim. Mükemmel bir birliktir, yani yirmi kat fazlasını veriyor olmaları muhtemel.”</p>

  <p>“Neyse ne artık,” dedi Max, her zamanki aksi haliyle. “Eski bir karısı ve bir kızı var. Neredeyse tüm maaşı, New Orleans’taki bir adrese gidiyor ki bence kesin eski karısınadır.”</p>

  <p>“Sadece bir tanecik ha?” diye takıldı Juan. Max’in nafakalarını aksatmadığı üç çocuğu vardı.</p>

  <p>“Ekonomik krizin tam ortasındayız. Dışarıda binlerce işsiz komedyen var ve sen komik olduğunu sanıyorsun öyle mi? Cahil kibri işte. Neyse, dediğim gibi kağıt üzerinde böyle, peki gerçeği nasıl?”</p>

  <p>“Sana anlatayım Max. Onu aldığımızda aklına gelecek her şekilde dayak yemiş, posası çıkmıştı, ama ben kamyonetin patlayışını izlerken o, yukarıda bir yerde olduğunu bildiğim Predator’ün füzesini gördü ve daha önce hiç görmediğim kadar hızlı hareket etti. Hepimizin hayatını kurtardı. Başka izahı yok.”</p>

  <p>“Yani?”</p>

  <p>“Jerry Pulaski’yi Arjantin’de kaybettiğimiz için ekibimiz bir kişi eksik. Konuyu, kara operasyonlarımızın başı olduğu için Eddie’ye ve tim komutanı olduğu için de Lincoln’e danışacağım; ama bence adamımızı bulduk. Sekiz yıl orduda komando olarak çalışmış ve pislik çukurlarının en dibinde uzun zaman geçirmiş. Tanışmamızın üzerinden bir saat geçmeden beni etkileyebilmiş olmasından söz etmeye gerek yok.”</p>

  <p>“Peki ya Fortran’la sözleşmesi? Ayrıca esir alınma hikayesini teyit etmeyi çok isterim. Sadece şeytanın avukatını oynamak için söylüyorum ama belki de eski kabiliyetlerini kaybetmiştir.”</p>

  <p>“Onunla konuşacağım ve herhangi bir karar vermeden önce seninle irtibat halinde olacağım,” diye söz verdi Juan. “Setiavan’ın babası bir şey söyledi mi?”</p>

  <p>“Karaçi Havalimanı’nda bir ambulans uçak var. Yaşlı adam gelmedi ama karısını ve çocukların dedesini gönderdi. İslamabad yoluna ulaştığınız anda onlara yakında burada olacağınızı iletirim. Tahmini varış zamanınız nedir?”</p>

  <p>“Kırk beş dakika.”</p>

  <p>“Pekala. George sizi gemiye getirmek için helikopterde hazır bekliyor. Geldiğinizde de büyük ihtimalle yeni hedef için görev dağılımı yaparız.”</p>

  <p>“Gerçekten mi?”</p>

  <p>“İş L’Enfant’tan geldi. İsviçreli bir finansörün kızı Bangladeş sınırından Myanmar’a geçmiş ve şimdi uydu telefonundan ona ulaşamıyormuş. Kızının başına bir şey gelmiş olmasından korkuyor ve bizden onu bulup getirmemizi istiyor.”</p>

  <p>“İki sorum var,” dedi Juan. “Öncelikle kızın o Tanrının cezası yerde ne işi varmış ve ikincisi babası hükümetle temas kurmuş mu?” İlk soru tumturaklıydı ama cevabın ne olduğu önemli değildi. Fakat ikincisi hayatiydi.</p>

  <p>“Hayır. Adam akıllı biri. Cunta yönetimine haber verdiği takdirde kızının ya öldürüleceğini, ya fidye isteneceğini, ya da ömrünün sonuna kadar hapislerde çürüyeceğini biliyor.”</p>

  <p>“Bu iyi. Dinle, bunu gemiye geldiğimizde konuşuruz. Bu arada sen o finansör, kızı ve kızının birlikte yolculuk ettiği her kimse onun hakkında bir sabıka araştırması başlat.”</p>

  <p>“Eric ve Marc çoktan bunun üzerinde çalışmaya başladılar bile.”</p>

  <p>“Ah, MacD bizimle gelirse bir de. Şimdilik sınırlı erişim hakkı olacak. Huxley’e söyle, bizi karşılamaya geldiğinde yanında sağlık kiti olsun. Çocuğun durumunun göründüğünden daha kötü olmadığı konusunda beni ikna etsin.”</p>

  <p>“Komando çetin ceviz ha?”</p>

  <p>“Erkeklik, Fort Benning’de ilk öğretilen derstir.” Juan bağlantıyı kesti.</p>

  <p>Özel jetin ana kabininde Linda, Seti’nin üzerine doğru eğilmiş, durumunu kontrol ediyordu. Juan, çocuğun durumunu sordu.</p>

  <p>“Sakinleştiriciler etkisini kaybetmeye başlıyor. Tekrar verip hayatını tehlikeye atmak istemiyorum ama nakletmeden önce kendine gelmesini de istemiyorum.”</p>

  <p>“Bekleyen bir ambulans uçakları varmış. Birazcık daha verirsen uçaktakiler üstesinden gelebilir.”</p>

  <p>“Tamam.”</p>

  <p>Lincoln ve MacD, karşılıklı Afganistan hikayelerini anlatıyorlardı. Lincoln, bu bölgeye ulaşan ilk askerlerden biriydi, oysa MacD ülkeye birkaç yıl önce gelmişti. Tek bir ortak tanıdıkları yoktu, fakat karşı karşıya kaldıkları durumlar, bilhassa da bölge halkıyla ilgilenirken, genelde benzerdi.</p>

  <p>“Böldüğüm için üzgünüm,” dedi Juan. “MacD, biraz konuşabilir miyiz?”</p>

  <p>Lawless, yudumladığı su şişesini kenara koydu. “Elbette.” Şefin arkasından topallayarak uçağın arka tarafına gitti. “Ne oldu?”</p>

  <p>“Nasıl oldu?”</p>

  <p>Lawless, kendisine sorulanı hemen kavramıştı. “Pakistanlı bir televizyon ekibini koruyan üç kişiydik, ben ve daha önce de birlikte çalıştığımız iki Afgan. Kabil’den çıkalı bir saat kadar olmuştu ki kameraman kenara çekmemizi istedi. Bunun gerçekten kötü bir fikir olduğunu ona söyledim, ama acil durum olduğunu söyledi. Arazi temiz görünüyordu. Ben de neden olmasın diye düşündüm. Kenara çektik, ama tekerlekler durduğu anda yerden bir düzine Taliban gerillası ortaya çıktı. Üzerlerini kumla örttükleri battaniyelerin altına gizlenmişler. Mükemmel bir pusuydu. Silahımı çekmeye fırsatım olmadı.”</p>

  <p>“Kamera ekibi hikayeymiş. Afgan korumaları oracıkta öldürüp beni de Şükran Günü hindisi gibi paketlediler. Aracımızı çaldılar ve şey işte, gerisini gayet iyi biliyorsunuz. Bir yerlerde beni bir arabanın bagajına koydular. Sanırım öncesinde Pakistan’a geçmiştik, ama emin olmak imkansız elbet. Fırsatını her bulduklarında güzel bir benzetip YouTube’un El Kaide versiyonunda nasıl vurulacağımı böbürlene böbürlene anlattılar.”</p>

  <p>Adeta bir başkasının başından geçen olayları anlatıyormuş gibi konuşuyordu. Cabrillo bunu, yaşadıklarının zihninde hala taptaze olmasına yordu. Anladığı kesin bir şey varsa, Lawless’ın o iki Afgan’ın başına gelenlere kendi yaşadıklarından daha çok içerlediğiydi.</p>

  <p>“Şimdiye dek…” diye söze girdi Juan. “Herhalde yaptığımız işi çözmüşsündür, değil mi?”</p>

  <p>“Özel güvenlik, Fortran gibi.”</p>

  <p>“Ondan çok daha fazlası. Biz aynı zamanda istihbarat toplayan bir şirketiz. Bazen danışmanlık hizmeti veririz ve bazen de tamamen inkar edebilecekleri durumlar söz konusu olduğunda Sam Amca için bazı operasyonlar yaparız; gerçi şu an için önemsiz nedenlerden ötürü, asıl gelir kaynağımızı oluşturan bu işler şimdilik bayağı azaldı. Tüm müşterilerimizi ayrıntılı şekilde inceleriz. Sadece iyi insanlar için çalışırız, elbette neyi kastettiğimi anlamışsındır. Ayrıca şimdiye dek hep gizli kaldık, öyle ki dünyada sadece bir avuç insan kim olduğumuzu bilir. Mesela Fortran’daki patronlarının en ufak bir fikri yoktur. Medyada bizden bahsedildiğini göremezsin, çünkü hata yapma lüksü olmayan ağzı sıkı bir ekip idare ediyorum.”</p>

  <p>“Kulağa oldukça iyi bir ekip gibi geliyor.”</p>

  <p>“En iyisi. Her biri kılı kırk yararak seçilmiştir. Ayrıca ekibe yeni biri katılacağı zaman herkesin oy hakkı vardır.”</p>

  <p>“Bana iş mi teklif ediyorsunuz?”</p>

  <p>“Geçici olarak. Birkaç ay evvel bir adamımızı kaybettik. Adı Jerry Pulaski’ydi. Ona av köpeği derdik. Genellikle kızılca kıyamet koptuğunda kullandığımız, çatışmalar konusunda kaşarlanmış eski bir askerdi. Sen onun pozisyonunu dolduracaksın.”</p>

  <p>“Siz baylar, genelde bu bölgede mi faaliyet gösteriyorsunuz?”</p>

  <p>“Hayır. Aslında buraya ilk gelişimiz. Seninki ve Blackwater ya da şu sıralar onlara ne ad veriyorsanız gibi birlikler bu bölgenin tamamına it sürüsü gibi üşüşmüşler. Burayı çok geçmeden onlara bırakacağız. Bu kurtarma operasyonu tek seferlik bir anlaşmaydı.”</p>

  <p>“Fortran’la sözleşmem biraz daha sürüyor.”</p>

  <p>“Sözleşmen bitince kapıyı gösterdiklerinde sana ne olacağını hiç düşünmedin mi?”</p>

  <p>“Evet, bazen,” dedi kelimeleri uzata uzata. “Şey, dinliyorum, gerçi bakmam gereken küçük bir kızım var.” Durdu, yutkundu, sonra devam etti. “Bizimkiler ona bakıyor ve kazandığım paraya ihtiyaçları var.”</p>

  <p>Juan lafı dolandırmadan sordu. “Sana ne kadar ödüyorlardı?” MacD, bir rakam söyledi. Makul görünüyordu.</p>

  <p>“Pekala, deneme süresi boyunca bu parayı alacaksın, ondan sonra, işler yolunda giderse, Şirket’in daimi üyelerinden biri olursun ve kardan payını alırsın.”</p>

  <p>“Şey, karlı bir şirket mi?”</p>

  <p>Cabrillo, soruya soruyla cevap verdi. “Sence bu uçak ne kadar eder?”</p>

  <p>Lawless şöyle bir etrafına bakındı. “Böyle bir G-Five mı? Aşağı yukarı elli milyon papel.”</p>

  <p>“Tam olarak elli dört,” dedi Juan. “Ve nakit aldık.”</p>

  <hr class="yildiz"/>

  <p>Hala uyumakta olan Setiavan’ı, Şirket’in uçağı ve hava ambulansı olarak tefriş edilmiş kiralık Citation arasında pistte gözü yaşlı annesine teslim ettiler. Büyükannesi de ağlıyordu, ne var ki büyükbabası torununun teslim edilişini duygusuz bir ifadeyle seyrediyordu. Gümrük ve Göçmen İdaresi’ndekilerin teslimi görmezden gelmesi için gereken ayarlamalar yapılmıştı. Çocuğu kaçırırcasına bekleyen jete bindirdiler ve uçak kapısı kapandığı anda hareket etti.</p>

  <p>Juan, kendi uçaklarını da ülkeden göndermeyi planlamıştı, fakat yeni iş ihtimali nedeniyle hemen pilota park etmesini ve kendine şehirde bir otel bulmasını söyledi. Silahlarını ve teçhizatlarını alelade naylon çantalara koyduktan sonra General Havacılık terminal binasından elli metre uzaktaki kasırga çitlerine arkaları dönük halde sıralanmış helikopterlere doğru yürümeye başladılar. Helikopterlerin hepsi sivildi. Burunlarından başlayıp yanları boyunca uzanan renkli şeritler dışında tamamen beyaz renkteydiler.</p>

  <p>Bununla birlikte içlerinden biri henüz cilalanmışçasına parlak siyahtı ve görünürde hiçbir silah taşımıyor olsa da tehditkar bir silahlı helikopter gibi görünüyordu. Bu, Şirket’in, ikincil rotor yerine kuyruğu içindeki egzoz kanalı sayesinde dengesini sağlayan, son teknoloji MD 520N helikopteriydi. Bu NOTAR sistemi onun, dünyadaki en sessiz jet motorlu helikopter olmasını sağlıyordu.</p>

  <p>Pilot, dört adam ve bir kadının yaklaştığını görünce kokpitteki kontrol düğmelerini açıp türbini çalıştırdı.</p>

  <p>Biraz sıkış sıkış olacaklardı ama 520’de hepsini <i>Oregon</i>’a götürecek güç fazlasıyla mevcuttu.</p>

  <p>“Her şey yolunda gitti galiba,” dedi pilot, yolcu kapısını açıp malzemelerini koltuğun altına iten Juan’a.</p>

  <p>Juan her zamanki tavrıyla cevapladı. “Çocuk oyuncağıydı.”</p>

  <p>George “Gomez” Adams, muhatabını gayet iyi tanıyordu. Eski asker, arkadaşlarının helikoptere yaklaşırken yürüyüşlerinden işlerin sarpa mı sardığını yoksa yolunda mı gittiğini anlayabilirdi. “Yeni çocuk da kim?”</p>

  <p>“MacD Lawless. Kabil dışında esir düşmüş bir Fortran askeri. Onu burada bırakmak yazık olur diye düşündüm.”</p>

  <p>“Bizimle mi kalacak?”</p>

  <p>“Belki.”</p>

  <p>“Görünüşü benden daha iyi olanları hiç sevmem,” dedi Gomez. Western filmlerinden fırlamış görüntüsü veren bıyıkları, matine filmlerindeki jönleri aratmayan görüntüsüyle onun eline su dökebilecek adam sayısı çok fazla değildi.</p>

  <p>“Ne yani, biraz rekabeti de kaldıramayacak mısın?” dedi Juan gülümseyerek.</p>

  <p>“Kesinlikle.” Adam, omzunun üstünden MacD’ye baktı ve elini uzattı. “Kadınlar konusunda benimle rekabete girmediğin müddet iyi geçiniriz.”</p>

  <p>Lawless’ın, adamın ne ima ettiği hakkında en ufak bir fikrinin olmadığı belliydi; ama yine de Adam’ın elini sıktı. “Sorun olmaz. Bu kuşu içinde ben varken yere çakmadığın müddet iyiden de öte oluruz.”</p>

  <p>“Anlaştık.” Gomez dikkatini yeniden helikoptere çevirip, kalkış izni için telsizle kuleye bağlandı.</p>

  <p>Juan, Lawless’a dönüp, “Gemiye ulaştığımız anda yapacağımız ilk iş, güvenli hattan arkadaşlarına ulaşmak. Şimdiye dek kafayı yemiş olmalılar. Sonra aynı şekilde evdekilere, elbette onlara söylemişlerse.”</p>

  <p>“Fortran’ın onlarla henüz temas kurduğunu sanmıyorum. Kaçırılmamın üzerinden kırk sekiz saat bile geçmemişti.”</p>

  <p>“Tamam, endişe edecek bir şeyimiz daha eksildi demektir.”</p>

  <p>Bir dakika sonra Adam’ın daha fazla güç vermesiyle türbin çığlık atarcasına bir sesle çalıştı. Araç, şöyle bir silkindi, sonra kızaklar beton pistten ayrıldığı anda her şey normale döndü.</p>

  <p>Gomez, helikopterin neler yapabildiğini yeni çocuğa göstermek için dürten hislerini güçlükle de olsa zapt ediyordu, böylece sakin bir tempoda yükselip kuzeye, on beş milyonluk koca şehre doğru uzanan mangrov ormanları ve çamurluk alanların üzerinde uçmaya başladılar. Yoğun, kasvet veren bulut tabakası görüş mesafesini hatırı sayılır ölçüde düşürüyor, Karaçi’deki ofis binaları ve yüksek apartmanlar uzaktan belli belirsiz görünüyordu. Her şey adeta pas rengindeydi, binalar, hava, hatta içteki limanı çevreleyen su bile. Sadece batıya, okyanusa doğru bakıldığında gerçek renkler tüm canlılığıyla görülüyordu. Su derin safir mavisiydi. Büyük limanın kurulu olduğu Çin Koyu’nda ve açık denize açılan Baba Kanalı’nda göz kırparcasına parıldıyordu. Kanal, limanda sırasını bekleyen her tür nakliyat gemisiyle hıncahınç doluydu.</p>

  <p>Mendireğin ötesine uçtuklarında duman çok geçmeden yerini temiz havaya bıraktı. Arkalarında yükselen güneş, dalgalar üzerinde göz kamaştırıcı gümüşi şeritler oluşturuyordu.</p>

  <p>Burada, limana yükünü boşaltmaya giden gemiler daha fazlaydı. Dümen suları adeta sudaki beyaz yara izleri gibiydi. İçlerinden birinin, hemen önlerindekinin dümen izi yoktu.</p>

  <p>Günümüz standartlarına göre, yüz yetmiş metreyi aşan uzunluğuyla orta büyüklükte sayılırdı. İskele tarafından geçen konteyner gemisi onun iki katından daha uzundu. Juan ve adamlarının hedeflerindeki geminin tasarımı da çok eskiydi. Endüstrinin aynı standartlardaki konteynerlerle taşımacılığa geçişinden daha önce inşa edilen gemi, yükünü, her biri bir lombar kapağıyla kapanan ve sırık gibi beşli bir vinçle kullanılan beş kargo ambarında taşıyacak şekilde tasarlanmıştı. Üst güvertesi, geminin orta kısmının arka tarafındaydı ve üzerinde tekli baca vardı. Köprü kanatları ve daracık iskeleler dövme demir yangın merdiveni gibi buradan adeta asılıyordu. Ana güvertenin üzerinde vinçlerde iki cankurtaran filikası vardı. Pruvası balta ağzını andırıyordu, bununla birlikte kıç kasarasında az da olsa şampanya kadehi zarafeti vardı.</p>

  <p>Uzaktan görülebilen sadece buydu. Helikopter biraz daha yaklaşınca ayrıntılar da ortaya çıkmaya başlamıştı. Gemi, yıllar önce parçalanıp hurdaya atılması gereken paslı teneke kutu gibiydi. Gövdenin her yanında boya, parça parça dökülmüş, güvertesi sanki bir tür gemi egzamasına tutulmuş gibiydi. Boyanın kendisi dahi, hiçbir göze estetik gelmeyecek şekilde üst üste vurulmuş ve birbirinden alakasız renklerle yamalı bohçayı andırıyordu. Güverte havuzlarında paslanmalar oluşmuş, sızdıran frengi deliği ve loca deliği, üst güvertenin yanlarından kırmızımtırak kahverengi martı dışkısı gibi damar damar şeritler oluşturmuştu.</p>

  <p>Güvertenin her yanı bozuk makineler, yakıt bidonları ve içlerinde bir bulaşık makinesi ve kocaman bir traktör tekerleği gibi orada neden olduklarına akıl sır ermeyen bir sürü ıvır zıvırla doluydu.</p>

  <p>“Şaka yapıyor olmalısınız,” diye mırıldandı MacD geminin hali ortaya çıkmaya başlayınca. ‘Tanrı aşkına bu bir tür kamuflaj filan mı?”</p>

  <p>“Kızımız güzel olmayabilir,” dedi Gomez Adams. “Gel gör ki çirkin olduğu muhakkak.”</p>

  <p>Onu teskin etmek Juan’a kalmıştı. “Göründüğü gibi olmadığını söylediğimde bana güven. Şu an için geminin sırlarından herhangi birine vakıf olmana izin vermeyeceğiz ama kesinlikle sırrı var.”</p>

  <p>“Neymiş?”</p>

  <p><i>“Oregon,</i> Nuh’un yaptığı ilk gemi denemesi,” diye ekledi Lincoln.</p>

  <p>“İşte buna inanırım.”</p>

  <p>Gomez, geminin arka tarafında, üzerinde helikopter pisti işaretinin en gerideki kargo bölmesi çevresinde bir kavis çizdi. Pistin hemen kenarında, pilotun iniş sırasında yardıma ihtiyaç duyması halinde devreye girmek üzere bir mürettebat duruyordu; fakat Adams herhangi bir yönlendirmeye gerek duymamıştı. Helikopteri doğruca koca, soluk H harfinin üzerine sürdü ve tam ortasına kondu. Motoru durdurdu; rotor bıçakları, yavaşladıkça parıldayan hareket yalgını arasında belirmeye başlamıştı.</p>

  <p>“Bayanlar ve baylar, <i>Oregon</i>’a hoş geldiniz,” dedi Adams. “Sıcaklık yirmi derece. Yerel saat on bir on sekiz. Uçuş sırasında baş üstü bagajlarınızın hafifçe yer değiştirebileceğine dikkat edin. Bizi tercih ettiğiniz için teşekkür eder, sonraki seyahatinizde sizleri tekrar aramızda görmeyi dileriz.”</p>

  <p>“Boş versene sen,” diye karşılık verdi Linda. “Hizmetiniz berbat, hem fıstıklarınız da bayattı.”</p>

  <p>Juan, seçtiği adamlara bir an için hayret dolu gözlerle baktı. Henüz on iki saatten kısa süre önce dağı delen bir Hellfire füzesinin etkisiyle yamaçtan yuvarlanıyorlardı, şimdi ise adeta dünyadaki hiçbir şey umurlarında değil gibi şakalaşıyorlardı. Sonra birden bu kadar da şaşırmaması gerektiğini hatırladı. Onlar için seçilen bu tür bir hayattı. Yaşadıklarına gülüp geçemeyeceklerse beş dakika bile dayanamazlardı.</p>

  <p>Üst güvertede Max Hanley göründü. Güneşten korunmak için, çok azı kalmış kızıl saçlarını paralanmış bir Dodgers kepiyle kapatmıştı. Hanley’in boyu ortalamanın biraz üstündeydi, göz kenarlarında örümcek ağı gibi beliren kırışıklıklar, yavaş yavaş orta yaşlarda olduğunu göstermeye başlamıştı; ama yine de hareketleri gayet iyiydi, örs kadar elleriyle kendi başının çaresine rahatlıkla bakabilirdi. Giydiği tulumun dirseğinde bir gresyağı lekesi vardı, <i>Oregon</i>’un devrimsel makine dairesinden geliyor olmalıydı. Yanındaki Dr. Julia Huxley’di. Tıp eğitimini donanmada alan Huxley, o bilindik beyaz önlüğü, arkadan atkuyruğuyla bağladığı saçlarıyla 1950’lerin kapak güzellerini andırıyordu. Hastasıyla ilgilenirken enerjik ve sert, diğer zamanlarda uyumlu biriydi. Yıllar evvel, Şirketin, Ulusal Sualtı ve Denizcilik Kurumu NUMA için yaptığı bir operasyon sırasında bir Çin gambotu tarafından Juan’ın bacağının bir kısmı koptuğunda onun doktorluğunu yapmıştı.</p>

  <p>Juan’ın rehabilitasyon sürecini yönetmiş, kilometrelerce mesafeyi en ufak bir aksama emaresi göstermeden koşabilen bir adamdan bir metre dahi yürüyemeyen bir adama dönüştüğünde yanından ayrılmamıştı. Julia ve Max ayrıca, Cabrillo’nun kopan ayağı ve bileğinin günün her saniyesi ağrıdığını bilen kişilerdi.</p>

  <p>Buna hayalet ağrı deniliyordu. Engellilerde sık karşılaşan bir durumdu. Juan için ortada hayaletlik bir durum yoktu. Sırf sadece ayağını görmemesi ve ona dokunamaması, o lanet şeyin sürekli acımayacağı anlamına gelmiyordu.</p>

  <p>“Bahar’ın hesabından bizimkine gelen havaleyi teyit ettim,” dedi Max karşılama olarak.</p>

  <p>“Biz iyiyiz. Sorduğun için sağ ol,” diye karşılık verdi Juan.</p>

  <p>“Ne kadar alıngan hanım evladı oldun sen! Daha bir saat önce konuştuk. İyi olduğunuzu biliyorum. Hem, benim için para sizin sağlığınızdan daha mühim.”</p>

  <p>“Çok naziksin (!) dostum.” Juan eliyle MacD’yi işaret etti. “Max Hanley, Julia Huxley, bu MacD Lawless. MacD, bu ikinci komutan ve geminin belkemiği. Bunu gerçek anlamda söyledim.” Karşılıklı el sıkıştılar. “MacD’yi benim ofise götürelim de Huxley onu şöyle bir incelesin.”</p>

  <p>Geminin içi, en az dışı kadar kötüydü. Yırtık pırtık muşamba döşeme, zayıf aydınlatma ve ayrıkotu kadar olmuş toz yığınları. Görüldüğü kadarıyla dekoratörün temel malzemesi kurşun boya ve asbest gibiydi.</p>

  <p>“Yüce İsa!” diye haykırdı MacD. “Bu gemi zehirli atık çöplüğü. Burada nefes alıyor olmam mucize!”</p>

  <p>“Hayır.” Lincoln ciğerlerini doyasıya havayla doldurdu. “Görünüşe aldanma.” Sonra elinin tersiyle Lawless’in karnına hafifçe vurdu. “Rahat ol adamım, sandığın gibi değil. Şef sana gösterir. Şimdi doktorla git, sonra anlarsın.”</p>

  <p>Huxley, MacD’yi köprünün arkasındaki kamaralardan birine çağırdı, çantasını şifoniyerin üstüne koyup muayeneye hazırlandı. Lincoln, Juan ve Max ise köprüye yöneldi. Linda, spa küvetinde iki saat uzanmaya ihtiyacı olduğunu söyleyip toplantıdan müsaade istedi.</p>

  <p>Güvertede ne bir subay ne de köprüde gözcü vardı. Gemiye kılavuz kaptan ya da gümrük memuru binmedikçe bu tür formalitelerle uğraşmaya gerek görmüyorlardı. Bunun dışında kaptan köşkü daima boş dururdu.</p>

  <p>Genişçe odanın her iki tarafında güverte köprülerine açılan ahşap-cam kapılar vardı. Sapları yıllar boyu sayısız defa kullanılmaktan aşınmış dümen, eski tarz ispitleriyle kocaman bir tekerleği andırıyordu. Camlarda biriken kalın tuz tortuları yüzünden dışarısı güçlükle görülebiliyordu. Teçhizat, tarih sayfalarından fırlamış gibiydi. Telsiz, sanki bizzat mucidi Marconi tarafından yapılmışçasına eskiydi. Motor kumanda kolları gibi ahşap parçalar, sanki takıldıkları günden beri hiç cilalanmamıştı. Tahta harita dolaplarının her yanı ufalanmış, üzerlerinden yemek yağları ve kahve döküntülerinin artıkları akmıştı. Tüm bu dış görünüşüyle muhtemelen denizlerdeki en içler acısı haldeki kaptan köşküydü.</p>

  <p>Köprüye girdikten saniyeler sonra, siyah bol pantolonlu, belinin çevresini saran tertemiz önlüğü ve bembeyaz gömleğiyle yaşlıca bir adam bir anda beliriverdi. Saçları, kolalı gömleği gibi beyazdı, yüzü sıska ve kırışıktı. Elindeki som gümüş tepside, tropik bir karışıma benzer içecekle dolu, üzerinde çiyler birikmiş bir sürahi ve kristal bardaklar vardı.</p>

  <p>“Güneş, seren ucuna yaklaştı,” dedi bariz bir İngiliz aksanıyla.</p>

  <p>“Bu ne Maurice?” diye sordu Juan, bardakları uzatıp doldurmaya başlayan kamarota. Lincoln yüzünü ekşiterek bardağındaki içeceğe baktı, sonra kamarot önlüğünden bir şişe Heineken çıkarınca birden gözleri parladı. Hemen harita masasının kenarıyla şişenin kapağını açtı.</p>

  <p>“Biraz meyve suyu, biraz meyve kokteyli gibi bir içki. Bence görevden sonra bir iki tek atabilirsin.”</p>

  <p>Cabrillo bardağından bir yudum aldı. “Tanrıların içkisi dostum. Kesinlikle tanrıların içkisi.”</p>

  <p>Maurice bu iltifata karşılık vermedi, içeceğinin ne kadar iyi olduğunu ve söylenmesine dahi gerek olmadığını zaten biliyordu. Tepsiyi kenara koydu. Altında, genelde Cabrillo’nun kamarasındaki masada duran gül ağacı puro kutusu olurdu. Max, ikramı reddetti, tulumunun arka cebinden küçük deri bir kese ve pipo çıkardı. Birkaç dakika geçmeden içerisinin havası Amazon yangınlarını aratmıyordu, göz gözü görmez olmuştu. Kamarot, geldiği gibi sessizce köprüden ayrıldı, cilalı ayakkabıları adeta pis güverte döşemesinde ses çıkarmamak üzere yapılmıştı.</p>

  <p>Cabrillo, purosundan koca bir duman bulutunu tavana doğru üfledi, Max, odanın biraz olsun havalanması için kapılardan birini açtı. “Pekala, anlat bakalım, şu yeni iş neymiş?“dedi Cabrillo.</p>

  <p>“Finansörün adı Roland Croissard, Basel’den. Kızı Soleil, otuz yaşında. Gözünü budaktan sakınmamasıyla ünlü. Virgin Galactic, alt yörüngesel uçuşlara başladığında çoktan yerini ayırıp biletini almış. Kız, yedi kıtadaki en yüksek altı dağa tırmanmış. Everest’e iki tırmanma girişimi başarısızlıkla sonuçlanmış. Parasını vererek aldığı özel izinle bir sezon GP2’de yarışmış. Bilmeyenler için söyleyeyim, Formula 1’in bir seviye altı oluyor. Ayrıca gençliğinde dünya sıralamasındaki golfçülerden biriymiş ve İsviçre Olimpik Eskrim Takımı’na katılmayı son anda kaçırmış.”</p>

  <p>“Gayet başarılı bir kadın.” dedi Juan.</p>

  <p>“Oldukça” Max de aynı fikirdeydi. “Sana resmini göstersem ağzının suyu akardı. Her neyse, arkadaşıyla birlikte sırt çantasıyla yürüyüş yapmak üzere Bangladeş’e gitmiş. Babasının gönderdiği GPS kayıtlarından anladığım kadarıyla kestirmeden gitmek için Myanmar sınırından ilerlemiş.”</p>

  <p>“Akıllıca,” dedi Lincoln birasından son yudumunu alırken. Bira şişesi elinde, acı biber sosu şişesine benziyordu. “Kızının nereye gittiğini babası biliyor mu?”</p>

  <p>“Hiçbir fikri yok. Kızının yaptıklarından nadiren kendisini haberdar ettiğini söyledi. İzlenimlerine göre aralarında bir tür dargınlık var. Adamın geçmişini incelediğimde Soleil on yedi yaşındayken boşandığını ve nihayetinde birkaç ay sonra tekrar evlendiğini gördüm.”</p>

  <p>Juan, zaten berbat haldeki zemine aldırış etmeden külünü çırptı. “Annesi nerede?” diye sordu.</p>

  <p>“Beş yıl önce pankreas kanserinden ölmüş. Ölmeden önce Zürih’te, Soleil’in şu anda yaşadığı evde yaşıyormuş.”</p>

  <p>“Peki, babasının hikayesi ne?”</p>

  <p>“Bizim gibi karanlık insanların paralarını saklayan şu İsviçre bankalarından birinde çalışıyor. Murphy ve Stone, adamın maddi kanallarında sıra dışı ya da şüpheli herhangi bir şey bulamadılar. Anladığımız kadarıyla Croissard yasal.”</p>

  <p>“Langston’a sordun mu? Hepimiz adamın Bin Ladin’in şahsi bankacısı olduğunu biliyoruz.”</p>

  <p>“Aslında, Teşkilat’a, Cemaat-i İslamiye adlı dini gruba giden maddi kaynakları bulmada yardım etmiş.”</p>

  <p>“Peki, bunun misillemesi olabilir mi?” diye seslice düşündü Cabrillo. “Belki kızı kaçırmışlardır.”</p>

  <p>“Bu noktada her şey mümkün,” diye karşılık verdi Max. “O da olabilir, yerel uyuşturucu patronları da. Belki de sadece kızın telefonu bozulmuştur ve şu anda biz konuşurken o yürüyüş yapıyordur.”</p>

  <p>“Kızdan ne zamandan beri haber alınamıyor?” diye sordu Lincoln.</p>

  <p>“Haftada bir kez yerini bildirirmiş. Dört gün önce mutat aramasını yapmamış. Babası ortalığı telaşa vermeden bir gün beklemiş. Sonra birkaç telefon görüşmesi yapmış, bunlardan ilki kara para aklanması meselesi sayesinde edindiği Langley’deki bağlantısı, oradan da L’Enfant’a ulaşmış.”</p>

  <p>“Tüm bu süre zarfında kızın telefonundan sinyal geliyor muymuş bari?”</p>

  <p>“Hayır,” dedi Max. “Kız telefonu sadece arayacağı zaman açıyormuş.”</p>

  <p>Juan, purosunun külünü çırptı. “Demek ki kız dışarılarda bir yerde ve on iki gün önce bile kaçırılmış olabilir.”</p>

  <p>“Evet,” diye karşılık verdi Max karamsar şekilde.</p>

  <p>“Ve yapabileceğimiz tek şey kızın bilinen son konumundan hareket etmek ki bu bilgi de on bir günlük.”</p>

  <p>Bu defa Hanley sadece başını salladı.</p>

  <p>“Kolay olmayacak. Kocaman bir samanlıkta ufacık bir iğneden bahsediyoruz.”</p>

  <p>“Ve işe başlamamız için beş milyon papelden,” diye ekledi Max. “Kızı getirdiğimizde iki milyon daha.”</p>

  <p>Konuşmayı Julia Huxley böldü. Doktor, güvertedeki altı kamarayı -ki her biri en az dümen köşkü kadar perişan haldeydi- birbirine bağlayan koridordan köprüye girmişti.</p>

  <p>“Durumu ne?” diye sordu Juan.</p>

  <p>“Fiziksel olarak iyi sayılır. Karın bölgesinde ve göğsün alt kısmında oldukça derin berelenmeler var, omuzlarında, uyluklarında ve kalçasında küçük yaralanmalar. Gördüğüm kadarıyla herhangi bir burkulma yok, ama el ve ayak bileklerinin felaket derecede ağrıdığını söylüyor. Ona bir hafta verin, sonrasında turp gibi olur. Yine de laboratuvarımda bazı numuneleri incelemem gerek, ama söylediğine göre kendini aygır gibi sağlıklı hissediyormuş. Benim de bundan şüphe etmem için bir sebep yok.”</p>

  <p>“Onu buraya gönder ve teşekkürler.”</p>

  <p>“Rica ederim.”</p>

  <p>Lawless, bir dakika sonra kamuflaj pantolonunun üzerine temiz bir tişört geçirmiş halde köprüye girdi. Şöyle bir etrafına bakındı. “Temizlikçinize yeterince para vermiyorsunuz galiba.”</p>

  <p>“2002’den beri haftalık izinde,” diye karşılık verdi Cabrillo ifadesiz bir yüzle. “Pekala, doktor kontrolden geçtiğini söyledi, söyledikleri benim için yeterince iyi. Peki, sen ne diyorsun?”</p>

  <p>“Size karşı dürüst olmam gerek Bay Cabrillo. Geminize ayak bastığımdan beri tereddütlerim var. Çabucak para kazanmaktan bahsediyorsunuz, ama bu hurda yığınında yaşamak benim kitabıma göre değil.”</p>

  <p>“Peki, ya sana tüm bu pasın ve kirin altında şimdiye dek gördüğün em mükemmel yatı bile gölgede bırakacak lükse sahip bir gemi olduğunu söylersem?”</p>

  <p>“Gözlerimle görmeden inanmam derim.”</p>

  <p>“Juan?” dedi Max, sorgulayıcı bir ses tonuyla.</p>

  <p>“Sorun yok, sadece tadımlık. Fazlası yok.”</p>

  <p>Cabrillo, Lawless’a onu takip etmesini işaret etti. Bir dizi merdivenden inip kirden rengi atmış birkaç koridordan geçtikten sonra penceresiz yemekhaneye ulaştılar. Mat gri duvarlara, yırtık pırtık seyahat posterleri yapıştırılmıştı. Daracık bir geçişin sonrasında onları, sağlık müfettişlerinin midesini dahi bulandıracak bir mutfak karşıladı. Altı gözlü ocağın üstündeki dedantöre yapışan donmuş yağlar, sarkıt-dikit oluşturmuşlardı; sinekler, pis tabaklarla dolu lavabonun etrafında, O’Hare Havalimanı’ndaki hava trafiğine meydan okurcasına vızıldıyordu.</p>

  <p>Juan, girişin karşısındaki duvardaki posterlerden birine yaklaştı. Posterde, palmiye ağaçlarının önünde bir kumsalda ayakta duran bikinili, Tahitili güzel bir kız resmi vardı. Yaklaşıp eğildi, resimdeki kadının göbek deliğinden dışarıyı görürcesine baktı.</p>

  <p>Tık sesiyle bir bölme duvarı açıldı. Duvar öylesine akıllıca gizlenmişti ki Lawless varlığını dahi fark etmemişti.</p>

  <p>Cabrillo doğruldu, “Retina taraması,” diye izah etti, sonra kapıyı sonuna dek açtı.</p>

  <p>Başıyla MacD’ye bir göz atmasını işaret etti.</p>

  <p>Lawless, ağzı bir karış açık, bakakalmıştı. Yerdeki, pahalı Bourgogne halısı, adeta çömelmiş bir aslanın içinde kaybolacağı kadar kalındı. Duvarlar, vernikli maun ahşap panellerle süslüydü. Üzerindeki malzeme, normal meskenlerdeki Sheetrock alçı panelleri andırsa da denizdeki bir geminin maruz kalacağı aşırı titreşim yüzünden bu imkansızdı. Huzur ve ferahlık veren leylak-mavi arası hoş bir renkle boyanmıştı. Aydınlatma ise her biri ayrı bir zevk örneği aplik ve kesme kristal avizelerle sağlanıyordu.</p>

  <p>Lawless sanat uzmanı değildi, ama yaldızlı çerçeveler içindeki kanvasların her birinin paha biçilemez olduklarına adı gibi emindi, hatta ressamı Winslow Homer’ın adını çıkaramasa da resimlerden birini hatırlamıştı.</p>

  <p>Bu koridor, harap olmuş eski bir şilebin olamazdı, burası ancak, beş ya da sekiz yıldızlı bir otele ait olabilirdi.</p>

  <p>Şirket’in başkanına baktı, şaşkınlık ifadesi yüzünün her yanına işlemişti.</p>

  <p>Juan, soruyu beklemeden cevap vermeye başladı. “Üst tarafta gördüklerinin hepsi aldatmaca. Pas, kir, harap haldeki teçhizat. Hepsi tamamen <i>Oregon</i>’u olabildiğince zararsız göstermek için. Oyunumuzun adı sıradanlık. Bu gemiye dünyada hangi limana girersek girelim en ufak bir şüphe uyandırmayız. Tıpkı çevre yolundan gitmek gibi. Ferrari’ler Porsche’ler dikkatini çeker, ama 90 model bir Buick Regal’e ikinci kez dönüp bakmazsın bile.”</p>

  <p>“En güzel yanı da…” diye devam etti. “Yaklaşık on iki saat içinde görünüşünü ve adını değiştirme imkanına ve araçlarına sahibiz. Bir görevden diğerine hiçbir zaman aynı gemi olmadı. Biz ona <i>Oregon</i> adını verdik, ama bu isimle yol aldığı çok enderdir.”</p>

  <p>“Yani, geminin geri kalanı?…”</p>

  <p>“Bunun gibi,” dedi Juan parmağıyla koridoru göstererek. “Bu arada her bir mürettebatın, istediği gibi dekore ettiği özel bir kamarası olduğunu da belirtmem gerek. Spor salonumuz, havuzumuz, saunamız ve dövüş sanatları merkezimiz var. Şef aşçımız ve yardımcısı <i>Le Cordon Bleu’da</i> eğitim gördü. Yukarıda doktorumuzla zaten tanıştın ve elbette tahmin edebileceğin gibi piyasada mevcut en gelişmiş tıbbi alet ve teçhizatı talep edip aldı.”</p>

  <p>“Ya silahlar?”</p>

  <p>“Tabancadan tut, omuzdan ateşlemeli anti-tank füzesine kadar her türlü silah var.” Oregon’un bizzat kendisinin birçok armada gemisine meydan okuyacak düzeyde bir cephane olduğunu söylemenin vakti henüz gelmemişti. Bu ve geminin diğer gizli numaralarından bazıları, Lawless deneme sürecini tamamlayana dek onun için sır olarak kalmaya devam edecekti. “Şimdi, ne diyorsun?”</p>

  <p>Lawless gülümsedi, elini uzattı. “Fortran’ı arayıp durumu bildiriyorum.”</p>

  <p>Koridorun aşağısından, yüzlerini görmedikleri kadın mürettebattan birinin çığlık sesi geldi. Huxley ve Linda’ya benzemiyordu, yeni gelen yakışıklının haberi çok çabuk yayılmıştı.</p>

  <p>“Biraz zaman alabilir,” diye devam etti MacD. “Ve büyük ihtimalle Kabil’e geri dönmek zorunda kalabilirim. Kaçırılma hadisemi soruşturduklarından eminim. Hem, pasaportumu ve kişisel eşyalarımı almam gerek.”</p>

  <p>“Sorun değil,” diye teskin etti onu Juan. “Yeni işimiz için konum almamız birkaç gün sürer. Sana şifreli uydu telefonu ve bağlantı numaralarını vereceğiz. Bizimle buluşacağın yere helikopterle seni bırakmamız gerekecek.” Juan’ın aklına o anda bir fikir geldi. “Bu arada, iz sürme becerin nasıldır?”</p>

  <p>“Ben taşralı biriyim. Tüm yazlarımı bataklıklarda av peşinde geçirirdim. Babam sürekli silahları taşıyan ve kokuyu izleyen bir köpeğe sahip olmakla övünürdü.”</p>
</body>
</html>