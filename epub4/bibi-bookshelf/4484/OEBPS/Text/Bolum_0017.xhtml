<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>17</h1>

  <p><span class="ilk-hrf">J</span>ohn Smith, özel jetin merdivenlerinden inip Gunavan Bahar’ın koluna girdi. İkili kardeş gibi kucaklaştılar.</p>

  <p>Bahar, Smith’i karşısına alıp gözlerine baktı. “Çok iyi iş çıkardın.”</p>

  <p>“Tahmin ettiğimizden daha kolay oldu, özellikle de orduyla anlaşmandan sonra.”</p>

  <p>İngilizce konuşuyorlardı, bildikleri tek ortak lisan buydu. Smith, gerçekten de Fransız Yabancı Lejyonu’na katıldığında aldığı <i>noms de guerre’</i>ydi. Cezayir’de, Abdül Muhammed olarak doğmuştu ve vatanındaki pek çok kişi gibi, yüz otuz yıllık sömürgeci işgalden sonra damarlarında daha çok Fransız kanı dolaşıyordu. Yine, vatanındaki pek çok kişi gibi, kırk yılı aşkın bağımsızlık, memleketinin eski sömürgeci derebeylerine karşı hissettiği öfkeyi azaltmamıştı. Buna karşılık Batı’nın boyunduruğuyla yozlaştığını düşündüğü hükümete karşı asi olarak mücadele etmektense canavarla içeriden savaşmaya karar verip askeri eğitim almak, aralarında rahatlıkla dolaşabilmek ve Avrupalılara nasıl entegre olacağını öğrenmek için Lejyon’a katıldı.</p>

  <p>İlk beş yıllık sözleşmesini tamamladıktan sonra ayrılıp Afganistan’da Ruslara karşı savaşan mücahitlerin arasına katıldı. Savaşmaktan zevk almıştı, ne var ki karşılaştığı halkın cehalet seviyesi onu şoke etmişti. Hepsinin, Sovyetler’den çok kendi aralarında savaşan batıl inançlı köylüler olduğuna kanaat getirmişti. Ulu şeyh Bin Ladin bile, aslında Rusları yurtlarından kovduktan sonra doğruca Batı’daki kafirlerle savaşmaları gerektiğine inanan paranoyak bir fanatikti. Usame, gençliğinde zevk düşünü bir zampara olmasına ve Avrupa şehirlerinde zevk sefa peşinde koşmasına rağmen Batı ordularının asıl kudretini hiç kavrayamamıştı. Kendi topraklarında çaylak Rus askerleriyle savaşmak, yabancı topraklarda Birleşik Devletlerle savaşmaktan apayrı bir şeydi.</p>

  <p>Bin Ladin, şahadet operasyonlarının, kendi tabiriyle intihar saldırılarının, Batı dünyasının yok olmasına yol açacağına inanıyordu. Abdül Muhammed de Amerika’nın dizleri üstüne çöktüğünü görmek istiyordu, ama birkaç binayı havaya uçurmanın hiçbir şeyi değiştirmeyeceğinin de farkındaydı. Aksine, kurbanların kararlılığını artırıp, çabuk ve ölümcül misillemelere yol açacaktı.</p>

  <p>Nasıl olduğunu bilmese de daha iyi bir yolu olduğuna inanıyordu. Yıllar sonra, Bin Ladin ikiz kuleleri yerle bir edip, Müslüman alemini Batı dünyasına göre çok daha derinden yaralayıp zarar veren barut fitilini ateşledikten epey sonra, Muhammed Setiavan Bahar’la, Gunavan Bahar’ın kardeşi ve oğlunun adaşıyla tanıştı. (Afganistan’daki operasyonda kullanılan çocuk, kafirlerle asla konuşmaması sıkı sıkıya tembihlenen haşarı bir çocuktu.) Tanışmalarına dek Muhammed, özel bir güvenlik şirketi için Suudi Arabistan’da çalışıyordu ve yüreğindeki cihat alevi küllenmek üzereydi. Vahhabi kökten dincilerin Batılı işadamlarını hedef aldığı dönemde Bahar kardeşler de bu ülkedeydi. İkili, Cakarta’daki kendi şirketlerinden birinden elektronik kontroller almak isteyen petrol üretim tesislerini geziyordu.</p>

  <p>Muhammed, iki haftalığına onların korumalığını yapmış ve o zamandan beri tamzamanlı elemanları olmuştu.</p>

  <p>Onu, şirket güvenliğinin yanı sıra “özel projeler” adını verdikleri birimde de kullanmaktaydılar. Bu projeler, şirket casusluğundan, daha düşük teklifle ihale kazanmak için rakip şirketlerin aile üyelerine kaçırmaya kadar uzanıyordu. J-61 petrol platformunun onlara ait olduğunu Şirket’in bulamamasının nedeni, onların dikkatleri ve titizlikleriydi.</p>

  <p>Bu üçlüyü ta en başta birbirine bağlayan, hepsinin Bin Ladin’in taktiklerinin başarısızlığa mahkûm olduğuna inanmalarıydı. Batı’nın, sürekli olarak Ortadoğu’ya burnunu sokup müdahale etmesinin artık sona ermesi gerektiğinde hemfikirlerdi ama terörle bu elde edilemezdi. Tersine daha çok müdahaleye neden oluyordu. İslam dünyasının ihtiyaç duyduğu, Birleşik Devletler üzerinde baskı kurmaktı. Biri fabrikalarını ve arabalarını çalıştırmak diğeri muazzam gelirlerinden olmamak için her iki taraf da birbirine muhtaçtı, bu yüzden başka bir çözüm bulunmalıydı.</p>

  <p>Dört yıl önce, Gunavan Bahar, onca yer varken dişçisinin muayenehanesinde, bilimsel bir dergide bir makale okuduğunda o baskı unsurunu elde etmenin bir yolunu bulmuştu. Bu tehlikeli girişimin başına Abdül’ü geçirip emrine sınırsız kaynak verdi. Bahar’ın uçsuz bucaksız imparatorluğunun en iyi ve parlak beyinleri bu göreve aktarıldı ve gerektiğinde dışarıdan sözleşmeli personeller getirildi. Proje o kadar hassastı ki muazzam bir gizlilik içinde yürütülüp çalışanlara dahi açıklanmasına gerek görülmedi; harıl harıl çalışarak inşa etmeye çalıştıkları cihazın nihai kullanım amacını sadece bir avuç seçkin kişi biliyordu.</p>

  <p>Yaklaşık bir yıldan beri hazır sayılırdılar, sadece tek bir kritik bileşen eksikti. Sekiz yüz yıllık efsanenin parçalarını bir araya getiren ve Muhammed’i, dünyanın en geçit vermez ormanlarından birinde kaybolmuş ücra tapınağa kadar gönderen azimli bir İngiliz araştırmacı sayesinde Abdül, nihayet eksik parçayı da bulmuştu.</p>

  <p>Muhammed, çantayı omzundan indirip dikkatle açtı. Üstlerinde durdukları pistin asfaltına vuran güneş ışığında, kristaller alev alev parıldıyordu.</p>

  <p>“Tebrik ederim dostum,” dedi Bahar sıcak bir şekilde. Limuzine doğru yürümeye başladılar. “Bu, benim kadar senin için de saplantı haline gelmişti. Söylesene, tapınak gerçekten de Marco Polo’nun Rustichello’ya tarif ettiği gibi miydi?”</p>

  <p>“Hayır. Yıllar içinde keşişler bayağı genişletmişler. Kristallerin ilk çıkarıldığı mağara hala oradaydı, ama oradan üstteki uçuruma kadar giden yapılar inşa etmişler ve uçurumun diğer yakasına putperestlik kabilinden resimler oymaya başlamışlar. Tahrip olma seviyesine bakılacak olursa, mevcut cunta yönetime el koyduğundan beri terk edilmiş diyebilirim.”</p>

  <p>“Taş üstünde taş bırakmış olmaları ilginç,” dedi Bahar, şoför kapısını açarken.</p>

  <p>“Aptal heykellerini almışlar ama mücevherleri bırakmışlar. Belki asırlar içinde var olduklarını bilen kimse de kalmamıştır. Polo, sadece başrahibin taşları bildiğini söylüyor, ona söylenmesinin tek nedeni ise Han’ın mührünü taşıyor olmasıymış.”</p>

  <p>“Belki de.” Sohbetin konusu Bahar’ı pek açmamıştı. “Sonunda izini bulup aldın ya, bu yeterli.”</p>

  <p>Abdül, Hong-Kong’daki bir antikacıda bu taşların çok küçük bir örneğine rastlayıp inşa ettikleri cihazın çalışması için gereken özel bir içyapıya sahip olduklarını öğrendikten sonra bu özel taşları dünyanın her yerinde aramak için araştırmacılardan ve arşivcilerden bir ekip oluşturmuştu. Gerçekten de patronu, bunu takıntı haline getirdiğini söylemekte haklıydı. Kristaller hakkında o kadar çok araştırma yapıp bilgi sahibi olmuştu ki muhtemelen jeoloji diploması alabilirdi. İskoçya’dan Japonya’ya kadar dükkanları ve madenleri bizzat dolaşmış, ama aradığı fırsat, tuttuğu araştırmacılardan biraz Marco Polo hayranı olan birisi, William Cantor’un İngiltere, Coventry’deki üç kuruş toplama amaçlı konferansına katılmasıyla karşısına çıkmıştı. Muhammed, kristalden güç alan silah hikayesini duyar duymaz yardımcısıyla birlikte o gece İngiltere’ye uçup ertesi konferansında Cantor’la tanışmıştı. Cantor’un hakkını teslim etmek gerekirdi, Rustichello Parşömenleri’nin asıl sahibinin kim olduğunu ve nerede yaşadığını Abdül’e söylememek için çok direnmişti. Cantor’un cesedinden kurtuldukları anda İngiltere’nin güney kısmında yer alan soğuk malikaneye girip yaşlı adamı öldürmüşler, parşömeni alıp olay yerine, sonu kötü biten başarısız bir soygun görünümü verip kaçmışlardı.</p>

  <p>İşledikleri suçların hiçbiri ortaya çıkmadan güven içinde ülkeyi terk etmişlerdi.</p>

  <p>Tuttukları bir tercüman belge üzerinde haftalarca çalıştıktan sonra Polo’nun savaş gözlemlerinin ve köyün askerlerini kör eden kristallerin çıkarıldığı madeni bulmak için yaptığı sonraki seyahatlerinin detaylarını ortaya çıkarmıştı.</p>

  <p>Elbette kristallerin önceden test edilmesi gerekiyordu ama Polo’nun tasvir ettiği optik özellikler, proje için ihtiyaç duyduklarıyla tıpatıp aynıydı. Bu tesadüf olamazdı.</p>

  <p>“Ya batırma işi?” diye sordu Bahar. “Planlandığı gibi gitti mi?”</p>

  <p>“Acele etmek zorundaydık ama hedef bölgemizden sadece birkaç mil uzaktı ve <i>Hercules’ü</i>n cankurtaran filikasıyla Brunei’ye gittiğimizi fark eden olmadı. Amerikalı köstebeğimiz, kullandıkları geminin bizi inandırdıklarından çok daha hızlı olduğunu bildirdi. Yakında beni arayıp hızın sebebini söylemesi gerekiyor ama sanırım onlar ulaşamadan Oracle’ın tüm izlerini yok ettik.”</p>

  <p>“Bu iyi. Şirket’in olası bir tehdit oluşturduğu konusunda Oracle’ın haklı olduğu ortaya çıktı. İnsein Hapishanesi’nden kaçmayı bile başardılar, çoğu insanın bunu başarabileceğini sanmam.”</p>

  <p>Abdül, Cabrillo’yla Singapur’da tanıştığı anı anımsadı. Adamın tehlikeli olduğuna dair bir hisse kapılmıştı. Bu ona, ilgilenmesi gereken yarım kalmış başka bir işi hatırlattı. “Pramana’dan ses var mı?”</p>

  <p>“Şimdi onu görmeye gidiyoruz. Burada, Cakarta’da oyalanmamızın sebebi bu zaten. Singapur’daki planı eline yüzüne bulaştırdığı için onunla konuşmayı çok isteyeceğini biliyordum. Olayın ölümcül bir hataya dönüşmemesi, sadece senin çevik zekan ve çabuk düşünmen sayesinde oldu. Sohbetiniz biteç bitmez kristallerle Avrupa’ya uçacağız. Ah, ya Croissard?”</p>

  <p>“Ayağına ağırlık bağlayıp Malakka Boğazı’na attık.”</p>

  <p>Mercedes limuzin, otuz dakika sonra on milyonluk kalabalık şehrin eteklerindeki terk edilmiş bir deponun otoparkına yanaştı.</p>

  <p>Muhammed öfkelenmeye başlamıştı. “O ahmak Pramana’nın kendi adamlarını daha sıkı kontrol etmemesini anlayamıyorum.”</p>

  <p>Bir işi yapmaya zorladıkları adamların bazıları Cemaat-i Islamiye adlı İslami bir gruptan geliyordu. Aslında, Pramana İngiltere’ye giderken ona refakat etmiş ve William Cantor’a işkence etmişti. Abdül’ün bilmediği, Pramana, bir şeylerin ters gitmesi olasılığına karşı lobi desteği olarak iki adamını Singapur’a gönderdiğinde, adamların özel jetten intihar bombası yeleklerini, tam da Abdül’ün orada görüşmek için bulunduğu adamları öldürme maksadıyla aldıklarıydı. Abdül, bunun nedenini bilmiyordu ya da çok umursamamıştı. Şirket’in Pakistan’da öldürdüğü Müslüman kardeşlerinin intikamını almak için olabileceğini düşünmüştü. Bu adamların ne kadar iyi olduğu konusunda Abdül bizzat hepsini uyarmıştı, bu yüzden öylesi zorlu bir düşmanla uğraşmaktansa kendilerini patlatmaya karar vermiş olabilirlerdi.</p>

  <p>Çok da fark etmezdi. Önemli olan Pramana’nın ya kasten ya da adamlarını kontrol edemeyerek kendilerine ihanet etmiş olmasıydı. Az kalsın her şeyi mahvedeceklerdi. Muhammed durumu fark edip çabucak tabancasından aldığı barutla temizlik arabasından aldığı kimyasalları karıştırıp başka bir patlayıcı yapmamış olsa görüşmenin tuzak olduğunu Cabrillo’nun hemen anlayacağına ve işi almayacağına emindi. Kumarhanede ayarladığı üçüncü patlama, iki Amerikalının talihsiz bir yerde talihsiz bir zamanda olduklarına inanmaları için yeterli olmuştu.</p>

  <p>“Senin için bir sakıncası yoksa…” dedi Bahar, Abdül arabanın kapısını açtığında. “Ben geride kalacağım.”</p>

  <p>“Nasıl istersen.” Muhammed arabadan inip boğucu, nemli havayı soludu. Kolundaki kılıftan bıçağını çıkardı.</p>
</body>
</html>