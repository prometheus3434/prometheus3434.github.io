<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>24</h1>

  <p><span class="ilk-hrf">E</span>rtesi sabah herkes, <i>Oregon</i>’un küçük konferans odasında toplandı. Juan, grubun küçük olmasını istemişti. Sadece o, Eric Stone, Soleil ve onunla iyi arkadaş olduğu için Linda Ross vardı. Eric’in karşısındaki monitörlerde, Roland Croissard’ın tüm son iş anlaşmalarına ait finansal bilgiler vardı. Adamın el atmadığı iş yok gibiydi ve Soleil, son yıllarda babasına mesafeliydi, bu yüzden babasıyla ilgili bilgileri çok sınırlıydı.</p>

  <p>Juan’ın düşüncesine göre, Bahar, Roland Croissard’dan her ne istiyorsa, anlaşma kızının kaçırılmasından çok kısa süre önce gerçekleşmiş olmalıydı, ama daha titiz davranıp altı ay öncesine dek araştırmayı genişletmişlerdi. Dokümanlar öylesine yavan ve sıkıcıydı ki sanki plazma ekranlardan toz dökülüyordu. Bu, sadece muhasebecilerin sevebileceği türden bir çalışmaydı. İkinci saate başladıklarında Soleil’in yüzünde hayal kırıklığı ifadesi belirmeye başladı.</p>

  <p><i>“Non.</i> Babamın Hindistan’da çelik fabrikası aldığını bilmiyordum,” dedi kendisine üç milyon dolarlık anlaşmayı gösteren Eric’e. Bu olay kaçırılmasından sadece bir gün önce gerçekleşmişti. “Neden bileyim ki hem?”</p>

  <p>“Nedeni yok.” Juan onu teskin etmeye çalışıyordu. “Pekala, şuna ne dersin? Kaçırılmandan iki gün sonra, hisselerini Brezilyalı bir alet firmasına satmış. Bu senin için bir şey ifade ediyor mu?”</p>

  <p>“Hayır. Hiçbir şey.”</p>

  <p>“Bir de şu, Albatros adında bir şeyi, paravan şirkete benzeyen birine kiraya vermiş. Eric, şu Hibernia Ortaklığı kiminmiş ya da neymiş?”</p>

  <p>“Bir saniye. Bu şeyi daha önce incelemiştim sanki.” Dizüstü bilgisayarıyla bir süre uğraştı. “Tamam, işte. İrlandalı bir şirketmiş, dört yıl önce kiraya verilmiş. Karayolları için tuz ithal edeceklermiş, fakat hiç gerçekleşmemiş. Altı ay önce New Hebrides Bankası’ndan yüklü miktarda kredi almışlar. Gel gör ki paraya hiç dokunulmamış.”</p>

  <p>“İşte bu!” diye bağırdı Soleil.</p>

  <p>“Ne?”</p>

  <p>“Tuz. Babam, tarafsız bir uzmana danışmadan bir tuz madeni satın almıştı. Anlaşma tamamlandıktan hemen sonra birini getirtti. O da sizler gibi Amerikalıydı; babama madenin dengesiz olduğunu söylemişti. Babam adamı o anda kovup başka birini işe aldı. Diğeriyle hiç tanışmadık, çünkü…”</p>

  <p>“Çünküsünü boş ver,” dedi Juan. “Bize şu madenden bahset.”</p>

  <p>“Doğu Fransa’daydı, İtalya sınırı yakınlarında ve çok yakında bir nehir vardı.”</p>

  <p>“Şanslı günümüzmüş,” dedi Eric. Gemi hızla Fransa’nın güney sahillerine yaklaşıyordu.</p>

  <p>“Nehir sorun oluşturuyordu. Adam tehlikeli olduğunu söyledi. Sanırım kullandığı terim şeydi, sızıntı. Evet. Dediği buydu. Sızıntı. Her neyse, babamın yaptığı en berbat anlaşmaydı, fakat hep bu anlaşmanın ona tevazuu öğrettiğini söylerdi. Orayı asla satmayacağını hep elinde tutacağını söylemişti, tıpkı boynundaki albatros gibi, bu yüzden asla unutmazdı. Şirkete Albatros adını vermesinin nedeni de buydu, şiirdeki gibi.”</p>

  <p><i>Coleridge’i</i>n <i>Yaşlı Denizcinin Türküsü,</i> belki de Cabrillo’nun bildiği tek şiirdi. “… Haç yerine albatrostu / Boynumda asılı duran…”</p>

  <p>“Babam o madeni asla kiraya bile vermezdi,” diye ekledi Soleil. “Benden olağandışı bir şey bulmamı istiyordunuz. Bence bu.”</p>

  <p>“Pekala, şimdilik bunu bir kenara koyalım. Hala incelememiz gereken birçok detay var. Emin olmak zorundayız.”</p>

  <p><i>“Oui, mon capitaine.”</i></p>

  <p>Bir saat daha uğraştılar, ama sonunda tekrar Albatros Madenleri’ne döndüler. Juan, Mark Murphy’ye, Hibernia Ortaklığı’nı daha detaylı incelemesini söyledi. Fakat Eric, bunun kötü bir fikir olacağını söyleyerek karşı çıktı. Şayet ortaklık, Bahar’ın paravan şirketlerinden biriyse, sistemlerine izinsiz girmeleri kuantum bilgisayarı alarma geçirecek ve araştırmaları ifşa olacaktı.</p>

  <p>Cabrillo, bilgisayarlara ne kadar bağlandıklarını varlıkları olmadığında fark ettiklerini hatırlayıp arkadaşına basiretinden ötürü teşekkür etti.</p>

  <p>Odadaki herkes bu belirli mülkiyet parçasını büyük ihtimalle Bahar’ın, Soleil’in babasından zorla aldığı konusunda hemfikir olunca, Juan, “Madenin şemasına ihtiyacımız olacak,” dedi. “O müfettişle bağlantı kurabilir misin?”</p>

  <p>“Yıllardan beri görüşmedim, ama elbette. Telefon numarasını hatırlamıyorum, gerçi birine söylerim bana bulur.”</p>

  <p>Eric, dikkatleri çekmek için genzini temizledi. “Paranoyak gibi görünmek istemem fakat gemiden telefon açmak çok kötü bir fikir, ayrıca aslında Soleil’in yerini belli eden bir görüşme de çok akıllıca sayılmaz.”</p>

  <p>“Neden?” diye sordu Linda.</p>

  <p>“Mark’la daha önce izah ettiğimiz gibi, bu bilgisayar aynı anda her yerde. Ayrıca biz zaten hedefindeyiz. Bu bilgisayardan yapılacak her türlü iletişim önlenecektir. Asıl korkum, bilgisayara şahsi ses şablonlarını dinlemesinin söylenmiş olması.”</p>

  <p>“Hadi ama Eric,” dedi Linda. “Bir bilgisayarın dünyanın her yanında gerçekleşen tüm telefon konuşmalarını dinleyip sadece tek bir çağrıya odaklanması mümkün değil.”</p>

  <p>“Mesele de bu zaten. Mümkün. NSA’nın sürekli yaptığı iş bu. Hem Bahar’ın bilgisayarı onlardan binlerce kat daha güçlü olduğunu zaten ispatladı. Ona boşuna kuantum bilgisayarı denilmiyor. Tamamen yepyeni bir paradigmayla karşı karşıyayız. Her bir hareketimiz takip ediliyormuş gibi düşünüp davranmak zorundayız çünkü kuvvetle muhtemel ediliyor.”</p>

  <p>“Ne öneriyorsun?”</p>

  <p>“Birini karaya gönderelim, o da Soleil’in adına telefon açar. Sadece adını vermememiz gerek, çünkü büyük ihtimalle anahtar isimlerden biridir.”</p>

  <p>“Ama Bahar, Soleil’in <i>Hercules’le</i> birlikte batıp öldüğünü sanıyor,” dedi Linda.</p>

  <p>“Bu riske girmeye değmez,” diye karşılık verdi Juan. “Eric haklı. Hiç iz bırakmamak zorundayız. Aramayı Huxley yapar, Bahar doktorla hiç tanışmadı, bu yüzden onun sesini izlemeye almış olması için neden yok. Ayrıca Monte Carlo’ya da yanaşmamamız gerektiğini düşünüyorum, bölgede olduğumuz bildirilirse Bahar şüphelenebilir.”</p>

  <p>Eric de aynı fikirdeydi. “İyi fikir. Hem Süveyş Kanalı’ndan geçerken yeni evraklar ve gemi ismi kullandığımız için burada olduğumuzu anlayamaz. Bilgisayarın uydu görüntülerini tarayıp bizi arıyor olması ihtimaline karşılık güvertenin görünümünü de değiştirirsek iyi ederiz. Ayrıca muhtemelen tüm gereksiz elektronik cihazları kapatmamız gerekecek. Ne olur ne olmaz.”</p>

  <p>Juan başını sallayıp Harekat Merkezi’nin elektronik karartmaya geçmesini istedi. Mürettebata bir dizi sahte konteyneri güverteye çıkarmalarını söyledi. Sonra Soleil’e döndü. “Bu arada, şu müfettişin adı ne?”</p>

  <p>“Mercer. Adı Philip Mercer.”</p>

  <hr class="yildiz"/>

  <p>Birkaç saat sonra efsanevi oyun alanı Monte Carlo’ya, Doktor Huxley, Soleil ve Cabrillo’yu hidrofoil cankurtaran filikalarından biriyle karaya gönderecek kadar yaklaşmışlardı. Gelişleri, Fransız havacılık yetkilileri tarafından kayda geçirileceğinden helikopterle gidemezlerdi. Kevin Nixon, Soleil adına sahte bir pasaport hazırladığı için limana vardıklarında herhangi bir sorunla karşılaşmadılar. Şu Mercer denen adam, sadece ikisinin bildikleri şifreli sözcükler kullanır diye Soleil’i yanlarında götürmüşlerdi.</p>

  <p>Juan, nakitle ön ödemeli cep telefonu satın aldı. Sakin bir parkta bir bank buldular. Eric’in takip edip bulduğu madencinin numarasını tuşlayıp telefonu Huxley’e uzattı. Birkaç kez çaldıktan sonra bir hızarın motoru durdurulduktan sonra gelen tiz sesi andıran gıcırtılı bir ses telefona cevap verdi. “Merhaba.”</p>

  <p>“Philip Mercer’le mi görüşüyorum?” diye sordu Huxley.</p>

  <p>“Elbette. Ne var?”</p>

  <p>“Bay Mercer. Arama nedenim…”</p>

  <p>“İlk olarak Doktor Mercer olacak. İkincisi arama nedeniniz Jerry’s Kids ya da onun gibi lanet olası başka bir hayır derneğiyse telefonu buruşmuş beyaz popoma dayayacağım…”</p>

  <p>Huxley o sırada başka bir ses duydu. “Harry! Ver şunu bana! Seni yaşlı sapık. Merhaba. Ben Mercer. Kusura bakmayın. Tanrı terbiye dağıtırken bu arkadaşım bardaymış. Adınız neydi?”</p>

  <p>“Ben, eskiden tanıdığınız bir bayan adına arıyorum. Lütfen adını kullanmayın, çünkü bu güvenli bir hat değil. Bir keresinde ona Fransız demişsiniz, o da size İsviçreli olduğunu söylemiş.”</p>

  <p>Adam müstehzi bir şekilde güldü. “Onu nasıl hatırlamam?”</p>

  <p>“İyi. Çok klişe olmak istemem fakat bu hayat memat meselesi. Onunla tanıştığınız yeri hatırlıyor musunuz?”</p>

  <p>“Evet. Şimdi yanınızda mı?”</p>

  <p>“İşin doğrusu, evet.”</p>

  <p>“Takdir edersiniz ki durum buradan bakılınca çok tuhaf, o yüzden doğrulamam gerekiyor. Lütfen ona köstebeğinin nerede olduğunu sorun.”</p>

  <p>Huxley, Soleil’e sorup cevabı aktardı. “Bunun özel olduğunu ve sizin hala bir <i>cochon</i> olduğunuzu söyledi.”</p>

  <p>Mercer’in yüzündeki tebessüm adeta telefon hattının diğer ucundan görülmüştü. “Bu benim için yeterli.”</p>

  <p>“Tuz madeniyle ilgili gereken her şeyi öğrenmemiz gerekiyor.”</p>

  <p>“Boşa giden bir çuval parayı on çuval daha harcayıp kurtarmanın peşinde misiniz?”</p>

  <p>“İlgisi yok. Tek söyleyebileceğim, bazı çok kötü insanlar oraya el koydu ve çalıştığım grup tekrar geri almayı planlıyor. İhtiyacımız olan, tüm yerin ayrıntılı bir şeması, zemin üstünden en alta kadar.”</p>

  <p>“Telefonda anlatmak biraz zor olacak. Hatırladığım kadarıyla elli kilometrelik tünellerden bahsediyoruz.”</p>

  <p>Huxley, buna hazırlıklıydı. “Bizim için çizebilir misiniz? Çoktan Washington’a gitmek üzere yola çıkmış bir kuryemiz var.” Tiny Gunderson, kaptan pilotluktan kuryeliğe tenzili rütbe fikrinden hiç hoşlanmamıştı. Ne var ki planları elektronik ortamı kullanmadan almanın en hızlı yolu buydu. “Sizin saatinizle dokuzda Washington’da olacak, bu gece.”</p>

  <p>“Sanırım bu gece elindeki kartları körlerin bile anlayabileceği bir adamla poker oynayacağımdan haberiniz yok.”</p>

  <p>“Bu çok acil Doktor Mercer, yoksa sizden istemezdik.”</p>

  <p>“Adresimi biliyor musunuz?”</p>

  <p>“Evet.”</p>

  <p>“Pekala, ben varım. Bana bir iyilik yapsana. Yanındaki kadına, ‘Leylak rengi <i>peignoir</i>’ deyip ne yaptığını bana söyler misin?”</p>

  <p>“Yüzü kıpkırmızı oldu ve size yine domuz dedi.”</p>

  <p>Mercer güldü. “Saat dokuzda kuryenizle buluşurum.”</p>

  <p>Julia telefonu kapattı. “Eee?” diye sordu Cabrillo.</p>

  <p>Huxley, müstehzi bir edayla Soleil’e baktı. “Sesi oldukça büyüleyiciydi. Bana şu leylak geceliğin hikayesini anlatmak zorundasın.”</p>

  <p>Soleil’in yüzü daha da kızardı. “Sonra.”</p>

  <p>Cabrillo hala cevap bekliyordu. “Eeee?”</p>

  <p>“Yapacak. Tiny bu gece planları alır, yarına kadar da dönmüş olur.”</p>

  <p>“Çizimleri alınca Bahar’ın bilgisayarını nasıl ele geçireceğimizi planlayabiliriz.”</p>

  <p>Limana döndüklerinde onları bir sürpriz beklemekteydi. MacD, cankurtaran filikasına çektikleri iskelenin yakınlarındaki çitlere vurdumduymaz şekilde yaslanmıştı.</p>

  <p>“Senin ne işin var burada?” diye bağırdı Juan.</p>

  <p>“Uzun hikaye. Buraya liman müdürüyle konuşup <i>Oregon</i>’un gelip gelmediğini görmek için gelmiştim, ama bir de ne göreyim, <i>Or Death</i> rıhtımda.” Birden insanın içini ısıtan gülümsemesi kayboldu. “Konuşmamız gerek. Langston Overholt, bizzat yanıma gelip beni aldı ve bir hava kuvvetleri uçağıyla buraya gönderdi.”</p>

  <p>“Dur tahmin edeyim,” dedi Juan bilmiş bilmiş. “Bahar kuantum bilgisayarıyla hamlesini yaptı.”</p>

  <p>MacD’nin ağzı açık kalmıştı. “Ama bunu nasıl bilebildin?”</p>

  <p>“Eric ve Mark, Bahar’ın ne inşa ettiğini buldu ve onu Birleşik Devletler’e karşı kullanması gayet mantıklı geliyor. Bildiğin her şeyi anlat bakalım.”</p>

  <p>Bir yandan görüntüsü tamamen aldatıcı hidrofoile binerken bir yandan da MacD’den, New Orleans’tan ayrıldıktan sonra olanları dinliyorlardı. Fakat gemiye olan mesafenin yarısını geride bıraktıklarında Juan’ın epeydir içini kemiren kurt artık evhamın ötesine geçmişti. Linda, Langston’ın daha önce gemiye telefon açıp Çin gemisiyle ilgili bir görevden bahsettiğini söylemişti. Bunun, şu an Washington’da olanlarla uzaktan yakından bir ilgisi yoktu. İşte o anda acı verici gerçeği anladı.</p>

  <p><i>Oregon</i>’a varır varmaz Hali Kasım’a, Linda’ya derhal ulaşmasını söyledi.</p>

  <p>“Overholt’la konuşurken sesi sana farklı geldi mi?” diye sordu selamsız sabahsız.</p>

  <p>“Hayır. Sesi gayet iyi geliyordu. Onunla ilgili bir sorun mu var?”</p>

  <p>“Rotamızın burası olduğunu ona söyledin mi?” İçindeki korku, sesine yansımıştı. Linda şayet söylemişse, mahvolmuşlardı.</p>

  <p>“Hayır. Elimizde başka bir operasyon olduğunu ve bir haftaya ihtiyacımız olduğunu söyledim. Sorun olmayacağını söyledi, çünkü görünüşe göre Çinliler Alaska Körfezi’nin çevresinde dolaşıp duruyorlarmış.”</p>

  <p>Juan derin bir oh çekti. “Tanrıya şükür.”</p>

  <p>“Niye? Ne oldu ki?”</p>

  <p>“O Langston değildi. Konuştuğun kuantum bilgisayarıydı.”</p>

  <p>Cabrillo, Eric ve Mark’ın uyarılarını ciddiye almıştı, fakat Gunavan Bahar’ın emrindeki gücün dehşet verici kapasitesini doğru düzgün şimdi anlamıştı. Başkanın da dediği gibi, Tanrı’nın kudretini kullanan bir adama karşı bayrak açmışlardı.</p>

  <p>“Ayvayı yedik, değil mi?” diye sordu Linda. O da durumu anlamıştı.</p>

  <p>“Evet,” diye cevap verdi Juan. “Evet, sanırım bu defa gerçekten yedik.”</p>

  <hr class="yildiz"/>

  <p>Cabrillo, şu an Albatros Madenleri’nin üzerine bir Predator gönderebilmek için neler vermezdi, fakat Bahar durumdan işkilleneceği için bu isteğinin gerçekleşmesinin imkansız olduğunun farkındaydı. Bunun yerine Gomez Adams, Monaco’dan bir helikopter kiralayıp yerin havadan keşfini yapacaktı. Bu sırada onlar da internetten eski uydu görüntülerini bulup inceleme fırsatı bulacaklardı. Mark’ın sağlayacağı görüntülerin yakın zamanda üzerlerinde oynanılmış olması ihtimali onu bayağı endişelendiriyordu. Neyse ki fotoğraflar temizdi.</p>

  <p>Maden, dağ kasabası Modane civarında, Arc Nehri Vadisi’ndeydi ve Soleil’in hatırladığı gibi İtalya sınırına çok yakındı. Havadan bakıldığında görünen pek fazla bir şey yoktu. Birkaç köhne bina ve eskiden işçileri madene ve tuzu dışarı taşımakta kullanılan bir yük asansörü kulesi kalıntılarının olduğu basit bir sanayi alanıydı. Madene yılan gibi kıvrıla kıvrıla bir sürü baş döndürücü virajlarla ulaşan sadece tek bir karayolu vardı fakat tren yolu da mevcuttu. Ticari uydu görüntüleri tanecikli olsa da rayların nedense söküldüğünü görebiliyorlardı, yani artık lokomotifler tesise ulaşmıyordu.</p>

  <p>Nehirden yaklaşmak daha olasıydı, çünkü madenin güney sınırı, hemen Arc Nehri boyunca uzanıyordu. Hatta terk edilmiş gibi görünen ve muhtemelen faaliyetteyken madenle bağlantılı olarak işletiliyor olması kuvvetle muhtemel taşocağı civarında nehrin karşısına geçen bir köprü bile vardı.</p>

  <p>Lincoln, Eddie, Linda ve Juan, konferans odasında, karşılarındaki büyük ekranlardan görüntüleri inceliyorlardı.</p>

  <p>“Neden maden?” diye sordu Lincoln birdenbire.</p>

  <p>Diğerleri öylesine düşünceye dalmışlardı ki hiç kimse soruya kulak asmadı.</p>

  <p>“Ne dedin?”</p>

  <p>“Dedim ki bu şeyi neden bir madene koysun?”</p>

  <p>Bu soru üzerinde Cabrillo kafa yormamıştı, o yüzden verecek cevabı yoktu. Mark’ı arayıp aynı soruyu sordu.</p>

  <p>“Kalkan işlevi sağlıyor,” diye karşılık verdi. “Bahar’ın bir kuantum bilgisayarı inşa ettiğini ilk duyduğumuzda bunu düşünmüş ve bir yer tahmin etmeye çalışmıştık. Makinenin içindeki işlemlerin atomik ölçekte gerçekleştiğini biliyorsun. Belli bir dizi oranı ve frekansıyla geldikleri için cihaz atomik titreşimleri otomatik olarak düzeltebiliyor. Bilgisayarın dengesini bozacak ve art arda hata uyarıları vermesini sağlayacak şeylerden birisi yeterince ağır kozmik partikül bombardımanına maruz kalması. Bildiğin gibi, dünyaya uzaydan her saat, onlarca trilyon atom altı parçacık düşüyor. Bunların çoğu manyetosfer tarafından yansıtılıyor, onu aşıp geçebilenlerse genelde bizim için zararsız. Gerçi bununla ilgili ilginç bir not da var, bir teoriye göre bazı kanser türleri, tek bir kozmik ışının bir DNA dizisine ulaşmasının neden olduğu genetik hasar sonucunda gerçekleşmekte.”</p>

  <p>Juan, Mark’ın konuyu dağıtıp boş boş konuşmayı sevdiğini biliyordu, ama yine de dişlerini sıkmaktan kendini alamadı.</p>

  <p>“Her neyse. Bu bilgisayarın çalıştığı hassas ölçekte, bir kozmik ışın darbesi makinenin işlevini feci şekilde bozabilir, bu yüzden onu korumak zorundalar. Sorun da burada başlıyor, bu tuz madenini neden seçtikleri konusunda hiçbir fikrim yok. Şayet kozmik radyasyon tehditse, makineyi, bulabildikleri en yoğun kayanın derinliklerine gömeceklerini tahmin ederdik. Eric’le benim ulaştığımız en iyi teori, tuzla karıştırıldığında, en çok hasara neden olan belli bir kozmik ışına karşı kalkan vazifesi gören başka bir mineral olabileceği.”</p>

  <p>“Pekala, teşekkürler,” dedi Juan ve Mark’ın lafı daha da uzatmasına meydan vermeden telefonu kapattı.</p>

  <p>“Sorduğum için üzgünüm,” dedi Lincoln muzip bir şekilde.</p>

  <p>“Dinleyin, üzerinde çalışabileceğimiz daha somut bir şeyler bulduğumuzda tekrar toplanalım isterseniz. Genel anlamda yeterli fikre sahibiz, fakat saldırı planı yapabilmek için detaylara ihtiyacımız var.”</p>

  <p>Masanın etrafında herkes başını sallayınca toplantı dağıldı.</p>

  <p>Tiny’nin Philip Mercer’den aldığı çizimlerle gemiye ulaşması akşam yemeğinden sonrasını bulmuştu. Mürettebatın çoğu restoranda vakit öldürüyor, kimisi brendisini yudumluyor, kimi yemek sonrası atıştırmalık peynir tabağından bir şeyler atıştırıyordu. Yemeği Soleil’le birlikte yiyen Cabrillo, buranın herkesin planlara şöyle bir göz atması için müsait bir yer olduğuna karar verip tüm ışıkların açılmasını istedi. Odanın kulübü andıran havası, parlak halojen ışıkla birlikte gizemini kısmen kaybetmişti.</p>

  <p>Juan, takım elbisesinin ceketini çıkartmış, kravatını gevşetmişti. Elindeki Montblanc dolmakalemle oynayarak herkesin hazırlanmasını bekledi.</p>

  <p>“Ne haber millet?” diye seslendi Tiny neşeli bir şekilde, odaya girince. Onun <i>Oregon</i>’da olması çok alışıldık değildi, bu yüzden gelişi sıcak bir şekilde karşılandı. Koca pilot hiç böyle perişan görünmemişti. Sarı saçları alnına dökülmüş, beyaz üniformasında kırışmamış tek bir santim kalmamıştı. Elinde sarı büyük bir çizim defteri ve bir gül vardı.</p>

  <p>Tokalaşa tokalaşa, birilerinin sırtlarına hafifçe vura vura nihayet restoranın başına, başkanın yanına ulaştı. “Ta ta taaaa!” diyerek reverans yaptı ve defteri masanın üstüne koydu. Gülü de Soleil’e uzattı. “Mercer selamlarını gönderdi.”</p>

  <p>Soleil gülümsedi.</p>

  <p>Cabrillo, görebilmek için defteri kendine çevirdi. Mercer birkaç sayfaya, tesisin tasvirini ve yeraltı şartlarını karalamıştı. Yıllar içinde madencilerin nehir tabanına çok yaklaşıp alt sütunlarda çalışmayı reddettiklerini detaylarıyla belirtmişti. Roland Croissard, sıradan bir işçi-işveren anlaşmazlığı olarak düşündüğü bu olay sırasında tesisi satın almıştı. Mercer’i işe alıp raporunu ve kendisine başta söylenilen ve hoşlanmadığı raporu teyit eden başka bir uzmanın yazdıklarını okuduktan sonra ancak dolandırıldığının farkına varmıştı.</p>

  <p>Mercer, madene ayak basar basmaz raporunu teslim etmişti. Soleil’le o sırada bir şaka vesilesiyle tanışmışlardı.</p>

  <p>Su sızıntısı, idare edilebilir durumdaydı, ancak Mercer, tünel içlerinde sürekli patlayıcı kullanılmasının maden tabakasıyla nehir arasındaki kaya tıkacının çökmesine neden olacağını hesap etmişti. Su baskını fevkalade hızlı olacaktı.</p>

  <p>Tüm teknik bilgilerin arasında, Mercer’in Croissard’a bahsetmediği ve Cabrillo’ya göre tesiste çalışan ilk madencilerin muhtemelen hatırladıkları adeta mücevher değerinde bir bilgi vardı.</p>

  <p>“İşte,” dedi heyecanla Juan, orayı okuduğunda.</p>

  <p>“Ne var orada?” Akşam yemeği için bilhassa giyinen Juan’ın aksine Henley bir kot pantolon ve Batı tarzı, kareli, parlak çıtçıtlı bir gömlek giyiyordu.</p>

  <p>“Madendeki üst tünellerden biri, tarih dersiyle örtüşüyor.”</p>

  <p>“Efendim?”</p>

  <p>“Madenciler kazarken, eskiden Majino Hattı’nın bir parçası olan eski bir tünele rastlamışlar. Mercer’in yazdıklarına göre madenciler buranın girişini tahtayla kapatmış, ama o tahtaları söktürüp içeriyi kontrol etmiş.”</p>

  <p>Fransızlar, Birinci Dünya Savaşı’ndan sonra ülkeleri için bir nihai savunma hattı olarak, Almanya ve bir derece İtalya sınırı boyunca nerdeyse aralıksız yeraltı sığınakları ve istihkamlar inşa etmişlerdi. İstihkamlar, devasa mantarlar gibi yeraltından fırlayıp hedefe doğrudan top ve havan mermisi yağdıran taretlerle silahlandırılmıştı. Yapıların pek çoğu, askerlerin yeraltı trenleriyle birinden diğerine sevk edilebilmesi için birbirleriyle bağlantılıydı. Ve bazıları o kadar büyüktü ki adeta birer yeraltı şehri kadardılar.</p>

  <p>Almanlar, Fransızların bu muazzam istihkamları kullanmalarına fırsat vermemişti. Ülkeyi 1940’ta işgal ettiklerinde, savunmanın en zayıf olduğu Belçika ve Hollanda üzerinden Fransa içlerine girmişlerdi.</p>

  <p>Arc Nehri Vadisi’nin çevresi stratejik dağ korumasından mahrum olduğundan Fransızların oraya istihkam ve sığınak kurmuş olması biraz tuhaftı.</p>

  <p>“Mercer, en üst çıkışa ulaşıp ulaşamadığını söylemiş mi?” diye sordu Linda.</p>

  <p>“Hayır. O kadar ileri gitmediğini söylemiş. Fakat bulmak o kadar zor olmasa gerek.”</p>

  <p>“Bence…” diye söze girdi Mark. “Müzeye ya da turist ziyaretine açık olmayan sığınaklar Fransızlar tarafından daimi olarak kapatıldı. Bunu tahmin etmek zor değil.”</p>

  <p>“Hypertherm kullanarak kendimize yol açabiliriz,” dedi Max. “Tıpkı şu tankerde yaptığımız gibi. Adı neydi onun?”</p>

  <p><i>“Gulf of Sidra.”</i> Hatırlamak dahi Juan’ın içini ürpertmişti. Çelik delen patlayıcı demir gövdeyi kağıt gibi yırtıp attığında o hala gemideydi. Tekrar konuya döndü. “İhtiyacımız olması halinde bu bizim madenden kaçış yolumuz.”</p>

  <p>Not defterinde daha sonra madendeki yirmi sekiz seviyenin her birinin elle çizilmiş planları vardı. Tuzun çıkarıldığı devasa odalarda üstteki kayaç tabakasının ağırlığını taşıyan koca sütunlar görülüyordu. Mercer ayrıca havalandırma ve su tahliye kanallarını da göstermişti.</p>

  <p>“Ayrıntıların düzeyi inanılmaz,” dedi sayfaları çevirirken.</p>

  <p>“Mercer’de fotoğrafik hafıza vardır,” dedi Soleil. “İşinden bahsederken bana bir kez olsun girdiği madenleri bile ayrıntılarıyla hatırladığını söylemişti.”</p>

  <p>“Bu bilgiler altın değerinde.” Cabrillo, Max ve Linda’nın karşısında oturun Mark ve Eric’e döndü. “Siz baylar, Bahar’ın bilgisayarı en alt seviyeye yerleştireceğine inanıyorsunuz, değil mi?”</p>

  <p>“Yakınlarına. Ancak maden yıllardan beri faal değil. Dip seviyelerin yeraltı su sızıntılarıyla sular altında kalmış olması kuvvetle muhtemel.” Mark, kafasından yine tuhaf sayılar geçerken birden başını kaldırdı. “Baban bu madeni kaç yıl önce almıştı?”</p>

  <p>“Altı.”</p>

  <p>“En dipteki dört katın tamamı ve beşincinin yarısı sular altında. Bilgisayarı 23. seviyeye koyacak.”</p>

  <p>Linda inanamamıştı. “Bunu bilmen imkansız.”</p>

  <p><i>“Au contraire.</i> Sizin de gördüğünüz gibi her seviyenin alanı net bir şekilde belirtilmiş, tıpkı yükseklikleri gibi. Böylece hacimlerini hesaplayabilirim. Gerisi sadece zaman ve üst tabakaların su geçirgenliği meselesi.”</p>

  <p>“Onu nereden bileceksin?”</p>

  <p>“Bunu zaten araştırmıştım.” Yüzünde beliren mağrur gülümsemeyle Linda’nın tabağındaki mavi Stilton peynirinden bir parça aşırdı. “Hoop!”</p>

  <p>Eddie, diğer elemanlarla yandaki masada oturuyordu. Juan not defterinin kendisini ilgilendiren sayfalarını şöyle bir çevirip ona fırlattı. “Şuna bir bakarsın. Öğlen konferans odasında buluşuruz. O zamana dek Gomez de fotoğraflarla dönmüş olur. Ertesi gün gideriz.”</p>

  <p>“Bu, şu adamın gönderdiği mi?”</p>

  <p>“Hı hı, çizimler başımıza konmuş talih kuşu.”</p>

  <p>“Fotokopi yaptırıp bizim diğer maymunlara dağıtırım. Kusura bakmayın çocuklar, bu gece hepinizin ödevi var.”</p>

  <p>“Lanet Yankee,” dedi MacD kelimeleri uzata uzata. “Ona alayınızın denir.”</p>
</body>
</html>