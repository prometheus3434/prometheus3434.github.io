<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>13</h1>

  <p><span class="ilk-hrf">E</span>ric Stone’un komutuyla, güvertenin derinliklerindeki devrimsel motor harekete geçti. Sıvı nitrojen içindeki süper soğutmalı mıknatıslar, tahrik borularından aldığı deniz suyundaki serbest elektronları ayırıp jet pompalarıyla beygirgücüne dönüştürülen muazzam miktarda elektriği üretmeye başladı. Öylesine dururken aniden dörtnala kalkan safkan atlar gibi <i>Oregon</i> şaha kalkıp kemik bulmuş köpek gibi ardında bembeyaz köpükler bırakarak hızlandı. Kryo-pompaların uğultusu çok geçmeden ses hızını aştı ve normal duyma eşiğinin üstüne çıktı. Üçüncü patlama sesi duyulduktan sonra mermi, geminin tam olarak az evvel durduğu yere düştü. Gökyüzüne fışkıran sular adeta yerçekimine meydan okurcasına havada bir süre asılı kaldıktan sonra ürkütücü bir foşurtuyla tekrar okyanusa karıştı.</p>

  <p>Max’in kolundan destek alarak zıplaya zıplaya Harekat Merkezi’ne ulaşmaya çalışan Cabrillo’nun ilk emri, tayfalardan birini kamarasına gönderip protez bacaklarından birini getirmesini istemek olmuştu.</p>

  <p>İleri teknolojiyle donatılmış odanın her yanını kaplayan elektronik cihazlardan gelen uğultu, havaya keskin bir elektrik tadı veriyor gibiydi. Eric ve Mark Murphy her zamanki yerlerindeydiler. Hali Kasım sağda iletişimi izliyordu, Lincoln ise gemi tehlikeyle karşılaştığında genelde Linda Ross’un bulunduğu radar istasyonunda olurdu. Gomez Adams yedek iş istasyonunda bölge üzerindeki Predator’ü uçuruyordu. Aslında her yerde satılan uzaktan kumandalı uçakların büyüklerinden olan Predator’e, muhteşem gerçek zamanlı görüntüler aktaran yüksek çözünürlüklü bir mini kamera monte edilmişti.</p>

  <p>Juan, kendini Kirk Koltuğu’na bıraktı. “Durum raporu.”</p>

  <p>“İskele yönünde yaklaşık on mil açığımızda tek bir Hainan-sınıfı füze teçhizath destroyer, hızı aşağı yukarı on dört mil,” diye rapor verdi Eric.</p>

  <p>“Wepps, durumumuz nedir?” Bu, Cabrillo’nun, <i>Oregon</i>’un silah sistemini kontrol eden her kimse -ki genelde Murphy olurdu- ona verdiği isimdi.</p>

  <p>“Exocet füzemiz hedefe kilitlendi, 120 mm’lik topumuz hazır. Ayrıca iki Gatling topunu füzesavar savunma için kullanacağız.”</p>

  <p>Exocet’ler, güverteden, normal kontrol lombar kapakları gibi görünecek şekilde tasarlanmış lombarlara monte edilen kanallardan ateşleniyordu. Gatling topları güverteye yerleştirilmiş ve hareketli metal plakalarla korunuyorlardı. M1A1 Abrams ana muharebe tankıyla aynı ateş kontrol sistemini kullanan ana top, pruva içindeydi. Çift çeneli kapaklar dışarı doğru açılıyor, yaklaşık yüz seksen derece dönüş açısına sahip taşıyıcı hidrolik alt takımla top buradan dışarı çıkıyordu. Sistemin tek zayıf noktası, silah, dönüş açısının sonuna dek çevrildiğinde otomatik besleyicinin toptan ayrılmasının gerekmesiydi.</p>

  <p>Ana ekranda, Myanmar gemisinin dalgaları yararak gelişinin havadan görüntüsü vardı. <i>Oregon</i>’a ateş ettikçe birkaç saniyede bir tarete monte ana topun çifte namlusundan beyaz pamuk topağına benzer bir bulut çıkıyordu. Gemi yaklaşık elli beş metre uzunluğa, bıçak ucu gibi bir pruvaya ve kutu şeklinde bir üst güverteye sahipti. Çözünürlük, geminin artık yorgun bir savaşçı olduğunu görmeye yetecek kadar netti.</p>

  <p>Cabrillo, Çin yapımı gambotun teknik özelliklerini istedi. Teknenin maksimum hızının otuz mil olduğunu öğrendiğinde yüksek sesle homurdandı. Oregon yine de onu geride bırakabilirdi, ama bu durumda rahatsız edici bir müddet gambotun 57 mm’lik topunun menzili içinde olacaklardı.</p>

  <p>“Dur biraz, yaklaşma hızı ne demiştin?” diye sordu Eric’e.</p>

  <p>“On dört milde, sabit.”</p>

  <p>“Seviyorum ben bu üçüncü dünya ülkelerini. Geminin doğru dürüst bakımını yapacak paraları yok. Her iddiasına varım daha yüksek hıza çıkamaz.”</p>

  <p>O esnada radar istasyonundan alarm sesi duyuldu. “Bize kilitlendi,” dedi Lincoln.</p>

  <p>“Kurtul!”</p>

  <p>“Füze attı.”</p>

  <p>“Murphy?”</p>

  <p>“Tamamdır.”</p>

  <p>İskele tarafındaki Gatling topu, kendi radar sistemiyle gökyüzünü taradı ve kocaman bir füzenin dalga yüksekliği seviyesinde üzerlerine gelmekte olduğunu saptadı. 135 kiloluk savaş başlığıyla roket, <i>Oregon</i>’un güvertesinde USS <i>Cole’ü</i>n başına gelene rahmet okutturacak bir delik açabilirdi. Gatling’in bilgisayar işlemcisi tehdidi belirledi, namlusunu hafifçe ayarladı ve dört saniyelik aralıklarla ateş etmeye başladı. Sanki ateşlenen bir topun sesinden ziyade, motorlu testereyi andıran bir ses çıkıyordu.</p>

  <p>Aynı anda füzenin Gatling atışından kurtulması olasılığına karşılık <i>Oregon</i>’u düşmanın saptamasını önlemek için alüminyum çubuk şeklinde karıştırma reflektörleri fırlatıldı. Isı güdümlü füzeyi şaşırtma amaçlı parlak fişek yağmuru, 4 Temmuz kutlamalarındaki seyrine doyum olmaz havai fişek gösterisinden farksızdı.</p>

  <p>Füze, 20 mm’lik Gatling mermileri arasından geçip dört mili geride bırakmıştı. İki yüz yetmiş altı mermi hedefi tamamen ıskalamış, okyanusu boylamıştı. Nihayet son mermi hedefini buldu ve füze, kalan yakıtının da infilak etmesiyle ardında alev kuyruğu bırakarak gökyüzünü kavururcasına patladı.</p>

  <p>Ne var ki bu, çatışmanın bittiği anlamına gelmiyordu. Destroyerin güverte topu dakikada sekiz mermi ateşlemeye devam etmekteydi. İki gemi de hareket halinde olduğu ve <i>Oregon</i>’un üst güvertesine uygulanan bazı radar emici malzemelerden dolayı radarda aslının yarısı kadar göründüğü için mermiler hovardaca boşa harcanıyordu.</p>

  <p>Juan hızlarını kontrol edince on dört dakika daha atış menzilinde kalacaklarını tahmin etti. Bunun anlamı, yüzden fazla merminin daha üzerlerine geleceğiydi. Bunlardan birkaçı elbette hedefini bulurdu. Gemisi korsanların kullandığı silahlara -gövdeye ateşlenen roketatarlar ve ağır makineli tüfeklere- karşı dayanıklı zırha sahipti. Ama yüksekten kavisle gelebilecek bir patlayıcı güverte plakalarını delip geçer ve geminin içinde infilak ederse sonuçları ölümcül olurdu. Sıvı nitrojen tanklarına isabet etmeyi başarırsa da bundan meydana gelecek patlama, tüm mürettebatı aniden buz külçesine çevirecek ölümcül dondurucu gazı açığa çıkartır ve gövde çeliğini bükerek nihayetinde geminin kendi ağırlığı altında parçalanarak batmasına neden olurdu.</p>

  <p>Bu, Cabrillo’nun giremeyeceği bir riskti. Hainan-sınıfı destroyerin de en az yetmiş kişilik mürettebatı olduğunun farkındaydı. Exocet füzesi onları batırırdı. Ve yakınlarda, saldırıdan kurtulanları kurtarabilecek herhangi bir gemi yoktu.</p>

  <p>Kararını vermişti.</p>

  <p>“Dümen, yüz yirmi derece. Wepps, hedefe girdikleri anda yüz yirmilikleri kullan. Bakalım onları, bunun asla kazanamayacakları bir çarpışma olduğuna ikna edebilecek miyiz?”</p>

  <p><i>Oregon,</i> alabandadan alabandaya uzanan iticilerinin yardımıyla yönlendirmeli jet motorları gemiyi mümkün olan en dar çapta döndürürken adeta bir yanını okyanusa gömmüş gibiydi. Raflardaki malzemeler düşüyor, mürettebat dengesini sağlamak için bir yerlere tutunarak destek almak zorunda kalıyordu. Pruva yavaş yavaş doğruldukça Mark Murphy hedefe kilitlendi ve ateşledi. Tahmin edileceği gibi Burma gemisinden iki kat hızlı ateş edebilirlerdi, ancak top öylesine eğik bir açıdaydı ki her atıştan sonra otomatik besleyici yeniden hedef belirlemek zorundaydı.</p>

  <p>Onlara ateş eden daha küçük kalibreli topun aksine 120’lik top dümdüz, mızrak gibi bir mermi yoluyla ateş ediyor, topun her kükreyişinde <i>Oregon</i>’un dört bir yanı zangırdıyordu.</p>

  <p>Tüm gözler ekrana çivilenmişti. Top, boş sabot kovanını kenara fırlattıktan hemen sonra destroyerin taret kaidesine akkor bir ok gibi saplandı. Merminin kinetik enerjisi, düşman taretinin ince zırhını parçalayıp geçmiş ve 57’mmlik top mermilerinden birini taret kuyruğuna sıkıştırarak mermiyi haznedeyken infilak ettirmişti. Taret şemsiye gibi açıldı. Parçalanan zırhından alev ve duman bulutu yükseliyordu. Duman kıvrıla kıvrıla güvertenin her yanını sarmış, gemi birkaç saniye görmeden yol almak zorunda kalmıştı.</p>

  <p>Juan ona kadar saydı, Myanmar gemisinin yavaşlamadığını görünce, “İkinci ateş,” dedi.</p>

  <p>Koca top, otomatik yükleme sekansını tamamlamıştı, bu yüzden Mark önündeki bilgisayar tuşuna bastığı anda ikinci mermi ateşlendi.</p>

  <p>Bu defa tam köprü penceresini hedef almıştı. Yüksek infilak maddeli bir mermi kullanmış olsa odadaki herkesin ölmesi işten değildi. Sabot mermisi muazzam gücünün hakkım verircesine tüm camları havaya uçurup dümen kontrolünü enkaza çevirmiş, köprünün hemen arkasındaki telsiz odasını yanık kömüre çevirmişti.</p>

  <p>Hainan-sınıfı destroyer yavaşlamaya başladı. Rotasını da değiştirmek isterdi, ne var ki dümen kontrolünü kaybetmişti. Hayatta kalmış, en kıdemli subayın dümeni yardımcı kontrollere aktarması birkaç dakika sürmüştü.</p>

  <p>“İyi işti Wepps.” Juan sırtını koltuğa yasladı. Maurice’in, elinde protez bacaklarından biriyle köprüye girdiğini görünce dudaklarına tebessüm yayıldı. Tamamen titanyumdan çıplak protez, <i>Terminator</i> filminden fırlayıp çıkmış gibi görünüyordu. Neyse ki kamarot, Juan’a yeni bir çift ayakkabı getirme basiretinden yoksun değildi. “Bu şey olmadan kendimi ne kadar gülünç hissediyorum bilemezsin.”</p>

  <p>“Kaptan baksanıza,” diye karşılık verdi Maurice ifadesiz bir yüzle. “Bununla da ne kadar gülünç göründüğünüze bir bakın.”</p>

  <p>“Yeni rotamız neresi Juan?” diye sordu Eric.</p>

  <p>“Bizi olabildiğince çabuk Brunei’ye götür. Maurice, sen de hemen konferans odasına yiyecek içecek bir şeyler hazırla. Huxley, MacD’nin yanında kalmak zorunda, onun dışındaki tüm kıdemli personeli yarım saat içinde orada görmek istiyorum. Halletmemiz gereken çok mesele var.”</p>

  <hr class="yildiz"/>

  <p>Cabrillo, ekibine çok kısa bir zaman aralığı vermişti, çünkü uzun, köpüklü bir banyo keyfi yapmaya niyeti yoktu. İyice gevşemek istemiyordu. Linda Ross, güvenle <i>Oregon</i>’a dönene dek olabildiğince zinde ve tetikte olmak istiyordu.</p>

  <p>Toplantı odasına ilk gelen Juan olmuştu. Oda, kalın cam masası ve siyah, ergonomik deri koltuklarla bir düzine kadar kişiye ev sahipliği yapabilirdi. Duvarlar çikolata kahverengi ve gri renkteydi. Gömme spot lambalarıyla aydınlatılan odada, iki kısa duvara monte LCD monitörler vardı. İçeriye güneş ışığı girmesi için büyük kare pencerelerin üzerinde açılabilir çatı pencereleri bulunuyordu, ama Maurice akıllılık edip onları kapatmıştı. Kamarot, birkaç Hint tabağının olduğu gümüş reşoları masaya yerleştirmeyi bitirmek üzereydi.</p>

  <p>Odada ayrıca, mavi üniformalı bir emir eri ve yanında metal serum askısıyla birlikte bir de serum torbası vardı.</p>

  <p>Juan, adama neden orada olduğunu sorunca, “Doktor Huxley’in emri,” dedi. “Maruz kaldığınız dehidrasyon elektrolit dengenizi bozup böbrek yetmezliğine yol açabilirmiş. Bunun çok faydası dokunur.”</p>

  <p>Cabrillo da kapasitesinin yüzde doksanında olmadığını kabul etmek zorundaydı. Başı ağrıyor, kendini sarhoş gibi hissediyordu. Masanın baş tarafına oturdu, bu sırada Maurice ona, meyve tabağı ve buzlu çay hazırlıyor, emir eri, sağ koluyla rahatça yiyebilmesi için sol koluna damar yolu açıyordu.</p>

  <p>“MacD’den ses seda var mı?”</p>

  <p>“Üzgünüm, değişiklik yok. Hala komada.”</p>

  <p>Birkaç dakika sonra Eddie Seng ve Max Hanley, ardından da Eric Stone ve Mark Murphy geldi. İki teknoloji kurdu, geminin Wi-Fi ağına erişebilen dizüstü bilgisayarlarını yanında getirmiş, en gereksiz iPhone uygulamalarını tartışmakla meşgullerdi.</p>

  <p>Herkes kendine yiyecek bir şeyler aldıktan sonra masadaki her zamanki yerlerine oturdu. Linda’nın boş koltuğu, adeta diğerlerine odada bulunma nedenlerini hatırlatan kasvetli bir haberci gibiydi. O peri gibi yüzün ve hazırcevap şakaların yokluğu odayı kedere boğmuştu.</p>

  <p>“Pekala,” diye başladı Juan. Peçetesini kenara koydu. “Önce bildiklerimizin şöyle bir üstünden geçelim. Roland Croissard bize ikili oynadı. Sözde kızını bulmamız için bizi tutması, sadece uşağı Smith’in Myanmar’a girmesini sağlamak ve benim tahminime göre ülkeye bizden önce gönderdiği ekibin bir üyesine ait cesedin üzerinde bulduğumuz küçük bir omuz çantasında artık her ne varsa onu çalmak içindi.”</p>

  <p>“Bizim olaya dahil olma nedenimiz, diğerlerinin başarısız olması,” dedi onaylar bir edayla. Gayet makuldü, herkes başını salladı.</p>

  <p>“Çantada ne vardı?”</p>

  <p>“Hiçbir fikrim yok,” diye karşılık verdi Juan, Eddie’nin sorusuna. “Muhtemelen uzun zamandır kayıp Budist tapınağından yağmaladıkları bir şey. Şöyle bir hafızamı zorlayınca, ana keşiş odasındaki ahşap mihrap tahrip edilmişti. Çantadaki her neyse, büyük ihtimalle oranın altına saklanmış olmalı.”</p>

  <p>“Sadece şeytanın avukatlığını yapmak için soruyorum,” dedi Max. “Acaba Croissard temiz, ikili oynayan Smith olamaz mı?”</p>

  <p>“Bu görev sarpa sardığından beri Croissard’a ulaşmayı başaran var mı?” Juan masanın etrafına baktı.</p>

  <p>“Hayır.” Hanley cevabını almıştı.</p>

  <p>“Hem, hesapta kızını bulmak için gönderilmiştik. Artık nehirdeki cesedin uzun saçlı, zayıfça bir adama ait olduğuna eminim. Croissard’ı ofisinden aramayı da denediniz mi? Yoksa sadece cep telefonundan mı?”</p>

  <p>“Evet, özel sekreterine ulaşmayı da başardık. Adamın seyahatte olduğunu ve ulaşamadığını söyledi.”</p>

  <p>“Tipik baştan savma, oyalama numaraları,” diye kestirip attı Juan. Mark ve Eric’e baktı. “İkiniz adamın izini bulun. Singapur’a özel jetle uçmuştu. Jeti bulun ve görüşmemizden sonra nerelere gittiğini belirleyin. Büyük ihtimalle şirketine aittir, bu yüzden çok zor olmasa gerek.”</p>

  <p>“Peki ya Singapur’daki saldırı?” diye sordu Max. “Şu anki bilgilerimizi göz önüne alınca o konu hakkındaki düşüncemiz değişti mi?”</p>

  <p>“Hapishanedeyken bu konu üzerinde düşünmek için zamanım oldu. Croissard’ın ihanetinin o saldırıya bakışımızı değiştirmesi için bir sebep bulamadım. Olayın başta düşündüğümüz gibi olduğuna inanıyorum. Yanlış yer, yanlış zaman. Aklıma takılan asıl soru, neden? Croissard neden bunu yapsın ki? Sırf ihanet etmek için bizi neden tutsun?”</p>

  <p>“Peşinde olduğu şey, bizim ona getirmeyeceğimiz bir şey olduğu için,” dedi Eric. “Croissard bizi, Kıbrıslı istihbarat simsarı <i>L’Enfant</i> aracılığıyla buldu, değil mi? Bizim ne tür işlerle uğraştığımızı biliyor. Bu yüzden işi kabul etmemiz için Croissard, dikkatimizi çekeceğini bildiği bir şey uydurmak zorundaydı. Hadi ama Juan, bir milyarderin kızım kurtarma teklifine hayır diyebilir miydin? Hangi birimiz diyebilir ki?”</p>

  <p>“Başı dertte bir kadın,” dedi Max homurdanarak. “Kitaptaki en eski numara.”</p>

  <p>Mark Murphy araya girdi. “Benim merak ettiğim diğer şey, Myanmar ordusunun tüm bunlara nasıl karıştığı? Demek istediğim, madem Croissard’ın hükümette bağlantıları vardı, bunca dalavere çevirmektense neden onları kullanmadı?”</p>

  <p>Bu soru, cevapsız kalmıştı; çünkü kimsenin mantıklı bir açıklaması yoktu.</p>

  <p>“Belki son dakikada anlaşmıştır?” dedi Eddie nihayet.</p>

  <p>Öne sürebilecekleri başka bir makul açıklama olmadığı için herkes bu düşünceyi çabucak benimsedi. Cabrillo, herkesin bu konuda hemfikir olmasının çok da iyi olmadığının farkındaydı, ama aynı zamanda içten içe, bu aşamada bu açıklamanın doğru cevap olduğunu da hissediyordu.</p>

  <p>“Croissard’ın geçmişinin daha ayrıntılı incelenmesinde ne aşamadayız?”</p>

  <p>“Hah,” diye başlamıştı Mark, ama Eric Stone lafa girdi.</p>

  <p>“Linda ve seninle bağlantıyı kaybedip helikopterle ormandan götürüldüğünüzden beri Max bu işle ilgilenmemizi istedi. Elbette yeni müşteri alma sürecinin standart adımı olarak adamın geçmişini zaten incelemiştik. O kontrolde adam sütten çıkmış ak kaşık gibi çıkmıştı. Ve kabul etmek ne kadar can sıksa da ne kadar derine insek herif o kadar temiz çıkıyor.”</p>

  <p>Mark Murphy başını salladı. “Ama biliyoruz ki bir şey daha var, değil mi? Demek istediğim adamın ciddi gizli dürtüleri olduğu muhakkak. Kızını, Soleil’i bile iki kez kontrol ettik. Planladığı seyahatinden bahseden Facebook hesabına ait güncellemeler, Zürih’teki dairesinin iki blok ötesindeki bir kafeteryanın Wi-Fi bağlantısı kullanılarak yapılmış. Lufthansa Havayollarından Zürih’ten Dubai’ye ve sonra Dakka, Bangladeş’e bilet ayırmış. Hotel Sarina’ya giriş yapmış ve ertesi gün Chittagong’a uçmuş. Hani şu arkadaşı…”</p>

  <p>“Paul Bissonette,” diye hatırlattı Cabrillo. Artık hatırladığı bu ismin bundan sonra dimağına kazınacağını biliyordu. “Smith cesedini teşhis etmişti, ama sanırım o da yalandı.”</p>

  <p>“Her neyse, adamın yolculuk programı, kızınkiyle örtüşüyor; sadece adam standart odada kalmış, kızsa kral dairesinde. Yürüyüşe başlamayı planladıkları yer Chittagong’muş.”</p>

  <p>“O ormana nasıl girdiğine veya tam istikametinin neresi olduğuna dair bir fikriniz var mı?”</p>

  <p>“Hayır. Bu konuda Facebook’ta çok ketum davranmış. Asıl maceranın başlamak üzere olduğunu söyleyen bir Twitter mesajı atmış, ama bundan sonra Croissard’ın söylediği telefondan başka hiçbir şey yok.”</p>

  <p>“O halde Croissard, kendi operasyonunu gizlemek için öz kızının Bangladeş ormanlarına yapmayı planladığı geziyi kullandı. Kızın yakında arkadaşıyla ortaya çıkacağını farz etmemiz gerek, yanılıyor muyum?”</p>

  <p>Murphy hemfikirdi. “Büyük ihtimalle.”</p>

  <p>Cabrillo bir süre sustu, çenesini eline yasladı. “Pekala, bunların hepsi geçmiş. Bana şimdiden bahsedin. Linda’yı nereye götürdüler?”</p>

  <p>Eric bilgisayarının kapağını kaldırıp birkaç tuşa bastı. Odanın karşı tarafındaki iki ekranda bir okyanusun yukarıdan görüntüsü belirdi. Resim küçüktü, bu yüzden çözünürlük düşüktü. “Bu, Linda’nın takip sinyalinin kesildiği noktanın tam koordinatlarının Google Earth görüntüsü.”</p>

  <p>“Ve hiçbir şey yok,” dedi Cabrillo hemen. Gözleriyle adeta yeni bir muamma değil cevap duymak istiyor gibi bakıyordu. “Botla bir gemiye nakledildi, muhtemelen Croissard’ın özel yatına. Şimdiye dek çoktan gitmiştir.”</p>

  <p>“Bizim de ilk kontrol ettiğimiz buydu,” dedi Stone. Birkaç tuşa daha bastı, ekrandaki resmin yerini bembeyaz lüks bir gemi almıştı. Altmış metreden uzun görünüyordu, en hırçın denizlerde yol alabilecek bir araca benziyordu. “Bu <i>Pascal,</i> Croissard’ın özel yatı. Son beş aydır Monte Carlo’da demirli. Bu sabah liman müdürüne teyit ettirdim. Hala yerinde.”</p>

  <p>“Tamam, o halde başka bir tekne.”</p>

  <p>“Belki de değildir.”</p>

  <p>Eric, Linda’nın kaybolduğu yeri gösteren ilk resme döndü. Resmi deniz şerit şerit görülene dek küçülttü. Resmin kenarında küçük, kare nesneler göründü. Stone, imleci birinin üzerine götürüp ortasına tıkladı, sonra tekrar yakınlaştırmaya başladı.</p>

  <p>“Bu da…”</p>

  <p>Birkaç saniye içinde tazelenen görüntüde, alev yükselen bacası, yükleme vinci ve yan tarafta ayrı bir platform şeklinde düzenlenmiş helikopter pistiyle devasa bir petrol sondaj platformu ortaya çıkmıştı.</p>

  <p>Eric açıklamaya başladı. “Buralar dünyanın en zengin petrol yataklarından. Brunei açıklarında yüzlerce sondaj kulesi var. Sultanın bu kadar zengin olmasının nedeni bu. Üstelik bu dev canavarlarda Linda’daki takip çipinin sinyal vermesini önlemeye yetecek kadar metal var.”</p>

  <p>“Ama sinyali kaybettiğimiz yer yakınlarında platform yok,” dedi Max.</p>

  <p>“Evet,” diye karşılık verdi Max. “Gel gör ki bu fotoğrafların ne kadar süre önce çekildiğini kim bilebilir ki? Google, haritalarını sürekli güncelliyor, ne var ki gerçek dünyanın hala çok gerisindeler. Birkaç ay evvel bir petrol sondaj platformu kurulması ve yıllar önce burada olmaması da mümkün.”</p>

  <p>“O zaman daha güncel resimlere ihtiyacımız var,” dedi Juan.</p>

  <p>“Biz daha iyisini yapıyoruz,” diye karşılık verdi Eric. “Oranın üzerinde uçup hedefe yakından bakması için bir helikopter kiralamaya uğraşıyoruz.” Stone, Cabrillo’nun yüzünde beliren endişeli ifadeyi görünce savunmacı bir pozisyonla ellerini kaldırdı. “Endişelenme hemen. Şüphe çekmeyecek uzaklıkta kalması için bilhassa tembihledik.”</p>

  <p>“Ne zaman haber gelir?”</p>

  <p>“Bugün diye umuyorum. Helikopter kiralama firması genelde, petrol platformlarına işçi ve teçhizat götürmekle uğraşıyor. Ancak bana bu öğleden sonra helikopterlerden birinin rotasını değiştirip hedefi şöyle bir kontrol edebileceklerini söylediler.”</p>

  <p>“İyi fikir.” Karnı doymuş, serum sayesinde zihin bulanıklığı geçmiş ve bedeni nerdeyse iyileşmiş olan Cabrillo, tüm dikkatini uyanık kalmaya vermeliydi. “Tahmini varış zamanımız nedir?”</p>

  <p>Eric, bilgisayarında, geminin hızını, konumunu ayrıntılarıyla gösteren yeni bir ekrana geçti, sonra yolculukları için kalan süreyi tahmin etti. “Kırk beş saat.”</p>

  <p>“Eddie. Senden Lincoln’le birlikte bir petrol platformuna muhtemel bir saldırı planı hazırlamanızı istiyorum. Avcıların kalanıyla üzerinden tekrar tekrar geçin ve herkesin yapması gerekeni bildiğinden emin olun. Eric ve Mark, siz de Croissard ve onun şu evcil Neandertal’i John Smith’le ilgili bulabildiğiniz her şeyi aramaya devam edin. Her iddiasına varım herif gerçekten de Fransız Yabancı Lejyonu’ndaydı. Olur ya belki elektronik arşivlerini karıştırabilirsiniz.”</p>

  <p>“Tamamdır.”</p>

  <p>“Ya ben?” diye sordu Max.</p>

  <p>Juan masadan kalkarken bir göz kırptı. “Sen burada otur, bir de şirin görün yeter.”</p>

  <p>Juan, nihayet tekrar kamarasındaydı. Perdeler kapanmış, klima açılmış ve üstünü değiştireli bir dakika olmamıştı. Çok bitkin olmasına karşın zihninde Linda Ross’un esir alınma sahnesi tekrar tekrar canlanıyor, hepsinin birden çok hayati bir şeyi atladıkları düşüncesi içini kemiriyordu. Uyku gelmemek için nazlanıyor gibiydi.</p>

  <p>Eski model telefonun zili, onu bu dipsiz kuyudan çekip aldı. Battaniyeyi kenara fırlatıp ahizeyi kaptı. Mat siyah telefon, 1930’lardan fırlamış gibi görünse de aslında kablosuz, modern bir cihazdı.</p>

  <p>“Şef, rahatsız ettiğim için özür dilerim.”</p>

  <p>“Boş ver Eric. Ne oldu?”</p>

  <p>“Şey, helikopter kiralama firmasından az önce haber geldi.”</p>

  <p>“Anladığım kadarıyla haberler güzel değil.”</p>

  <p>“Evet efendim, üzgünüm. Onlara verdiğimiz koordinatlarda hiçbir şey yokmuş. Pilotun tam o noktanın üstünde uçtuğunu söylediler.”</p>

  <p>Juan, bacaklarını yataktan çıkardı. Eğer petrol platformu değilse, o halde Linda bir gemiye nakledilmiş olmalıydı. Bir gemi, birkaç gün önlerindeydi ve nereye gittiğini bilen de yoktu. Linda dipsiz bir kuyuda tamamen kaybolmuştu.</p>

  <p>Biraz duraksadı. “O bölgenin daha iyi uydu fotoğraflarına nasıl ulaşabiliriz?”</p>

  <p>“Şey, biz, şey, aslında araştırmadık. En iyi tercihimiz helikopterdi.”</p>

  <p>“Haklısın, biliyorum, ama hoşuma gidecek bir şeyler söyle. Yakın zamanda çekilmiş birkaç resim bul. Bir ipucu olsa gerek. Belki Linda’yı bir tür sondaj gemisine almış olabilirler. Eğer durum buysa hiç değilse Pasifik samanlığında hangi iğneyi aradığımızı biliriz.”</p>

  <p>“Tamam.” Stone telefonu tam kapatacakken raporunu tamamlamadığını hatırladı. Herkes gibi o da başarısızlığı kabullenmek istemiyordu. “Bu arada hala Croissard’ı araştırıyoruz, Smith’e gelirsek, onu unutabiliriz. Yabancı Lejyonu arşivlerine şöyle ufak bir izinsiz girişle bile kabaca son elli yılda birimde on dört bin John Smith’in görev yaptığını öğrendik. Bu isim oldukça popüler bir <i>noms de guerre</i> sanırım.”</p>

  <p>“Ben de öyle tahmin etmiştim,” dedi Juan. “Ama yine de elimizden gelen her şeyi denemek zorundayız. Beni haberdar edersin.”</p>

  <p>Çabucak bir duş yaptı, sakal tıraşından sonra da Cabrillo revire geldi. MacD Lawless, standart bir hastane yatağında, her yanı mevcut en ileri teknoloji yaşam destek cihazlarıyla kuşatılmış halde yatmaktaydı. Kalp monitörü, güçlü, eşit aralıklarla bip sesi çıkarıyordu. Kendi başına nefes alabiliyordu, ne var ki kulaklarının çevresinden ve burnunun altından geçen şeffaf plastik bir kanül, ona saf oksijen sağlıyordu. Lawless’ın vücudundaki bereler hızla soluklaşmış, şişkinliklerin çoğu inmişti. İyi görünümünün altında bu adam boğa gibi bir bünyeye sahipti.</p>

  <p>MacD’yi, diğer nekahet bölmelerinden ayıran perdenin yanından Huxley çıkageldi. Her zamanki gibi saçları atkuyruğuydu, üzerinde beyaz doktor önlüğü ve yüzünde doktorlara has profesyonel ifadesizlik vardı.</p>

  <p>“Durumu nasıl?” Juan, sesinin çok kasvetli çıkmaması için kendini zorlamıştı.</p>

  <p>Julia aniden gülümsedi, tebessümü zaten aydınlık odayı adeta ışıkla doldurmuştu. “Uyuyor.”</p>

  <p>“Onu biliyorum. Sonuçta koma…”</p>

  <p>“Hayır,” dedi Cabrillo’nun bitirmesine müsaade etmeden. “Yaklaşık üç saat evvel komadan çıktı. Sadece bitkinlikten uyuyakaldı.”</p>

  <p>Artık her nedense, dünya üstünde, hastasının vücudu uykuya ne kadar hasret olursa olsun uyandırmaktan imtina eden bir doktor görülmemişti. Julia Huxley de diğerlerinden farksızdı. MacD’nin omzunu hafifçe dürttü. Lawless’ın gözkapakları titreyerek açıldı. Yeşil gözleri odaklanana dek öyle bomboş önüne baktı.</p>

  <p>“Nasılsın?” dedi Juan şefkatle.</p>

  <p>“Harika.” MacD’nin sesi çatallıydı. “Ama asıl diğer adamı görecektin sen.”</p>

  <p>“Gördüm. Daha önce öyle ezilmiş muşta görmemiştim.”</p>

  <p>Lawless acıyla güldü. İnledi. “Yapma. Güldürme beni. Çok acıyor.” Bir anda konuştuğu kişinin kim olduğunu ve işkence altında Soe Ten’e söylediklerini hatırladı. Yüzünü buruşturdu. “Çok üzgünüm Juan. Gerçekten çok üzgünüm. Bu kadar berbat olabileceğini hiç sanmazdım.”</p>

  <p>“Dert etme. Senden tüm öğrendikleri adım ve geminin adıydı ki bu adı pruvasında nadiren görebileceğini de eklemem gerek. Onlara kim olduğumu söylememiş olsaydın Çin hükümeti bizi Pekin’e götürmek için anlaşma yapmayacak ve Eddie, zavallı kıçlarımızı kurtarmanın bir yolunu bulamayacaktı. Farkında olmadan hayatlarımızı kurtardın.”</p>

  <p>Lawless, yukarıdakinin tavan olduğuna inanmıyormuşçasına şüpheyle bakındı.</p>

  <p>“Ciddiyim,” diye devam etti Juan. “Eğer Ten’e o söylediklerin olmasa şimdi ikimiz de bir Çin hapishanesinde ömür boyu cezamızı çekiyor olurduk. Konuştuğun için kendini kötü hissetmek istiyorsan, dostum, bunu anlayabilirim. Fakat kendine böyle yaparak kaçışımızı mümkün hale getirdiğin gerçeğini de itiraf etmelisin. Bu karabulut ve gümüş kaplama bir şey gibi. Anlaman gereken şey hangisine konsantre olman gerektiği. Yanlış olanı seçersen artık bir işime yaramazsın. Anladın mı?”</p>

  <p>MacD genzini temizledi. “Anlıyorum. Ve teşekkürler. Bu şekilde düşünmemiştim. Görünüşe göre hayatını ikinci kez kurtarıyorum.” Gülümsemeyi denedi, ama uzun süreli olmamıştı.</p>

  <p>Juan, MacD’nin sağlığına kavuşacağını biliyordu, ayrıca onu işe almanın uzun süredir yaptığı en akıllıca iş olduğunu da. “Sen, şimdi biraz dinlen. Biz konuşurken diğerleri Linda’yı takip ediyor. Yani birkaç gün sonra tüm bunlar içkimizi yudumlarken birbirimize anlatacağımız bir hikaye olacak.”</p>

  <p>“Ne? Bir saniye. Linda’yı takip mi ediyorsunuz?”</p>

  <p>“Her Şirket üyesinin kalçasına gömülü bir takıp çipi vardır. Biyometrik olarak çalışır ve uydulardan görülebilir. Şu anda Brunei yolundayız. Linda’nın çipinden en son orada veri aldık. Onu geri getireceğiz. Endişe etme.”</p>

  <p>“Endişe etme.” Lawless söyleneni tekrarladı.</p>

  <p>Cabrillo, Huxley’e dönüp başını salladı ve revirden çıktı.</p>
</body>
</html>