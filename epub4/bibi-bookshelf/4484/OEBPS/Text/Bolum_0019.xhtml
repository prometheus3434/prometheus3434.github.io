<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>19</h1>

  <p><span class="ilk-hrf">S</span>mith, bir hafta önce beklenilen hatayı yapmıştı. MacD’nin ardı arkası kesilmeyen kızının hayatta olduğuna dair video görüşmesi yapma çağrıları karşısında insafa gelmişti. Video bağlantısı, sadece gözyaşıyla dolu birkaç saniye sürmüştü ama Mark ve Eric, kolayca izini sürmeyi başarmışlardı.</p>

  <p>Bunun öncesinde Şirket, Gunavan Bahar araştırmasında bir mesafe kat edememişti.</p>

  <p>Cabrillo’nun düşündüğü gibi çocuğu kaçıranlar, Pauline Lawless’i, kaçırdıkları New Orleans’tan çok fazla uzaklaştırmamışlardı. Çocuk aslında, şehrin kötü şöhretli semtlerinden birinde tutulmaktaydı ve bu bölge Katrina kasırgasında öyle ağır hasar görmüştü ki geride sadece enkaz kalmıştı.</p>

  <p>Cabrillo, Lawless ve Franklin Lincoln, Şirket’in güvenli evlerinden birinin olduğu Houston’a uçtular. Burası, silah ve teçhizatın gümrükten geçmesinin sorun oluşturabileceği durumlarda aslen depo olarak kullanılan ve dünyanın dört bir yanındaki liman şehirlerinde tutulan on iki kadar evden biriydi. Dünyanın her yanında birçok havaalanında görevliler rüşvet alırken tüm teçhizatı Şirket jetlerinin bile araştırıldığı Birleşik Devletler’de tutmak akıl karı değildi.</p>

  <p>Hertz’den alelade bir sedan kiralayıp güvenli evdeki kasa dairesi gibi odayı teçhizat için adeta yağmaladıktan kısa süre sonra Kolay Lokma yolundaydılar. Beş yüz kilometre boyunca hız limitine ve tüm trafik kurallarına harfi harfine uyarak gittiler. Cabrillo, aracı Lawless’a sürdürtmüştü. Bunun nedeni, artık yüzde seksen düzelen kırık kolu değildi. MacD’nin zihninin, altı yaşındaki minik kızından başka bir şeyle meşgul olmasını istemişti.</p>

  <p>İlk durak Lawless’in baba eviydi. Çocuğu kaçıranlar, çocuğa bakan dehşete düşmüş çifte, polise haber vermeye teşebbüs etmeleri halinde kızı öldüreceklerini söylemişler, onlar da haftalardır bu korkuyla yaşamışlardı. MacD onları ne kadar aramak istemişse de Cabrillo’nun, kaçıranlardan birinin eve ya da telefona böcek yerleştirmiş olabileceği endişesine katıldığından dolayı yapmamıştı.</p>

  <p>Ev, her yanından İspanyol yosunları sarkan koca meşe ağaçlarıyla dolu, düzenli bir mahalledeydi. Evlerin birçoğu tuğlaydı ve kasırgayı zarar görmeden atlatmıştı. MacD, bir blok aşağıya, babasının evinden görülmeyecek bir yere arabayı park edip direksiyon başında, Cabrillo ve Lincoln’ün gidip, evin gözetlenip gözetlenmediğini kontrol etmesini bekledi. İkili, belediye işçisi gibi baret ve mavi tulum giymişlerdi. Cabrillo’nun elinde not defteri, Lincoln’de ise alet çantası vardı.</p>

  <p>Sokak boyunca, en çok rağbet edilen gözetleme noktası olan bir minibüs ya da camları simsiyah bir otomobil yoktu. Tüm çimler biçilmişti. Bu önemli bir ayrıntıydı, zira çocuğu kaçıranlar Lawless’ları gözetlemek için komşu bir eve el koymuşlarsa, evin çevresinde John Deere marka çim biçme makinesiyle dolaşıp kendilerini açığa vurmazlardı.</p>

  <p>On beş dakika boyunca doğalgaz sayaçlarını kontrol ettiler, ama bu esnada gözleri sürekli hedef evde, içeride gizlenmiş biri perdeleri hareket ettiriyor mu diye gözetliyorlardı. Sakin caddede yanlarından geçip giden birkaç araba da onlara hiç dikkat etmemiş, arabayı yavaşlatıp durdurmamıştı.</p>

  <p>“Galiba sorun yok,” dedi Lincoln.</p>

  <p>Cabrillo da aynı kanıdaydı. Elindeki not defterine büyük harflerle bir şeyler karaladı, sonra birlikte kapıya yöneldiler. Pirinç tokmak henüz cilalanmış, sanki bu küçük ev işleri Lawless’ların hissettiği acıyı bastıracakmış gibi, merdivenler süpürülmüştü. Kapıyı sertçe çaldı. Bir dakika sonra ellili yaşların ortalarında çekici bir kadın kapıyı açtı.</p>

  <p>Cabrillo, not defterini kadının okuyabileceği şekilde kaldırıp, “Affedersiniz hanımefendi, bu bölgede gaz sızıntısı olduğu ihbarını aldık. Sizinkiyle ilgili bir sorun var mı?” diye sordu.</p>

  <p>Not defterinde ise, “MacD’yle beraber geldik. Yalnız mısınız?” yazmaktaydı.</p>

  <p>“Şey, hımmm… hayır, yani evet. Hayır. Burada kimse yok.” Kadın gerçeği sonra anlayabilmişti. Sesi aniden yükseldi. “MacD sizinle mi? İyi mi? Tanrım!” Başını çevirip arka tarafa seslendi. “Mare! Mare! Buraya gel. MacD iyiymiş.”</p>

  <p>Juan aceleyle ama nazikçe herkesi içeri sokup kapıyı kapattı. O sırada hengameyi anlamak istercesine odaya bir İrlanda seteri girdi, tüylü kuyruğunu heyecanla sallıyordu.</p>

  <p>“Bayan Lawless, lütfen sessiz olun. Torununuzu kaçıran adamlar eve hiç girdiler mi?”</p>

  <p>“Hayır. Hiç. Torunumu bu civardaki bir parkta oynarken kaçırdılar. Gözlerimin önünde. Brandy, otur,” diye uyardı Lincoln’ün yüzünü yalamaya çalışan köpeği. Lincoln köpeğe aldırış etmeden elindeki böcek dedektörüyle antreyi tarıyordu. “Bana yakında eve dönmesine izin vereceklerini ama polisi ararsam onu öldüreceklerini söylediler. O zamandan beri ne kocamın ne benim gözümüze uyku girdi.”</p>

  <p>Büyük Marion Lawless o esnada odaya girdi. “Ne oldu?” Üzerinde pamuktan gömlek ve pantolon vardı. Özellikle yeşim rengi gözleri ve hafif ayrık çenesiyle oğlu hık demiş, burnundan düşmüştü.</p>

  <p>“Mare, bu adamlar MacD’yle birlikte gelmiş.”</p>

  <p>Juan elini uzattı. “Ben Juan Cabrillo. Bu da Franklin Lincoln. Pauline’i kurtarması için oğlunuza yardım ediyoruz.” Tanışma faslı biter bitmez başkan, kullan-at cep telefonundan Lawless’i arayıp evin temiz olduğunu, yine de her ihtimale karşı arka bahçeden gelmesini söyledi.</p>

  <p>“En son duyduğumuz, Afganistan’da başına kötü bir şey geldikten sonra MacD’nin o güvenlik şirketinden ayrıldığı,” dedi büyük Lawless.</p>

  <p>“Bu çok uzun ve karışık bir hikaye. Buraya gelince oğlunuz anlatır. Biz sadece, Pauline’in yerini belirlediğimizi ve onu geri getireceğimizi bilmenizi istedik.”</p>

  <p>“Ya onu kaçıran hayvanlar?” diye sordu Kay. Ses tonundan, adamlar için yeğlediği akıbeti belli etmişti. Nazik bir güneyli olabilirdi ama şimdi yüreğinde bir yerde çelik kadar soğuk bir duygusuzluk vardı.</p>

  <p>“Sizi bir daha asla rahatsız edemeyecekler.” Kadın, Juan’ın ne demek istediğini gayet iyi anlamıştı.</p>

  <p>“İyi.”</p>

  <p>“Fakat torununuzu geri getirdiğimiz anda biz, Pauline’in kaçırılmasının arkasındaki adamları halledene dek sizden bir süre ortalıkta görünmemenizi isteyeceğim. Kalacak yeriniz yoksa size bir otel ayarlarız.”</p>

  <p>Mare Lawless elini havaya kaldırdı. “Hayır, hiç gerek yok. Eski bir dostumun Körfez Sahili’nde bir kulübesi var, ne zaman istersek kullanabileceğimizi söyler hep.”</p>

  <p>Juan seçenekleri şöyle bir düşününce bunun yeterince güvenli olduğuna kanaat getirdi. Başını salladı. “İyi fikir gibi. İşimiz birkaç hafta sürebilir.”</p>

  <p>“Ne kadar gerekiyorsa,” dedi Kay çabucak. Sesinde kendi başının çaresine bakabilecek bir kadının kararlılığı vardı. Arka bahçe verandasına açılan kapının çalındığını duyunca döndü. Hasır masa ve sandalyelerin yanında duran oğlunu görünce sevinç çığlığı attı.</p>

  <p>Kapıyı açıp MacD’ye sıkıca sarıldı, yanaklarından sevinç gözyaşları pınar gibi akıyordu. Büyük Marion da onlara katılınca tüm aile sevinç yumağına dönüştü. Baba da mutluluktan ağlıyordu ama oğlunun tek çocuğunu koruyamamış olmanın verdiği suçluluk duygusu içini sızlatıyordu.</p>

  <p>Bu sahne karşısında Juan’ın da boğazı düğümlenmişti.</p>

  <p>Bir saat daha evde kaldılar. Cabrillo, güneş batmadan çocuğu kaçıranların kullandığı evi bulmak ve keşif yapmak istiyordu. MacD, başından geçenleri ailesine anlattı, sadece İnsein Hapishanesi gardiyanlarının yaptıklarından bahsetmemişti. Aslında altındaki halat köprünün kopmasını ve ailesinin bilmemesinin daha iyi olacağı diğer birkaç ayrıntıyı da es geçmişti. Hikayesi yine de annesinin betinin benzinin atmasına yetecek kadar korkunçtu.</p>

  <p>Kah ağlayıp kah gülüyorlardı. MacD, Pauline’in kaçırılmasının arkasındaki adamı enseler enselemez eve döneceğine söz verdi.</p>

  <p>Video konferansın kaynağının olduğu mahalle, ünlülerin sahip çıktığı ya da cömert zenginlerin bağış yaptığı bir yer değildi. Pek çok ev hala tahta çakılarak terk edilmiş ya da en çok moloz yığınlarından temizlenmişti. New Orleans’ın bu kesimi, nehir bentleri yıkıldığında en büyük darbeyi yemiş ve Katrina’nın ardından da tamamen göle dönmüştü. Çevrede sadece ailelerin kederli yuvalarını gösteren ufalanmış boş park yerleri vardı.</p>

  <p>Lincoln, MacD ve Cabrillo’yu, hedeflerinden çok uzakta olmayan bir kafeteryaya bıraktı. Bu bölgede direksiyon başında kim olursa olsun aynı arabanın içinde iki beyaz ve bir zencinin olması, polis için şüpheli görünürdü. Yarım saat sonra geri döndü, Juan’ın söylediği kahve demliğinden kendine bir hindiba kahvesi doldurdu.</p>

  <p>Cabrillo, kahvenin acılığı yüzünden yüzünü buruşturan Lincoln’e baktı. “Eee?”</p>

  <p>“İğrenç,” dedi önce. “Pekala, elimizdeki uydu fotoğrafları biraz eski. İlgilendiğimiz evin arkasındaki iki ev yıkılmış, park yerleri resmen ormana dönüşmüş. Diğer taraftaki ev hala orada ve pencereleri tamamen kapalı. Caddenin karşısında yaşayan aileler var. Avlulara bağlı çocuk bisikletleri gördüm ve çimlerin üstüne atılmış oyuncaklar filan. Yani orada dikkatli olmamız lazım.”</p>

  <p>“Peki ya çocuğumu kaçıranlar?” MacD’nin endişe seviyesi zirveye çıkmıştı.</p>

  <p>“Hiç görünmediler. Tüm panjurlar kapalıydı, ama sanırım kenarlarda dışarıyı gözleyebildikleri ufak aralıklar vardı, fakat oralardan içeriyi görmek sadece röntgencilerin yapabileceği iş. Ayrıca çimler konusunda haklıymışsın Juan. İnekler için açık büfeye dönmüş. Bu adamlar o deliğe gizlenip muhtemelen sadece geceleri dışarı çıkıyorlar, o da buradan kilometrelerce uzaktaki bir dükkandan alışveriş için olsa gerek.”</p>

  <p>“Peki, şu fotoğraflarda gördüğümüz, eve bitişik bir garaj mı?”</p>

  <p>“Evet.”</p>

  <p>“Termal tarama yapma fırsatı buldun mu?”</p>

  <p>“Hayır. Hem çok dikkat çekerdi hem de dışarısı hala çok sıcaktı. Görüntüyü ayırt edebilecek yeterince ısı farkı yoktu.”</p>

  <p>Cabrillo da aynını düşünmüştü, ama yine de sorması gerektiğini hissetmişti. “Tamam. Şimdilik dikkat çekmeden bekleyelim. Saat birde oraya gider üçte içeri gireriz.” Gece üç, insan bedeninin faaliyetlerini minimum düzeye indirdiği vakitti. Gece nöbetindeki bir bekçi bile vücudunun yirmi dört saatlik ritmine karşı koyamaz, tetikte olamazdı. “MacD, sakinsin değil mi?”</p>

  <p>“Evet. Hislerimin operasyonu berbat etmesine izin vermem.”</p>

  <p>Böylesine köhne bir muhitte dahi tepeden tırnağa silahlı, muharebe kıyafetleriyle gizlice fırsat kollamaları beklenemezdi. Saat bire yaklaştığında Lincoln, arabayı, hedef evin birkaç sokak ilerisine park edip kaputunu açtı. Civardan geçen herhangi bir polis devriyesi, ya terk edilmiş bozuk bir araç ya da sahibinin geceyi geçirmek için ayrıldığı bir otomobil olduğunu sanacaktı. Plakasını araştıran meraklı bir polis çıkarsa da kiralık olduğunu görüp, Katrina yüzünden evinden olup Houston’a göçmüş ve ziyaret için tekrar evine gelmiş pek çok aileden biri olduğunu düşünecekti.</p>

  <p>Üçü de koyu renk kot pantolon ve uzun kollu tişört giyiyordu. Malzemelerini sırt çantalarına doldurmuşlardı. Hava nemli olsa da dikkate değer derecede soğuktu. Parçalanmış kaldırım boyunca dünya umurlarında değilmişçesine normal bir şekilde yürümekteydiler. Trafik yoktu ve duydukları tek ses birkaç blok ötede havlayan bir köpeğin sesiydi.</p>

  <p>Hedef evin arkasındaki ormana dönüşmüş garaj yerine ulaştıklarında sanki hiç var olmamışlarcasına gözden kayboldular. Adeta görünmez olmuşlardı. Sessizce çantaları açtılar, her biri teçhizatı ayrı ayrı kontrol etti. Ağaçların arasına saklana saklana ilerlediler. Bitkilerin çoğunda kocaman sivri dikenler olduğunu fark etmiş olsalar da hiç kimse acısını belli edecek bir belirti göstermedi. Çalılıkların altında beş dakika kadar sessizce süründükten sonra açıklığa ulaştılar. Tıpkı bazı dişleri olmayan bir ağız gibi bazı çıtaları eksik ahşap çit arka avluyu çevreliyor ve görüntüyü büyük oranda engelliyordu. Cabrillo hiç istifini bozmadan beline sarılı çantadan termal dürbünü çıkardı ve eskiden ev olan bir beton yığınının üzerine tırmandı.</p>

  <p>Tarayıcı, ısı izlerini karşılaştırarak çalışıyordu ve tekinsiz bir hassasiyete sahipti. Temel olarak kullanıcısının duvarların arkasını görmesini sağlıyordu. O kadar etkiliydiler ki birçok insan hakları örgütü, bu cihazların kullanımına, kişisel mahremiyete aykırı olduğu gerekçesiyle karşı çıkıyordu. Ordunun, Irak’ta ve Afganistan’da bu cihazlardan beklentileri çok yüksekti ama kerpiç kulübe duvarlarının çok kalın olduğu çoğu durumda, hassas sonuçlar almak zorlaşıyordu. Fakat burada, temel izolasyon gereklerinden bile mahrum bu eski ev tam tarayıcının dişine göreydi.</p>

  <p>Cabrillo, ekranda bembeyaz parıldayan dört farklı ısı izi ve tuvalet rezervuarı için depolanan soğuk su olması muhtemel tamamen siyah küçük dikdörtgen bir şey gördü. Diğer üç nokta ısı yayıyordu. Birisi silindir şeklindeydi ve muhtemelen sıcak su deposuydu. Diğeri çok daha ufaktı, buzdolabının sıcak kompresör motoru olsa gerekti. Pilot alevinde parıldama yoktu, yani soba elektrikliydi. Bu şekilde Juan sadece içeridekileri görmekle kalmayıp evin planım da anlayabiliyordu. Uç kişi hareketsiz yatmaktaydı, sanki havada asılıymış gibi görünüyorlardı, çünkü tarayıcı üzerlerinde yattıkları yatakları göstermiyordu. Dördüncü şahıs, sandalyede oturur vaziyetteydi ve başının üzerinde yanan bir lamba vardı. Oturan kişiye on beş dakika boyunca baktı, bu süre boyunca şahıs bir kez olsun kıpırdamamıştı.</p>

  <p>Sonra yirmi metre kadar çimlerin üstünde sağa kayıp bir ağaç gövdesinin arkasına geçti. Artık, çit üzerinden bakabilecek kadar yakındı. Evi ikinci kez tarayıcıyla inceledi. Pozisyonunu değiştirdiği için nesneleri farklı bir açıdan görebilecek ve zihninde oluşan ev planının doğru olduğunu teyit edebilecekti.</p>

  <p>İşini bitirip ekibine katıldı ve birlikte ağaçların arkasına çekildiler.</p>

  <p>Cabrillo adeta fısıldar gibi konuşuyordu. “Üç Tango var, biri salonda sandalyede uyuyor. Diğeri arka yatak odasında tek başına. Üçüncüsü onun bitişiğindeki yatak odasında MacD’nin kızıyla birlikte.” Yanındaki Lawless’in birden gerildiğini hissetti. “Sen sormadan söyleyeyim, farklı yataktalar.” Juan kızı diğerlerinden, küçük cüssesi sayesinde ayırt edebilmişti.</p>

  <p>Evi daha önce saptamışlardı, Amerikan standartlarına göre küçük olsa da Setiavan Bahar’ı “kurtarma” operasyonunda uyguladıkları bayıltıcı gazı kullanmak için çok büyüktü. Bu işi sessizce girip en ufak bir tereddüt belirtisi göstermeden halletmeleri gerekiyordu. Isı izi, çocuğu kaçıranların hiçbirinin intihar yeleği giymediklerini kesin şekilde ortaya koyacak kadar netti, ama bu, yakınlarında olmadığı anlamına da gelmiyordu.</p>

  <p>Sonraki iki saat boyunca, termal dürbünle nöbetleşe evi gözlediler. İlerleyen dakikalarda muhafızlardan biri tuvalete gitmek için kalkmış ve geri döndüğünde tarayıcıda tekrar yatağa uzandığı görülmüştü. Sonra büyük ihtimalle tekrar uykuya dalmıştı.</p>

  <p>Juan’ın saati tam olarak üçü gösterdiğinde harekete geçtiler; dizleri üstünde ilerledikten sonra çitlerin üstünden hayalet gibi sıçradılar. O kadar sessizlerdi ki çevredeki cırcırböcekleri kulak tırmalayan seslerine ara verme ihtiyacı dahi hissetmemişlerdi. Mutfaktan arka avluya açılan tekli bir kapı vardı. Juan ve MacD, gece dürbünlerini takıp açtılar. Sadece el yordamıyla hareket eden Lincoln, bir dakika içinde kilidi açmayı başarmıştı. Elleri kocamandı ama aynı zamanda bir cerrah hassasiyetine ve maharetine sahiplerdi; gerçi olabildiğince sessiz olma zorunluluğu, süreci normale göre biraz daha uzatmıştı.</p>

  <p>Lincoln kilitle meşgulken Cabrillo küçük bir teneke kutudan menteşelerin üzerinde yağ gezdirip parmaklarıyla deliklerden iyice girmesine uğraşıyordu. Kilidin mandalı açıldı, fakat Lincoln kapıyı açmadı. Arkalarından esen hafif rüzgarın dinmesini bekledi.</p>

  <p>Yanlarında silah olarak sadece 22 kalibrelik getirmişlerdi. Namlulara taktıkları soda şişesi büyüklüğünde susturucular, silahları dengesiz ve hantal hale getiriyordu. Bu tür silahların tek amacı vardı. Bunlar suikast silahıydılar. Cıva uçlu mermilerin infilak barutu, normal mermilerden daha azdı. Bu, gizlilik uğruna güçten verilen bir tavizdi. Buna karşılık susturucuyu hedefin başına dayadıktan sonra fazladan barut gücü zaten boşuna olurdu.</p>

  <p>Rüzgar dinince Cabrillo başını salladı. Lincoln, bir panter gibi kapıyı santim santim araladı ve aradan süzüldü. Cabrillo ve Lawless hemen peşindeydi.</p>

  <p>Öndeki oturma odasından sızan ışık, buram buram iğrenç koku yükselen pis mutfağı görmelerine yetiyordu. Varil büyüklüğünde çöp kovası bozuk yiyeceklerle ve kullanılmış plastik tabaklarla lebalep doluydu. Lavabodaki kızartma tenceresi ve tava tepeciğinin üstü yağ tabakasıyla kaplanmış ve hatırı sayılır bir hamamböceği kolonisine ev sahipliği yapıyordu. Sade kemerli kapı oturma odasına, diğer çıkış yatak odalarının ve banyonun olduğu koridora açılıyordu.</p>

  <p>Ayağını adeta yerdeki muşamba döşemeden kaldırmadan ilerleyen Cabrillo, ikinci çıkıştan süzüldü. MacD, topuklarına basa basa hemen arkasından gitti. Yatak odası kapılarının ikisi de kapalıydı. Birinden hiç ses gelmiyor, diğerinden derin, tumturaklı bir horultu duyuluyordu. Horlayan, zavallı kızın çektiği işkence yetmezmiş gibi Pauline Lawless’ın yanında kalan muhafızdı.</p>

  <p>Kararlaştırdıkları gibi, mutfaktan çıkıp pozisyon almaları için otuz saniyeleri vardı. Juan, İsviçre saati hassasiyetiyle saniyeleri içinden saydı. Tam son saniyede evin önünden iki kısık öksürük sesi geldi. Lincoln’ün adamı -sandalyede uyuyan- ölmüştü. Juan, ucuz panel kapıyı aralayınca hedefinin düz, metal karyolada yayıldığını gördü. Yanı başındaki sehpada bir tabanca ve üstünde bir kitap vardı. Yerde elbise yığını ve giyeni hava şartlarından korumaktan aciz kıyafetler vardı. Juan daha dikkatli bakınca yeleğin her yanından dolaşan kabloları ve plastik patlayıcıları gördü.</p>

  <p>Hiç duraksamadan adama doğru ilerledi ve silahı kafasının bir santimetre üzerine tuttu, iki el boğuk sesle mermiler yerini buldu. Adam ilk etkiyle sarsıldı, fakat sonra hareketsizleşti.</p>

  <p>Cabrillo, o anda hiçbir şey, başka bir insanı öldürdüğü için en ufak bir vicdan azabı dahi hissetmedi. Tek hissettiği bir teröristin canını almanın verdiği keyifti. Ahlak anlayışına göre bu gece yaptığı hiçbir şey yanlış değildi. Bundan ne suçluluk duyacak ne de haz alacaktı, sadece bunu hafızasının en derin yerine gömecekti. Uyuyan birini öldürmek, bunu hak edecek bir şey yapmış olsa bile, Cabrillo’nun tarzı değildi.</p>

  <p>Tekrar koridora çıktığında, kollarında uyuyan küçük sarışın kızıyla MacD’yi gördü. Üçüncü herifi de yine Lincoln halletmişti. Cabrillo’nun elindeyse etkisiz hale getirdiği intihar yeleği vardı.</p>

  <p>“Temiz,” dedi Juan, sonra hem kendisinin hem de Lawless’ın gece dürbününü çıkardı.</p>

  <p>“Temiz.” Lincoln, elinde başka bir intihar yeleğiyle koridora gelmişti. “Bunu ne yapalım?”</p>

  <p>“Yanımıza alıp Pontchartrain Gölü’nün dibine gömelim.”</p>

  <p>Planın sonraki kısmı, polisin dikkatini farklı yöne çekmek üzerineydi. Cabrillo, bu olayın terörizmle ilgisi olduğundan şüphelenilmesini istemiyordu. Lincoln’ün sırtında bir sırt matarası vardı ama içi suyla değil ağzına kadar benzinle doluydu. O, evdeki tüm yanıcı eşyaların, bilhassa da cesetlerin üzerine benzin boca ederken, Juan etrafa genelde uyuşturucu satıcılarının kullandığı küçük boş deney tüpleri, mumlar, eroin ısıtmada kullanılan kaşıklar ve şırıngalar serpiştiriyordu. Polislerin uyuşturucu testi yapacaklarını ve maktullerin temiz çıkacağını o da biliyordu ama için için bu anormalliği umursamayacaklarını ve üç uyuşturucu satıcısı daha öldüğü için minnettar olacaklarını umut ediyordu. Cabrillo ayrıca yataklardan birinin altına küçük mekanik bir terazi ve içinde beş yüz dolar olan puro kutusu büyüklüğünde metal bir kutu da bıraktı. Terazi ve kilitli kutuyu Walmart’tan almıştı, nakit parayı ise güvenli evdeki gizli yerden. Olay yeri ayarlanmıştı. Uyuşturucu alışverişi feci sonla bitmişti. Hikayenin özeti buydu.</p>

  <p>MacD dışarıda bekliyordu, kucağında uyuyan kızı, işkencesinin bittiğinden habersizdi.</p>

  <p>Evden en son Juan çıkmıştı. Yaktığı kibriti içeriye fırlattı. Onlar, açık otopark ormanına ulaşana dek ev alev topu haline gelmişti.</p>

  <p>Az sonra korkudan gözleri yerinden fırlayacak gibi duran çocuklar, aileleriyle birlikte bahçelere dökülmüştü. Yorgun itfaiye erleri kazanamayacaklarını bile bile alevlerle savaşıyordu. Yangın söndüğünde evden geriye hiçbir şey kalmamıştı. Parmak izleri silinmiş silahların ve her tarafı bomba dolu iki intihar yeleğinin konulduğu sırt çantası, Pontchartrain Gölü’nün derinliklerine gömülmüştü. Lawless, ailesi ve küçük kızı sahil yolunu yarılamıştı. Vasat seviyesindeki kiralık araçsa Houston’a varmak üzereydi. MacD, ailesiyle birlikte birkaç gün geçirdikten sonra tekrar <i>Oregon</i> ekibine katılacaktı.</p>
</body>
</html>