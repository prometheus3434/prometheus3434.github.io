<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>7</h1>

  <p><span class="ilk-hrf">D</span>akikalar süren sessizliği Max bozdu, soluğunu kontrol altına alması ve kıpkırmızı renk paleti halindeki suratının tekrar normal ten rengine kavuşması uzun zaman almıştı. “Orada az önce neler olduğunu anlatmak ister misin?”</p>

  <p>Juan hemen cevap vermedi. Bunun yerine elini cebine sokup telefonunu çıkardı, havuzda geçirdiği onca zaman içinde telefonunun mahvolduğunu görünce tekrar cebine koydu. Hanley, kendi hasar görmemiş telefonunu ona uzattı. Cabrillo hemen ezberindeki numarayı tuşladı. Başkasının eline geçmesi ihtimaline karşı bu kullan-at telefonlara diğer ekip üyelerinin numaralarını asla kaydetmezlerdi.</p>

  <p>Telefon bir kez çaldıktan sonra karşıdaki açtı. “Nasıl gidiyor Tiny?” diye sordu Juan. Chuck Gunderson, namı diğer Tiny, Şirket’in kaptan pilotuydu. <i>Oregon</i>’da çok az zaman geçiriyor olsa da ekibin ayrılmaz bir parçasıydı.</p>

  <p>“Uçuş eğitmenlerimden birinin bana dediği gibi, sabretmeyi bilmiyorsan asla pilot olamazsın.” Chuck, <i>Fargo</i> filminde meşhur olan sıra dışı Minnesota aksanıyla konuşuyordu.</p>

  <p>Pilot, eğer cevabının arasında bir yere “iyi” kelimesini sıkıştırmış olsaydı bu, yalnız olmadığını ve büyük ihtimalle baskı altında olduğunu gösterirdi.</p>

  <p>“Şu an yoldayız, dönüyoruz. Kuleyle bağlantı kur, bizi buradan çıkaracak bir şeyler ayarla.”</p>

  <p>Gunderson, başkanın sesinden bir şeyler sezinlemiş olmalıydı. “Sorun mu var?”</p>

  <p>“Her türden, hatta daha fazlası. Yirmi dakikaya orada oluruz.” Juan telefonu kapatıp Max’e geri verdi. Karşı yönden tüm ışıkları yanıp sönen, siren sesleri sonuna kadar açık iki ambulans geliyordu.</p>

  <p>“Soruma cevap verecek misin?” diye sordu Hanley bir kez daha.</p>

  <p>Cabrillo gözlerini kapattı, intihar bombacısını ilk fark ettikleri andaki olay mahallini zihninde canlandırdı. Silahlı adamlara değil, çevrelerindeki insanlara odaklandı. Resim zihninde belirginleşince, o sırada lobide olan personelin ve misafirlerin yüzlerini teker teker inceledi. Bu, doğuştan gelen bir yetenek değildi; her şey bir anda geliştiğinde, diğer tehditleri ve suç ortaklarını ayırt edebilmesi için CIA’deki eğitimi sırasında beynine nakşedilen bir kabiliyetti. Çoğu suikast ve bombalama hadisesinde, operasyon merkezine durumu rapor etmek için civarda bekleyen bir gözcü olurdu.</p>

  <p>“Sanırım…” dedi nihayet. “Sadece yanlış zamanda yanlış yerdeydik.”</p>

  <p>Hanley, ikna olmuşa benzemiyordu. “Ciddi ciddi hepsinin tesadüf olduğunu mu düşünüyorsun?”</p>

  <p>“Evet,” diye karşılık verdi Cabrillo. Max’in olası ısrarını baştan kesmek için aceleyle elini kaldırdı. “Bitirmeme izin ver. Daha önce de söylediğim gibi Croissard bizi tuzağa düşürmek isteseydi, süitine ayak bastığımız anda bunu kiralık gorili Smith’e yaptırırdı. Cesetlerimizi koca valizlere tıkar ama kimsenin de ruhu duymazdı. Buraya kadar hemfikir miyiz?”</p>

  <p>Max başını salladı.</p>

  <p>“Bu, onu temize çıkarır. Ayrıca kızını bulmayı gerçekten, tüm kalbiyle istediği için toplantımızdan başka birine bahsetmiş olması da ihtimal dışı, doğru mu?”</p>

  <p>“Peki, peki,” dedi Hanley kelimeleri uzatarak.</p>

  <p>“Şimdi, bombacılar harekete geçtiğinde etrafımızda kimler vardı?”</p>

  <p>“Ne? Kahrolası, ben adamların nasıl giyindiğini bile hatırlamıyorum!” diye itiraf etti Şirket’in iki numarası.</p>

  <p>“Palto, hem de bu sıcakta. Adamların Singapur güvenlik kuvvetlerinden olduğunu bundan anlamam gerekirdi. Her neyse, peşimize takıldıklarında lobideki tek beyaz tenliler bizlerdik. Diğer herkes Asyalıydı. Bence bu saldırı uzun süredir planlanıyordu, ama bizim beyaz yüzlerimizi görmek, planlarını uygulamaya koymak için tetiği çekti.”</p>

  <p>“Ciddi misin sen?” Max’in sesinde hala şüphe vardı.</p>

  <p>“Çünkü Singapur’a şimdiye dek herhangi bir terörist saldırı olmaması, hedef olmadığı anlamına gelmez. Kumarhane yepyeni, Batı’nın yıkılışının parıldayan bir örneği gibi. O yeri patlatma düşüncesi, her mücahidin ağzını sulandırır. Biz sadece bu olduğunda oradaydık.”</p>

  <p>Hanley hala ikna olmuş görünmüyordu.</p>

  <p>“Peki, şuna ne dersin?” dedi Juan. “Bu geceye kadar saldırıyı herhangi bir grup üstlenmezse, hedefin biz olduğunu farz ederiz ve otelde olacağımızı bilen tek kişi Croissard olduğu için onunla anlaşmamızı feshederiz. Bu seni tatmin eder mi?”</p>

  <p>Bu sırada karşıdan son hızda bir sürü daha acil durum aracı daha geçti, hemen peşinden orman kamuflaj renkli iki arazi aracı diğerlerini izledi.</p>

  <p>Max cevap vermeyince Juan biraz daha üsteledi. “Pekala, Croissard’ı arayıp vazgeçtiğimizi, kızını bulmak için başkasını bulmasını söylüyorum.”</p>

  <p>Hanley ona sert bir bakış fırlattı. “Bu, şu ana dek duyduğum en berbat duygu sömürüsü.”</p>

  <p>“İşe yarayacak mı dersin?”</p>

  <p>“Evet lanet olası!” dedi Max sertçe, ama aslında bu kadar öngörülebilir olduğu için kendine kızıyordu. “Saldırıyı üstlenen çıkarsa, görevimize devam ederiz.” Kollarını göğsünde kavuşturdu ve huysuz çocuklar gibi camdan dışarı bakmaya başladı.</p>

  <p>Cabrillo, arkadaşının duygularını bu şekilde istismar etmekten hiç vicdan azabı duymuyordu. Hanley de aynısını milyonlarca kez ona yapmıştı. Ve bu sadece doğru şeyi yapma uğruna biraz teşvik etmek için gerekli değildi. Tamamen aynı fikirde olmaları için de bu gerekliydi. Şirket, ikilinin arasındaki ilişki üzerine bina edilmişti ve eğer neredeyse her konuda mutabık olmazlarsa, tüm ekip kendilerini var eden ruhu kaybederdi.</p>

  <p>Juan, şoförden kendilerini, General Havacılık’a ait alanın beş yüz metre kadar uzağında bırakmasını söyledi. Tiny, uçakta her şeyin yolunda olduğunu söylemiş olsa da bu alanın da güvenli olduğu anlamına gelmiyordu. İkili, yol boyu park eden arabaların arkasına gizlene gizlene dikkatle ilerledi. Yeşil camlı beton bina normal görünüyordu. Özel uçaklardan birinin önünde silahlı bir muhafız vardı, ama oraya ilk geldiklerinde de adam oradaydı.</p>

  <p>Uçaklar normal şekilde iniş kalkış yapıyordu, demek ki havaalanı hala faaliyetteydi. Bu, üniformalı güvenlik görevlisinin de tetikte beklermiş gibi bir halinin olmamasıyla birleşince Cabrillo’ya yetkililerin henüz herhangi bir alarm emri vermediğini anlatmaya yetiyordu.</p>

  <p>Binaya girerken tüm gözler onları süzüyordu. Juan’ın takım elbisesinden su damlamasa da hala ıslaktı, Max’in kıyafetleri ise saldırıdan dolayı perişan haldeydi.</p>

  <p>‘Taksimiz yangın musluğuna çarptı,” diye açıkladı durumu Juan, kapıdan geçerken.</p>

  <p>Birkaç dakika sonra alımlı bir Malezyalı hostes, Gulfstream’lerine kadar onlara eşlik edip tatlı sözlerle tekrar Singapur’u ziyaret etmelerini söyledi.</p>

  <p>“Ne olmuş size böyle?” diye sordu Tiny, ikili merdivenden çıktığında. Kabinin tavan yüksekliği yeterince fazla olsa da Gunderson, sarı saçlarını örten şapkanın tavana değmemesi için başını eğmek zorunda kalıyordu. Omuzları adeta uçağın gövdesinin her iki yanına değecek kadar genişti.</p>

  <p>“Daha sonra,” dedi Cabrillo. “Önce bizi şu cehennemden kurtar.”</p>

  <p>Tiny, başını eğerek kokpite ilerledi, başkanın talimatlarını yardımcı pilotuna aktardı. Juan, uçaktaki uydu telefonundan Roland Croissard’ın cep telefonunu aradı. Telefon sekiz kez çaldı, Juan telesekreterin devreye gireceğini düşündüğü anda İsviçreli finansör cevap verdi.</p>

  <p>“Bay Croissard, ben Juan Cabrillo.” Arka planda adeta siren senfonisi vardı. “Orada neler oluyor?”</p>

  <p>“Otelin çatısında bomba patladı.” Croissard’ın sesi panik derecesinde gergindi. ‘Tüm konukları tahliye ettiler. Bu iyi oldu, çünkü ilk patlamadan on dakika sonra kumarhane bölümünde başka bir patlama daha oldu.”</p>

  <p>Juan, mikrofonu eliyle kapatıp, öğrendiklerini ana hatlarıyla Max’e aktardı. “Gördün mü, kumarhane katına hiç gitmedik bile. Tamamen tesadüftü,” diye de ekledi.</p>

  <p>Max’in hep çatık kaşları daha da kalkmıştı, ama Juan’ın haklı olduğunu biliyordu.</p>

  <p>“Sen ve Smith iyi misiniz?”</p>

  <p><i>“Oui,</i> bize bir şey olmadı. Biraz sarsıldık sadece. En azından ben. John’ın umurunda değilmiş gibi.”</p>

  <p>“İyi. Bence hepimiz yanlış zamanda yanlış yerde olmanın kurbanı olduk.” Gulfstream’in çift motoru çalıştığında Juan sesini yükseltmek zorunda kaldı. “Bunun, anlaşmamızı etkilemeyeceği konusunda sizi temin etmek isterim. Anladınız mı?”</p>

  <p>“Evet. Ve üzerimden büyük bir yük kalktı.”</p>

  <p>“Bay Smith’e, onunla bağlantı kurup nasıl alacağımızla ilgili talimatları vereceğimi söyleyin. Daha önce de dediğim gibi, büyük ihtimalle Chittagong’da olacak.”</p>

  <p>“<i>D’accord</i>. Ona söylerim.”</p>

  <p>Juan telefonu kapattı. Sonra malzeme dolabını didik didik arayıp iki tamirci tulumu buldu. Tiny Gunderson’un bedenine göreydiler, ama tam üzerlerine göre, pahalı fakat ıslak takım elbiselerdense kuru çadır bezi bile daha makbuldü.</p>

  <p>Birkaç dakika içinde havalandılar, ne var ki neredeyse iniş takımları kapanır kapanmaz interkomdan Tiny’nin sesi duyuldu. “Singapur kontrol, tüm kalkan uçakların kalkış izinlerini iptal etti. Bizim de havaalanına dönmemizi istiyorlar, ama hesaplarıma göre onlar bir şey yapamadan on iki millik yetki alanlarının dışına çıkmış oluruz. Şef, Max’le birlikte orada artık neye bulaştıysanız, onları bayağı kızdırmış olduğunuz muhakkak.”</p>

  <p>Hanley ve Cabrillo birbirlerine baktılar. Max, eğilip küçük buzdolabından iki bira, Juan için Peroni, kendisi için de Bud Light çıkardı. “Light” bira, her yanını saran şişiklerle kişisel mücadelesinin sürmekte olduğunun itirafı gibiydi. “Bana sorarsan…” dedi. “Singapur Sling kokteyli olmaktan kıçımızı son anda kurtardık.”</p>

  <p>Juan sızlanırcasına gülümsedi.</p>

  <hr class="yildiz"/>

  <p>Sekiz saat sonra, okyanusun tam ortasında Gomez Adams, Şirket’in MD 520N’sini <i>Oregon</i>’un beş ambar bölmesinin arka tarafında, indirmeye çalışıyordu. Gemi hafifçe yalpa vuruyordu, ama iskele tarafından rüzgar sert esiyordu. Kontroller üzerinde elleri mekik dokuyor, yalpayı, akıntıyı ve hızı ayarlamaya çalışıyordu. Nihayet helikopteri güverteye indirdi. Kızaklar çelik zemine değer değmez türbini kapattı. “Evdeyiz. İster inanın ister inanmayın, yakıt deposunda sadece yakıt buharı kaldı.”</p>

  <p>Helikopteri emniyete almak için hemen bir teknisyen koştu.</p>

  <p>On bir bin grostonluk tramp gemisi, Bangladeş’teki randevusu için yumuşak dalgaları yara yara Hint Yarımadası’nın doğu kıyısı açıklarında ilerlerken, helikopterin maksimum menzilindeydi. Uzakta batmakta olan güneş, batıdan bulutları turuncu, kızıl ve mora boyuyor, titrek dalgaların üstünde altuni yansımalar yapıyordu.</p>

  <p>Güneşin batışı, dünyada hiçbir yerde denizdeki kadar güzel değil, diye düşündü Cabrillo, helikopterin hala dönen pallerinin altından eğilerek geçerken. Aşağıya doğru hava akımı, birkaç beden büyük tulumunu savuruyor, adeta Juan’a saldırırcasına tokat attırıyordu.</p>

  <p>Max, Juan’ın suratını döven yakasını görünce gülmekten kendini alamadı.</p>

  <p>Linda Ross, onları karşılamak için dışarıya çıktı. “Hoş geldiniz çocuklar.” Üzerinde pantolondan bozma mini bir şort ve kolsuz badi vardı. “Bela bulmakta üzerinize yokmuş galiba?”</p>

  <p>Hanley, parmağıyla Juan’ı işaret etti. “Bana deme, şuna söyle. Adam resmen tüm intihar bombacıları, teröristler ve delileri kendine çekiyor.”</p>

  <p>“Hafifmeşrep kadınları da unutma. Bombalamalardan yeni bir haber var mı?”</p>

  <p>“Doğu’nun El Kaidesi adında yeni bir grup saldırıyı üstlendi. Ölü yok, sadece beş hafif yaralı. Çatıdaki iki patlama, Semtex ve metal parçalarıyla hazırlanan standart intihar yeleği. Bilirsin, katliam terziliği. Kumarhanedeki patlama çok daha küçükmüş. Ne olduğuyla ilgili henüz bir açıklama yok, en azından bildirilmedi. Marc ve Eric, Singapur polisinin veritabanına girebileceklerini düşünüyorlar; ama çok da emin değiller gibi.”</p>

  <p>“Söyle onlara uğraşmalarına gerek yok,” dedi Cabrillo. “Benim tahminim, ilk bombacıları idare eden kişi, daha büyük kaos oluşturmak için çöp kutusuna el bombası bırakmıştır. Şayet Max ve ben orada olmasaydık ortaya çıkacak ölü sayısını düşünmek bile istemiyorum.”</p>

  <p>“Tanrı korusun,” dedi Hanley, sonra ağır adımlarla Adams’a ve teknisyenlerine talimat vermek üzere ayrıldı.</p>

  <p>Uzakta, sancak küpeştesinin yanında, tayfalardan biri, iki yüz on litrelik standart çelik varil olduğu sonradan anlaşılan bidonun kapağını açtı. Varil, <i>Oregon</i>’un güvertesindeki diğer her şey gibi bir kenara atılmış hurdaya benziyordu. Ne var ki güvertenin her yanına dağılan diğer gemi çöplerinin aksine varil, uzaktan kumandalı bir M60 makineli topa tahkimli mevzi oluşturacak şekilde dikkatle konumlandırılmıştı. Cephaneden sorumlu teknisyen kapağı açınca silah yükseldi, yatay pozisyonda ekseni etrafında döndü. Teknisyen bu esnada silahı temizleyip tuz ya da hava nedeniyle herhangi bir korozyon oluşumu emaresi olup olmadığını kontrol etti. Bu, ana güverte çevresine yerleştirilmiş, asıl amacı gemiye zorla çıkılmasını engellemek olan birkaç özdeş silahtan biriydi.</p>

  <p>Linda, başkana, “Neden orası?” diye sordu, birlikte geminin ortasında yükselen üst güverteye doğru yürürken. Üst güvertenin soluk beyaz boyası, bozuk krema rengini almış, gömlek değiştiren tarihöncesi sürüngenlerin derileri gibi gemiden soyularak dökülüyordu.</p>

  <p>Görüş mesafesinde başka bir deniz taşıtı olmadığı için geminin tekli bacasından yapay duman pompalama zahmetine girmemişlerdi. Günümüzde okyanusları yararak ilerleyen diğer tüm deniz araçlarının aksine, <i>Oregon</i>’un çalışma şekli manyeto hidrodinamiğe dayanıyordu. Bu ileri teknoloji sistem, deniz suyundan serbest elektronları sağlamak için süper soğutmalı mıknatıslar kullanmaktaydı. Bu serbest elektronlar, suyu daha sonra iki jet pompasından püskürtmek için kullanılıyordu. Bu tür tahrik gücü, çevresel açıdan oldukça güvenilir olduğu için er ya da geç tüm gemilerde standart hale gelecekti, bununla birlikte şu an için maliyetinin dudak uçuklatması ve hala deneysel geliştirme safhasında olması nedeniyle, <i>Oregon,</i> onu kullanarak sularda yol alan tek deniz taşıtıydı.</p>

  <p>“Kumarhanenin sahibi bir Amerikan şirketi ve İslami hükümlere göre kumar ve içki yasaktır,” diye cevap verdi Cabrillo. “O yer adeta her şeyin dine aykırı olduğu bir kilise gibi. Bombacılar hakkında bilgi var mı?”</p>

  <p>“Adamlar lobide ve asansördeyken otelin güvenlik kamerasının kaydettikleri sadece. Ya Malay ya da Endonezyalılar. Kimlik filan bulunamamış. DNA araştırmasının yapılması da günler alır ve muhtemelen bu adamlar hiçbir veritabanında yoktur. Fotoğrafları belki veritabanında eşleşebilir, ama şimdilik hiçbir şey yok.”</p>

  <p>“Henüz erken,” dedi Juan.</p>

  <p>Üst güverteye giden sugeçirmez kapının mezarnasından geçtiler. Aydınlatmayı, tavana vidalı floresanlar sağlıyordu. Koridorlar çelik rengindeydi. Gemiye giren yabancı olmadığı için içerinin havası gayet iyiydi ama fark edildiği anda birkaç dakika içinde değiştirilebilirdi. Soğuk diyarlarda, gemiye bir müfettiş ya da gümrük görevlisi bindiğinde Trane marka büyük klimaları kaldırıyorlar veya sırf gemideki her şeye burnunu sokan müfettişleri olabildiğince çabuk başlarından savmak için tropik bölgelerde havayı daha da ısıtıyorlardı. Ayrıca, aydınlatma, sinir sistemine müdahale eden mikro patlatma frekansları şeklinde titreşecek biçimde ayarlıydı. Bazıları için bu şiddetli baş ağrılarına ve biraz mide bulantısına neden oluyordu; hatta epilepsi nöbetlerine dahi yol açabilirdi.</p>

  <p>Gerçi bu sadece bir defa yaşanmıştı ve neyse ki Doktor Huxley anında müdahale etmişti.</p>

  <p>Birkaç ay önce Somalili korsanların dahil olduğu hadise planlandığı gibi gitmediği için Max, tüm üst güverteye ya da her bir odaya, karbon monoksit püskürtecek minik enjektörler taktırmıştı. Elbette bu işlem, Julia Huxley’in gözetimi altında yapılmıştı. Renksiz ve kokusuz olan bu gaz, önce bitkinlik ve uyku haline sebep oluyor, ama uzun süreli maruz kalmalarda beyin hasarı ve ölüme yol açıyordu. İnsanların, cüsselerine ve fiziksel durumlarına bağlı olarak farklı biçimlerde tepki verdikleri için Cabrillo bunu son savunma hattı olarak düşünmüştü.</p>

  <p>Küçük bir hademe tuvaletine girdiler; Linda, bir kasanın şifre kadranını çevirircesine çamurlu lavabonun musluğunu çevirdi. Bu sırada musluktan dökülen su paslı, adeta topak topaktı.</p>

  <p>En küçük ayrıntı bile gözden kaçırılmamıştı.</p>

  <p>Gizli kapının açılmasıyla <i>Oregon</i>’un asıl merkezi, kadın erkek tüm görevlilerin zamanlarının büyük bölümünü geçirdikleri geniş alan, ortaya çıktı.</p>

  <p>Mürettebatın pek çoğunun kamarasının olduğu bir alt güverteye indiler, Juan, kendi süitinin kapısına geldiklerinde durakladı. Linda brifinge devam etmek için ardından gelecekmiş gibi yaptı.</p>

  <p>“Kusura bakma,” dedi Juan. “Ama şu kıyafetlerden kurtulup duş yapmam gerek. Eski G.I. Joe bebekleri gibi giyinmiş <i>Star Wars </i>oyuncuları gibiyim.”</p>

  <p>“Yeni bir terziye ihtiyacın olduğundan söz etmeyecektim ben de,” dedi arsızca gülümseyerek. “Küçük bir kızken resim dersinde iş önlüğü olarak babamın gömleklerimden birini giydiğimdeki halime benziyorsun.”</p>

  <p>“Tiny’yi uçuş kabiliyetlerinden dolayı işe aldık, üniforma ölçüsünden dolayı değil.” Arkasını döndü, sonra durdu. “Bir şey daha var. Bot deposuna inip oradakilere RHIB’lerden birinden ağırlık yapan tüm fazlalıkları çıkarmalarını söyle. Dış motorlardan birini çıkarıp diğerini de ortalasınlar. Max de, Gomez Adams ve ekibine söylesin onlar da aynı şeyi helikoptere yapsınlar.”</p>

  <p>RHIB, gemideki iki sert gövdeli şişme bottan biriydi. Biri, kolayca denize bırakılabileceği sancak tarafına monte edilmiş bir bölmede, diğeri ön ambardaki depoda yedek olarak tutuluyordu.</p>

  <p>Linda, Cabrillo’nun planını anlamamıştı. Myanmar’a girdikleri anda tek çıkış yolları bot olacaktı. “Hayhay şef. Sen banyonun keyfini çıkar.” Linda aylak aylak uzaklaştı.</p>

  <p>Başkanın odası, her türden kemerle süslü tavanı, muazzam el oymalarıyla dolu ahşap bölmeler ve bir vahayı yeşertmeye yetecek palmiye saksılarıyla adeta <i>Kazablanka</i> filminden fırlamış bir sahne gibiydi. Fayans zemin, gemideki titreşimden zarar görmemesi için kauçuk kaplamanın üzerine döşenmişti.</p>

  <p>Kendi ihtiyaçlarını gidermeden önce, biraz da üst güvertedeki silahın bakımını yapan tayfadan esinlenerek tulumunun cebindeki Kel-Tec tabancasını çıkardı, kadranı çevirmeli o eski telefonlara benzeyen ama aslında <i>Oregon</i>’un karmaşık iletişim sisteminin bir parçası olan cihazın yanındaki kurutma kağıdının üzerine koydu. Masasının arkasında silah kasası vardı. Kasanın ağır kapağını açtı, içindeki çeşit çeşit silahlara, tomar tomar paralara ve altın sikkelere aldırış etmeden sadece silah temizleme setini çıkardı. Küçük otomatik tabancasının haznesinin boş olduğunu biliyordu, ama yine de boş şarjörü çıkardıktan sonra birkaç kez mekanizmayı çekip bıraktı. Namluyu ve mekanizmayı özenle ovarak temizledikten sonra tüm parçaları tabanca yağıyla yağladı. Şarjörü 380 kalibrelik mermilerle doldurdu. Son mermiyi de hazneye koyacaktı ki suya batan protez bacağını kontrol etmesi için Harikalar Dükkanı’na gidip Kevin Nixon’i ve silah atölyesindekileri görmesi gerektiği aklına geldi, bu yüzden tabancasını masasının çekmecesine koydu.</p>

  <p>Birisi silaha dokunmadıkça hazneye sürülmemiş merminin tehlikesi yoktu.</p>

  <p>XXL bedenindeki tulumu çıkardı, protez bacağını söktü, sıçrayıp kolayca lüks banyoya girdi. Banyoda, koca bir filin tüm öğleden sonra tembellik edip yayılmasına yetecek büyüklükte bakır bir küveti vardı ama pek sık kullanılmazdı. Juan, onun yerine duşa girdi, sıcaklığı ayarladı, çoklu duş başlığından kaynar sudan sadece birkaç derece daha soğuk su, tsunami şeklinde bedenini dövercesine fışkırmaya başladı.</p>

  <p>Üzerine gündelik hafif, haki bir pantolon ve pahalı, mor, polo yaka bir tişört giyip ayağına çorapsız yumuşak deri mokasenleri geçirdi. Çatışma ayağının aksine şu an taktığı protez bacak, et ve kemik olarak diğer bacağının adeta aynısıydı.</p>

  <p>Kamarası, Harekat Merkezi’ne, şilebin elektronik sinir sistemine en yakın odaydı. <i>Oregon</i>’un silah sistemi, savunma sistemi, hasar kontrol ve dümen ve tahrik sistemleri buradan, bilimkurgu filmlerindeki uzay gemileri kadar ileri teknolojiye sahip köprüden kontrol ediliyordu. Devasa düz ekran, yarım daire şeklindeki odanın büyük bölümünü kaplıyordu. Hafif aydınlatılan odada ön bölüme doğru dümenci ve yangın kontrol subayı oturuyor, iletişim istasyonları, radar, sonar ve bir düzine kadar başka istasyon çevresini sarıyordu. Tam ortada, kendine ait monitörü ve diğer hepsinin görevlerini üstlenebilen kontrolleriyle bir sandalyede nöbetçi subay oturuyordu. Mark ve Eric, ilk gördükleri anda ona “Kaptan Kirk Koltuğu” adını takmıştı ve bu, alanı tasarlarken filmden esinlenen Cabrillo’yu için için keyiflendirmişti.</p>

  <p>Kumandada Eddie Seng vardı, fakat Juan Harekat Merkezi’ne girdiğinde ayağa fırladı.</p>

  <p>“Devam edebilirsin Bay Seng.” Önündeki çoklu ekrana, geminin çevresindeki stratejik noktalara yerleşik kameralardan gelen görüntüler düşüyordu. “Kayda değer bir şey var mı?”</p>

  <p>“Bu civarda tamamen yalnızız, bu yüzden ben de hızı kırk mile çıkardım.”</p>

  <p>“Bizim genç Lawless’tan haber var mı?”</p>

  <p>“Hala Kabil’de ama onu Bangladeş’ten alacağız.”</p>

  <p>“Ona söyle, onu gemiye getirecek helikopterde başka bir yolcu daha olacak. Akıllıca davransın, hepsi bu.”</p>

  <p>“Diğer yolcu kim?”</p>

  <p>“John Smith adında bir özel şirket koruması,” dedi Juan. “Eski bir lejyoner. Croissard’ın koruması ve Croissard adamın bizimle gelmesinde ısrarcı.”</p>

  <p>“Ses tonundan bundan hiç memnun olmadığını anlıyorum.”</p>

  <p>“Açık açık söylemedim, gerçi şu durumda çok da seçeneğimiz yok.” Cabrillo, kontrolünde olmayan değişkenlerden hiç hazzetmezdi ve Smith kesinlikle bunlardan biriydi.</p>

  <p>MacD Lawless ise diğeriydi. Bunun, onun için ilk görev olmasının ne kadar doğru olduğu konusunda, sadece yanında Smith de olacağından değil, Lawless’ın kabiliyetlerinin de henüz muamma olması nedeniyle tereddütlüydü. Bunun üzerinde daha ayrıntılı düşünmeliydi. Şu ana dek Mark Murphy ve Eric Stone’dan müteşekkil araştırma ekibi, adamın askeri kariyeri ve Afganistan’daki kaçırılmasına dair şartlarla ilgili tüm detaylara ulaşmış olmalıydı. Raporu akşam yemeğinden sonra okuyacak ve Şirket’in Soleil Croissard’ı kurtarma görevine Lawless’ın katılıp katılmayacağına sonra karar verecekti.</p>

  <p><i>Oregon</i>’un yemek salonu, yüz yıl önce İngiliz asilzadelerinin takıldığı kulüplerin sofistike sessizliğine sahipti. Pirinç ve ahşap işlemelerin hepsi cilalıydı. Birbiriyle uyumlu kumaştan ağır mobilyalar, tek renk pelüş halıyla bütünlük içindeydi. Tek eksik, duvarda asılan doldurulmuş hayvan başları ve purolarını tüttürürken dünya savaşlarını ya da safari hikayelerini anlatıp eğlenen yaşlı birkaç adamdı.</p>

  <p>Juan, Murphy ve Stone’un masalardan birine oturduklarını görünce Lawless’ın dosyasını okumaya ara verdi.</p>

  <p>Eric Stone donanmadan ayrılmıştı ama hiçbir zaman muharip bir denizci olmamıştı. Şirket’e katılmadan önce Savunma Bakanlığı adına çalışan üstlenici bir firmada görev yapan Mark gibi o da bilgisayar dehasıydı. Ancak gemiye ayak bastıktan sonra doğuştan gelen gemi idare etme becerisi gün yüzüne çıkmıştı. Juan’dan sonra <i>Oregon’daki</i> en iyi dümenci Eric Stone’du. Stone tabiat olarak utangaç biriydi, Donanmada öğrendiği tavırlardan bir kısmını unutmamıştı. Hala gömleğini sırtından çıkarmıyor, saçlarını daima aynı şekilde tarıyordu.</p>

  <p>Öte yandan Mark, şık ama inek öğrenci görüntüsünü bayağı geliştirmişti, gerçi ineklik yanı şıklığından daha ağır basmıyor değildi. Siyah saçlarını adeta rüzgar tünelinde kurutmuş gibiydi. Sakal bırakmayı denemiş, başarısız olunca vazgeçmişti, ama tıraş olma alışkanlığının yeterince iyi olduğu söylenemezdi. İkisi de orta boyluydu, fakat Eric biraz daha zayıfçaydı. Çoğunlukla abur cubur ve enerji içeceği tükettiği için Mark göbek yapmamak için spor salonuna gitmek zorunda kalıyordu.</p>

  <p>Bu gece, üzerinde, geleneksel Alman yemeği spatzle ve biraz patatesle servis edilmiş bir yemek tabağının üzerinde uyuyakalmış bir dakhund<a id="dipnot1"></a><sup><a href="#ayrac1">[1]</a></sup><sup></sup> yavrusu resmi olan bir tişört giyiyordu. Tabağın yanında yarısı dolu bir bira bardağı ve yemek takımı vardı. Resmin altında <i>daksund şnitzel</i> yazıyordu.</p>

  <p>“Yanlış yazılmış,” dedi Juan masaya yaklaşırken.</p>

  <p>“Bunu photoshop’la kendim yaptım,” dedi Murphy gururla. “Bir tane de <i>midedeki chihuahua</i> tişörtüm var.”</p>

  <p>Cabrillo karşı sandalyeye oturdu. Konserve <i>ravioli</i> mi yiyorsunuz?”</p>

  <p>“Chef Boyardee’ye karşı koymak imkansız,” diye cevapladı Mark, kaşığını doldururken.</p>

  <p>“Bazen yirmi sekizinde mi yoksa sekizinde misiniz ciddi ciddi merak ediyorum.” Cabrillo, masadaki beyaz peçeteyi alıp kucağına serdi. Bir dakika sonra önüne çilek aromalı balzamik sirkeli geniş bir salata tabağı geldi.</p>

  <p>“Aslında aklımdan geçen sezar salatasıydı,” dedi garsona başını kaldırmadan.</p>

  <p>“Bu salatayı yiyeceksiniz,” dedi geminin kusursuz giyimli ama bir o kadar da çabuk sinirlenen kamarotu Maurice. Giderken de ekledi: “Ayrıca biftek bourguignon da gelecek.”</p>

  <p>Bir dakika sonra elinde, başkanın yemeği yanında mükemmel bir seçim olan pahalı bir Fransız kırmızı şarabı, Dom Romane Conti şişesiyle döndü. Bir damlasının dahi yere dökülmemesi için abartılı şekilde eğilip kadehi doldurdu. “Bozulup sirkeye dönmediğinden emin olmak için iki dolu kadeh içmek zorunda kaldım,” dedi.</p>

  <p>Juan gülmeye başladı. Maurice’in birazcık tatma numarası, Şirket’e yaklaşık sekiz yüz dolara mal olmuştu.</p>

  <p>Cabrillo, masadakilere döndü. “Siz çocuklar, MacD Lawless hakkında bulduklarınızın bir özetini anlatarak beni tüm gece bilgisayar ekranına bakmaktan kurtarabilirsiniz.”</p>

  <p>“Gece boyunca bilgisayar ekranına bakmakta en ufak bir sorun göremiyorum,” dedi Murphy, elindeki Red Bull kutusunu kenara koyarken.</p>

  <p>“Lawless’a gelirsek…”</p>

  <p>Eric Stone birden ciddileşti. “Linda, Genelkurmay Başkanlığındaki günlerinden kalan bir bağlantısını kullanıp adamın görev kayıtlarına ulaşmayı başardı. Marion MacDougal Lawless mükemmel bir askermiş. Neredeyse tüm madalyaları toplamış: Üstün Hizmet Madalyası, Mor Kalp Nişanı, Bronz Yıldız Nişanı.</p>

  <p>Bu son ikisi, Tikrit dışındaki bir çarpışmadan dolayı. Irak’tan sonra komandolara seçilmiş ve Fort Benning’den dereceyle mezun olmuş. Daha sonra Afganistan’a sevk edilmiş ve Pakistan sınırı yakınlarında çok şiddetli birkaç çatışma görmüş.”</p>

  <p>“Sekiz yılını tamamladıktan sonra Kara Kuvvetleri’nden Astsubay Kıdemli Çavuş rütbesiyle ayrılmış. Portan Uluslararası Güvenlik hemen adamımızı kapıp koruma görevlisi olarak tekrar Kabil’e göndermiş ve adamların bilgisayarlarını alarma geçirmeden kayıtlarından anladığımız kadarıyla geçen bir yıl süresince hep örnek bir çalışan olmuş.”</p>

  <p>“Peki, ya kaçırılması, bununla ilgili bir şey var mı?”</p>

  <p>“Raporlar hala yarım yamalak, ama görünüşe göre sana anlattığı gibi. Korumak üzere görevlendirildiği Pakistanlı kamera ekibi, İslamabad’dan. Ancak Pakistan’da daha önce çalıştıklarına dair hiçbir kayıt yok. Beraberindeki iki Afgan güvenlik görevlisi yasal. Koalisyon Güçleri’nde görev aldıktan sonra bizim ordu tarafından eğitilip serbest çalışmaya başlamışlar. Kamyonete gelince, hala bulunamamış; ama kara birlikleri devriyeleri, Lawless’ın kaçırıldığını söylediği yolun hemen yanında birkaç büyük çukur gördüklerini bildirmiş.”</p>

  <p>“Birkaç kişinin saklanıp pusu kurabileceği büyüklükte mi?” diye sordu Juan. Stone başını sallayıp tasdik etti.</p>

  <p>“Tüm bunlar, Amerikalı birini kamera önünde doğrama amaçlı bir El Kaide tezgahına benziyor,” diye ekledi Murphy. “Epeydir böyle bir şey yayınlamadılar.”</p>

  <p>“Tikrit hadisesi,” dedi Eric. “Hani şu yaralandığı.”</p>

  <p>“Evet?”</p>

  <p>“Henüz tashih edilmemiş olan olay sonrası raporunun bazı bölümlerini okudum. Lawless binaya tek başına girip, takımını köşeye sıkıştıran asileri kıymaya çevirmiş. Üçünü öldürdükten sonra kalçasından yaralanmış. Benim fikrimi soracak olursan adam çetin ceviz.”</p>

  <p>“Teşekkürler baylar. Her zamanki gibi iyi işti. “Birmanya yağmur ormanları haritası işi nasıl gidiyor?”</p>

  <p>“Hah,” dedi Bark. “Yok ki. O kızın tek başına kaybolduğu yer, dünyadaki en ücra yerlerden birisi. Birkaç büyük nehirden başka orada ne olup olmadığını kimse bilemez. Kendimizi parçalasak da bulacağımız tek harita, “Bu noktadan sonra ejderhalar var!” etiketli haritalar olsa gerek.”</p>

  <p>Bunların, kehanet gibi sözler olduğu yakında ortaya çıkacaktı.</p>

  <p class="dip-ciz"></p>

  <p class="dipnot"><a id="ayrac1"><sup></sup></a><a href="#dipnot1"><sup>[1]</sup></a> Porsuk köpeği ya da sosis olarak adlandırılan bir av köpeği ırkı. (ç.n.)</p>
</body>
</html>