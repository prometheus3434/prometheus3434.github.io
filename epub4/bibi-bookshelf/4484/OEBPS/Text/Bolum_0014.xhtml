<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>14</h1>

  <p><i><span class="ilk-hrf">O</span>regon,</i> hem gergin kaptanından hem de harikulade motorlarından aldığı güçle okyanusu yara yara ilerliyordu. Şanslarına deniz sakindi, zira ulaştıkları muazzam hız, çalkantılı bir denizde gövdeye inen devasa bir balta tesiri yapardı. Yanlarından geçip giden gemilerin <i>Oregon</i>’un eşsiz kabiliyetlerini fark etmemesi için genellikle düz bir rotadan kaçınıp dolambaçlı giderdi, ama zaman ihtiyat zamanı değildi. Cabrillo, kırk mili aşan hızla seyrederken onları kimin gördüğünü şu an için zerrece umursamıyordu. Çoğu kim ya da ne olduklarını merak eden, sıkılmış telsiz operatörlerinden olmak üzere birkaç kez telsiz çağrısı almışlardı.</p>

  <p>Uzaktan normal görünme uğruna yaptıkları tek şey, geminin tekli bacasından saldıkları sahte dumandı. Yanlarından geçtikleri birçok denizci, gaz türbiniyle modifiye edilmiş eski bir şilep olduklarını sanmıştı.</p>

  <p>Kolu hala askıda Harekat Merkezi’nde oturan Cabrillo, önündeki büyük ekranda denizdeki boğazı gözlüyordu. Sağdaki monitöre gözucuyla baktığında radarda yakınlarda bir gemi olduğu uyarısını gördü. Malakka Boğazı, dünyadaki en işlek deniz güzergahlarından biriydi ve neredeyse tıkanıklık seviyesindeki yoğun trafik, <i>Oregon’</i>u, kabiliyetlerini sergilemekten kaçınmak zorunda bırakıyordu.</p>

  <p>Normalde bu, Juan’ın nöbeti değildi. Saat akşamın sekiziydi ve Harekat Merkezi’nde üçüncü vardiyaydı. Arkalarında hızla batan güneş, denizi parlak bakır rengine çevirmişti. Tamamen battığında geminin daha da yavaşlaması gerekiyordu. Büyük konteyner gemileri ve tankerler, zaten her şart altında hızlarını tespit edebilecek modern seyrüsefer sistemleriyle donatılmıştı. Gecikmenin nedeni, etraflarından dolaşmak zorunda kalacakları onlarca balıkçı teknesi ve küçük kıyı mavnalarıydı.</p>

  <p>Tek tesellisi, dar geçidin çıkışına yaklaşıyor olmalarıydı. Açık sulara vardıkları anda, gözü gibi sevdiği gemisinin dizginlerini bırakacak ve manyetohidrodinamik santralini maksimum güce çıkaracaktı.</p>

  <p>“Herkese iyi akşamlar.” Julia Huxley, odanın arkasındaki geçitten Harekat Merkezi’ne girmişti. Önündeki tekerlekli sandalyede, hastane önlüğüyle MacD Lawless oturuyordu. “Hastamı eğlence gezisine çıkarttım. Hatırlarsın Juan, sadece yemekhanenin diğer tarafındaki koridoru görmüştü.”</p>

  <p>“Vay,” dedi Lawless gözleri açılmış halde. “Burası <i>Atılgan’ın </i>köprüsüne benziyor. Şurası da Chris Pine’ın koltuğu.”</p>

  <p>Cabrillo anlamamıştı. “Kim?”</p>

  <p>“Chris Pine. Kaptan Kirk’ü oynayan adam.”</p>

  <p>Juan, zamanın ne kadar gerisinde kaldığıyla ilgili yorumların bitmesini bekledi. “Nasılsın?”</p>

  <p>“Dürüst olmak gerekirse çıldırmak üzereyim. Beynim, kalk ayağa diyor ama bedenim güçsüz. Tüm gün yataktan çıkmamak öldürüyor beni. Söylesene, neredeyiz?”</p>

  <p>“Malakka Boğazı’nda.”</p>

  <p>“Bayağı hızlı gidiyoruz anlaşılan.”</p>

  <p>“Bu yaşlı kız, göründüğünden biraz daha fazlasına sahip, gerçi şu kahrolası trafik yüzünden hızı şimdi on beş mile düşürmek zorunda kaldık.”</p>

  <p>Lawless, ekrana dikkatle baktı. “1-10 Karayolu’na benziyor.”</p>

  <p>“Ben Kaliforniya’da büyüdüm,” dedi Juan. “405. Otoyol’u görmeden trafik nedir bilemezsin. Ee, Julia sana başka ne gösterdi?”</p>

  <p>“Restoranınızı… ki şimdiye dek gördüklerimin en gösterişlisi olduğunu söylemem gerek. Hımmm… havuz ki o da harikaydı. Spor salonu, mürettebat kamaralarından birkaçını. Başka ne vardı? Tekne hangarı ve depo.”</p>

  <p>“Daha yarısını görmemişsin. Omurganın altında denizaltıları suya indirdiğimiz ve çektiğimiz denize açılan kapaklar var. Ayrıca Oregon, denizdeki tüm gemilerden daha yüksek ateş gücüne sahiptir.”</p>

  <p>“Sürprizimi mahvetme,” diyerek sözünü böldü Julia.</p>

  <p>“Hele bir iyileş, o zaman kamaran hakkında konuşuruz. Şu anlık boş, ama nasıl düzenlemek istediğini düşünmeye başlasan iyi edersin. Sen iste, gerisini oldu bil.”</p>

  <p>“Kabil’de, özel güvenlikteyken bir kaportacı atölyesinden dönme yatakhanede bir ranzada yatıyordum, ondan önce de Sam Amca’nın şefkatine sırtımı dayamıştım. Dekorasyonla ilgili pek bir şey bilmem.”</p>

  <p>“O halde Lincoln’le konuş. Sadece portatif bir karyola ve metal dolap istedi, geri kalan tüm malzemelerini de depodaki Harley Davidson’ına koyuyor.”</p>

  <p>“Tarzını sevdim.”</p>

  <p>Julia araya girdi. “Motosikletli haydudumuzdan sonra bahsedersiniz. Şimdilik seni tekrar revire götürüyorum.”</p>

  <p>“Peki hanımefendi” dedi Lawless. Cabrillo’ya bir göz kırptı. Sesinde haşarı bir çocuğun somurtkan ifadesi vardı.</p>

  <p>O anda Eric Stone ve Mark Murphy odaya daldılar. İkisi aynı anda, “Şef, bulduk,” dedi. Son otuz saattir neredeyse gözlerini bile kırpmamışlardı.</p>

  <p>“Ne buldunuz?”</p>

  <p>“Hepinize iyi geceler.” Huxley, MacD’nin tekerlekli sandalyesini iterek odadan çıktı.</p>

  <p>“Orada daha önce bir petrol platformu varmış,” dedi Eric.</p>

  <p>Kollarında açık halde duran dizüstü bilgisayarı boş terminallerden birinin üzerine koydu. Birkaç saniye içinde ana ekranda bir petrol platformunun havadan çekilmiş fotoğrafı belirdi. Çözünürlük yüksek olmadığı için ayrıntılar net değildi, ama platformun yan tarafında sarkarmış gibi duran bir helikopter pisti ve güverteye düşen uzun vinç kolunun gölgesi ayırt edilebiliyordu. Cabrillo tahmin etmesi gerekse platformun en az dört dönümlük bir yüzey alanına sahip olduğunu söyleyebilirdi.</p>

  <p>“J-61 olarak tasarlanmış ve iki yıldan beri kullanılmıyor.”</p>

  <p>“Sahibi kim?”</p>

  <p>“Paravan şirketler. Mark’la birlikte hala paravan şirketlerin arkasında kimin olduğunu bulmaya çalışıyoruz.”</p>

  <p>“Bir tür kendinden tahrik sistemi filan mı var?”</p>

  <p>“Hayır. Herhangi bir itiş sistemi olmayan bir yarı denizaltı. Yerini değiştirmek için römorkörle çekmek zorundalar.”</p>

  <p>“Bu kahrolası şeyin yerini çok sık değiştirdiklerini biliyoruz.” Juan, uydu fotoğrafından aradığı cevabı bulacakmış gibi gözünü ekrana dikmişti. “Tek soru, ne zaman?”</p>

  <p>Mark, kahve sürahisinden kendine bir fincan kahve doldurdu. “Bu büyüklükte bir platformu taşımak için en az iki römorkör gerekir. En büyük römorkörlerinin şu anda nerede olduklarını öğrenmek için tüm büyük şirketleri kontrol ediyoruz. Şimdiye dek bu bölgede hiç bulamadık.”</p>

  <p>“Croissard’ın okyanus aşırı römorkör operatörleriyle bağlantısı var mı?”</p>

  <p>“Sanmıyorum,” diye cevapladı Mark. “Bildiğim kadarıyla doğalgaz veya petrol arama işleriyle uğraşmıyor.”</p>

  <p>“Tekrar kontrol et.” Cabrillo, bu büyüklükte bir yapıyı nakledebilen bir gücün her şeyi yapabileceğine inanıyordu. Eğer Linda sadece birkaç gün önce bu platformdaysa ve şimdi gitmişse, bu Croissard’ın çok hızlı hareket ettiğini gösteriyordu. Böylesi dar bir zaman aralığında birçok gemiyi bir araya getirip, sonra tamamen hareketsiz halden yeterli hıza ulaşmak ne kadar zaman alır, diye düşündü. Dört gün? Beş? Her şey böyle tereyağından kıl çeker gibi halledilmişse, acaba bu iş ne sıklıkta yapılıyordu?</p>

  <p>Operasyonun başında Croissard varsa, çok büyük planları olmalıydı. Bunu nasıl başaracaktı? Yıllardan beri aynı yere demirlemiş yirmi bin grostonluk çelik yığınını nasıl bu kadar sessiz ve çabuk nakledecekti?</p>

  <p>“Dur biraz.” Cevabı bulmuştu. “Römorkörle değil. FLO-FLO’yla.”</p>

  <p>“Neyle?”</p>

  <p>“FLO-FLO, Ağır kaldırma gemisi.”</p>

  <p>“Ağır kaldırma gemisi mi? Lanet olsun, haklısın,” dedi Mark. Eric’in dizüstü bilgisayarını kendine çevirip arama motoruna bir şeyler yazdı.</p>

  <p>Ekranda, hiçbir gemiye benzemeyen bir gemi resmi göründü. Kutu şeklinde iki yapı ve küpeştelerin üzerine doğru uzanan köprü kanatları biçimindeki köprü üstü, geminin adeta ön tarafına doğru itilmiş gibi tam pruva üzerindeydi. Aracın geri kalan yaklaşık iki yüz elli metrelik güverte alanı bomboştu ve su hattının hemen üzerindeydi. Bu resim, enkaz halindeki USS <i>Cole’ü </i>tamirat için Birleşik Devletler’e götüren MV <i>Blue Marlin’e</i> aitti.</p>

  <p>Bu sıra dışı gemide, önceden belirlenmiş derinliğe batmasını sağlayan balast tankları vardı. Uygun konumu aldığında balast tankları boşalıyor ve on bir bin metrekarelik devasa güverte alanının üstüne kargosunu yüklenmiş halde tüm gemi tekrar su üstüne çıkıyordu. Yükü zincirlerle hatta bazen güvertesine kaynak yapılarak sabitlendiği anda bu ağır yük gemileri rahatlıkla on beş milde, yani petrol platformu gibi fazlasıyla hantal yüklerle en fazla beş mile çıkabilen normal römorkörlerden çok daha hızla yol alabiliyordu.</p>

  <p>Eric, bilgisayarı tekrar önüne aldı, parmakları tuşların üstünde gezindi; veritabanlarını ve şirket kayıtlarını araştırıyordu. Harekat Merkezi’nde, arka planda duyulan motor uğultusu ve havalandırmadan gelen havanın sesinden başka çıt çıkmadan geçen dört dakikadan sonra başını kaldırdı. “Dünyada, J-61 büyüklüğünde bir petrol platformunu taşıyabilecek sadece beş ağır kaldırma gemisi var. İkisi Amerikan donanmasına bağlı, taşıma esnasında gereksiz bakım ve yakıt israfından tasarruf için savaş gemilerini nakletmekte kullanılıyorlar. Bir tanesi, Kuzey Buz Denizi yolunda, Kore’de üretilen bir sondaj platformunu doğalgaz yataklarına götürüyor. Diğeri Angola’ya daha henüz başka bir petrol platformu ulaştırmış. Ve beşincisi Akdeniz’den Karayipler’e bir sürü lüks yat götürüyor. Anlaşılan yat sezonu değişmek üzere. Üzgünüm Juan, ama teorin tosladı.”</p>

  <p>Cabrillo’nun yüzüne az da olsa hayal kırıklığı ifadesi yayıldı. Halbuki doğru iz üzerinde olduğundan emindi.</p>

  <p>“O kadar acele etme,” dedi Mark Murphy. Stone, kendi dizüstü bilgisayarıyla meşgulken Murphy de boş durmamış, diğerleri gibi geminin Cray süper bilgisayarına kablosuz ağ üzerinden bağlı iPad’iyle uğraşmıştı. “Croissard, tümü Manş Adaları’nda tek çatı altında birleşen bir dizi paravan şirket işletiyor. Bir hafta öncesine dek hiçbiri faal değilmiş. Bunun uzun vadeli bir plan olduğu çok açık olduğu için dosyaya sadece bir göz atmıştım. Şirket’in adı Vantage Partners ve Cayman Adalarındaki bir offshore banka hesabından finanse ediliyor. Bu çatı şirketinin tek faaliyeti, kendini Brezilyalı bir şirkete satmak olmuş. Bu noktada, Croissard’ın Myanmar’daki planlarıyla ilgisiz, yasal bir iş anlaşması olduğunu düşünüp daha derine inmemiştim.”</p>

  <p>“Yani artık indin.”</p>

  <p>“Hı hı. Brezilya şirketinin Endonezya’da, gemi parçalama işi yürüten bir tersanesi var. Anlaşmalarıyla ilgili herhangi bir rakam belirtilmemiş ama bence Croissard, tersaneyi ve söküm için anlaştıkları tüm gemileri satın almak için Vantage Partners’ı ederinden çok daha ucuza sattı.”</p>

  <p>“Tersanenin söküm için anlaştığı gemilerden biri, ağır kaldırma gemisi mi?”</p>

  <p>“Bana bir saniye ver, bilgisayar sistemlerini hack’lemek üzereyim.” Lafını henüz bitirmişti ki gözlerini ekrandan ayırmadan sırıtmaya başladı. “İçerideyim. Şu an üç gemiyi söküyorlar. İki ticari balıkçı gemisi ve bir de kuru yük gemisi. Sonraki işleri MV <i>Hercules,</i> sahibinin iflas anlaşmasının bir parçası olarak parçalanacak bir FLO-FLO ağır kaldırma gemisi. Burada, geminin çekilmeden, kendi gücüyle geleceği ve hala çalışabilir durumda olduğu yazıyor.”</p>

  <p>“Bingo!” diye bağırdı Cabrillo, muzaffer bir edayla. “Platformu işte böyle taşıyorlar. Croissard kendine bir ağır kaldırma gemisi almış.”</p>

  <p>“Bu da beraberinde yeni bir soru getiriyor,” dedi Eric. “Neden? Neden tüm platformu taşıyorlar?”</p>

  <p>“Sırf içinde Linda olduğu için olamaz,” diye cevap verdi Juan. “Demek ki Croissard’ın bulunmasını istemediği başka bir şey var.”</p>

  <p>“Bayağı büyük bir şey olmalı,” diye araya girdi Murphy. “Yoksa sadece o şeyi platformdan alır giderlerdi.”</p>

  <p>Cabrillo bir şey söylemedi, düşünüyordu. Neden? Bu soru onu ilgilendirmeli miydi? O sadece Croissard’ın platformu nereye götürdüğünü bilmek istiyordu. Koltuğunun koluna, tümleşik klavyeye dokundu, ekrana Güney Çin Denizi’nin haritası geldi. O bölgede Java, Sumatra ve Brunei’nin yer aldığı Borneo gibi büyük Endonezya adaları ve çoğunda yerleşimin olmadığı kelimenin tam anlamıyla binlerce ada vardı. Bunlardan herhangi biri mükemmel bir saklanma yeri olabilirdi. Asıl sorun, bölgeden geçirmeye çalıştıkları araç ve yükün hacmiydi. Koca bir petrol platformu yüklenmiş <i>Hercules</i> gibi sıra dışı bir geminin fark edilmemesi ve bildirilmemesi imkansızdı.</p>

  <p>Juan, tıpkı Croissard’la Singapur’daki ilk görüşmesinde olduğu gibi bir şeyleri kaçırdığı hissine kapıldı. Belki de Eric’in sorusu en uygun olanıydı. Koca platformu taşıma riskine neden girilsindi ki? Murphy, platformda bir şey olduğunu ve İsviçreli finansörün bulunmasını istemediğini söylemişti. Ama koca platformu gizleyemezdiniz ki? Bu hiç de kolay olmazdı.</p>

  <p>O anda Cabrillo anlamıştı. Klavyeye tekrar tuşladı. Güney Çin Denizi’nin suları, haritadan bir anda buharlaşmış gibiydi. Brunei’nin yüz mil açığında, kıta levhası aniden çökerek, deniz tabanını adeta bir baltayla kesilmişçesine yaran, dört bin beş yüz metrelik Palawan Yarığı’nı oluşturuyordu.</p>

  <p>“İşte gittikleri yer burası. Platformda birlikte Linda’yı denizin dibine gömecekler. Seyrüseferci, yarığın en yakın noktasından platformun bilinen en son konumuna bir rota belirle.”</p>

  <p>Geminin başdümencisi Eric Stone, seyrüsefer istasyonuna geçip birkaç hesaplama yaptı. Yeni rota <i>Oregon’</i>u, şu an seyrettiği kuzeybatı istikametinden birkaç derece daha kuzeye çeviriyordu. İşlek denizyollarını göz ardı edeceklerdi ama geminin pruvası göründüğünde Stone hızlarını ve kendilerine, geniş mesafe radar ekranlarında görecek kadar yakınlaşacak tüm gemilerin olası konumlarını hesapladı.</p>

  <p>“Hızımızı otuz beş mile çıkarırsak aralarından süzülüp geçeriz,” dedi.</p>

  <p>“Yap hemen ve yoğunluğu geride bıraktığımız anda maksimum hıza çık.”</p>

  <hr class="yildiz"/>

  <p>Şafak sökmeye başladığında Cabrillo, elinde içi simsiyah kahveyle dolu bir kupayla kaptan köşkündeydi. Gemi sakindi, şans eseri civarda başka gemi yoktu. Deniz, en muhteşem zümrütleri gölgede bırakırcasına yeşildi. Uzaktaki bulutlar arasında doğan güneş, ufku kızıla boyamıştı. Yol boyunca bir yerlerde, büyük ihtimalle Malakka Boğazı’ndan ağır ağır geçtikleri sırada kocaman bir martı sancak tarafı köprü kanadına konmuştu. Hala oradaydı, ancak gemi öylesine hızlı gidiyordu ki hoyratça esen rüzgardan korunmak için duvarın plakasının arkasına sinmişti.</p>

  <p>Cabrillo’nun kolu, kırık köprücükkemiği yüzünden hala askıdaydı. Bu yüzden J-61’e yapılacak baskına katılamayacaktı. 5 numaralı kargo bölmesinde uçuş öncesi hazırlıkları yapılmakta olan MD 520N’nin içinde gözcü olarak bulunmakla yetinmek zorunda kalacaktı. Yarım saat sonra havalanacaklardı.</p>

  <p>Adamlarını, başlarında olmadan tehlikenin kucağına atmaktan nefret ediyordu; bu nedenle bilhassa bu operasyonda pasif rol alması onu çileden çıkarıyordu. <i>Hercules’ü</i> görür görmez Gomez Adams <i>Oregon</i>’a dönecek, Juan’ı yedek kulübesinde maçı izlemeye bırakıp saldırı timini alacaktı. Lincoln, Eddie ve diğer avcılar, Croissard, Linda’nın başına her kimi dikmişse hepsini alt edecek kabiliyetteydiler.</p>

  <p>Kaptan köşkünün arkasındaki boşluktan, orta asansörün kapısının açıldığı duyuldu. Mürettebat, başkan burada tek başına olduğunda, en iyisinin onu rahatsız etmemek olduğunu bilirdi, bu yüzden yanına gelinmesine biraz sinirlendi. Arkasını döndüğünde azarlama isteği yerini tebessüme bıraktı. Asansörden çıkmaya çalışan, tekerlekli sandalyesiyle MacD Lawless’ti. Zorlandığı belliydi ama bu işi kendi başına yapmaya kararlı olduğu da belliydi.</p>

  <p>“Bu lanet zımbırtıyla asansöre binip inmenin ne kadar zorladığını unutmuşum.”</p>

  <p>“Tam adamına anlatıyorsun, Çinliler bacağımı havaya uçurduktan sonra protezle yürümeye başlamadan üç ay bunlardan birine saplanıp kalmıştım.”</p>

  <p>“Biraz temiz hava iyi gelir diye düşünmüştüm, ama ana güverteden uzak durmamı söylediler.”</p>

  <p>“Rüzgarla uçup gitmek istemiyorsan bence iyi bir tavsiye. Şu an hızımız kırk milin üzerinde.”</p>

  <p>Lawless şaşkınlığını gizleyemedi. Tekerlekli sandalyede olduğu için köprü penceresinden tek görebildiği gökyüzüydü. Cabrillo, koltuğundan kalkıp iskele tarafındaki güverte köprüsüne gitti. Dışarıya, şartlar ne olursa olsun kolaylıkla açılıp kapanabilmesi için iki yana açılan sürgülü bir kapıyla çıkılıyordu. Kapı birkaç santim aralandığı anda, kasırga hızıyla içeri dolan rüzgar, masanın üstündeki eski haritayı ve yıllanmış seyrüsefer defterlerini savurdu. Henüz sabah vakti olmasına rağmen hava yine de sıcak ve nemliydi, bu yüzden köprüye hızla esen rüzgar ferahlatıcıydı.</p>

  <p>Cabrillo, kapıyı sonuna kadar açıp, MacD’nin sandalyesiyle manevra yapıp güverte köprüsüne çıkabilmesi için kenara çekildi. Rüzgar saçlarını savuruyor, sesini duyurabilmek için bağırmak zorunda kalıyordu. “İnanılmaz. Bunun gibi büyük bir geminin bu kadar hızlı gidebileceğine asla inanmazdım.”</p>

  <p>“Zaten bundan başka yok,” dedi Juan böbürlenerek.</p>

  <p>Lawless, bir dakika daha dalgın gözlerle denize baktı. Aklından neler geçtiğini kim bilebilirdi? Sonra tekrar içeri girdi. Cabrillo kapıyı kapattı.</p>

  <p>“Revire dönmem gerek,” dedi isteksiz isteksiz. “Doktor Huxley firar ettiğimi bilmiyor. Bugün için iyi şanslar.” Elini uzattı.</p>

  <p>Juan elini uzatmamıştı. “Kusura bakma ama bu konuda bazı batıl inançlarımız var. Asla görevden önce birine şans dileme.”</p>

  <p>“Ah, özür dilerim. Ben…”</p>

  <p>“Sıkıntıya mahal yok. Artık biliyorsun ve diğerlerine söylemezsin.”</p>

  <p>“Peki, şöyle desek, <i>sonra görüşürüz</i>?”</p>

  <p>Cabrillo başını salladı. “Anlamışsın. Sonra görüşürüz.”</p>

  <p>Hedef, helikopter menziline girdiği anda Juan’ın emriyle <i>Oregon</i>’un motorları ters dönmeye başladı. Zamanları çok kısaydı ve Cabrillo, en kısa sürede <i>Hercules’ü</i> bulmak istiyordu. Eğer yanlış hesaplamışsa ve FLO-FLO ağır kaldırma gemisi Palawan Yarığı’na gitmiyorsa hedefin üzerinde ne kadar zaman geçirirlerse geçirsinler yerini helikopterle tespit etmeleri kesinlikle imkansızdı. Gemi ve kargosu çoktan dibi boylamış olurdu.</p>

  <p>Parlak tahrik tüpleri içindeki pervane bıçakları ters dönmeye başlamış ve pupadan fışkırarak çıkan su aniden ön girişlerden dışarı püskürmeye başlamıştı bile. Bir an, önden püsküren ve pruvadan yükselen sular yüzünden, gemiye sanki iki torpil isabet etmiş gibi göründü. Geminin aniden hızının azalması, dizleri bükecek kadar şiddetli hissedilmişti. Hız on milin altına düşer düşmez arka bölme kapağı açıldı ve hidrolik kaldıraçla helikopter gün ışığına ulaştı. Cabrillo, boynunda asılı büyük bir dürbünle, çoktan ön yolcu koltuğunda yerini aldığında ikinci gözcü olarak arka koltukta Max Hanley vardı.</p>

  <p>Teknisyenler katlanır beş rotor palini, küpeşteleri aştıkları anda açarak sabitlediler. Gomez, güçlendirilmiş türbini çalıştırdı. Güvertenin diğer ucunda yeşil işareti görünce vitese taktı; büyük üst rotor, sıcak, nemli havayı dövmeye başladı. 520, NOTAR konfigürasyonu sayesinde palier kalkış hızına ulaştığında çok daha sessiz ve stabil bir helikopterdi. Kızaklar güverteden ayrıldığı anda Gomez sürati sonuna kadar çıkardı ve göz kamaştırıcı bir tırmanışla vinç ormanını geride bırakıp <i>Oregon</i>’dan uzaklaştı.</p>

  <p>Arama bölgesine <i>Hercule</i>s’ün arkasından yaklaşabilmek için doğuya doğru geniş bir daire çizmeleri gerekiyordu. Bunu iki nedenden ötürü yapıyorlardı. İlki, güneşin doğduğu istikametten hedefe yaklaşarak her türlü gözcüye karşı etkin bir görünmezlik zırhı sağlamış olacaklardı. İkincisi ise kargo güvertesinde dikey halde duran devasa petrol platformu yüzünden, geminin öne kurulu radarının pruva istikametinde kocaman bir kör noktası oluşacaktı ve bu helikopterin geldiğini görmelerini imkansız hale getiriyordu.</p>

  <p>Deniz üstündeki tüm uçuşlar gibi bu uçuş da sıkıcıydı. Hiç kimse konuşacak halde değildi. Genelde, kendilerini saran gerilimi azaltmak için adamlar kendi aralarında şakalaşırdı, ne var ki Linda Ross’un hayatta olup olmadığı belirsizken hiç kimsenin içinden şaka yapmak gelmiyordu. Bu yüzden tek kelime etmeden uçtular. Juan, hedef bölgelerinden çok uzakta oldukları sırada bile ara sıra dürbününü çıkarıp denizi kolaçan ediyordu.</p>

  <p>Max’le birlikte okyanusu ciddi olarak süzmeye, ancak hedefe kırk mil kaldığında başladılar. Ortaklaşa çalışıyorlardı. Max, sol tarafa, Cabrillo sağa bakıyordu. İkisi de sığ dalgalardan yansıyan güneş ışıkları yüzünden yanılgıya düşmemek için dürbünleriyle ileri geri tekrar tekrar yüzeyi inceliyorlardı. Cabrillo’nun tahminine göre geminin olabileceği yere on mil kalmıştı. Kıta levhası, Palawan Yarığı’na batmadan hemen önce Juan önlerinde, sancak tarafında bir şey fark etti. Adams’a gördüğü şeyi işaret etti, pilot bir şey söylemeden güneşi arkasında tutmaya devam ederek hafifçe yan yattı.</p>

  <p>Cabrillo’yu bir anda endişe kapladı. Gemiyi, millerce uzunluğundaki dümen suyunu görüp takip ederek bulmaları gerekirdi. Oysa dümen izi yoktu. <i>Hercules</i> ölü gibi hareketsizdi.</p>

  <p>Kaderine terk edilmiş enkaz gibi görünüyordu. Sadece gemi, <i>Oregon</i>’un iki katı uzunluktaydı, ama görüntüyü asıl muazzam kılan, güverte alanında şaha kalkmışçasına gökyüzüne yükselen petrol sondaj platformuydu. Dört ayağının her birinin büyüklüğü koca bir yüzme havuzu kadardı. Altlarındaki, kırmızı pas önleyici boyalı şamandıralar, <i>Hercules’ün</i> küpeştelerinin tam yirmi metre yukarısında ve birer mavna büyüklüğündeydiler. Sadece platform en az on dönümden geniş bir alana, yani Cabrillo’nun tahmininden kat kat büyük bir yüzeye sahipti. Güverteden platformun tepesine kadar mesafe altmış metreden fazlaydı. Bunların tümü, gemi ve platformun toplam ağırlığının yüz bin grostondan daha fazla olduğu anlamına geliyordu.</p>

  <p>“Ne düşünüyorsun?” diye sordu Adams. Planları, platformu bulup derhal <i>Oregon</i>’a dönmekti. Fakat hedeflerini öyle başıboş halde terk edilmiş görünce tereddüde kapılmıştı.</p>

  <p>Oysa Cabrillo kararını çoktan vermişti. “Biraz daha yaklaş. Bir şeye bakmak istiyorum.”</p>

  <p>Adams, dalgalar kızakları yalayana dek alçaldı. Kıçta konuşlu bir gözcü olmadıkça görülmeleri hala imkansızdı. Yarım mil yakına yaklaştıklarında, Juan, <i>Hercule</i>s’ün sola yatmaya başladığını fark etti. İlk aklına gelen adamların yükü yanlış konumlandırdıkları ve şimdi de düzeltmek için durduklarıydı.</p>

  <p>Ancak geminin arkasından dolaşınca köprü üstündeki kontra güvertesinden sarkan kalın çelik teller gördüler. Tekne kaldırma davitlerinin metal kolları dışarı açılmıştı. Cankurtaran filikası indirilmişti. Su hattında, balast tanklarına dolan sulardan çıkan hava kabarcıkları görülebiliyordu. Yükü düzeltmiyorlardı, gemiyi batırıyorlardı ve kaçmışlardı.</p>
</body>
</html>