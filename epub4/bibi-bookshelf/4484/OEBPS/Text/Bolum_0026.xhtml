<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>26</h1>

  <p><span class="ilk-hrf">E</span>şikten içeri girdikten sadece birkaç adım sonra halojen tepe ışıklarını başlarına geçirmek zorunda kalmışlardı. Bu sayede hiç değilse hemen önlerini görebiliyorlardı. Bu kalenin içi, düz beton duvarları, tavanı ve zeminiyle insanda klostrofobi hissi uyandıran, tekdüze bir kasvetle kaplıydı. Boştu, sadece birkaç adım ilerleyince, muhtemelen savaş sırasında Alman işgali yüzünden tesiste hiçbir şey yoktu. İşlevlerini ancak tahmin edebilecekleri çok sayıda odayı geçtiler. Bu sırada daha önce görmüş oldukları <i>cloche</i> istihkamlarına çıkan merdivenler gördüler.</p>

  <p>MacD, zemindeki pis su giderinden hareketle eskiden tuvalet olduğunu düşündüğü bölmeye baktı. “Adamım, bu yer <i>Hayalet Avcıları</i> filminden fırlamış gibi.” Diğer tesisat sökülmüştü.</p>

  <p>Önlerinden Cabrillo gidiyordu, insanı allak bullak eden odalarda ve koridor labirentlerinde dolaşıp çıkmaz yollarla karşılaştılar. Cabrillo, kaba bir hesapla, sadece bu istihkamın bile yüzden fazla insanı barındırabilmesinin mümkün olduğunu hesapladı. Juan, Majino Hattı’nın inşasında on binlerce insanın çalıştığını ve inşaatın ülkeyi iflasın eşiğine götürdüğünü hatırladı.</p>

  <p>En son girdikleri çıkmaz yolda zeminde gizli bir kapıya rastladılar. Kapının üstünde tavana monte edilmiş çelik halkalar vardı, eskiden bir tür makara takılı olmalıydı. Cabrillo kapıya asılıp çekince, aşağıya doğru uzanan kare şeklinde bir maden bacası ortaya çıktı. Tükürdü, tükürüğünün aşağıya ulaşması birkaç saniye sürmüştü.</p>

  <p>Linda yüzünü buruşturdu. “İğrenç.”</p>

  <p>“İğrenç ama etkili,” diye karşılık verdi Juan. “Yaklaşık on iki metre.”</p>

  <p>Çabucak yaşlı halkalara tırmanma halatı bağladılar. Juan, sırtındaki fazladan yükten ötürü, daha rahat inebilmek için kayışındaki halkayı ipe taktı. Tüfeğini omzuna asıp ipe sıkıca tutundu ve kendini boşluğa bıraktı. İyileşmiş olsa da tek eliyle aşağı doğru inerken köprücükkemiği ona, kırılmasının üzerinden öyle çok zaman geçmediğini hatırlatıyordu. Boşlukta sallanarak inerken başındaki lamba duvarları aydınlatıyordu. Eskiden burası mühimmat asansörü olmalıydı. Kompleksin toprak üstündeki hali, hem kendinin hem de arkadaşlarının ayırt edemeyeceği kadar çevreden farksız olmalıydı.</p>

  <p>Ayakları yere değince sıradakinin inmesini söyledi. Yüzü kıpkırmızı olmuş Max, oflaya puflaya indi.</p>

  <p>Juan, Max’in kocaman fakat taş gibi sert göbeğine eliyle hafifçe vurdu. “Daha çok egzersiz yapmalısın.”</p>

  <p>“Ya da halatla daha az inmeliyim.”</p>

  <p>Tekrar toparlandıklarında Albatros Madenleri’ne giden bir yol aramaya devam ettiler. Herhangi bir giriş izi bulmak için her bir kapıyı, her duvarı kontrol etmek zorundaydılar. Tavanın çöktüğü bir alana geldiklerinde yolu kapatan enkazı ve taş parçalarını kaldırmakla yirmi dakikalarını harcamışlardı.</p>

  <p>“Bir dakika” dedi. Lincoln, Mike ve Jim’in altmış saniye sonra şaşırtma harekatına başlayacaklarını anlatmak istemişti.</p>

  <p>İçini tarifsiz bir hayal kırıklığı kaplamıştı. Hem zamanlarını hem de elde edebilecekleri tek fırsatı heba ediyorlardı. Başarısız olurlarsa Eric Stone’a, madenin konumunu Langston’a iletip Bahar misilleme yapmadan nükleer saldırının çabucak ulaşması için dua etmesini söylemişti.</p>

  <hr class="yildiz"/>

  <p>Tüfeğinin dürbününden madeni gözetleyen Lincoln, esen rüzgarın ara sıra kaldırdığı birkaç toz bulutundan başka bir şey görmemişti. Vinç kulesinin kaidesine yeni inşa edilmiş istihkam dışında tüm binalar perişan ve terk edilmiş görünüyordu. Eskiden idari bina olan yere odaklandı. Biraz daha dikkat kesilip köşedeki pencereye konsantre oldu.</p>

  <p>Ordaydı! Muhafızlardan biri duruşunu değiştirirken pervazın köşesinde bir surat görünmüştü. Mike ve Jim’e durumu telsizle haber verdi. İkili o esnada, Lincoln’ün kendilerini koruyabileceği açık alandaki toprak banketi kendilerine siper edinmişlerdi.</p>

  <p>“Otuz saniye,” diye cevap verdi Mike telsizden.</p>

  <p>Lincoln, gözünü pencereye dikti. Çocuklar mini Gatling’le ateşe başladığında adamın tekrar kendisini göstereceğini biliyordu.</p>

  <p>Gatling’in sesi, bir silahtan ziyade çim biçme makinesi gibiydi. Küçük mermiler sağanak halinde binayı tarıyor, isabet ettikleri yerden toz, toprak, küçük taş parçaları fışkırıyordu. Tesise bir anda o kadar mermi yağıyordu ki adeta yüz asker saldırıyormuş gibiydi. Zaten amaç da buydu. Olabildiğince kısa sürede olabildiğince çok panik yaratmak.</p>

  <p>Lincoln’ün içgüdüleri onu yanıltmamıştı. Gatling, maden binasını parça parça kemirmeye başladığı anda penceredeki muhafız, patırtının sebebini anlamak için başını çıkarmıştı. Lincoln, tetiği çekti. Geniş omzu geri tepme ivmesini soğurmuş, koca mermi muhafızı kanlar içinde yere sermişti.</p>

  <p>Odadaki ikinci muhafız tüfeğini pervazın üstünden uzatıp şarjörü boşalana dek parmağını tetikten çekmedi. Lincoln namluyu biraz daha aşağı indirip tekrar nişan aldı ve tetiğe bastı. Mermi, binanın metal kaplamasını delip geçmiş ve muhafızın silahını susturmuştu.</p>

  <p>Bir sürü daha muhafız, tesisin her yanından siper almış vaziyette kendilerini gösterdi. Kimi toprak yığınlarını, kimi pas kaplamış araç gereci, kimi binaları siper edinmişti. Ellerinde AK’ler olan üç adam, küçük alet odasından fırlayıp açık alan boyunca adeta intihar saldırısına kalkıştılar. Jim ve Mike’ın iki yüz metre ötesindeydiler.</p>

  <p>Lincoln, birini indirdiği sırada diğerlerinin üzerine Gatling ateşi çoktan dönmüştü. Beş saniyede iki yüzün üzerinde mermiyle kalbura çevrilen cesetleri sarsıla sarsıla yere devrildi. Adamlardan geriye kalan sadece tozlu zemini kaplamaya başlayan kızıl ıslaklıktı.</p>

  <p>Hemen ardından eskiden tamirhane olan bölümden siyah bir minibüs fırlayıp istihkama doğru hızla ilerlemeye başladı. Mike, Gatling’i araca çevirdi, ne var ki 22 kalibrelik küçük mermiler minibüsün zırhına işlemeden sekiyor, kurşuna dayanıklı lastiklerde de para etmiyordu. Minibüs köşeyi dönüp gözden kaybolana dek Lincoln de üç el ateş etme fırsatı buldu, fakat bu da işe yaramamıştı.</p>

  <p>“Başkan, tavuk kümese girdi,” dedi. Yeraltı kalesindeki arkadaşlarına telsizden sesinin ulaşması çok düşük bir olasılıktı.</p>

  <p>Tekrar dürbünle tesisi tarayıp kendine yeni bir hedef aradı. Tuz depolama hangarının çatısının altına bir gerilla saklanmıştı. Ayağa kalkıp RPG’sini ateşlediğinde kendini açık etmiş oldu. Lincoln ateş edemeden adam tekrar kayboldu. Roket, ardında duman izi bırakarak gökyüzünü yırtarcasına Şirket’in makineli tüfek mevziinin olduğu yöne gitti. Gidişinden hedefini bulamayacağı belliydi. Etrafa toprak saçmaktan başka bir etkisi olmamıştı.</p>

  <p>Lincoln, silahını çatıya doğrulttu. Adamın roketatar namlusuna yeni roket sürmesi için gereken saniyeleri içinden saymaya başladı.</p>

  <p>Mike Trono adamı köşeye sıkıştırmış, sonraki saldırısını mükemmel biçimde tahmin etmişti. Gerilla tekrar kendini göstermeden bir salise önce mini Gatling’inden ölüm saçmaya başladı. Roketatarlı adam mermi yağmuru arasında doğruldu ve ayağa kalkmasıyla mermilerin hedefi olması bir oldu. Bedeni çatının kenarında bir an asıldıktan sonra gerisini yerçekimi halletti ve ceset sessizce yere çakıldı.</p>

  <p>Lincoln yüzünü silip etrafı kolaçan etmeye devam etti, ancak bu adamlarla savaşının bittiğine neredeyse emindi. Garajın yan kapısından, sopanın ucuna bağladıkları beyaz yamaları sallayarak çıkanlar tahmininde ne kadar haklı olduğunu göstermişti. İki adam bezi sallayarak açıklığa geldiler. Bir başkası ellerini başının üzerine koymuş parmak uçlarına basarmış gibi yürüyordu.</p>

  <p>Gizlendiği yerden çıkacak başka birinin olması mümkün değildi, bu yüzden yaklaşık iki dakika sonra iki silahsız esir, ellerini başlarının üzerine koyup yere uzandılar. Lincoln, bu manzarayı Körfez Savaşı’ndan hatırlıyordu. İki düzine adama silahlarını bıraktırmış ve onları bizzat kendisi esir etmişti.</p>

  <p>Tek umudu, yerin altında da işlerin böyle yolunda gidiyor olmasıydı.</p>

  <hr class="yildiz"/>

  <p>Şaşırtma harekatının başlangıç vaktinden on dakika sonra nihayet girişi bulmuşlardı. MacD, tozlu zemindeki ayak izlerini fark edip bu yerdeki son kişinin Mercer olduğunu hesaba katarak izleri takip etti, sonunda bir depo odasının duvarında kabaca oyulmuş deliği buldu. Kapı büyüklüğündeki deliğin girişi tahtalarla kapatılmıştı. Ancak birkaç tekmeyle tahtalar paramparça olmuş ve ekip sonunda kendini Albatros Madenleri’nin içinde bulmuştu.</p>

  <p>Alanın tavan yüksekliği bir metre bile değildi. Hemen büyücek bir kayanın arkasındaki kalın destek sütunlarından birinin arkasına, köşeye siperlendiler. Her yanları, tozlu tuzdan çentik çentik duvarlarla kaplıydı. Haritadan hepsi burayı ve tam olarak nerede olduklarını ve hangi yöne gitmeleri gerektiğini gayet iyi biliyorlardı.</p>

  <p>Bu odadan diğerine geçmeleri birkaç dakikalarını aldı; oradan üçüncüsüne oradan da maden asansörü boşluğuna ulaştılar. Adeta dipsiz sondaj kuyusunun üzerinde turuncu güvenlik şeritleri ve hemen bitişiğinde en alt seviyedeki yan yolu zikzaklar çizerek inen merdivenlere açılan metal bir kapı vardı. Neyse ki madencilerin kazara nehir tabanına çok yakın açtıkları yere ulaşmak için inmeleri gereken yalnızca iki seviye mevcuttu.</p>

  <p>On beş dakika sonra madenin yan şubesine ulaştılar. Burası, Mercer’in başarma şanslarının en yüksek olduğunu belirttiği yerdi. Hepsi dikkatle çantalarını yere koydu. Her biri yanına, taşıyabileceği kadar patlayıcı almıştı.</p>

  <p>Bu giriş bölümü, madenin diğer bölümlerine nazaran daha insani şartlara sahipti. Tavanda tehlikeli çatlaklar vardı ve zemindeki bozukluklarda su birikintileri oluşmuştu. Maraton koşucularının dayanıklılığına sahip Eddie, hiç vakit kaybetmeden elmas uçlu kablosuz matkabıyla işe koyuldu. Max ve Linda ise patlayıcıları ayarlamakla ve kayaç cephesinde yeterli derinlikte delikler açıldıkça patlayıcıları bunların içlerine yerleştirmekle uğraşmaktaydılar.</p>

  <p>Cabrillo, her ne kadar onun kalıp ekibe yardım etmesini ve sonra çabucak gün ışığına ulaşmasını istese de MacD’ye gözucuyla baktı. “Bunu yapmak istediğine emin misin?”</p>

  <p>“Bunu, deneme sürecimin sonundaki final sınavı olarak düşünüyorum.”</p>

  <p>Juan başını salladı. “Pekala. Bu küçük hoplayıp zıplamalarını hesaba katıyorum, artık sen de Şirket’in tam üyelerinden birisin.”</p>

  <p>“Yani bu o bonustan payıma düşeni alacağım anlamına mı geliyor?” dedi o Louisiana aksanıyla.</p>

  <p>“Hı hı.”</p>

  <p>“O halde tabana kuvvet.”</p>

  <p>Helikopterle Pensacola’ya uçtukları sırada Langston Overholt’un aklına, kuantum bilgisayarındaki kristalleri çalmayı denemelerinin uğraşmaya değeceği fikri gelmişti. Tabiatı gereği her duruma uzun vadeli bakardı ve Bahar devre dışı kaldıktan sonra neler olabileceğini düşünmüştü. Böylesine güçlü bir makineye sahip olmak Birleşik Devletler’e, tüm düşmanlarına karşı muazzam bir stratejik üstünlük sağlardı. Makinenin nasıl yapıldığı konusunda hiçbir fikri olmasa da kristallerin önemini bilmek bile başlı başına keşiflerini muhteşem kılıyordu. Dünyada bir yerde bu kristallerle ne yapacağını bilen birkaç bilimadamı muhakkak vardır diye hesap etmişti.</p>

  <p>O anda kafasından, taşlara elli milyon dolar değer biçmiş ve MacD’den teklifini Juan’a iletmesini ve kararında yardımcı olmasını istemişti.</p>

  <p>Cabrillo bu işi bedavaya da yapardı, ama fazladan paraya da tabii ki hayır demezdi.</p>

  <p>“Max, otuz dakika,” dedi Juan. Bir dakika bile fazlası değil. Hiçbir şart altında kesinlikle dönmemizi beklemeyeceksiniz.”</p>

  <p>Max, gözlerinin içine baktı ve zoraki de olsa, “Tamam,” dedi.</p>

  <p>İkisi, diğer ikiliyi işleriyle baş başa bırakıp yavaş tempoda koşmaya başladılar. Bu kez, düzgün çalışması için onarılmış olabileceğini hesap ederek madendeki yük asansörünün biraz ötesindeki personel asansörüne gittiler. Cabrillo, çağırma düğmesine basınca kuyunun dibinden mekanik ses yankılandı. Bir süre sonra boş kabin geldi, gerçi bu kabinden ziyade kafesti. Zemin bile, üzerine bastıkları anda biraz bel veren telden bir örgüydü.</p>

  <p>“Bu hiç güven vermiyor,” dedi Juan. Mark Murphy’nin yanılmamış olması umuduyla 23. seviyeye inmek için düğmeye bastı.</p>

  <p>Tepe lambalarını kapatınca kafesin içi daha da karanlıklaştı. Aşağı gittikçe kabin daha çok sallanıyor, makinenin ne kadar eski olduğunu haykırırcasına kulak tırmalayan gıcırtılar çıkarıyordu. İki dakikayı geride bıraktıklarında MacD, Juan’ın kolunu tutup salladı.</p>

  <p>“Aşağı bak.”</p>

  <p>Aşağıda, en alttan cılız, kuşku uyandıran bir parıltı görülüyordu. Hedef seviye orası olmalıydı. Bahar, tahmin ettikleri gibi tam aşağıdaydı. Tek sorun, Cabrillo’nun planına göre şimdiye dek kristalleri ele geçirmiş olmaları gerekiyordu. Nöbetçilerle karşılaşmaları ve maden girişini bulmak için harcadıkları süre, zaman planlamalarını altüst etmişti.</p>

  <p>“Hazır mısın?” diye sordu Cabrillo.</p>

  <p>“Efendim, ben doğuştan hazırım.”</p>

  <p>Asansör, kata yaklaştıkça yavaşladı. İçeride gizlenecek bir yer yoktu, bu yüzden tüfeklerini saldırıya hazırlayıp çömeldiler.</p>

  <p>Kabin, kendinden beklenmeyen şekilde çok yumuşak bir şekilde durdu, çünkü uzun kablo önce gerilmiş sonra esneyip geri gelmişti.</p>

  <p>Bu katta asansör girişi, birkaç çıkış noktası olan, yan uzunluğu altı metre kadar dikdörtgen şeklinde bir odaydı. Görülmese bile, köşedeki tekli, sarı şantiye lambasına güç veren jeneratörün gürültüsü uzaktan duyulabiliyordu.</p>

  <p>Gelen giden kimse yoktu, bu yüzden Juan emniyet kapısının sürgüsünü kaldırıp geriye açtı. Kenardan etrafı kolaçan etti. Sahibi bir anlık bir yere gitmişçesine duvara yaslanmış bir AK’den başka kimsecikler yoktu. Doğruldu, parmağını tetiğe koydu.</p>

  <p>Jeneratör, ayak seslerini kapatmaya yetecek kadar gürültü yapıyordu, bu nedenle ikisi de asansörden çıkıp madenin diğer bölümlerine geçiş sağlayan açıklıklardan birine doğru duvara sırtlarını vererek ilerlediler. Juan tam etrafına bakınmak üzereydi ki adamın biriyle yüz yüze geldi. Bu, asansörün yanında durması gereken nöbetçi olmalıydı. Cabrillo’yu fark eden adam Juan’ın onu yakalamasına fırsat vermeden gerisingeri kaçmaya başladı. Adrenalin ve korkunun etkisiyle nöbetçi adeta dörtnala koşuyordu.</p>

  <p>MacD adamın peşindeydi, her adımda aradaki mesafe daralıyordu. Topla koşan futbolcuyu takip eden savunma oyuncusu gibi aklında adama yetişmekten başka hiçbir şey yoktu. Juan, eksik bacağına rağmen hızlı olduğunu düşünürdü, ama şu an gördüğü manzarayı daha önce hiç görmemişti.</p>

  <p>İkilinin arkasından koşarken sadece öndekileri görebileceği kadar ışık vardı. Muhafız, Lawless’ın yaklaştığını sezinlemiş olacak ki aniden durup yere kapaklanarak MacD’yi kendisine takılıp düşürdü. Cabrillo, ileride olacakları fark edip durdu. Adam, belindeki kılıftan tabancasını çıkarmaya çalışırken Juan tüfeğini ona doğrulttu.</p>

  <p>Lawless, hala dengesini sağlayamamıştı, bu yetmezmiş gibi az önce üzerinden atlayarak geçtiği büyük çukura düşmesi an meselesiydi. Adam tabancasını çıkarıp yukarı doğrulttu. Juan tüfeğinin dipçiğini omzuna yaslayıp siluet halindeki gölgelere nişan aldı. Bir anlık tereddüt MacD’nin canına mal olurdu, fakat ıskalarsa da büyük ihtimalle onu vururdu.</p>

  <p>REC7, kırbaç gibi ses çıkardı, sözde nişancı sağ omzundan vurulmuş, mermi akciğerini delip göğsünün hemen altından çıkmıştı. Kinetik kuvvet, adamı taş zemine sermişti. Muhafız hareketsiz halde yerde kalmıştı.</p>

  <p>“Minnettarım,” diye seslendi Lawless, arkasında olanları fark edince. “Ama sürpriz unsurumuz, nasıl derler, yalan oldu.”</p>

  <p>Cabrillo hemen kararını vermişti. “Parayı boş ver, hemen çıkalım buradan.”</p>

  <p>Hızla geri çekilmek için dönüp asansöre yöneldiler. Girişte başka bir siluet, silahı aşağıya dönük halde bekliyordu. Cabrillo, Lawless’i yere itip kendisi de yere atladı. Adam onları fark etmiş, namlusundan alev topakları fırlamıştı. Mermiler etraflarından vızır vızır geçse de ikisi de yaralanmamıştı. Ne var ki bu saldırı onları oldukları yere adeta çivilemişti ve takviye kuvvetlerin gelmesi an meselesiydi.</p>

  <p>İki adam cansiperane şekilde sürünerek ev büyüklüğündeki destek sütunlarından birinin arkasına siperlendi. Yegane üstünlüklerini, yani baskın unsurunu ellerinden kaçırmışlardı ve muhafızlar bu yeraltı dünyasını, sadece alelacele kroki çizimlerini inceleyen Juan ve MacD’den çok daha iyi biliyorlardı.</p>

  <p>Bu kadarı yetmezmiş gibi Juan’ın dikkatini taşıma bandının direklerine monte edilmiş gece görüşlü kapalı devre kamera çekmişti. Bir metre genişliğinde taşıma bandı göğüs hizasında gidiyor ve bitişik odada gözden kayboluyordu. Sadece bu kamerayla bile Bahar’ın ve Smith’in her yerde gözleri olduğunu hesap etmek mübalağa olmazdı. Kamera, dönmeye başladı. Onları aradıkları belliydi. Kamerayı etkisiz hale getirmek, kamera tarafından fark edilmekle aynı anlama geliyordu, bu yüzden ikili sırtlarını duvardan ayırmadan sürünerek kameranın tam altına geldiler.</p>

  <p>“Önerin?” diye sordu MacD, başının otuz santim üzerine isabet eden mermiler arasında.</p>

  <p>“Bu odaların hepsi geniş bir daire şeklinde birbirleriyle birleşiyor. Yapılacak en mantıklı iş, önlerinde kalıp asansöre yetişecek kadar zaman kazanabilmek için dua etmek.”</p>

  <p>“Geldiğimizi görecekler.”</p>

  <p>“Kameralardan kurtulalım.”</p>

  <p>Cabrillo bastırma ateşinden korunmak için köşenin çevresinde yuvarlanıp sıçrayarak ayağa kalktı ve aksi yönde ilerlemeye başladı. Elinden geldiği kadar tavandan asılı ampulleri kırıyordu, fakat çok fazlaydılar. Lambaları kırıp madeni karanlığa gömme fikri işe yaramazdı. Önceliği kameralara verdi. Tek umudu, kameraların devre dışı kalma sırasının güvenlik monitörlerinde konumlarını eleverecek şekilde gözükmemesiydi.</p>

  <p>Devasa odalar birbirinden, kalın kayatuzu duvarlarıyla ayrılıyordu. Aralarındaki geçişler, ağır maden makinelerinin içlerinden geçip taşıma bandına malzeme götürmesine yetecek kadar genişti. Her birinde önce durup kendilerini bekleyen bir pusu olup olmadığını kontrol etmek zorunda kalıyorlardı. Ayrıca arkalarını da kollamalıydılar, çünkü peşlerinde en az üç muhafız vardı.</p>

  <p>Geçitlerin birinden diğer odaya bakan Cabrillo, içeride madencilerin geride paletli bir ekskavatör bırakmış olduklarını gördü. Aracın arka tamponunda elektrik beslemesi için kalın bir kablo makarası, önündeyse karpit dişler kayatuzu duvarını kazarken yukarı ve aşağı hareket edebilen hidrolik silindir vardı. MacD’yi kolundan yakalayıp aracın arkasına çekti.</p>

  <p>“Üçünün de gelmesi gerekiyor,” dedi ve beklemeye koyuldular.</p>

  <p>Çok geçmeden spor kıyafetler giyen iki muhafız içeri girdi. Elleri tetikte ekskavatöre dikkatle göz gezdirdiler. Birisi geçit boşluğunda arkadaşını kollarken diğeri ihtiyatla araca yaklaştı. Cabrillo çömeldiği yerde biraz daha pusarak adam daha da yaklaşmadan üçüncüsünün de içeri girmesi için dua ediyordu.</p>

  <p>Silahlı adam, AK’sini omzunun yukarısında hedefine doğrultup aracın çevresinde geniş bir kavis çizdi. Bu, Amerikan Özel Kuvvetlerinin kullandığı bir silah tutuş şekliydi, ancak bu ateş etme şekli, en iyi neticeyi o askerlerin kullandıkları hafif kalibreli silahlarda verirdi.</p>

  <p>Nihayet üçüncü adamın gölgesi de yavaş yavaş odanın içine süzüldü. Yeterince yaklaşmıştı. Juan ve MacD aniden fırlayıp ateşe başladılar. En yakındaki muhafız, ilk mermilerden kurtulmuştu, ne var ki sıçrarken silahı omzundan kaymıştı. MacD adamı üçlü atışla yere serdi, bu sırada Cabrillo da muhafızın arkadaşının göğsünü delik deşik etmişti. Üçüncüsü kaçmayı denedi fakat Juan kazı makinesinin çevresinden dolaşıp nişan aldı ve adamı sırtından vurdu. Bunun gibi korkakları sırtından vurmaktan en ufak bir vicdan azabı duymuyordu.</p>

  <p>Onu asıl endişelendiren, yarım saatlik zaman sınırının on dört dakikasını geride bıraktıkları ve kristalleri ele geçirmenin çok uzağında oldukları gerçeğiydi.</p>

  <p>Fark etmediği dördüncü muhafız aniden diğer odadan ateş açmıştı. Mermiler Cabrillo’nun solundaki duvardan tuz parçaları fırlatıyordu. Cabrillo son anda eğilip siper almıştı, fakat bu sırada gözüne giren tuz parçaları gözlerini sızlatıyordu. Yanlarına bu kadar çok patlayıcı almış olmaları, hiçbirinin yanında matara olmadığı anlamına geliyordu ki bu da gözlerini yıkayabilecekleri hiç su yok demekti.</p>

  <p>MacD’nin koruması altında yeniden görebilmek için gözlerini silerek çok kıymetli dakikalarını heba etmek zorunda kaldı.</p>

  <p>Lawless, yanındaki tek el bombasını aldı, pimini çekti ve bir beyzbol oyuncusu gibi fırlattı. Ölümcül top yerde birkaç defa sektikten sonra yuvarlanıp tam muhafızın saklandığı köşenin yanına kadar gitti. Bundan daha iyi bir yere gidemezdi. MacD, el bombası patladığı anda körlere yol gösterenler gibi Juan’ın koluna girdi. Kolay ufalanan tuz sütundan, patlamayla külçeler halinde kopan parçalar, muhafızı doğal şarapnel yağmuruyla kalbura çevirmişti.</p>

  <p>Cabrillo’nun gözlerinden yaşlar boşansa da görüşü giderek düzeliyordu. Kolunda Lawless olduğu halde yeraltı labirentinde ilerlemeye devam ettiler. Çok geçmeden yeni bir pusuya rastladılar.</p>

  <p>Diğer odaya henüz geçmişlerdi ki birden kendilerini en az altı silahtan açılan amansız bir mermi sağanağı altında buldular. Postu deldirmemelerinin tek nedeni, adamlardan birinin, gölgeyi görür görmez hedefleri tamamen kendilerini açık etmeden ateşe başlamasıydı. Kalın duvarlar onlarca mermiye karşı kalkan görevi görüyordu.</p>

  <p>Juan nefes nefeseydi, kalbi göğsünden fırlayacak gibiydi. “Diğerleri arkamızı sarana kadar bizi burada tutacaklar.”</p>

  <p>Etrafına bakındı, arka tarafları, yanlar tamamen açıktı.</p>

  <p>MacD, muhafızlara tuzaktan kurtulduklarını göstermek istercesine birkaç el ateş etti.</p>

  <p>Cabrillo, tüfeğini taşıma bandının üzerine atıp bandın destek kirişlerine tutunarak kendini yukarı çekti. Bant, tel örgü ve sanayi tipi kauçuktan yapılmıştı. Maden kepenk kapattığında, işçilere taşınan istif istif kayatuzu parçaları, hala bandın üzerindeydi.</p>

  <p>Lawless, Juan’ın yaptıklarını tekrarlayarak onun yanına tırmandı.</p>

  <p>“Sessiz ve çabuk olmalıyız,” diye uyardı Juan.</p>

  <p>REC7’siyle açtığı taciz ateşine cevap gök gürültüsünü andıran bir yaylım ateşi oldu. Muhafızlar, gözlerinin gördüğü her şeye hortumla sularcasına mermi yağdırmaya başladıklarında ikili tuz yüklü taşıma bandının üzerinde güçlükle sürünmeye başladı. Çok dikkatli olmaları gerekiyordu, en ufak hata kenardan tuz parçalarının düşmesine yol açacak ve dolayısıyla yerlerini belli edip mutlak ölüme davetiye çıkaracaktı.</p>

  <p>Muhafızlar bir yandan ateş edip diğer yandan diğer birkaç terk edilmiş maden aracının arkasına bakarken ikili, hemen üstlerinde görünmeden, fare gibi sürünerek kaçıyordu. Mermi sesleri nihayet azalmaya başlamıştı, fakat odanın her yanından yankılanan silah sesleri herkesin kulaklarını sağır etmişti.</p>

  <p>Yılan gibi sürünürken ellerindeki silahları bir an bile bırakmayan Cabrillo ve Lawless düşman hattı arasından görünmeden geçmeyi başarmışlardı. Adamlardan birisi, Arapça yüksek sesle Amerikalıların neden ateşi kestiğini soruyordu.</p>

  <p>“Çünkü cesaretten yoksunlar,” dedi diğeri, sonra silahının tetiğine dokunup üç el daha ateş etti.</p>

  <p>“Sessiz olun!”</p>

  <p>Juan bu sesi hemen tanımıştı. Bu, John Smith’in sesiydi.</p>

  <p>Smith’le yüzleşmeyi her şeyden çok istiyordu, ne var ki yukarıda olsalar bile adamlar sayıca çok fazlaydı, ayrıca kauçuk bant, gizlice sıvışmaya çalışan ikiliye çok az koruma sağlayabilirdi.</p>

  <p>Cabrillo ancak, görüş mesafesinden iyice çıktıklarında bandın kenarına doğru kayıp yere atladı. Hemen mekanizmanın altına çömeldi.</p>

  <p>“Doğru tercihti,” dedi MacD. “Ne kadar zamanımız kaldı?”</p>

  <p>“Aşağı yukarı otuz saniye. Gel.”</p>

  <p>Tekrar koşmaya başladılar. Sonra hissettiler. Yer çok az hareket etmişti. Patlamayla aralarında infilakın şiddetini hatırı sayılır ölçüde emecek çok fazla yekpare kaya vardı. Daha ziyade hafif bir sarsıntı gibiydi. Sonra, patlamanın şok dalgaları her oyuğa ve odaya ulaşınca havayı toz bulutu kapladı. Artık gerçekten zamana karşı yarışıyorlardı.</p>
</body>
</html>