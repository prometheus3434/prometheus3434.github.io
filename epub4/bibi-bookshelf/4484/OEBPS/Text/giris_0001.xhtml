<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>GİRİŞ</h1>

  <h2 id="toc_1">DOĞU ÇİN</h2>

  <h2 id="toc_2">MS 1281</h2>

  <div style="margin-top:10%"></div>

  <p><span class="ilk-hrf">V</span>adiyi kaplayan koyu sis tabakası, çevredeki dağ tepelerinden dökülüyor, hafif rüzgarın taşıdığı pus, dağ doruklarının adeta soluklandığını gösteriyor gibiydi. Aşağıdan bakıldığında sık ormanlar sanki ağaçlardan değil de sadece gölgeler ve siluetlerden oluşuyordu. Yerdeki yaprak ve çam iğnesi örtüsünde kaçışan tek bir hayvan yoktu, gökyüzünden tek bir kuşun çığlığı duyulmuyordu. Her yanı tuhaf bir sessizlik sarmıştı. Hatta sanki ordudaki atlar bile bu aşılmaz kasvete boyun eğmişti. Mevcudiyetlerini eleveren tek şey arada sırada duyulan belli belirsiz birkaç toynak sesiydi.</p>

  <p>Güneş, yavaş yavaş pusu dağıtmaya başladıkça, derinliklerden yükselen şehrin çatıları sislerin arasından sanki havada asılıymış gibi görünmeye başladı. Fırınlanmış kiremitle kaplı burçlar nemli nemli parıldıyordu. Çok geçmeden şehri çevreleyen yüksek surlar tamamen ortaya çıktı. Surlardaki mazgallı siperler ejderha dişleri gibi birbirlerini tamamlıyordu. Uzaktan bile omuzlarının üzerinde üstünkörü duran uzun mızraklarıyla surların üzerinde nöbet tutan muhafızlar kolaylıkla görülebiliyordu. Ulu Hakan’ın ordusunun yakınlarda olduğunu biliyorlardı ama şehir surlarının yeterince sağlam ve yüksek olduğundan emindiler.</p>

  <p>Çin’de söylenen, surları olmayan bir köyün, çatısız bir evden farkı olmadığıydı, bu yüzden ne kadar küçük olursa olsun her bir köyün koruyucu taş duvarları ya da en azından ağaç kazıklarından surları olurdu. Kuşatma ve karşı-kuşatma, en çok başvurulan savaş yöntemiydi ve bin yıldır savaşlarda bundan başka bir taktik kullanılmamıştı.</p>

  <p>Çin’i fethetmeden önce Mogollar her zaman atlı orduları kurarak savaşmış, steplerde karşılarına çıkanları ezip geçmiş, ani baskınlarla düşmanlarını kırıp geçirmişti. Ne var ki istemeseler de zamanla Çinlilerin savaş yöntemlerine uyum sağlamak zorunda kalmışlardı. Müstahkem şehrin surlarında bir gedik açmak haftalar, aylar, bazen yıllar sürüyordu. Siperlerden yağan usandırıcı ok sağanağı altında hendekleri doldurmaları için esirleri kullanmak ve koçboynuzlarıyla kapılara yüklenmek iliklerine işlemiş olan çabuk zafer kazanma arzularına aykırıydı.</p>

  <p>Her şey planlandığı gibi giderse ve emaresini gösterdiği gibi güneş sisi dağıtırsa, bugün, surlarla çevrili her şehri, kaçacak yer olmayan bir kapana dönüştürecek yepyeni bir taktik uygulamaya konacaktı. Bölgede henüz Kağan’a sadakatini bildirmemiş birkaç derebeyi de çok yakında boyun eğecekler ya da ölümlerden ölüm beğeneceklerdi.</p>

  <p>Bir haftadan beri beş yüz atlı ve bin kadar piyade tarlaların hemen ötesindeki ormanda bekliyordu. Ekinler biçilmiş, tarlalarda sararmış anızlardan başka bir şey kalmamıştı. Böylece surlardaki okçular, doğruca saldırıya geçmeye cesaret edecek kadar ahmaklaşan herkesi daha kılıcını kınından çekmeye fırsat bulamadan delik deşik edebilirlerdi. Ayrıca uzun bir muhasarayla karşı karşıya kalmaları halinde yeterince yiyecekleri vardı ve şayet surlar düşmeden kış bastıracak olursa büyük olasılıkla Mogollar kuzeydeki başkentlerine dönmek zorunda kalacaklar, bahara kadar da geri gelemeyeceklerdi.</p>

  <p>Kağan, Komutan Kenbis’e, sarayının çatısına kar düşmeden bu şehri ele geçirmesini emretmişti. Komutan, Kağan’la şimdiye dek hiç yüz yüze gelmemiş olsa da kralını hayal kırıklığına uğratamazdı. Sadece, Ulu Hakan’ın savaşı gözlemlemek için özel temsilci göndermemiş olmasını yeğlerdi. Hem de hastalık derecesinde solgun yüzlü, kocaman çengel burunlu, şeytani bakışlı böylesi çirkin bir herifi. Kenbis adamın sakalına hürmet ediyordu. Kendisinin sadece sarkık bıyığı ve çenesinin altında uzanan bir tutam sakalı vardı, oysa gözlemcinin yüzünün neredeyse yarısı kalın, koyu, kıvırcık sakalından görünmüyordu.</p>

  <p>Komutan Kenbis, bilinen diğer tüm muhasaraların aksine ne onlarca tırmanma merdiveni ya da kulesi inşa ettirmiş, ne de mancınık yaptırmıştı. Yanında sadece askerlerin ihtiyaçlarını karşılamaya yetecek kadar köle getirmiş ve okçuların atış menzilinin hemen dışındaki tarlaya kurulu iki ahşap kule inşa ettirmişti. Kulelerin üzerinde gökyüzüne dönük büyük bakır koniler vardı. Her birinin içi, güneş gibi göz kamaştırana dek parlatılan ince bir gümüş tabakasıyla kaplıydı. Altlarında iki buçuk metrelik koniyi destekleyen tahta sandıktan, küçük toplardakine benzer bir namlu çıkıyordu. Ahşap destekle yerden beş metre kadar yükselen bu üst yapının tamamı, kuvvetli bir yalpa üzerinde yukarı aşağı, sağa sola hareket edebiliyordu. Her yapının üzerinde Kenbis’in en iyi adamlarından dördü duruyordu.</p>

  <p>Elçinin bu tuhaf kulelerle ilgili herhangi bir sorusu varsa bile, onu kendine saklamıştı.</p>

  <p>Şehrin yüksek, sıkıca kapalı kapılarının dışında bir haftadır kızıl yurt<a id="dipnot1"></a><sup><a href="#ayrac1">[1]</a></sup><sup></sup> kuruluydu. Moğol geleneklerine göre ilkin, şehrin beyine ölüm endişesi olmadan teslim şartlarını müzakere etme fırsatının verildiği ak çadır kurulurdu. Kızıl yün çadır, yurt, ak çadırın yerini aldığında bu, taarruzun çok yakın olduğunu gösterirdi. Kızıl çadır sökülüp yerine kara çadır kurulduğunda bu surların içindeki herkesin öldürüleceği anlamına gelirdi.</p>

  <p>Kızıl yurt kale kapısına giden yola kurulup rüzgarla şişmeye ve sallanmaya başladığı günden beri ya yağmur yağmış ya da yağmurla dolu kapkara bulutlar gökyüzünü sarmıştı. Bugün ise ilk defa hava açık olacak gibiydi ve Kenbis güneşin son sis bulutlarını dağıtacağından emin olduğunda kölelere nadasa bırakılmış tarlanın karşı tarafına geçip kızıl yurdu sökmelerini ve yerine meşum benzerini kurmalarını emretti.</p>

  <p>Köleler menzile girer girmez okçular ok yağdırmaya başladı. Ok yağmuru öylesine yoğundu ki adamların etrafı çekirge sürüsüyle kaplıymış gibi görünüyordu. Ve hedeflerini de buluyorlardı. Dört köle vuruldukları yerde yığıldı; diğerlerinden ikisi vücutlarına saplanan okları çıkarmaya uğraşıyorlardı. Diğerleri, sarmalanmış kara çadırı vücutlarına siper edip doğruca koşmaya başladı.</p>

  <p>Derhal takviye köleler gönderildi. Adamlar zikzaklar çizerek koşuyorlardı. Çoğu başarsa da birkaçı yere yığılmıştı. Yerde sürünerek ilerledikçe oklar daha da derine saplanıyordu. Çadırı kurmak için toplamda yirmi adam gitmiş, ancak bunların sadece beşi Moğol hatlarına geri dönmeyi başarabilmişti.</p>

  <p>“Sanki biraz adam israfı oldu gibi,” dedi gözlemci kaba aksanıyla.</p>

  <p>Kenbis atını çevirmeden yanıt verdi. “Bu iş böyle yapılır. Ak çadır, kızıl çadır, kara çadır, ölüm.”</p>

  <p>“Kağan, bu şehre neden saldırdığımızdan hiç bahsetmedi. Sebebini siz biliyor musunuz?”</p>

  <p>Kenbis terslemesine Kağan’ın kendine has sebeplerinin olduğunu söyleyerek cevap vermek istedi, fakat karşısındaki adamın statüsüne saygı göstermek zorunda olduğunu biliyordu. “Şehrin beyi Kağan’a geçen sene ödemesi gereken vergiyi hiç ödememiş. Miktar cüzi ve Kağan, cömertliğiyle buna göz yumabilirdi. Fakat adamın yaptığı bu hırsızlığı böbürlenerek anlattığı ulakları sayesinde kulağına geldi.”</p>

  <p>İmparatorluk, atlıların atlarını değiştirip yola devam edebildiği ya da orada kendisini bekleyen yedek haberciye haberi teslim edebildiği tüm ana güzergahlar boyunca dağılmış kervansaraylar sayesinde posta teşkilatıyla ünlüydü. Bu şekilde Kağan, uçsuz bucaksız topraklarının ulaştığı her yerden haberleri haftalar, hatta bazen sadece birkaç gün içinde alabiliyordu.</p>

  <p>“Böylesi bir cüret…” diye devam etti Kenbis. “Cezasız kalamaz.”</p>

  <p>“Sezarın hakkı sezara.”</p>

  <p>Komutan bu deyimi daha önce hiç duymamış olsa da hoşuna gitti. Başını kaldırıp gökyüzüne baktı. Son sis bulutu da neredeyse dağılmış, yerini savaş meydanının üzerini kaplayan masmavi bir gök kubbeye bırakmıştı. Arkasında bekleyen adamları kontrol etmek için dizginlerini çekerek atını döndürdü. Adamların hepsi tamamen bambudan yapılmış zırhlar giyinmiş, kıtanın ta diğer ucuna kadar akınlar düzenlemelerini sağlayan dayanıklı, soylu ve kuvvetli küçük atlara binmişlerdi. Her atlıda, eyerin kenarından asılı özel bir muşamba torba vardı. Torba tamamen sugeçirmezdi ve içindeki madde Kenbis’in en iyi simyacıları tarafından dikkatle ölçülüp karıştırılmıştı. Süvarilerin arkasında, yaklaşık iki adam boyunca mızraklı piyade birlikleri vardı. Kılıçların yalımları ustura gibi bilenmişti.</p>

  <p>“Komutanım,” dedi yaver dikkatini o tarafa çekmek için.</p>

  <p>Komutan başını çevirip arkaya baktı. İki tuhaf kulenin her birinin üzerindeki askerlerden biri kırmızı savaş sancağını sallıyordu.</p>

  <p>Kenbis kendi sancaktarına bakıp başını salladı. Adam net bir şekilde görülebilmek için ileri çıkıp ipek sancağı başının üzerinde salladı. Uzaktaki kulelerin üzerindeki adamlar ellerindeki sancakları bırakıp tarlaya getirmiş oldukları acayip mekanizmanın küçük namlusunu müstahkem surların üst kısmına dönene dek çevirdiler. Askerlerden biri, topa benzer namlunun üzerindeki örtüyü açarken diğerleri sandığı yavaşça ileri geri doğru sallıyorlardı. Aletlerden her ikisi de doğruca surlardaki okçulardan ya da nöbetçilerden birine doğrulduğunda bir anlığına durdu.</p>

  <p>Hiçbir değişiklik olmamıştı sanki. Hiçbir ses ya da namlu alevi çıkmamış, herhangi bir şey olduğuna dair en ufak bir işaret bile görülmemişti, ne var ki namlulardan biri devriyelerden birine doğrultulduğunda adam birdenbire başını eğiyor ve bir daha hiç görünmüyordu.</p>

  <p>Kağan’ın temsilcisi Kenbis’in yüzüne bir tür açıklama beklercesine baktı. Konuşmayı pek sevmeyen komutan, elindeki el aynası ebatlarında, camları karartılmış dürbünle surların taretlerini inceliyordu. Nihayet döndüğünde adamın yüzündeki şaşkınlık ifadesini fark etti. Atını mahmuzlayıp adama yaklaştı ve elindeki dürbünü ona uzattı.</p>

  <p>Adam zarif oymalı fildişi tutma yerlerinden tutarak dürbünü eline alıp gözüne götürdü. Çarçabuk gözünü kısarak baktıktan sonra dürbünü indirip surlarla kaplı şehre çıplak gözle bir kez daha dikkatle baktıkta sonra dürbünü yeniden gözüne götürdü.</p>

  <p>Karartılmış cam, önündeki tüm manzarayı parıldayan güneşe rağmen ürkütücü bir alacakaranlıkmışçasına gösteriyordu, ancak onu asıl şaşırtan bu değildi. Tuhaf olan, iki kuleden yükselen, Fransız kılıçları kadar ince ışık huzmesiydi. Garip mekanizmalardan mızrak gibi kızıl ışık huzmeleri yükseliyor, surların üst kısımlarını tırmıklarcasına tarıyorlardı. Elçi baktığı sırada iki mazgal arasındaki boşluktan bir muhafız başını çıkardı. İki ışık demeti adama odaklanmıştı. Işınlar adamın yüzünde geziniyordu. Bu mesafeden emin olmak zor olsa da elçi, huzmelerin muhafızın gözüne odaklandığını tahmin etti. Bahtsız adamın tekrar başını eğmesi sadece birkaç saniye sürmüştü, başını öfkeyle iki yana salladı.</p>

  <p>Elçi tekrar dürbünü indirdi. Sepya renk gitmişti, yakut kırmızısı ışık huzmeleri de. Dürbün olmadan gayeleri anlaşılmaz olan iki tahta sandığın ileri geri hareketinin haricinde her şey sakin ve sessizdi.</p>

  <p>Elçinin yüzünde biraz öncekinden çok daha şaşkın bir ifade vardı.</p>

  <p>“Ejder bakışı,” dedi Kenbis başını çevirmeden. “Adamlarım ona böyle diyor.”</p>

  <p>“Peki, ya siz, siz ne diyorsunuz?”</p>

  <p>Kenbis atının yularını çekip etrafında döndü. “Mutlak zafer.”</p>

  <p>“Nasıl çalışıyor, anlayamadım?”</p>

  <p>“Her alette, güneyde, eski ücra bir madende bulduğumuz uzun, sekizgen bir kristal var. Bana ilmi açıklamasını sormayın, ama içlerindeki deliklerle bir dizi ayna kullanarak nasıl oluyorsa bir şekilde üstteki koniden aldığı güneş ışığını, doğrudan ona bakan birini geçici olarak kör edecek şekilde bir noktaya odaklıyor.”</p>

  <p>“Fakat görünmüyor?”</p>

  <p>“Bir nesneye düştüğünde küçük, kırmızı nokta olarak görülüyor, ama havadaki ışık huzmesi sadece o elinde tuttuğun gibi bir dürbünle görülebilir.” Dönüp süvarilerine baktı. “Artık şu kuşatmayı bitirme zamanı.”</p>

  <p>Kağan’ın adamı bir kez daha gözucuyla yüksek kale duvarlarına ve kalın kütük kapıya baktı. Başkentin kuzeyindeki Çin Şeddi gibi aşılmaz görünüyordu. Birkaç gözcüyü kör etmenin bu kuşatmayı nasıl sona erdireceğini anlayamamıştı. Ama nihayetinde o tüccar bir aileden geliyordu ve savaşlar ya da askeri taktikler hakkında hiçbir şey bilmiyordu.</p>

  <p>“Saldırın!” diye emir verdi Kenbis.</p>

  <p>Gözlemci, adamların yabani çığlıklar atarak uzaktaki surlara doğru vahşice koşacağını sanmıştı, ama adamlar bunun tam aksine yavaşça ilerlemeye başladılar. İlerlerken çok az gürültü çıkması için atların toynaklarına kalın yün çaputlar sarılmıştı. Koşumlar, eyerler, küfeler öyle sıkıca bağlanmıştı ki o bilindik deri gıcırtıları dahi duyulmuyordu. Adamlar, hayvanlara fısıldamasına komut veriyordu. Bir an gözlerini kapatan elçi, yanından tırıs geçip giden elli adamı fark edememişti bile. Tüm duyularından sadece burnu, hayvanların sarılı toynaklarının çıkardığı hafif toz bulutunu algılayabiliyordu.</p>

  <p>Asker olmasa da içgüdüsel olarak bunun, komutanın planının en kritik safhası olduğunu anlamıştı. Başını kaldırıp gökyüzüne baktı. Üstlerinde gökyüzü açıktı, fakat küçük beyaz bir bulut savaş meydanının üzerine doğru ilerliyordu. Gölgesi, güneş tutulması gibi kentin arkasındaki tepeleri boydan boya kesiyordu. Üzerlerine kadar gelirse Kenbis’in gizli silahının işe yaramayacağı endişesi elçiyi sardı.</p>

  <p>Dakikalardır hiçbir gözcü kendini göstermemişti. Kendilerini neyin vurduğunu ya da nasıl kör ettiğini bilmeyen kaledekiler arasında nasıl bir endişe ya da karmaşa yaşandığını hayal edebiliyordu. Burası öyle büyük bir topluluk da değildi ve elçi tüm seyahatlerinden kırsaldakilerin batıl inançlara çok daha meyilli olduklarını biliyordu. Kim bilir körlüklerini ne tür bir büyücülüğe izafe edeceklerdi?</p>

  <p>Atlılardan oluşan birlik, hayalet askerler gibi, düşmanlarının gözü önünde, ama görünmeden neredeyse güle oynaya alanın diğer ucuna doğru ilerliyorlardı. Sanki atlar bile kişnememek için eğitilmişlerdi.</p>

  <p>Bulut, birkaç dakikalık mesafedeydi. Gözlemci kafasından kabaca bir hesap yaptı. Zaman aleyhlerine işliyordu, ama atlılar yine de hızlarını artırmıyorlardı. Komutanın disiplini her şeyden öteydi.</p>

  <p>Surların üzerinde bir kafa belirdi, iki ışık topu bir anda adamın üzerine doğruldu. Gözcünün görünmez ışık huzmeleriyle retinası kavrulmadan önce savaş meydanına bir göz atmaya dahi fırsatı olmamıştı muhtemelen. Kenbis, atının üzerinde sabit vaziyette, görülmeyen okçulara oklarını yağdırmaları işaretini verecek uyarıyı bekliyordu. Yukarılardan gelen bir çığlık sesiyle ağzını açmadan dişlerinin arasından ciğerlerini doldurdu. Fakat arkalarındaki sadece ağacın dalları arasındaki bir kargaydı.</p>

  <p>Atlıların başı ahşap sur kapısına ulaşınca taşıdığı torbayı kapı temelindeki toprağa doğru öylesine fırlattı. Bir dakika geçmeden onu bir diğeri, diğeri, diğeri takip etti. Torba yığın büyüyüp savunma kazıklarına dayanmış şekilsiz bir tepecik oluşturdu.</p>

  <p>Nihayet surların ardında birisi, bir parça zeka emaresi göstermeyi akıl etmişti. Kapının hemen üstündeki taretten başını kaldırıp bir elini gözüne siper ederek aşağıya baktı. Uyarı çığlığı şehrin içinde yankılandı. Atlılar atlarını dörtnala sürmeye başladılar. Son kalan birkaçı da torbalarını kapıya doğru fırlatıp döndü. Surlardan körü körüne fırlatılan oklar kez daha gökyüzünü kararttığında dağıldılar.</p>

  <p>Ancak güneşi örten aslında oklar değil, sessizce yaklaşan buluttu. Ve biraz da dönen talihin yardımıyla rüzgar bulutun hızını kesmiş, köyün üzerini adeta devasa bir güneş şemsiyesi kaplamıştı. Doğrudan güneş ışığı olmadan Kenbis’in ışık silahı hiçbir işe yaramıyordu.</p>

  <p>Alarm durumuna geçen gözcüler kendilerini bekleyen şeyi anlamış olacaklar ki artık neredeyse ahşap kapının yarısına kadar yükselen torba istifinin üzerine kovalarla su dökmeye başladılar. Kumandan bunu tahmin etmiş ve su geçirmemeleri için tüm torbaları kalın bir reçine tabakasıyla kaplatarak işini sağlama almıştı.</p>

  <p>Okçular yaylarını gererek dikkatle hedef aldılar. Atlıların göğüslerinde zırh, başlarında miğfer vardı, ancak sırtları açıktı ve okların hedeflerini bulması uzun sürmedi. Göz açıp kapayıncaya dek hepsini vurdular.</p>

  <p>Kenbis’in adamlarından biri, üzengilerden güç alarak atın üzerinde ayağa kalkıp sura paralel bir şekilde atını sürmeye başladı, gerili vaziyetteki süvari yayında oku fırlatılmaya hazırdı. Okun ucunda alevler içinde yanan, zifte batırılmış bir bez parçası sarılıydı. Oku fırlattığı gibi sol dizgine sonuna kadar asıldı. At, işareti biliyormuşçasına toz bulutuyla sol tarafının üzerine yere yattı. Koca bedeni birazdan olacaklara karşı binicisine siper vazifesi görürken arada bir havaya cılız tekmeler savuruyordu.</p>

  <p>Okun, sur kapısının kaidesine yığılı torba istifine saplanmasıyla surlardan aşağı bir kova suyun boca edilmesi bir oldu. Alev önce beyaz dumana döndü, sonra biraz buhar çıktı, sonrasında hiçbir şey. Savaş meydanında zaman mefhumu, tüm mantık ilkelerini hiçe sayan bir esnekliğe sahipti. Sanki asırlar geçmiş gibiydi ama ok başındaki sönen son köz parçacığının torbayı yakıp geçmesi ve içindekileri tutuşturması aslında yarım saniyeden bile daha az sürmüştü.</p>

  <p>Ölümsüzlük İksiri’ni bulmaya çalışan simyacılar, kimyasalların bileşimi ve oranlarında hata yapmış ve buldukları şeye Huo Yao, yani Alev İlacı demişlerdi. Dünya bu icadı daha sonra barut olarak bilecekti.</p>

  <p>Yavaş yanan bir patlayıcı olması nedeniyle ani bir parlama ve için için yanmadan daha fazlasını elde etmek için barutun sıkıştırılması gerekmektedir. İlk torbanın parlayıp dumanlı alevlere dönüşmesi, istifin daha dışındaki diğer torbaları tutuşturdu. Alevler metrelerce yukarı yükseliyordu. Bu alev, tümseğin alt kısmında gömülü kalan torbaları infilak ettirmek için yeterliydi ve üstteki torbaların ağırlığı, yeterince uzun süredir genleşmeye çalışan birikmiş gazın muazzam bir patlama üretmesine yetmişti.</p>

  <p>Şok dalgası, arazinin her yanını sarsmış, ta diğer uçtaki komutana ve yanında kalan piyadelere kadar ulaşan sıcak bir hava dalgası üretmişti. Patlama elçinin atından düşmesine neden olmuş ve kendisini sanki bir çömlek fırınının önünde oturuyor gibi hissetmişti. Gökyüzüne alevler ve dumanlar yükselirken surların diğer yanında kapılar içeri doğru açılmış, parçalara ayrılmıştı. Moloz parçaları önüne çıkan herkesi biçmiş, sur siperlerindeki okçular ve gözcüler oyuncak bebekler gibi yere devrilmişlerdi. Çığlıkları, patlama gürültüsüne rağmen duyulabiliyordu.</p>

  <p>Kağan’ın adamı ağır ağır tekrar ayağa kalktı. Kulakları çınlıyor, gözlerini kapattığı anda infilakın ardıl görüntüsü gözkapaklarının içini yakıyordu. Bu, bugün görmüş olduğu ikinci mucizevi silahtı. İlki ışık silahıydı ve şimdi bir anlamda içinde alev olan ve istenildiğinde aniden bu alevi kusan torbalar. Burası gerçekten de hayret verici bir diyardı.</p>

  <p>Savaş meydanında ise dağılan atlılar aniden balık sürüsü gibi dönerek için için dumanlar tüten, afallamış muhafızların şoka girmiş halde etrafta öylesine gezindikleri parçalanmış kapılara hücum ettiler. Kınlarından sıyırdıkları kılıçlar, artık çoktan gitmiş olan bulutun ardından ovayı ısıtan güneşte parıldıyordu. Kuledeki adamlar ışık toplarını doğrultacak yeni kurbanlarını arıyorlardı, ne var ki patlama, şehir muhafızlarının savaşına arzusunu köreltmiş gibiydi.</p>

  <p>Komutan Kenbis, süvarilerin ardından piyadeleri gönderdi. Adamlar, barutun infilak ettiğinde çıkardığı ses kadar yüksek bir uğultuyla kağanlarının ezilen gururunu yeniden inşa etmeye can atarcasına tarlayı yırtarak taarruza geçtiler. En alımlı kadınların ve köle olarak kullanılabilecek çocukların hayatı bağışlanacaktı, ama kasabadaki diğer herkes kılıçtan geçirilecek, tüm köy yakılıp yıkılacaktı. Şehrin beyinin başı mızrağa geçirilip Kağan’ın gazabının çabuk ve şiddetli olmadığını aklından geçirenlere akıbetlerini hatırlatmak için en yakındaki yerleşimde sergilenecekti.</p>

  <p>“Hayret verici cephaneliğinizle ilgili daha çok şey bilmek isterdim,” dedi elçi, Kenbis’le atlarından indikleri sırada. Komutanların katliama bizzat katılması çok yaygın bir uygulama değildi. Elçinin de surların öte yanında neler olduğunu görmeye pek istekli olduğu söylenemezdi.</p>

  <p>“Sizi simyacımla tanıştırırım. İkisini de benden daha ayrıntılı izah edebilir. Benim için çalışmaları yeterli.” Yaveri ona porselen fincan içinde sıcak bir çay uzattı.</p>

  <p>Ordugah hizmetçilerinin ve personelinin çarpışmadan gelecek yaralıları tedavi etmek için bekledikleri sık koruluğa doğru yürümeye başladıklarında elçinin tek düşündüğü bu garip toplumda dolaştığı yıllar içerisinde tanık olduğu fevkalade şeylerin ne kadar çok olduğuydu. Bazılarını asla ifşa edemezdi, tıpkı Kağan’ın, cariyelerinden bazılarıyla keyfini çıkardığı samimiyetten bile çok öte ilişkileri gibi. Ve bazı şeylerin de asla sözünü etmeyecekti, çünkü inanılmayacak kadar tuhaftılar. Tıpkı Çin Şeddi gibi - beş katlı taş bir bina yüksekliğindeydi ve buna rağmen bir ufuktan diğerine, hatta daha da ötesine dek uzanıyordu. Avrupa’nın her yanına dağılan tüm Roma yapılarını tek başına gölgede bırakıyordu. Ülkenin ortasındaki çölde, kafatasları şarap varilleri kadar, dişleri hançer gibi ve insan boyu kadar uyluk kemikleri olan taşlaşmış ejderha kemikleri vardı. Ve sonra bugün gördükleri: insanı kör etmeye yetecek yoğunlukta ışık püskürtebilen bir cihaz.</p>

  <p>Kendi iyiliği için bu silahın nasıl çalıştığını öğrenmeyi çok istiyordu -Kenbis bir çeşit kristalden bahsetmişti- ama o, bunun mezarına götüreceği o gizemlerden biri daha olduğunu biliyordu.</p>

  <p>Marco Polo, ağır adımlarla komutanın yanında yürürken, Çin’deki seyahatleriyle ilgili anlatabileceği çok daha sıradan hikayelere dahi Venedikli arkadaşlarının inanacağını pek sanmıyordu.</p>

  <p class="dip-ciz"></p>

  <p class="dipnot"><a id="ayrac1"><sup></sup></a><a href="#dipnot1"><sup>[1]</sup></a> Yurt: Orta Asya’da Türk ve Moğol göçebelerinin ev olarak kullandığı çadırlara verilen ad. (ç.n.)</p>
</body>
</html>