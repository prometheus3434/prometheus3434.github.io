<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>22</h1>

  <p><span class="ilk-hrf">Ç</span>ocukların kendilerini bu kadar çabuk toparlayabileceklerine MacD asla inanmazdı. Kaçırılmasının ve haftalar süren tutsaklığının Pauline’de derin travmalar oluşturacağını sanmıştı, fakat daha ilk sabah kızıyla konuştuğunda kızı, kaçıranların ona, babasının arkadaşı olduklarını, bunun gizli bir görevin parçası olduğunu ve eğer yardım etmek istiyorsa iyi bir çocuk olması gerektiğini söylediklerini anlatmıştı. Kızı, babasının savaş kahramanı olduğunu ve yavrusunun incinmesine neden olacak hiçbir şeye müsaade etmeyeceğini biliyordu, bu yüzden adamların dediklerini yapmıştı. Üstüne üstlük her istediğini yemesine, tüm gün gece geç saatlere kadar televizyon izlemesine de izin vermişlerdi.</p>

  <p>Lawless, adamların kızına bu kadar iyi davranmış olmalarının bir mucize olduğunu düşündü, ama bunu kendi bencil sebeplerinden ötürü yaptıklarına hükmetti. Babasına yardım ettiğini sanan uysal bir çocuğu kontrol etmek, sürekli ağlayıp eve gitmek istediğini söyleyen korkmuş, küçük bir kıza göre çok daha kolaydı.</p>

  <p>İlk gün kumsalda oynayıp kumdan kaleler yaptılar, MacD’nin çoktan kaybolduğunu sandığı köpekleri Brandy’yle frizbi oynadılar. Kızının öğünlerde iştahı normaldi ve saat sekiz buçukta yatağa götürdüğünde birkaç saniye içinde uykuya dalıp sabaha kadar deliksiz uyumuştu.</p>

  <p>Psikolojik hiçbir hasar olmadığı yanılsamasına düşmüyordu ama kızı şimdilik bilhassa babası evde olduğu için, normal görünüyordu. MacD, annesi ve babasına, kızını önümüzdeki birkaç ay daha dikkatle takip etmelerini söyledi. Şirket’ten bahsedince ailesi oğullarının gitmek zorunda olduğunu anlamıştı; zaten başka sebep olmasa da, torunlarının kaçırılmasından sorumlu adamı durdurma görevi bile başlı başına oğullarının gitmek zorunda olması için yeterliydi.</p>

  <p>MacD, eski karısından haberleri olup olmadığını sorunca, aylardan beri Pauline’in annesiyle görüşmediğini öğrendi. Kadın bir kez olsun aramamıştı. Nedense bu haber Lawless’i hiç şaşırtmamıştı. Evlenmelerinin tek sebebi, kadının hamile olmasıydı ve Pauline iki yaşına bastığında onları terk edip gitmişti. Kızın bildiği tek gerçek ebeveynler, Kay ve kocasıydı. Gerçek babasının MacD olduğunu biliyordu ama ona en sevdiği dayısıymış gibi davranıyordu. Kızı bu durumdan mutlu olduğu sürece MacD için bir sorun yoktu.</p>

  <p>Üçüncü günün şafağında sorun onları bulmuştu.</p>

  <p>MacD erkenden kalkmış, ödünç sahil kulübesinin mutfağında kahvenin demlenmesini bekliyordu. Mississippi’deydiler ama körfez şehirlerindeki ve kasabalarındaki koşturmacadan çok uzaktılar. Jeneratör çalışmadıkça elektrikleri yoktu ve suyu, arka taraftaki koca su deposundan kullanmak zorundaydılar, ama kulübe derli toplu ve çok sevimli şekilde tefriş edilmişti.</p>

  <p>Çocukluğuna ait buradaki tatlı hatıraları gözünün önünden geçti. İlk öpücüğünü burada, kulübenin sahibinin, birlikte tatildeyken kendinden iki yaş büyük kızlarından, arka taraftaki yatak odasında aldığını anımsadı.</p>

  <p>Ocaktaki çaydanlığın kaynamaya başladığını duyuran ıslık sesiyle uzaktan bir helikopter sesi de duyuldu. Denizdeki petrol ve doğalgaz platformlarına yakın oldukları için çok da alışılmadık bir ses değildi, bu yüzden önemsemeyip kahve kavanozuna yöneldi. Ne var ki ses giderek artıp bir arka plan sesinden çok hızla yaklaşan bir helikopter olduğu anlaşılınca ocağı kapatıp, çift şeritli sahil yoluna, deniz kıyısındaki dar çimenliğe ve geniş beyaz kumsala yukarıdan bakan ön pencerelere yaklaştı.</p>

  <p>Helikopter, askeri araç gibi görünmesi için zeytin yeşiline boyanmış koca bir Kara Şahin’di, ama MacD buna kanmazdı. Bir şekilde takip edilmiş olmalıydı. Denizin üstünde, çok alçaktan uçuyordu, rotor rüzgarı suyu köpürtüyordu. Artık iyice yaklaşmışlardı, bu vakitten sonra ailesiyle birlikte kulübenin yanında duran arabalarına binip kaçmaları imkansızdı. Yatağının altında, Houston’daki güvenli evden aldıkları 9 mm’lik Beretta vardı. Babasına seslenerek kendi odasına koştu. Babası yatak odasından çıktı, saçları Albert Einstein gibi görünüyordu.</p>

  <p>“Baba, geldiler,” dedi MacD, mat siyah tabancasının horozunu çekti. “Annemi ve Pauline’i al, arka taraftan sürünerek çıkıp koşun. Ben olabildiğince onları oyalamaya çalışacağım.”</p>

  <p>Babasının dediklerini yapıp yapmadığını kontrol edecek zamanı yoktu. On pencereye koşup kenardan dışarıyı gözetlemeye başladı. Helikopter kumsala inmişti, çıkarttığı küçük kum fırtınası yüzünden neredeyse görünmüyordu. Elinde otomatik silahlarla bir komando timinin etrafa ateş edip üzerine gelmesini bekledi. Camın, kendi mermilerini yansıtacağını bildiği için pencere gözlerinden birini kırıp nişan aldı. Gördüğü ilk hedefe ateş etmeye hazırdı.</p>

  <p>Beklemediği şey helikopter pallerinin yavaşlamaya başlamasıydı. Her savaş pilotu, aniden kalkışa hazırlıklı olmak için türbini çalışır halde tutması gerektiğini bilirdi. Palier iyice yavaşlayınca kum bulutu ağır ağır çökmeye başladı. Yan kapı açıldı ve uçuş kaskı giyen bir adam zıplayarak yere indi. Biraz bekleyip başka bir adamın helikopterden inmesine yardım etti.</p>

  <p>Adam yaşlıca, dağınık beyaz saçlı, rotor bıçaklarından korunması için eğilmesine gerek kalmayacak derecede kamburdu. Donanma mavisi üç parçalı, gösterişsiz takım elbisesi, mavi gömleği ve kırmızı kravatıyla bankacıya benziyordu. MacD, bu etkileyici girişe anlam verememişti, silahını indirip ön kapıya gitti. Yaşlı adam, helikopter mürettebatına geride kalmasını söyleyerek asfalt yolun karşı tarafına geçmişti.</p>

  <p>MacD, ihtiyatı elden bırakmadan ön kapıyı açtı, üstü kapalı ön verandaya indi. Silahını adamın görebileceği şekilde hafifçe kaldırdı.</p>

  <p>“Bu kadar yeter,” dedi sol omzuna kadar yanaşan yabancıya.</p>

  <p>“Sizi temin ederim Bay Lawless, ben dostum.”</p>

  <p>“Kimsiniz siz?”</p>

  <p>“Adım Langston Overholt. Eskiden, CIA’de Juan Cabrillo’nun amiriydim ve maalesef şimdi onun yardımına ihtiyacımız var.”</p>

  <p>MacD tabancasının horozunu indirip şortunun arkasına soktu. Overholt tokalaşmak için elini uzattı.</p>

  <p>“Ailenle birlikte olman ne güzel,” dedi Langston kendini tanıttıktan sonra.</p>

  <p>Yaşlı Soğuk Savaş askeri seksenine merdiven dayamıştı, fakat zihinsel melekelerinde hiçbir sorun yoktu. Teşkilat, zorunlu emeklilik yaşını geçeli epey olmasına rağmen onu bırakmamış, casusluk hakkındaki unuttukları, şimdiki harika çocukların bildiklerinden fazla olan bu yaşlı kurttan bir nevi <i>emeritus</i> casus olarak faydalanmaya devam etmekteydi.</p>

  <p>“Kim olduğumu nasıl bildiniz?”</p>

  <p>“Juan seni işe aldığından söz etmişti ve kızına olanlarla ilgili beni bilgilendirdi. Şirketin jetinin sefer sayısı Houston’a kayıtlı. Bir de <i>Times-Picayune</i> dergisinin web sayfasına girip kimliği belirsiz üç uyuşturucu satıcısının bir yangında yanarak öldüklerini okuyunca ikiyle ikiyi topladım. New Orleans’a uçup ailenin evini bir ziyaret edeyim dedim. Eve kimse olmayınca ben de bir komşunuza sordum. Şu sevimli, konuşkan Bayan Kirby’ye, hepinizin alelacele tatile gittiğinizi düşündüğümü söyleyip nereye gitmiş olabileceğinizi sordum. Bana ailenin ara sıra eski aile dostu David Werner’in sahil evini ödünç aldıklarını söyledi. Tapu kayıtlarına bakıp buranın adresini bulmaksa on saniyemi aldı.”</p>

  <p>MacD’nin canı sıkılmıştı. Telaşla evden çıkarken komşularına, Werner’lerin kulübesine gittiklerinden bahsetmemelerini tembihlemeyi unutmuşlardı. Overholt, bir damla bile ter akıtmadan onları bulmuştu. Aynı şekilde John Smith de kolayca bulabilir, diye düşündü karamsar bir şekilde ve dikkatsizliğine, basiretsizliğine kızdı.</p>

  <p>“Etkileyici,” dedi sonunda.</p>

  <p>“Evlat, ne casusluğu? Ailen Dulles’in bizzat kendisinden öğrendim. <i>Oregon</i>’un nerede olduğunu biliyor musun?”</p>

  <p>“Monte Carlo’da.”</p>

  <p>“Mükemmel. Maalesef senden tatilini kısa kesip benimle gelmeni istemek zorundayım. Vakit çok dar.”</p>

  <p>“Nereye gidiyoruz?”</p>

  <p>“Pensacola Donanma Hava Üssü’ne. Meslektaşlarımdan biri başarılı olmuşsa, orada seni <i>Oregon</i>’a götürmek için bekleyen bir jet olacak.”</p>

  <p>“Bu acele neden?”</p>

  <p>“Üzgünüm Bay Lawless ama hemen gitmemiz hususunda ısrar etmek zorundayım. Yola çıktığımız zaman her şeyi izah ederim.</p>

  <p>Seksen yaşındaki bir adama ülkenin yarısını kat ettiren şeyin önemli bir şey olduğunu anlamak MacD için zor olmadı. “Bana bir dakika verin.”</p>

  <p>Döndü, söylediklerini babasının hiç dikkate almamış olduğunu görünce şaşırdı. Annesi ve kızı kapıya çıkmış, helikoptere ve tuhaf görünümlü yolcusuna aval aval bakıyorlardı. Üçü de adamla birlikte ayrılması gerektiğini biliyormuş gibiydiler. Pauline ve Kay gözyaşlarına boğulmuş, babası ağlamamak için çenesini sıkıyordu. Bilhassa küçük Pauline’in ailesinin kucağına henüz kavuştuğunu bilen Overholt için, bu vedalaşma sahnesini izlemek yürek burkucuydu.</p>

  <p>Beş dakika sonra ikisi helikopterde yerlerini almış, uçuş ekibinin onları duyamayacağı özel dahili telsiz kanalına sahip kasklarını giymişlerdi. Overholt’un büyük helikopterden inmesine yardım eden mürettebat, helikopter kumsaldan havalanıp yüz mil hızla doğuya, donanma üssüne uçtukları sırada ikiliyi görmezden gelmek için bilhassa dikkat ediyor gibiydi.</p>

  <p>Söze Overholt başladı. “Bay Lawless, tekrar teşekkür ederim. Ailenizle daha çok zaman geçirmek istediğinizin farkındayım.”</p>

  <p>“Bana MacD diyebilirsiniz.”</p>

  <p>Overholt, bu tuhaf lakabı önce bir hazmedip sonra başını salladı. “Pekala MacD. Birkaç gün önce Beyaz Saray’da, ülkemizin nükleer kodlarını kapsayan bir güvenlik açığı oluştu.” MacD’nin yüzünde, zihninde onlarca soru olduğunu gösteren ifadeyi görünce elini kaldırdı. “En iyi ve akıllıca nihai tahminimiz, kuantum bilgisayarı adında bir makinenin güç gösterisi olduğu. Ne olduğunu biliyor musun?”</p>

  <p>“Şimdilik teoride, ama günün birinde şu an kullandığımız bilgisayarları vakumlu borulara dönüştürecekler.”</p>

  <p>“Gayet doğru. Ne var ki artık teoride değiller. Biri kullanılarak NSA bilgisayarlarına girilip dünyadaki en güvenlikli sayılar dizisini deşifre etti. Bu güç gösterisiyle birlikte Afganistan’daki ve tüm Ortadoğu’daki askerlerimizi çekmekten, Guantanamo’daki tutsakları salmamıza, İsrail’e yardımlarımızı kesmekten daha bunun gibi birçok şeye kadar uzanan bir talep listesi geldi.”</p>

  <p>“El Kaide mi? Söyledikleriniz adeta onların manifestosu gibi.”</p>

  <p>“Şu an için bilmiyoruz ama birazdan açıklayacağım sebeplerden ötürü çok muhtemel olduğunu sanmıyoruz. Başkan hemen harekete geçmedi ve ertesi gün tam olarak aynı zamanda, başkanın ellerinin kanlı olduğunu söyleyen başka bir mesaj -aslında bir faks- geldi. Birkaç dakika içinde Acela treni başka bir trenle çarpıştı. Ölü sayısı iki yüzün üzerinde.”</p>

  <p>“Tanrım! Radyodan duymuştum. Kaza olduğunu söylüyorlardı.</p>

  <p>“Değildi,” dedi Overholt sertçe. “Planlı bir terör eylemiydi.”</p>

  <p>“Ne yapacağız?”</p>

  <p>“Sorun da burada başlıyor. Kim olduğunu bilmediğimiz bu teröristler her hareketimizi biliyorlar, çünkü tüm iletişim sistemimize sızmışlar, karasal hatlar, cep telefonları, askeri uçaklarımız da dahil uydulardan geçen her şeye. Ayrıca bana bu bilgisayarın, en aşılmaz kodlarımızı daha çözebildiğini söylediler. Bu adama geldiğimizi haber vermeden silahlı kuvvetlerimizi harekete geçirmenin imkanı yok. Bu yüzden cevaplar kuryelerle gönderilmek ve tüm yazışmalar daktilolarla yapılmak zorunda. Pratik anlamda benim bu işe başladığım döneme geri döndük. Bana Fiona Katamora ulaştı. Geçtiğimiz yıl onu Şirket kurtarmıştı ve başkanı çok iyi hatırlar. Elimiz kolumuz bağlı olduğu için Juan ve siz diğer insafsızların bu teröristi bulmanızı istiyoruz.”</p>

  <p>“Anladım. Bu yüzden telefonla aramadınız, çünkü bu adam hemen öğrenir.”</p>

  <p>“Aynen öyle evladım. Mesajı ben sana getirdim, sen de <i>Oregon</i>’a ulaştıracaksın, şu ana dek kablo üzerinden hiç iletişim kurulmadı. Hatta senin için ayarladığımız uçuş bile Pentagon’daki bir donanma kaptanı tarafından hallediliyor. Adam dün başkanlık emriyle Pensacola’ya uçtu.”</p>

  <p>“Görevimizden başkan haberdar mı?”</p>

  <p>“Dolaylı olarak. Bir şey planladığımızı biliyor fakat ne kadar az ayrıntı duyulursa o kadar iyi olur. Kazara telefonda ya da e-postada söz eden olmaması için ekibi olabildiğince dar tutuyoruz. Bineceğin uçağı kullanacak Genelkurmay personelinin bile uçakta kimin olacağı ya da sebebi hakkında hiçbir fikri yok. Juan’a söyle, bu bilgisayarın yerini belirleyip yok etmesi gerekiyor. Eğer başaramazsa büyük ülkemizin kaderini düşünmek dahi istemiyorum. Aslında dünyanın kaderini de. Bu adam…” Kelimeyi tükürürcesine söylemişti, “…yaşam hakkına değer verdiğini söylüyor, bu yüzden muazzam kudretini kullanıp bizi tamamen yok etmemiş, fakat şayet İsrail’in düşmanları, onun zayıf bir devlet olduğunu sezerlerse Ortadoğu bir gecede savaş alanına dönebilir. Ayrıca askeri yardım olmadan Pakistan birkaç ay içinde Taliban tarzı bir yönetime dönüşebilir, nükleer kabiliyetlerini ve bize öfkelerini hesaba katarsak kullanmamaları için bir sebep yok.”</p>

  <p>“Sizinle nasıl iletişim kuracağız?”</p>

  <p>“Kuramazsınız. Doğrudan olmaz. Hepsi bu kadardı.”</p>

  <p>MacD o anda, Overholt’un sorunuyla Şirket’inkinin birleştiğini fark etti. Gerçek, kafasına bir ton tuğla düşmüş gibi sersemletmişti onu. Adeta bağırırcasına söylendi. “Aman Tanrım! Gunavan Bahar.”</p>

  <p>“Kim?”</p>

  <p>“Kızımın kaçırılmasının arkasındaki adam. Beni <i>Oregon</i>’a casus olarak sokmuştu. Nedense Şirket’ten çekiniyor ve sanırım artık sebebini biliyorum. Kahretsin! Bay Overholt, onun asla göremeyeceği bağlantı sizsiniz.”</p>

  <p>Casus üstadının yüzünde şaşkınlık ifadesi belirmişti.</p>

  <p>“Kuantum bilgisayarının arkasındaki, bu Bahar denen adam. Şimdi her şey yerli yerine oturuyor! Petrol platformundaki bilgisayarlar. Tüm şifrelerimizi kırmak için ilk teşebbüsleri o olmalı. Çalışmamış olsa gerek, bu yüzden adamları ona, daha gelişmiş bir makine yaptılar.” Bir an o kristallerin bunu geliştirmede rollerinin olup olmadıklarını merak etti, ama bundan bahsetmeye gerek görmedi, çünkü şu aşamada hiç fark etmezdi. “O bilgisayara sahip olduğu anda hükümetimizin ya da hiçbir hükümetin onu durdurmak için yapabileceği bir şey olmadığını biliyordu. Fakat Şirket’in varlığından haberdardı ve gerçeği bir şekilde ortaya çıkarıp onun için tehdit oluşturabileceğimizin farkındaydı. Harekete geçip geçmediğimizi ve hatta ne zaman geçeceğimizi bilecekti. Talimatlarınızın gemiye ulaşmasını bile engelleyebilirdi. O bilgisayar bunu yapabilir değil mi?”</p>

  <p>“Sanırım yapabilir.”</p>

  <p>“Fakat bana ulaşarak ondan daha akıllıca davrandınız. Artık kim olduğunu ve ne aradığımızı biliyoruz. Bahar, geldiğimizi duymayacak bile. Bizi kontrol altında tuttuğunu sanıyor ve bizi izole etmeyi başardığını, ama böyle bir şey olmayacak.” Aniden aklına bir fikir geldi, bir anda iyimserliği azaldı. “Bilecek.”</p>

  <p>“Ne? Nasıl?”</p>

  <p>“Çocuğu kaçıranlar rapor vermeyince Pauline kurtardığımı ve artık onun oyuncağı olmadığımı öğrenmiş olacak “</p>

  <p>Langston, keskin zekası olmazsa CIA’de elli yılı aşkın süre kalmayı başaramazdı. “New Orleans’a döner polis şefiyle konuşurum. Soruşturma onun, yanlış eve saldırıp kazara üç adamı öldüren bir uyuşturucu satıcısının tutuklanmasına ve itirafına götürmek üzere. Adamı, bir kamera ordusunun karşısına çıkartırım. Ah, kundakçılık masası da evin külleri arasında küçük bir kız cesedi bulmak üzerelermiş.”</p>

  <p>“Mükemmel.” MacD, seksenlik ihtiyardan fazlasıyla etkilenmişti.</p>

  <p>Overholt yanında bir cilt getirmişti. Yandaki koltuğun üzerindeydi. Yaşlı kurt, cildi alıp Lawless’a uzattı. “Dışişleri bakanı beni durumdan haberdar ettiğinden beri bunun üzerinde çalışıyorum, siz çocukların işine yarar sanırım. Bizden isteyebileceğiniz şeylere karşılık gelen kod numaralarının belirtildiği bir liste. Bu listedeki herhangi bir şeye ihtiyaç duyarsanız arayacağınız telefon numarası, Wall Street’te bir borsa aracılık firması, bu yüzden orayı arayan herhangi birinin, satın almak istediği hisse senedi miktarı gibi uzun uzun sayılar vermesi dikkat çekmeyecektir.”</p>

  <p>MacD kitabı açıp gelişigüzel bir sayfa çevirdi. Tüm transatlantik telefon kablolarının çevrimdışı olmalarını istiyorlarsa ilgili sayı 3282’ydi. Şayet uydurma bir hikayenin medyada dönmesini istiyorlarsa numara 6529’du, elbette yanında iki düzine kadar haber alt başlığı vardı. Dünyanın herhangi bir yerine nükleer saldırı istiyorlarsa gereken numara 7432 ve devamında gerekli GPS koordinatlarıydı.</p>

  <p>MacD, sonuncu sayıyı Langley’den gelen adama işaret etti. “Evet,” dedi Overholt, henüz sorulmadan. “Durum o derecede korkunç işte. Gerekirse onu da yapabilirim. İşler o raddeye geldiğinde ne kadar yapabiliriz onu bilemem. Büyük Birader izliyor ve Bahar neyle ilgilendiğimizin kokusunu alırsa bir şeyler planladığımızı anlar. Biraz ketum davranmamız gerekiyor, bire bir araştıracağız, ama daha fazlası için söz veremem.”</p>

  <p>“Anlıyorum.”</p>

  <p>Uçuşun kalanında da konuştular, fakat Sikorsky’nin geniş hava üssündeki apron üzerine gelmesi çok kısa sürmüştü sanki. İniş için park halindeki bir sıra F-18’in yanına yönlendirildiler.</p>

  <p>Helikopterdeki yardımcı personel, aracın yan kapısını açtı. MacD zıplayıp piste indi. Rotorun aşağı akımı, adeta kasırganın göz çeperi gibi görünüyordu.</p>

  <p>“Seninle tanışmak güzeldi delikanlı,” dedi Overholt koltuğundan. Dönen pallerin ve çalışan türbinin gürültüsü yüzünden bağırmak zorundaydı. “İyi şanslar dilemekle ilgili batıl inancı Juan’a aşılayan benim. Sadece avınız bol olsun diyeceğim ve buna çok anlam yükleme, ama siz en iyi ve tek şansımızsmız.”</p>

  <p>“Sizi hayal kırıklığına uğratmayacağız Bay Overholt.” MacD el salladı, sırtını dönüp giderken türbin sesinin tekrar arttığını duydu. Helikopter havalanmıştı.</p>
</body>
</html>