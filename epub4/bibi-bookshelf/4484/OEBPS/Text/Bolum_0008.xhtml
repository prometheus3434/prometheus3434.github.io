<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>8</h1>

  <p><span class="ilk-hrf">“O</span>dalarınız için kusura bakma,” dedi Cabrillo, <i>Oregon</i>’un üst güvertesindeki kamaralardan birine girerken. “Ama Smith gemide olduğu için bu yaşlı kızın görüntüsüne uygun şekilde durumu idare etmek zorundayız.”</p>

  <p>MacD önce burun kıvırdı, sonra suratını buruşturup omuz silkti. “Burada deneme sürecinde olduğumu söylediniz. Sanırım bu da ödemem gereken bir bedel.”</p>

  <p>“Her şey yerli yerine oturduğunda, geminin Smith’in öğrenmesine izin veremeyeceğimiz bölümlerini sana şahsen gezdireceğim. Hah, bu arada o senin bitişik odanda kalıyor. Kulağın açık olsun. Croissard’la bağlantı kuracağına eminim ve bu duvarlar kağıt kadar ince.” Aslında, geminin bu bölümündeki her odada ve kamarada mikrofon vardı ama Juan, MacD’nin alacağı parayı hak etmek için bir şeyler yapmaya başladığını hissetmesini istiyordu.</p>

  <p>Lawless, bel vermiş tekli karyolanın epeyce sarkmış, neredeyse hiç yayı kalmamış yatağının üzerine, asker çantasını fırlatırcasına attı. Lomboz çok kirliydi, bu yüzden dışarıdan sızan ışık, odanın her yanında karanlık gölgeler oluşturuyordu. Güverteyi kapatan bozumsu kahverengi halı öylesine incelmişti ki adeta paspasla silinecek haldeydi. Çıplak metal duvarlar, savaş gemilerindeki gibi griye boyanmıştı. Duvara monte paslanmaz çelik tuvalet, hapishanedekilere benziyordu. Kapaksız bir ilkyardım dolabı hemen tuvalet kısmının üzerindeydi.</p>

  <p>“Burası, 66. Otoyol’da eski karavan parkının kapandıktan on sene sonraki hali kadar sevimli,” dedi Lawless. “Ama daha beterlerinde de uyuduğum oldu.”</p>

  <p>O ve John Smith, Chittagong Havalimanından helikopterle gemiye henüz getirilmişlerdi; <i>Oregon</i> ise Myanmar’ın kuzey kıyısına doğru, doğuya saatte on altı mille seyir halindeydi.</p>

  <p>“Fark ettim de artık aksamıyorsun,” dedi Cabrillo.</p>

  <p>MacD, sertleştirdiği bacağına eliyle hafifçe vurdu, o Kolay Lokma aksanıyla, “İyiyim,” dedi. “Birkaç gün istirahat yetti, iyileştim; gerçi göğsüm hala Rorschach mürekkep testi gibi görünüyor ama acımıyor. İsterseniz Doktor Huxley’e kontrol ettirebilirsiniz, fakat eminim. Size bir şey sorabilir miyim?”</p>

  <p>“Sor bakalım.”</p>

  <p>“Neden ben? Yani, şey, ne demek istediğimi anladınız. Beni sadece bir gündür tanıyordunuz ama iş teklif ettiniz.”</p>

  <p>Cabrillo’nun cevap vermek için düşünmesine gerek yoktu. “İki sebepten. İlki, Pakistan’dayken başının çaresine nasıl bakabildiğini gözlerimle gördüm. Mermiler uçuşmaya başladığında ne düşüneceğini ve nasıl savaşacağını biliyorum. Bu, öyle özgeçmiş okuyarak anlaşılabilecek bir şey değil. İkincisi ise kalbimin sesi. CIA için NOC olarak çalışıyordum. Ne olduğunu bilir misin?”</p>

  <p>“Gayriresmi saha ajanı. Yabancı ülkelere gidip elçilik yardımı ve koruması olmadan casusluk yaptınız.”</p>

  <p>“Aynen öyle. Silahlı elemanlarımı yerel halktan seçmek zorundaydım. Bu, insanlar hakkında hemen bir değerlendirme yapman gereken, yoksa öbür dünyayı boylayacağın işlerden biridir. Gördüğün gibi ölmedim, karşındayım; yani kime güvenip kime güvenemeyeceğim konusundaki sezgilerim oldukça iyi olsa gerek.”</p>

  <p>Lawless elini uzattı. ‘Teşekkür ederim,” dedi sadece, ama kelimeler anlamını sonuna dek taşıyordu adeta.</p>

  <p>“Rica ederim. Bir şeyler atıştırdıktan sonra yemekhanede brifingimiz var, sancak tarafında bir alt güvertede. Kokuyu takip et. Akşam yemeği altıda.</p>

  <p>“Smokin?” dedi MacD şakayla.</p>

  <p>Cabrillo çıkarken başını çevirdi. “İsteğe bağlı.”</p>

  <hr class="yildiz"/>

  <p>Yemekhane mutfağı hala çok pisti ama yiyecekler ana mutfaktan servis asansörüyle getirildiği için bir önemi yoktu. Juan, aşçılara, John Smith’in çevresindekilerden işkillenmemesi için o muazzam yeteneklerini çok fazla göstermemelerini tembihlemişti. Hamamböcekleriyle dolu bir mutfaktan beş yıldızlı restoranlara yaraşır yemekler çıkması akıl karı olmazdı.</p>

  <p>Mühendis, teknisyen, güverte tayfası kıyafetleri içindeki mürettebat ve birkaç subay, alelade mutfağı doldurmuş, ama Cabrillo, Lawless, Smith, Max Hanley ve Linda Ross’un oturduğu masaya yaklaşmamışlardı. Linda, görevdeki dördüncü kişi olacaktı. Kendi başının çaresine rahatlıkla bakabileceği gibi biraz Tayca da konuşabiliyordu ki bu, fazlasıyla işe yarayabilirdi.</p>

  <p>Smith, bir kot pantolon ve tişört giymiş, ayağına mat siyah postal geçirmişti. Duruşu, Singapur’da ilk tanıştıkları toplantıya göre biraz daha düzelmişti. Kısık siyah gözleri sürekli hareket halinde, masadaki her yüzü inceliyor, ara sıra odaya da bir göz atıyordu. İçeri girip, fırında lazanya ve bol tereyağlı, sarımsaklı kızarmış ekmekten oluşan yemeğe başlamadan önce Cabrillo, Smith’e masada istediği yere oturabileceğini söylemişti. Hiç de şaşırtıcı olmayacak şekilde sırtını duvara vererek oturmayı seçmişti.</p>

  <p>Soleil Croissard’ı arama görevine Linda Ross’un katılacağı söylendiğinde ağzının çevresinde beliren alaycı, hakir gören ifadeyi hemen bastırıp tekrar ifadesiz haline döndü.</p>

  <p>“Siz nasıl uygun görürseniz Bay Cabrillo.”</p>

  <p>“Juan diyebilirsin.”</p>

  <p>“Söyler misiniz?” dedi Linda. “Adınız İngiliz adı, ama aksanınız başka.”</p>

  <p>“Lejyona katıldığımda aldığım ad bu. Hatırladığım kadarıyla sadece temel eğitim sınıfımızda bu isimde sekiz kişiydik.”</p>

  <p>“Peki, nerelisiniz?” diye üsteledi Linda.</p>

  <p>“Bu, bir lejyonere asla sormamanız gereken bir soru. İşin aslı, geçmişine ait hiçbir şey sormamalısınız.” Buzlu suyundan bir yudum aldı.</p>

  <p>“Tanışmamızdan hemen önceki telefondan bu yana Soleil’in babasıyla temas kurmayı hiç denemediğine eminsiniz, değil mi?” diye konuyu değiştirdi Max.</p>

  <p>“Doğrudur. Bay Croissard defalarca kızını telefonla aradı ama cevap yoktu.”</p>

  <p>“O halde başlangıç noktamız…” dedi Juan. “Kızın en son çağrısını yaptığı yerin GPS koordinatları olacak.”</p>

  <p>“Helikoptere bağlı, brandayla kaplı bir şey fark ettim. Sanırım bot?”</p>

  <p>“Evet,” diye cevapladı Cabrillo, Smith’in sorusunu. “Helikopterimizin menzili, Soleil’in bilinen son konumuna ulaşmaya yetmez. Ülke içlerine kadar botu havadan götürmek için onu kullanacağız, sonra kızı suda ilerleyerek takip edeceğiz.”</p>

  <p>“Bence iyi plan,” diye karşılık verdi Smith. “Orman içinde kullanabileceğimiz tek araç bot. Fransız Guyanası’ndaki eğitim günlerimi hatırladım. Lejyon, Avrupa Uzay Ajansı’nın oradaki fırlatma tesisini korurdu. Bizi bir matara ve bir palayla ormanın içine bırakırlar, sonra oradan üsse ulaşmamızın ne kadar sürdüğünü ölçerlerdi. Orman çok sıktı, en iyimiz günde ortalama bir buçuk kilometre giderdi.”</p>

  <p>“Hepimiz öyle yerlere gittik,” dedi MacD Lawless. “Georgia bataklıklarından Güney Amerika’daki her ormana kadar gitmediğim yer kalmadı.”</p>

  <p>“Komando muydun?” diye sordu Smith. Komando eğitim üssünün Fort Benning, Georgia’da olduğunu biliyordu.</p>

  <p>“Hı hı.”</p>

  <p>“Peki, siz Bayan Ross, siz nerede eğitim aldınız?”</p>

  <p>Linda, etme bulma dünyası olduğunu hissettiren kibirli bir bakışla Smith’e bakıp gülümsedi. “Bir kadına asla geçmişini sormamalısınız,” dedi.</p>

  <p>Smith bu defa içten gülümsedi. <i>“Touché.”</i></p>

  <p>Juan, yemekhaneye getirdiği haritayı masanın üzerine açıp bir köşesine kahve fincanı diğerine de yabanmersinli pasta tabağını koydu; Smith, hayatında hiç tatmadığı kadar leziz bu lezzetten uzaklaşmadığı için ferahlamıştı.</p>

  <p>“Pekala, <i>Tyson Hondo</i>’yu buraya getireceğiz.” Bangladeş’in güney kıyılarının hemen açıklarında bir noktayı parmağıyla işaret etti. <i>Tyson Hondo, Oregon</i>’un pupasında şu anda yazılı olan ve Smith gemiye bindiğinden beri kullandıkları isimdi. “O civarda pek bir şey yok. Sadece birkaç balıkçı köyü ve teknelerde hayatını sürdüren göçebe klan. Keşke gece uçabilseydik, ama botu buradaki nehre bırakmak…” Parmağıyla kıyıdan yaklaşık yüz altmış kilometre içeride, Myanmar sınırına çok yakın bir noktayı gösterdi. “…karanlıkta çok tehlikeli. O kadar kuzeyde askeri üs yok, bu yüzden fark edilme endişemiz olmayacak, fakat yine de çok alçak irtifada, yalama uçuşu yapacağız.”</p>

  <p>“Pilotunuz işinin ehli mi?”</p>

  <p>“Onu 160. Alay’dan kaptık,” diye cevapladı Juan. Birleşik Devletler ordusunun en seçkin özel operasyonlar filo alayını kastediyordu.</p>

  <p>“Yani, ehil.”</p>

  <p>“Daha da iyisi. Bu noktadan yukarıya botla ilerleyeceğiz. Bu haritalar rezalet, ama anladığımız kadarıyla bu nehir bizi, Soleil ve arkadaşından en son haber alınan yerin birkaç kilometre yakınına dek yaklaştıracak. Şimdi, haritada işaretli şu iki noktada görebileceğiniz gibi kız, babasıyla en son planlı görüşmesini yaptığından bu yana çok fazla ilerlememiş.”</p>

  <p>“Bu kayda değer bir şey mi?”</p>

  <p>“Bilmiyorum,” diye cevapladı Cabrillo. “Belki. Aslında her şey, ormanın bu bölümünde neler olduğuna bağlı. Soleil, son görüşmede bir şeye yaklaştığını söylüyor, ama başka birinin daha çok yaklaştığını da.”</p>

  <p>“Eğer bir tahmin yürütmek zorunda kalsam,” diye başladı konuşmaya Linda. “Kızla ilgili okuduklarımdan Soleil’in gözü pek birisi olduğu ortada, ama maceralarının reklamını yapmaktan aslında hoşlanmıyor. Adını çarşaf çarşaf bulvar gazetelerinde görme meraklısı değil. Sadece kendine çılgınca hedefler belirleyip daha sonra başardığında elindeki listede o maddenin üzerini çiziyor sanki. Araba yarışı, tamamdır. Dünyanın en yüksek dağı, tamamdır. Büyük beyazlarla tüplü dalış, tamamdır. Benim tahminim, aradığı her neyse, kızın dünyaya anlatacağı bir şey değil. Sadece kendisi için o şeyin peşinde.”</p>

  <p>“Burma’yı yürüyerek geçmek gibi lanet olası bir kahramanlık denemesi de olabilir,” dedi Max. “O zaman sadece arazi şartları değil, afyon kaçakçıları ve kızı yalnızca göstermelik bir duruşma için kaçırabilecek dünyanın en baskıcı hükümetlerinden biriyle de karşı karşıya olacaktır.”</p>

  <p>“O kadar basit olabilir mi?” diye sordu Juan, Smith’e.</p>

  <p>“Bilmiyorum. Neyi neden yaptığını Mösyö Croissard’a hiç söylemez.”</p>

  <p>“Şayet durum buysa” dedi MacD. “O halde yaklaşık iki haftada neden on beş kilometreden fazla ilerleyememiş?” Bu sorunun cevabı yoktu. “Peki, ya kendini Lara Croft’un etten kemikten hali olarak görüyorsa? Bu ormanda herhangi bir antik tapınak ya da benzeri bir şey var mı?”</p>

  <p>“Muhtemelen,” dedi Juan. “Kimer İmparatorluğu oldukça geniş bir alana yayılıyordu. Onun öncesine ya da sonrasına ait önemli başka bir medeniyet de olabilir. Açıkçası buranın tarihini gerektiği kadar bilmiyorum.”</p>

  <p>Smith farklı düşünüyordu. “Kızın orada olma nedeninin ne önemi var ki? Tek endişemiz onu oradan çıkarmak olmalı.”</p>

  <p>Cabrillo, Smith’in havari kafa yapısına sahip olduğunu anladı. Emir alıyor, o emirleri uyguluyor ve onları zerre kadar sorgulamadan takip ediyordu. Soleil Croissard’ın motivasyon sebeplerini anlamanın faydalarının farkında olan MacD Lawless’ın aksine hayal gücünden yoksundu. Kızın neden orada olduğu, nasıl kurtarılacağının önemli bir unsuruydu.</p>

  <p>Peki, kız oraya büyük bir uyuşturucu alımı için gitmişse? Cabrillo, sebebin bu olduğundan şüpheliydi, ama eğer doğruysa, bu duruma nasıl yaklaşması gerektiğini tamamen değiştirirdi. Uyuşturucu satıcıları, alışverişin tam ortasında rahatsız edilmekten hiç hoşlanmazlardı. Ya kız peşlerinde koca bir ordunun olduğu birkaç kaçak insan hakları aktivistiyle tanışmak için gitmişse? Kızın orada bulunma sebebi hakkında kafa yormak, hayatını kurtarabilirdi.</p>

  <p>Smith gibi birinin bunu anlamasını beklemiyordu. Onu, Singapur’da, Sands Oteli’nde gördüğündeki ilk izlenimini hatırladı. Herif, kiralık bir kas torbasıydı, Croissard’ın kibar çevresine uyması için biraz cilaladığı ve finansörün pis işlerini yapabilecek bir hayduttu.</p>

  <p>Juan, Smith’in olduğu yöne başını salladı. “Zaman çok değerli, o yüzden şu an için diğer olasılıkları boş verelim. Hiçbirimiz yerel halktan olduğumuza kimseyi inandıramayacağımız için gizleyebileceğimiz silahlar götürmeye çalışmak anlamsız. John, senin tercihin ne?”</p>

  <p>“MP5 ve Glock 19.”</p>

  <p>“Pekala. Yarın sabah sekiz sıfır sıfırda. Seninle pupada buluşuruz, bunlardan birer tane getiririm. İstediğin kadar deneyebilirsin. MacD, Afganistan’da kullandığımız Barrett REC7’den ister misin?” Cabrillo soruyu, Smith’e, Lawless’in uzun süreden beri Şirket’te olduğu intibaını oluşturacak şekilde sormuştu.</p>

  <p>“Hatırladığım kadarıyla kıçımızı iyi kurtarmıştı. Ve bir de Beretta 92, Sam Amca’nın bana verdiklerinden.”</p>

  <p>“Linda?” Juan, bunun normal operasyon prosedürüymüş gibi görünmesi için sormuştu. “O halde cephane sorumlusuna söylerim.”</p>

  <p>“Ben de REC7 ve Beretta alacağım. Sam Amca o silahı nasıl kullanacağımı gösterdi, ama hiç vermedi.”</p>

  <p>“Doğrusunu söylemek gerekirse,” dedi MacD afacan bir edayla. “Ben, kendiminkini çaldım.”</p>

  <p>Smith, toplantının yavaş yavaş ciddiyetini kaybettiğini ve bitmek üzere olduğunu sezmiş olmalı ki genzini temizledi. “Ben baba değilim,” dedi. “Bu yüzden Mösyö Croissard’ın muhtemelen şu anda çektiği ıstırabı anlayamam. Genç Lawless, helikopterle buraya gelirken bana, Birleşik Devletler’de bir kızı olduğundan bahsetti. Patronumun acısını o hayal edebilir belki.”</p>

  <p>MacD’ye anlamlı şekilde baktı. Lawless başını salladı. “Küçük kızıma en küçük zarar gelecek olursa, bunu yapan adamın peşini asla bırakmam ve bulduğum yerde paramparça ederim.”</p>

  <p>Kızının zarar görmesi düşüncesi bile yüzünün kıpkırmızı kesilmesine ve sesinin saf öfkeyle gerilmesine neden olmuştu.</p>

  <p>“Bunu anlayabiliyorum. Ve Mösyö Croissard’ın bizden beklentisi de tam olarak bu. Eğer, Tanrı korusun, Soleil’in başına bir şey gelmişse, patronumun intikamını aynı şekilde almaya hazırlıklı olmalıyız.”</p>

  <p>Juan, muhabbetin gidişatından hiç hoşlanmamıştı. “Bizim imzaladığımız anlaşmada bu yok.”</p>

  <p>Smith, elini cebine atıp cüzdanından bir parça kağıt çıkardı. Kağıdı açıp masanın üstüne açtı. Beş milyon dolarlık bir banka çekiydi. “Bunu bana, sadece hak ettiğinize inanırsam size vermem talimatıyla verdi. Yeterince açık mı?”</p>

  <p>Cabrillo’yla göz göze geldiler. Bir an ikisi arasında adeta bir kıvılcım çıkacakmış gibi oldu. Masadaki herkes bunu hissedebiliyordu. On saniye geçti, on beş saniye. Bu, o eski Vahşi Batı filmlerinde olmuş olsaydı, odanın silah sesleriyle yankılanması işten bile değildi. Yirmi saniye geçmişti.</p>

  <p>Eski lejyoner, gözlerini kaçırıp masadaki banka çekine baktı. Çeki aldı, göz kırptı.</p>

  <p>“Umut edelim de işler o raddeye gelmesin, ha?”</p>

  <p>“Umarım,” diye karşılık verdi Juan. Geriye yaslanıp zoraki bir rahatlamış duruşla kolunu sandalyesinin arkalığına attı.</p>

  <p>Ertesi sabah Smith, kararlaştırdıkları gibi pupada Cabrillo’yla buluştu. Bu sabah ikisi de soluk renkli kamuflaj pantolonları ve düz, haki tişört giyiyordu. Katlanır bir oyun masası, pastan kabuk bağlamış küpeşteye yaslı halde açılmış, üzerinde Smith’in istediği silahlar ve hem tabanca hem de yarı otomatik silah aynı çapta mermi kullandığı için birkaç kutu 9 mm’lik cephane ve fazladan şarjör vardı. Ayrıca iki kulaklık ve masanın altındaki soğutucuda birkaç tane sarı boyalı buz küpü vardı.</p>

  <p>Geminin arka bölme kapağının üzerinde büyük MD 520N öylece duruyordu. Palleri katlanmış, jet giriş ve egzoz çıkışları kapaklarla örtülmüştü. Helikopter genelde, hidrolik asansörle gemi içine indirilirdi, ama Smith gemiye bindiğinden beri Juan yaptırdığı diğer her şeyde olduğu gibi gemisi ve gerçek kabiliyetleri hakkında eski lejyonere ipucu vermek istemiyordu.</p>

  <p>İkinci alt arka güverte ambar kapağının üzerindeki RHIB’in üzerindeki branda açılmıştı. İki mürettebat, gün ışığında aracı son defa kontrol ediyordu.</p>

  <p>“İyi uyudun mu?” diye karşıladı Juan konuğunu. Geçen geceki küçük bakışma mücadelesinden sonra herhangi bir kötü düşüncesinin olmadığını göstermek istercesine elini uzattı.</p>

  <p>“Evet, iyiydi. Teşekkürler. Bu arada, mutfağınızın kahvesinin muhteşem olduğunu söylemem gerek.”</p>

  <p>“Malzemede cimrilik edemeyeceğim tek şey o. Kona kahvesinden başka kullanacak olsam isyan çıkartırlar.” Dar kafalı olup Smith’e yemek sularının artıklarını içirmenin bir anlamı yoktu.</p>

  <p>“Evet, diğer yerlerde çok, şey, hımmm… cömert olmadığınızı fark ettim.” Parmağını paslı küpeştenin üzerinde gezdirip kıpkırmızı olan parmak ucunu gösterdi.</p>

  <p>“Öyle baktıkça bir daha bakasın gelen bir gemi olmayabilir, ama yaşlı <i>Tyson Hondo,</i> bizi gitmemiz gereken her yere götürür.”</p>

  <p>“Tuhaf isim. Bir hikayesi var mı?”</p>

  <p>“Aldığımızda adı buydu, hiçbirimiz de aman değiştirelim diye bir hisse kapılmadık.”</p>

  <p>Smith başıyla masanın üstündeki eski silahları gösterdi. “Tek kuruşa kıymadığınız başka bir alan daha görüyorum.”</p>

  <p>Cabrillo, paralı askere biraz daha hava atmaya karar verdi. “Marangoz, aletlerinin görünüşüyle değil nasıl kullandığıyla değerlendirilir. işimizi yaparken bunları kullanıyoruz, bu yüzden elimizden gelenin en iyisini yaptığımızdan başka hiçbir şeyi vurgulamam.”</p>

  <p>Smith, masadan Glock’u aldı, eliyle şöyle bir tarttı. Sonra hazneyi kontrol edip parçalarına ayırdı. Her bir parçayı dikkatle kontrol edip tekrar birleştirdi. Aynı şeyi Heckler &amp; Koch MP5’e de yaptı. “İş görür gibi görünüyorlar.”</p>

  <p>Juan, Smith’e iki tane kulak tıkacı uzatıp kendininkileri taktı. Sonra masanın altına uzanıp sarı buz küplerinden birini aldı, tüm gücüyle küpeşteden ileri doğru fırlattı. Buz parçası suya düşüp birkaç saniyeliğine gözden kaybolduktan sonra tekrar su üstüne çıktı.</p>

  <p>Smith, şarjörü H&amp;K’nin yuvasına yerleştirip kısa, küçük silahı doğrulttu. Emniyetini açtı, tekli atışa ayarlayıp dipçiği omzuna yerleştirdi. Ateşledi, durdu, art arda üç kez daha ateşledi. Dört mermi de buzu vurmuştu; son mermi hedefine ulaşana dek gemi iskele tarafında hedeften yaklaşık yüz metre uzaklaşmıştı. Smith, buzun biraz daha uzaklaşmasını bekleyip makineli silahın maksimum etkili menzil sınırına ulaşmasını istedi ve iki kez daha ateş etti. İlk mermi ıskalamış, ardından minicik bir su fışkırtarak suya dalmıştı. İkincisi hedefi tam ortadan vurup buzu iki parçaya böldü.</p>

  <p>“Güzel atıştı,” dedi Juan. “Bir daha?”</p>

  <p>“Lütfen.”</p>

  <p>Cabrillo, gemiden ikinci buz parçasını da fırlattı. Bu defa Smith üçlü atışa getirip etrafa buz parçaları saçtı. Buz bloku tam anlamıyla paramparça olmuştu. Aynı işi tabancayla tekrarladılar. Smith tüm şarjörü, bir metronom hassasiyetiyle eşit aralıklarla ateşliyordu. Her atış hedefini buluyordu. Cabrillo, Smith’in işinin ehli olduğunu kabul etmeliydi.</p>

  <p>“Tatmin oldun mu yoksa devam etmek ister misin? Yakın zamanda otomatik silahlarla pek fazla pratik yapmadığımı itiraf etmem gerek. İsviçreli yetkililer, mülkiyetlerinde uygun görmüyorlar. Bu yüzden MP5’le devam etmeyi çok isterim.”</p>

  <p>“Sorun değil.”</p>

  <p>Yirmi dakika daha devam ettiler. Smith buz bloklarını parçalarına ayırırken Juan şarjörleri dolduruyordu. Sona doğru tetiği her çektiğinde hedefinin ne kadar uzaklaşmış olduğu hiç fark etmiyordu.</p>

  <p>Üst güvertenin çevresini dolaşan ikinci kat iskelenin altına monte edilmiş hoparlörden Max’in sesi duyuldu. “Ateşi kesin, ateşi kesin! Beş mil uzakta radar teması.”</p>

  <p>“Bizi işitmeseler olmazdı,” dedi Juan. Sonra makineli tüfeği Smith’in elinden aldı. Şarjörü çıkarıp haznedeki mermiyi boşalttı. “Cephaneler benimle kalıyor, silah seninle. Güvenlik önlemleri. Alınmaca yok. Birisiyle kamarana silah temizlik seti gönderirim. On ikide öğlen yemeği var, saat birde de ayrılıyoruz. İhtiyacın olan başka bir şey var mı?”</p>

  <p>“Yanımda uydu telefonum var ama ya taktik iletişim?”</p>

  <p>“Sana bir telsiz vereceğiz.”</p>

  <p>“O halde ben hazırım.”</p>

  <p>“Evet,” dedi Juan. “Bence de öylesin.”</p>

  <p>Smith bu iltifata hafifçe başını sallayarak karşılık verdi.</p>
</body>
</html>