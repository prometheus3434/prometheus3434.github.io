<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>11</h1>

  <p><span class="ilk-hrf">Ü</span>çü yekvücut halinde harekete geçti. Cabrillo, o an için en uygun hak sahibi Smith olduğu için Soleil’in omuz çantasını ona fırlattı, birlikte merdivenlere oradan da tapınağın dışına koşmaya başladılar.</p>

  <p>Soleil ve arkadaşının, isyancıların veya uyuşturucu kaçakçılarının saldırısına uğradığı tezinin yanlış olduğu artık kesinleşmişti. Helikopter, askeriyeye aitti ki bunun anlamı piyade takviye kuvvetlerinin de çok yakında bir yerlerde olduklarıydı. Soleil ya onlarla karşılaşmış ya da kendilerine ihanet edip orduya teslim eden bir grubun peşine takılma hatasına düşmüş olmalıydı. Her iki şekilde de iki dağcının talihsizliğiydi ve şu anda Cabrillo ve ekibi aynı kara talihle karşı karşıyaydı. Ana tapınağın içinden koşarak geçip yatakhane bölümünden geçtiler ve zemin seviyesindeki giriş bölümüne ulaştılar.</p>

  <p>“Misafirimiz var,” dedi MacD gereksizce.</p>

  <p>Helikopter, orman kubbesi üzerinde alçalınca Cabrillo ağaçların arasından aracın Rus yapımı eski bir Mil Mi-8 olduğunu gördü. Bu kuşlar, tek seferde iki düzine muharip asker taşıyabilirdi.</p>

  <p>“Pekala, buradan kurtulmak için tek şansımız var. Nehrin karşısına geçip, pilot iniş için uygun bir yer bulmadan önce ormanın içine kaçmalıyız.”</p>

  <p>“Neden bu tarafta bekleyip sonra geçmiyoruz ki?” diye sordu Smith.</p>

  <p>Cabrillo, asma köprünün başına muhafız konulmasının kesin olduğunu ve başka bir geçiş yolu bulmak için günlerce hatta haftalarca tırmanmaya can atmadığını uzun uzun anlatıp nefesini boşa harcamak istemedi. “Linda, ilk sen git, sonra Smith, MacD ve ben, anlaşıldı mı?”</p>

  <p>Helikopter, ritmik seslerle gökyüzünü sarsarken dördü, tapınak girişinden, üzerlerindeki helikopterle aralarına olabildiğince engel koyup görülmemeye çalışarak koşmaya başladılar. Ormanın ne kadar sık olduğu düşünüldüğünde bu çok da güç değildi. Gizlenerek sadece yüz metre gidebilirlerdi. Köprüye ulaştıkları anda sorun başlayacak, tamamen açıkta kalacaklardı.</p>

  <p>Rotor sesinin değişmesi, pilotun helikopteri havada sabitlediği anlamına geliyordu. Juan, bunun, adamların hızla halatlardan kaymaya başladığı ve birkaç saniye içinde yere inmiş olacakları demek olduğunu pekala biliyordu.</p>

  <p>Linda köprüye ulaştığında koşar adımlarla yürümeye devam etti. Bir elinde REC7, diğer eliyle kılavuz halatı tutarak ana halatın üzerinde dans edercesine ilerliyordu. Smith, Linda’nın birkaç adım ilerlemesini bekledikten sonra eğreti köprüye adımını attı. Onun da ağırlığıyla köprü artan bir hızda beşik gibi sallanmaya başladı. Her sallanışında meşum gıcırtı sesleri çıkıyor, destek iplerinden birkaçı art arda kopuyordu.</p>

  <p>Cabrillo ve MacD, yüz metreden daha yakında, arkalarında Mi-8’in yolcularını bırakıp yükselmeye başladığını kulakları sağır eden rotor sesinin sıcak, pis kokulu havayı dövercesine çıkardığı seslerden fark etmiş, yan yana koşuyorlardı.</p>

  <p>Aniden karşılarına çıkan sel gibi takipçi yüzünden ikili mecburen tam siper yere uzanmak zorunda kaldılar. Juan, MacD’nin köprüye ulaşıp geçebilmesi için yattığı yerden taciz ateşiyle kurşundan bir duvar ördü. Bir kayanın arkasına büzüldükten sonra ormanda arkalarında bir kıpırdanma gördüğü anda üçlü atışa aldığı makinelinin tetiğine asılıyordu.</p>

  <p>Çalılıkların arkasından bir el bombası fırlattılar. Juan, saklandığı kayanın arkasında iyice büzüldü, el bombası sarsıcı bir gürültüyle infilak etti. Şarapnel parçaları hemen yanına kadar fırlayıp toprağa saplansa da adresini bulan olmamıştı. Lawless, yolun yarısını geride bırakmıştı. Diğer uçta Linda ayağını sağlam toprağa basmış, hemen destek sütunlarından birini kendine siper edip koruma ateşine başlamıştı. Namlu alevleri Cabrillo’nun görüş açısından titreyen yıldızlara benziyordu.</p>

  <p>Juan, yarısı biten şarjörünü yenisiyle değiştirip silahını seri atışa aldı, parmağını tetikten ayırmadan saklandığı yerden fırladı. Bir anda sırtına çevrili devasa bir nişangah hissetti, bacakları mermi sağanağına tutulmuş gibiydi. Botlarının hemen birkaç santim ötesine mermi yağdırılırken kaçmak biraz daha zorlaşmıştı. Silahını sırtına asıp köprüye zıpladı. Halatlar, sanki canlı elektrik akımı taşıyormuşçasına sarsılıp sıçradı. MacD, hemen önünde var gücüyle ilerlemeye çalışıyordu. Smith diğer uca nihayet ulaşmıştı. Linda gibi o da diğer destek sütununa siperlenip koruma ateşine başladı.</p>

  <p>Juan, dengesini kaybetmeden kaçmaya çalışırken etrafında mermiler vızıldıyordu. Kalın örgülü halatlar daha önce de bu kadar dar mıydı? Otuz metre aşağısında çağıldayan nehir, köpüklü beyaz bir kabus gibiydi. Her an sırtına bir mermi saplanacağı endişesiyle kaçmaya devam etti, halat bir hamak gibi hiç durmadan sallanıyordu.</p>

  <p>Gözünü ayaklarından ayırmadan koşarcasına kaçarken bir an başını kaldırdığında adeta bir mucizeye tanıklık etti. MacD’nin biraz önünde, Burmalı askerlerce ateşlendiği muhakkak mermiler halata isabet etti. Kenevir lifi dağılmaya başlamıştı ve ana halat ikiye ayrıldığı anda kılavuz halatlar fazladan gerilimi yüklendi.</p>

  <p>“Eğil!” diye bağırdı çatışma gürültüsü içinde sesi duyulsun diye. Sonra fırlamasına sallanan ana halata yapıştı. MacD dümdüz uzanıp koca halata kolları ve bacaklarıyla sıkı sıkıya tutundu.</p>

  <p>Köprü ilk yapıldığında dahi kılavuz halatlar, ana halatın yükünü taşıyabilecek şekilde tasarlanmamıştı. Birkaç saniye dayanabildiler, ama bu süre Cabrillo’nun yüzünü tapınağa döndürmesi için yetmişti. Bir anlığına, orman kamuflajları giymiş iki askerin, AK’leri bellerinde asılı halde köprüye ulaştığını gördü.</p>

  <p>Önce ilk kılavuz halat koptu, tüm köprü şiddetle sallanarak döndü. İkincisi de neredeyse aynı anda koptu. Cabrillo birdenbire serbest düşüşle, ipe sımsıkı yapışmış halde, her bir saniye daha da hızlanarak Budist tapınağının olduğu tarafa adeta kıvılcım hızında savruldu. Dünya sanki yan yatmış, dönüyordu. Kulaklarına çarpan hava akımı ıslıkvari sesler çıkarıyordu. İki Burmalı asker, olan biteni anlayamamıştı. Biri çığlıklar içinde köprüden savruldu. Kolları, ayakları, aşağıdaki kayalara çarpıp paramparça olana dek tutunacak bir şey ararcasına çırpınıyordu. Çarpışmadan artakalan kızıllığı nehir saniyeler içinde temizleyip cesedi önüne katıp götürdü. İkinci asker, köprü patlak balon gibi düşerken kılavuz halatlarına tutunmayı başarmıştı.</p>

  <p>Juan, çarpışma anı yaklaştıkça daha da sıkı tutundu, tutunduğu ipin onu hayata bağlayan tek şey olduğunun farkındaydı. Geçit vermez uçurum duvarına öyle hızla çarptı ki bir an üzerinden otobüs geçtiğini sandı. Köprücükkemiğinin kuru bir dal parçası gibi çıtırdayıp kırıldığını hissetti, bir anda sol tarafı tamamen uyuştu. Sonra beyni adeta yeniden başladı; artık tarifsiz acıyı tepeden tırnağa hissedebiliyordu. Şakağındaki yarıktan kan damlıyordu. Kendini koy verip oluruna bırakmak aklından geçmiyor değildi.</p>

  <p>Bu arada son saniyede halata tutunan ikinci askerin acı feryadı duyuldu, ip elinden kaçmış ve uçurum yamacına tepetaklak çarpmıştı. Juan’ın yapabileceği hiçbir şey yoktu. Adam can havliyle saniyeler evvelki düşmanına tutunmaya çalıştı ama bu çabası halattan daha da aşağı kaymasına neden oldu. Sonra gitmişti.</p>

  <p>Cabrillo, aşağıya baktı. Adamın, daha aşağıya düşmesine ve daha sert çarpmasına rağmen her nasılsa hala ayakta kalan MacD’nin yanından düştüğünü gördü. Asker kafa üstü suya çakıldı, sonra gözden kayboldu. Juan adamı bir daha görmedi.</p>

  <p>Kendisi ise oraya saplanıp kalmıştı. Kırık köprücükkemiğiyle halattan yukarı tırmanmasının imkanı yoktu ve nehre atlarsa hayatta kalmasının da mümkün olmadığını biliyordu. Bir an aklından MacD ile birlikte halatı sallayıp karşı yamaca ulaşmak ve bir şekilde su çarkı platformunun üzerine inmek geçti, ama bu da işe yaramazdı. Çok uzaktaydı.</p>

  <p>Cabrillo, askerlerin muzaffer edayla silahlarını kendisine doğrulttuklarını göreceği beklentisiyle başını kaldırıp yukarı baktı. Artık kanyonun, Linda’nın olduğu kısmından silah sesleri de duymuyordu, halat koptuğunda Smith’le birlikte fırsatını bulup geri çekilmişlerdir diye düşündü. Birkaç dakika içinde helikopterden sarkan askerler tepelerinde dikilecekti, bu yüzden artık tamamen kontrolünden çıkan bu durumu daha da uzatmanın bir anlamı yoktu.</p>

  <p>Halat, yavaş bir ritimle sallanmaya başlamıştı; Burmalı askerlerin, halata asılıyken kendilerini sinek gibi öldürmeyip MacD’yle birlikte onu uçurumun yukarısına çektiklerini Juan’ın fark etmesi biraz sürdü. Büyük ihtimalle nehre düşmeleri ehvenişer olurdu.</p>

  <p>Buna karşın yaşadığı ve Max Hanley ve Şirket’in geri kalanı arkalarında olduğu sürece Juan Cabrillo asla pes etmeyecekti.</p>

  <p>Ne var ki yirmi dört saat sonra keşke etseydim diyecekti.</p>

  <p>Askerlerin ilkin Cabrillo’yu, sonra da MacD’yi uçurumdan çekmeleri aşağı yukarı on dakika sürmüştü. Juan, o ana dek kızgın bir ocak demiri omzuna saplanıyormuş gibi hissetmişti; kolları ve bacakları halata sürtünmekten berbat şekilde sızlıyordu. Henüz toprağa ayak basmadan askerlerden biri bıçağıyla REC7’sinin kayışını kesip silahını almıştı. Başka bir asker omuz kılıfındaki FN Five-seveN marka tabancasını ve muharebe kayışından ters şekilde sarkan bıçağını kınından çekip almıştı.</p>

  <p>Aynı şeyi, uçurumun dibinden çıkardıkları Lawless’a da yaptılar. MacD, köprü çöktüğünde halatın oldukça aşağısında kalmıştı, aslında bacakları nehre girmişti. Pantolonu dizlerine kadar sırılsıklamdı. Yine de nehir, çarpma şiddetini biraz olsun emmişti.</p>

  <p>Dizlerinin üstüne çökmeye zorlandılar. İki adam dikkatle onları süzerken üçüncü biri üzerlerindeki diğer teçhizatı söküyordu. Eliyle üstünü aradığı sırada Cabrillo’nun köprücükkemiğinin kırık olduğunu fark etti. Asker, kemikler yerine oturana dek iki eliyle sıkıca ovaladı.</p>

  <p>Acı dayanılmazdı, ama Juan yalnızca asker elini çektiğinde biraz inledi. Buna engel olamamıştı. Adamlar, protez bacağını da fark etmişlerdi. Asker, pilot tarzı güneş gözlüğü takan subaya döndü. Birkaç şey söylediler, sonra Juan’ın protez bacağını yerinden çıkarıp amirine uzattı. Adam proteze biraz bakıp çürük dişlerini sergilercesine Juan’a bakıp sırıttı, sonra bacağı uçurumdan aşağı fırlattı.</p>

  <p>Bacağın içindeki küçük cephaneden elbette haberi yoktu ya da Juan’ın içindeki tabancayı kullanarak helikopteri kaçırmayı planladığından. Sadece Cabrillo’ya tamamen aciz halde olduğunu ve bu andan itibaren kaderinin, dünyadaki en acımasız diktatörlüklerden birinin ordusunun elinde olduğunu göstermekti.</p>

  <p>Cabrillo, içindeki hayal kırıklığının yüzüne sirayet etmemesi için savaş vermek zorundaydı. O protezin aslında ne kadar önemli olduğunu bilme keyfini bu piçe yaşatamazdı; yapabildiği kadarıyla omuz silkti, dünya umurunda değilmiş gibi etrafa bakındı. Hatta dudakları bu kadar kurumamış olsa ıslık bile çalabilirdi.</p>

  <p>Subay, güç gösterisinin umduğu korku etkisi göstermemesinden hiç hoşlanmamıştı. Bu yüzden çevresindeki askerlere bağırdı. Çok geçmeden Juan’ın başının arkasına bir kalaşnikof dipçiği geldi, sonra her şey bir anda karardı.</p>

  <hr class="yildiz"/>

  <p>Cabrillo biraz kendine geliyor, yarı baygın vaziyette tekrar bilincini kaybediyordu. Bu gelgitler arasında, helikopterle berbat bir uçuş hengamesi yaşadığını ve birkaç defa omuzlanarak taşındığını hatırlar gibiydi, ama bu anıların her biri sanki bir başkasına aitmiş ya da uzun süre önce izlediği bir filmdenmiş gibiydi. Ne var ki herhangi bir sızı hissedecek ya da nerede olduğuna dair bir kanıya ulaşacak kadar bilincini hiç toparlayamamıştı.</p>

  <p>Bu araf halindeki eziyetten nihayet kurtulup bilinci geri geldiğinde yaşadığı ilk his, başının arkasındaki tarifsiz sızıydı. Orayı eliyle yoklamayı ve kafatasının, hissettiğinin aksine delinmediğini anlamayı her şeyden çok istiyordu. Fakat bu dürtüye karşı koydu. Camp Peary’de, Çiftlik olarak bilinen CIA eğitim tesislerinde, eğitmeni bir keresinde, şayet esir alınırsa ve çevre şartlarıyla ilgili bilgisi yoksa elinden geldiği kadar, olabildiğince sessiz şekilde uzanması gerektiğini söylemişti. Bu sayede dinlenebilir, ama daha da önemlisi götürüldüğü yerle ilgili istihbarat toplayabilirdi.</p>

  <p>Bu nedenle başının arkasının dikkat çekmek için feryat etmesine ve vücudunun diğer bölümleri acı acı sızlamasına rağmen hareketsiz halde uzanıp etrafından bir şeyler öğrenmeye çabaladı. Kıyafetlerinin hala üzerinde olduğu belliydi, ayrıca kolayca soluk alıp verebildiği düşünülürse başına torba geçirilmemişti. En iyi tahmini, bir masanın üzerinde yatıyor olduğuydu. Çevreyi dinlemek için kulak kabarttı, ama hiçbir şey duyamadı. Konsantre olmak çok güçtü. Başı, nabzıyla anlaşmış gibi eşgüdüm içerisinde zonkluyordu.</p>

  <p>On dakika, on beş oldu. Tek başına olduğundan emindi; bu yüzden riske girip gözkapaklarını birazcık açtı. Belirgin bir görüntü ayırt edemedi, sadece ışık görmüştü. Öğlen güneşinin parlak ışıkları değildi bu, bir ampulün kasvet dolu titrek parıldamasıydı. Gözlerini biraz daha açtı. Beton bir tavan ve çıplak bir beton duvar gördü. Her ikisi de kahverengimsi kırmızı bir maddeyle Jackson Pollock tarzı anafor ve püskürtme şekilleriyle boyanmış gibiydi. Cabrillo, o kızıl maddenin kan olduğunu anlamıştı.</p>

  <p>MacD Lawless’ın da yakalandığını hatırladı, o halde yalnızca Linda ve Smith’in kaçmayı başarmış olmaları için dua edebilirdi. Pusudan kurtulmayı başarabilmişlerse <i>Oregotı’la</i> bağlantı kuracaklarından emindi. Şişme botla nehir boyunca yeterince uzaklaştıkları anda Gomez Adams helikopterle onları çıkarabilirdi.</p>

  <p>Beyninin aralıksız zonklaması hiç hafiflememişti. Ağrı, az da olsa midesini bulandırıyordu ki bunun anlamı büyük ihtimalle beyin sarsıntısı geçiriyor olduğuydu. Bir tür hücrede yalnız başına olduğuna neredeyse adı kadar emin olsa da başını oynatmaya cesaret edemedi. Arka tarafta gizli kamera ya da çift taraflı sorgu odası aynası olabilirdi. Baygın birinin istemsiz vücut hareketlerini andıran şekilde biraz kımıldadı. Elleri ve ayakları çelik kelepçelerle masaya bağlıydı. Tekrar hareketsiz haline döndü.</p>

  <p>Sorguya karşı koyabilecek halde değildi ve eğer onu başkent Yangon’a getirmişlerse şu an muhtemelen İnsein Hapishanesi’nde, yani belki de dünyadaki en zorba hapishanede, kaçmanın imkansız, hatta hayatta kalmanın dahi çok düşük ihtimal olduğu karanlık çukurların en derinindeydi.</p>

  <p>Bu hapishane kapasitesi bunun yarısından az olsa da on bin mahkûmu barındırmaktaydı. Bunların çoğu siyasi muhalif ve rejim aleyhtarı keşişlerdi. Geri kalanı her türden adi suçlulardan oluşuyordu. Sıtma ve dizanteri salgın halindeydi. Sıçanlar hem mahkûmları hem de gardiyanları canından bezdirmişti. Ve işkence efsaneleri kabuslara rahmet okuturdu. Cabrillo, insanları dövmek için içi kum dolu plastik hortumlar kullanmaya bayıldıklarını ve mahkûmları, çakıl bir yolda dizleri ve dirsekleri üzerinde sürünerek yarışmaya zorlamak için vahşi köpekler kullandıklarını duymuştu.</p>

  <p>Tek umudu, kalçası içine zerk edilmiş bir elektronik izleme çipinin olması ve Max ve mürettebatın geri kalanının onları oradan çıkarmak için çoktan işe koyuldukları gerçeğiydi.</p>

  <p>Apansız çenesine inen bir yumruk az kalsın onu yerinden çıkaracaktı.</p>

  <p>Odada başka birinin olmadığına yemin edebilirdi. Adamda belli ki keşiş sabrı vardı. Artık numara yapmak bir işe yaramazdı. Gözlerini açtı. Ona vuran adam haki renkte asker üniforması giyiyordu. Juan, adamın rütbesini göremedi, ama yüzündeki keyifli ifadeye bakılacak olursa daha masaj yapmaya yeni başladığını anlamak zor değildi. Başında adeta kilise çanı çalıyordu.</p>

  <p>“Adın?” diye bağırdı asker.</p>

  <p>Juan, metal kapıdan içeri iki gardiyanın daha girdiğini gördü. Biri, kapının yanında kalmış, diğeri üzeri bezle örtülü bir masanın yanında kendine yer bulmuştu. Juan, örtünün altında ne olduğunu anlayamadı.</p>

  <p>İsmini gerektiği kadar hızlı söylemeyince baş sorgucu, kemerinden kısa bir bahçe hortumu çıkardı. Hortumun sarkmasından ağırlık konulmuş cop olduğu belliydi. Copu aniden karnına indirdi. Cabrillo karın kaslarını ne kadar sıkmış olsa da hortum sanki omurgasını delip geçmişti.</p>

  <p>“Adın?”</p>

  <p>Cabrillo, dişlerini sıkmış, güçlükle nefes alıyordu. “John Smith.”</p>

  <p>“Kimin için çalışıyorsun?” Juan hemen cevap vermeyince cop bir kez daha karnına indi. “Kimin için çalışıyorsun? CIA? BM?”</p>

  <p>“Hiç kimse. Kendi adıma çalışıyorum.”</p>

  <p>Hortum tekrar indi, bu defa kasıklarına gelmişti. Bu çok fazlaydı. Başını çevirip acıyla öğürmeye başladı.</p>

  <p>Hafif İngiliz aksanlı ve eğitimli olduğu belli olan bir ses, “Aksanından Amerikalı olduğunu anlıyorum,” dedi.</p>

  <p>Yüzünü göremiyordu, ama ses, Cabrillo’nun bağlandığı masanın başından geliyordu. Bir sigara yaktığını duydu, sonra yüzüne sigara dumanı üflendi. Adam, Cabrillo’nun görebileceği bir yere geçti. Diğerleri gibi Burmalıydı. Kırklı yaşların ortalarındaydı. Yanık buğday tenliydi ve gözleriyle ağzının çevresinde kırışıklıklar vardı. Başında kep olsa da Juan saçlarının simsiyah olduğunu anlayabiliyordu. Subayın yüz ifadesinde öyle gaddar bir adam görüntüsü yoktu ama Cabrillo’nun omurgasındaki soğuk sızı aksini söylüyordu.</p>

  <p>“Nasıl oluyor da öyle elini kolunu sallaya sallaya ülkeme giriyorsun, hem de silahlı? Birleşik Devletler’den gelen misafirimiz o kadar azdır ki tamı tamına kaç kişi olduklarını ve nerede olduklarını biliriz. Sen, dostum, burada olmaman gerek. Bu yüzden anlat bakalım, seni Myanmar’a ne getirdi?”</p>

  <p>Cabrillo’nun aklına <i>Kazablanka</i> filminden bir replik geldi. “<i>Sağlığım. Buraya suları için geldim.”</i></p>

  <p>Subay gülmeye başladı. “Çok güzel. En sevdiğim filmlerden biridir. Sonra Claude Rains, <i>‘Su mu? Ne suyu? Çöldeyiz biz,’</i> der.</p>

  <p>Bogey de, <i>‘Yanlış bilgilendirilmişim,’</i> diye cevaplar. Kesinlikle bir klasik.” Sonra bağırdı. “Muang!”</p>

  <p>Hortum art arda iki defa, tam olarak aynı noktaya, Juan’ın kırık köprücükkemiğine indi. Acı, omzundan beyninin her zerresine hücum etti. Başı sanki kafatası eklemlerinden parçalanacak gibi hissediyordu.</p>

  <p>“Bay Smith,” diye devam etti sorgucu sakin bir ses tonuyla. “Amerikalı olduğunuza inandığımdan bahsetmiştim. İşkence konusundaki hislerinizi bilmeyi çok isterim. Malum, ülkenizde bu hassas bir mevzu. Hatta uykudan mahrum bırakma ve yüksek sesle müziğe maruz bırakmanın dahi vahşi ve insanlık dışı olduğunu düşünenler var. Bu konuda siz nerede duruyorsunuz?”</p>

  <p>“Tüm kalbimle aynı fikirdeyim,” diye cevapladı çabucak.</p>

  <p>Subayın ağzının kenarlarında ufacık bir tebessüm belirdi. “Ben de sizin durumunuzdaki bir adamın böyle diyeceğini düşünmüştüm. Acaba dün ya da geçen hafta da mı böyle hissediyordunuz merak ediyorum. Söylediğiniz şu anki inancınız, buna eminim.”</p>

  <p>Masanın altındaki bir mekanizmayı çalıştırdı; masa yavaşça geriye doğru eğilip Cabrillo’nun ayakları, başından otuz santim yukarıda olacak şekle geldi. Bu esnada masanın yanında duran gardiyan, masanın üstündeki örtüyü açtı. Altında katlanmış halde birkaç havlu ve dört litrelik plastik bir şişe vardı.</p>

  <p>“Şunu gerçekten çok merak ediyorum,” diye devam etti subay. “Sizce waterboarding<a id="dipnot1"></a><sup><a href="#ayrac1">[1]</a></sup><sup></sup> de işkence sayılır mı, ha?”</p>

  <p>Juan, acı eşiğinin yüksek olduğunu biliyordu. Birkaç gün dayanmayı ve bu süre zarfında Max’in onları bu çukurdan kurtarabileceğini umut etmişti, ama daha önce hiç waterboarding işkencesine maruz kalmamıştı ve nasıl tepki vereceği hakkında en ufak bir fikri yoktu. Çocukluğu, Güney Kaliforniya kıyılarında yüzerek geçmişti, burnuna kaç defa su kaçtığını hatırlamıyordu bile. Ne var ki birazdan yüzleşeceği gibi boğulma tehlikesi hiç yaşamamıştı.</p>

  <p>Yüzüne bir havlu serildi, bu sırada kıpırdamaması için iki muhafız sıkıca başını kavradı. Kalbi yerinden fırlayacakmış gibi atıyordu. Elleri gerildi. Suyun döküldüğünü işitti. Boynundan aşağı birkaç damlanın aktığını hissetti. Sonra dudaklarında bir nemlenme. İlkin çok hafif bir ıslaklıktı ama çok geçmeden derisi sırılsıklam oldu. Burnundan içeri bir damla girdi ve sinüslerine doğru adeta yaka yaka ilerledi.</p>

  <p>Havluya su döküldükçe daha çok su geçirmeye başladı. Juan burnundan dışarı hava vererek suyun hassas dokulara dolmasını önlemeye çabalıyordu. Birkaç saniye için bu işe yaramıştı, hatta bir dakika. Ne var ki ciğerlerinde tutabileceği hava miktarı belliydi ve havlu sırılsıklamdı. Muazzam, sırılsıklam bir yük yüzüne baskı yapıyordu. Sonunda ciğerlerinde kaçınılmazı engellemek için mücadele edeceği hava kalmadı. Su, sinüs boşluklarına dolmaya başladı. Masanın eğik açısından dolayı sinüslerinde birikiyor, solunum sisteminden daha aşağı gitmiyordu.</p>

  <p>Waterboarding tam olarak buydu. Kurbana aslında boğulmasa da boğulmakta olduğunu hissettiriyordu.</p>

  <p>İrade meselesi değildi. Bu noktadan sonra kurbanın bedeni üzerinde hakimiyeti kalmıyordu. Sinüs boşlukları suyla dolduğunda, ilk primitif deniz canlısının sudan çıkıp ciğerlerini havayla doldurmasından bu yana evrim geçirmiş beyin, vücudun boğulduğunu zannediyordu. Bu değiştirilemez ve ayarlanamaz temel bir donanım gibiydi. Juan, artık karaciğerini daha çok safra üretmeye zorlamak dışında bedeninde söz sahibi değildi.</p>

  <p>Başı sanki içeriden dışarıya doğru cayır cayır yanıyor gibiydi, su kaçan ciğerleri kasılıyordu. Bu his, aklının alabileceği her şeyden daha korkunçtu. Sanki tonlarca yükün altında eziliyor, başının içini adeta işgal eden okyanus dolusu su, burnunun arkasındaki ve gözlerinin üstündeki hassas hava keseciklerini yakıyor, kavuruyor gibiydi.</p>

  <p>Şu anki acısı, daha önce yaşadığı tüm acılardan daha şiddetliydi. Ve bunların tümü yalnızca otuz saniye içinde olmuştu.</p>

  <p>Ağırlık artıkça her şey daha da korkunç hale geliyordu. Başı sanki patlayacak gibiydi. Aslında bunu istiyordu da. Boğulma refleksiyle boğazı ona karşı koyarak soluk almaya çalışıyordu. Her nafile çabada nefes borusundan daha çok su yutuyordu.</p>

  <p>Çevresinde, birilerinin bilmediği bir dilde heyecanla konuştuklarını duyuyordu, acaba ölüm melekleri miydi ona seslenen?</p>

  <p>Sonra havlu alındı ve masa dikleştirilip başı ayak hizasından yukarı çıktı. Ağzından, burnundan su püskürdü. Ciğerleri yırtılırcasına, acıyla öğürmeye, kusmaya başladı; ama olsun, nefes alabiliyordu. Ciğerleri hala yansa da ve hava, ölüm tadında olsa da bu, şimdiye dek aldığı en tatlı nefesti.</p>

  <p>Yarım dakika bile soluklanmasına izin vermeden masa tekrar yatırıldı ve ıslak havlu bir kez daha yüzüne bastırıldı. Su boşaltıldı, litrelerce, tonlarca su; tsunami dalgaları kadar su. Bu defa, kafatası suyla dolmadan sadece birkaç saniye dışarıya nefes vererek kendini koruyabildi. Sinüsleri, burun deliklerinin sonuna kadar suyla doldu, artık daha yer kalmamıştı. O anda ıstırap, panik başladı. Beyni adeta ona haykırıyordu - savaş, mücadele et, kurtul buradan.</p>

  <p>Cabrillo, kendi zihninin zavallı haykırışlarını duymazdan geldi, hatta tek bir kasını bile kıpırdatmayarak tam aksine davrandı; çünkü pekala bildiği gerçek, aslında boğulmadığı ve adamların yeniden nefes almasına izin verecekleriydi. Gerçek, vücudunun kontrolünün kendi elinde olduğuydu, ne içgüdülerinin ne de arka beyninin. Eylemlerine hükmeden zihniydi. Şekerleme yapan bir adam gibi sakin ve hareketsizce uzandı.</p>

  <p>Bir süre sonra muhafızlardan biri, başka bir şişe almak için gitti. Tam on beş kez Juan boğuldu ve sonra nefes almasına müsaade edildi, boğuldu, sonra nefes almasına müsaade edildi. Her defasında askerler, Juan’ın merhamet dilenmek için yalvaracağını ummuştu. Ve her defasında o nefesini tutup geri yaslandıktan sonra başını sallayıp tekrar yapmaları için kışkırtmıştı. Son seferde o kadar uzun süre havlu altında tuttular ki Juan bayılmıştı. Çabucak zincirlerini çıkarıp suyu kusması için uğraşmak ve yüzüne birkaç şamar atıp ayıltmak zorunda kalmışlardı.</p>

  <p>Juan, sömürürcesine ciğerlerine oksijen çekip sinüslerindeki suyu boşalttığı sırada, “Anlaşıldı,” dedi sorgucu. “Bilmek istediklerimi söylemek istemiyorsun.”</p>

  <p>Cabrillo adama şöyle bir baktı. “Daha önce de söylediğim gibi. Buraya suları için geldim.”</p>

  <p>Masadan indirildi, kısa, boş bir koridorun aşağısındaki hücreye sürüyerek götürüldü. İçerisi inanılmaz sıcaktı, en ufak bir hava hareketi yoktu. Juan’ı, çıplak beton zemine fırlatıp attıktan sonra demir kapıyı çarparak çıktılar; arkadan sürgünün kapatıldığını duydu. Beton zemin üzerinde birkaç avuç saman ve bir domuz yemi kovası vardı. Duvarın yukarısında tekli, tel örgülü bir ampul vardı. Oda arkadaşı, belki de o ana dek gördüğü en cılız hamamböceğiydi.</p>

  <p>“Ee, sen neden içerdesin dostum?” diye sordu böceğe. Hayvan yanıt olarak antenlerini salladı.</p>

  <p>Nihayet başının arkasını kontrol etme fırsatı bulmuştu. Çok şaşırmıştı, kırık yoktu. Yarıldığı muhakkaktı, fakat su işkencesi sırasında yara temizlenmişti. Beyin sarsıntısı hala geçmemişti, buna karşın artık berrak şekilde düşünebiliyordu ve hafızası etkilenmemişti. Bir tıp efsanesiydi, beyin hasarı semptomları göstermedikçe sarsıntı geçiren kişi, yaralanmanın akabinde uyanık kalmalıydı. Ciğerleri cayır cayır yanıyor, tüm bedeni sızlıyordu, bu vaziyette uyku tutması zaten imkansızdı. En rahat pozisyonun sırtüstü uzanıp yaralı kolunu göğsünün üstüne uzatmak olduğuna karar verdi.</p>

  <p>Ormandaki silahlı çatışmayı gözünün önüne getirip, Singapur’daki terör saldırısı için yaptığı gibi her bir sahneyi teker teker kontrol etmeye başladı. Linda’nın taş sütunun arkasında dizüstü çöktüğünü görmüştü. Minyon bedeni, silahın her atışında sarsılıyordu. MacD, önünde koşuyordu; Lawless’ın ayağı bir defasında az kalsın kayıyordu. Bir de Smith vardı. Yamacın diğer ucuna ulaşmış, ikinci çapa sütununun arkasında etrafa mermi yağdırıyordu. Juan, tekrar kendi ayaklarına baktığını ve yaklaşık otuz metre aşağıdaki kudurmuş nehre bakmamak için kendini zor tuttuğunu anımsadı.</p>

  <p>Sonra başını kaldırıp tekrar ateş eden Smith’i gördü ve MacD’nin hemen önünde halatın parçalandığını. Cabrillo, kamera kayıtlarını inceleyen polisler gibi, bu sahneyi tekrar tekrar zihninde canlandırdı. Smith’in silahının seri atışla etrafa mermi kustuğu ana odaklandı. Nehrin karşı tarafında kendilerini kovalayan askerlere nişan almıştı. Bundan emindi.</p>

  <p>O halde halatı koparan mermileri kim ateşlemişti? Arka tarafta, yamaçtan biri olamazdı. Hepsi kıyıdan uzakta, halatı koparacak açıyla ateş edemeyecek şekilde siper almıştı. Halat koptuğunda uçuruma düşen o iki asker de olamazdı. Linda’nın diğer tarafa ateş ettiğini net biçimde görmüştü, ama Smith’in silahının istikameti zihninde muğlaktı.</p>

  <p>Baş ağrısından olsa gerek, deyip kendini suçladı. Genelde her bir detayı, en ufak ayrıntıyı hatırlardı ama şimdi olmuyordu. Yetmezmiş gibi, beton zeminin soğuğu kemiklerine işlemeye başlamıştı. Kalktı. Başı dönünce bir elini duvara yaslamak zorunda kaldı. Protez bacağı olmadan elinden hiçbir şey gelmezdi. Baş dönmesinin geçmesini bekledi; ama yine de hücrenin içinde sekerek dolaşacak kadar dengesini sağlamamıştı. Sırf eğlence olsun diye tam yüz seksen santimlik boyuyla hücreyi ölçtü. Üç altmışa üç altmıştı. Kafasından hesap yapmaya başladı. Çapraz uzunluk beş metre yirmi santimden biraz az olurdu. Hesabını ölçerek kontrol etmeye karar verdi. Botunun otuz üç santim olduğunu biliyordu. Hesabı doğru çıkmıştı.</p>

  <p>“Kafam hala çalışıyor,” dedi korkudan bir samanın arkasına kaçan hamamböceğine. Kafasının karıştığı anı hatırladı. Yerli yerine oturmayan bir parça vardı. Hayır! Yerine oturmayan değil, eksik bir parça. Bir ayı aşkın süreliğine kampa giden bir kadının yanından asla ayırmayacağı belli şeyler olurdu. Bir erkeğin çalması için kesinlikle en ufak bir sebep olmayan şeyler. Soleil Croissard’ın çantası çadırdaydı ve boşaltılmıştı. Hiç yüz kremi, dudak nemlendiricisi ya da başka bir kozmetik ürünü çıkmamıştı.</p>

  <p>Elbette sudan neredeyse çıkaracağı ceset bir kadına aitse. Yüzünü görememişti; ancak vücut yapısı ve saç rengi Soleil’inkiyle aynıydı. Hem Myanmar’a getirdiği kadın kozmetik ürünleri, sudan çıkardığı ve Smith’e verdiği küçük omuz çantasında olsa gerekti. Çanta çok su çekmişti, bu yüzden gerçek ağırlığını ve içinde neler olabileceğini tahmin etmemin imkanı yoktu ama öyle olmak zorundaydı. Kız ve arkadaşı, hah, Paul Bissonette -hey, hafızası onca şeyden sonra hiç de fena değildi- ordu devriyelerinin yaklaştığını görmüş veya duymuş olmalıydılar. En şahsi eşyalarını çantasına tıkıp birlikte ormana kaçmış ve nihayet Budist tapınağı enkazına ulaşmıştılar.</p>

  <p>Peki, Cabrillo öyleyse neden hala tatmin olmamıştı? Cesedin yüzünü görmüş olsa, şüpheye yer kalmayacaktı, ama görememişti. Kesin bir kimlik teşhisi yapamıyordu ve bu, yarım yamalak bir iş demekti. Hem mesleki açıdan hem de kişisel olarak bundan nefret ediyordu. Kuşkusuz şu anda, geçmişten daha çok endişe duyması gereken sorunlarla yüz yüzeydi.</p>

  <p>Cabrillo’nun tek umudu, Burmalı askerlerin MacD’ye bulaşmamalarıydı. Kendi ve Lawless’ın yaşı dikkate alındığında burada kendisinin kıdemli olduğunu anlamış olmaları ve tüm dikkatlerini Juan’a vermeleri gerekirdi. Ne olacağını bilmiyordu işte. Lawless’ın nasıl biri olduğuyla ilgili bir fikri vardı elbette. Çetin ceviz ve her işin altından kalkan biriydi ama Lawless’ta, kendisinin az önce yaşadığı ve yılmadığı berbat tecrübelerle yüzleşip karşı koyabilecek yürek var mıydı? Cabrillo, birkaç saat öncesine dek kendisinde de olduğunu bilmiyordu, bu yüzden çocuğun üstesinden gelip gelemeyeceğine dair en ufak bir fikri yoktu.</p>

  <p>Juan, zihnini zorlamaya devam etti. Peki ya MacD dayanamazsa, diye düşündü. Ne biliyordu, gerçekten ne biliyordu? Müşterinin adı, Burma ormanlarında gezintiye çıkan kızını bulma görevi. <i>Oregon?</i> Geminin adını biliyordu, ne var ki gerçek kabiliyetlerinden bihaberdi. Juan’ın kimliği? Tanrı aşkına kim umursardı ki? CIA’den uzun süre önce ayrılmıştı ve istihbaratçı olarak değerlendirilemezdi.</p>

  <p>Hayır, diye düşündü. MacD bildiklerini dökülse de bu aslında hiçbir şeyi değiştirmezdi. Artık Lawless’ın bunu bilecek ve kendini acılardan kurtaracak kadar akıllı olmasını umuyordu.</p>

  <p>Bitkinlik, kendi ağrılarını köreltmeye başladıkça ve bedenini yavaş yavaş uyku hali kapladıkça nedense MacD’nin sırf Şirket’e katılmayı hak ettiğini ispatlamak için konuşmayacağı kuruntusuna kapıldı.</p>

  <p>Uyandığında Cabrillo’nun, ne kadar zaman geçtiği konusunda hiçbir fikri yoktu. Masada ayıldığında kolunda saati yoktu. Şimdi de ter içinde, sırılsıklam halde ve soluk soluğa uyanmıştı.</p>

  <p>“Orospu çocuğu!” diye bağırdı.</p>

  <p>Uyurken o sahneyi hatırlamıştı. Halata ateş eden John Smith’ti. İpi parçalamak için kasten ateş etmişti. Juan damarlarında kanının öfkeyle kaynadığını hissedebiliyordu.</p>

  <p>Smith, onlara tuzak kurmuştu. Hayır. Roland Croissard onları tuzağa düşürmüştü. Nehirdeki kadın cesedi değildi; zayıf, ufak tefek bir adama aitti. Ve o çantanın içinde kadın kozmetik malzemesi yoktu. Tapınaktan aşırdıkları bir şey vardı, eskiden Buda heykelinin olduğu mihrabın altına saklanmış bir şey. Ve Juan onu kendi elleriyle, Smith’e teslim etmişti.</p>

  <p>Tüm bunlar, hiçbir zaman adamın kızını kurtarmakla alakalı olmamıştı. Croissard, ormana bazı eşyaları bulmaları için kendi ekibini göndermiş ve adamları başarısız olmuştu, bu yüzden görevi tamamlamak için Şirket’i kiralamıştı.</p>

  <p>“Tanrım, ne aptalım!” Sonra Linda Ross’un Smith’le birlikte ve adamın onun sandığından tamamen farklı bir ajan olduğundan bihaber olduğunu idrak edince kan beynine sıçradı.</p>

  <p>Acaba, Smith, istediğini elde ettiği için Ross’u öldürür müydü? Bu soru Juan’ın zihnini adeta kavuruyordu. Smith için ekibin geri kalanına, MacD ve Cabrillo’nun başına gelenleri Linda’nın açıklaması daha kolay olurdu. Ve <i>Oregon</i>’a biner binmez artık tek ihtiyacı olan, kendini tekrar medeniyete götürecek aracın ayarlanmasını beklemekti.</p>

  <p>Biraz olsun ferahladı. Linda’ya bir şey olmayacaktı. Yine de Smith ve Croissard’ın ihanet ettiği düşüncesi kan basıncını tavana vurduruyordu. Bunu nasıl görememişti? Tüm işaretleri, ipuçlarını tekrar düşündü. Sözde Croissard’ın kızından gelen sesli mesaj belli ki düzmeceydi. Yalnızca Cabrillo’nun ilgisini çekmek için tezgahlanmış bir gizem ve çaresizlik notuydu. Juan bu işi istemişti, çünkü söz konusu korkmuş, genç bir kadındı, kurtarılmayı bekleyen başı dertte genç bir kadın - kendi sözde yiğitliğine yandı.</p>

  <p>Croissard, onları resmen enayi yerine koymuştu. Oteldeki intihar eylemini, bu yeni bakış açısıyla tekrar gözünde canlandırdı; ama İsviçreli finansörün asıl planını gerçekleştirirken bu bombalamadan çıkarının olacağını sanmıyordu. Kurgulanmış olamazdı. O adamlar öldürebildikleri kadar insanı öldürmek istiyor gibiydiler. Kendisinin ve Max’in hayatta kalması sadece şanstı. Bu işin arkasında Croissard’ın olması imkansızdı. İşte bundan emindi.</p>

  <p>Kendisiyle en son ne zaman dalga geçildiğini hatırlamıyordu. Dahası, poker oyununda birinin en son ne zaman ona blöf yaptığını bile hatırlamıyordu. Her zaman kendisiyle, olaya tüm açılardan bakabildiği, üç adım sonrasını görebildiği ve uğraştığı herkese göre üstünlüğün elinde olduğuyla gurur duymuştu.</p>

  <p>Bunu nasıl olmuş da görememişti?</p>

  <p>Zihninde hep bu soru dönüp dolaşıyordu. Ama cevabı yoktu. Marc ve Eric, Croissard’ın geçmişini didik didik etmişti. Adam sadece bir işadamıydı. Neden numara yapıyordu ki? Bunca dalavere nedendi? Sonra muhtemelen cevaplayamayacağı başka bir soru geliyordu: O çantanın içinde, ilkin iki araştırmacısını göndermeye ve sonra adamlar radardan kaybolunca Şirket’e milyonlar dökmeye değecek ne vardı?</p>

  <p>Cabrillo, zihninde sorular deryasıyla sırtını beton duvara yaslayıp oturdu.</p>

  <p class="dip-ciz"></p>

  <p class="dipnot"><a id="ayrac1"><sup></sup></a><a href="#dipnot1"><sup>[1]</sup></a> Bir çeşit işkence türü. Sırtüstü sabitlenmiş bireyin yüzü ıslak bezle kapatılır ve böylece boğulma hissi verilir. Waterboarding aşırı acı, kuru boğulma, akciğer hasarı ve oksijen yetersizliğinden dolayı beyin hasarı gibi etkilere neden olabilir. (ç.n.)</p>
</body>
</html>