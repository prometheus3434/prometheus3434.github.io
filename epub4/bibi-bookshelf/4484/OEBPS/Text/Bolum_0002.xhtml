<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>2</h1>

  <h2 id="toc_1">KABİLELER BÖLGESİ</h2>

  <h2 id="toc_2">KUZEY VEZİRİSTAN</h2>

  <div style="margin-top:10%"></div>

  <p><span class="ilk-hrf">D</span>ağ köyü iki yüzyıldan beri hiç değişmemişti. Elbette silahlar dışında. Silahlar uzun süreden beri vardılar, ama mevzubahis bu değildi. Daha ziyade silahların türü değişmişti. Asırlar önce sakallı adamlar yanlarında borazan namlulu alaybozanlar taşırdı. Sonra misket tüfekleri geldi, onları Lee-Enfield tüfekleri ve nihayet her yerde bulunabilen, bölgeye, Sovyetlerin Afganistan’ı işgaliyle sel gibi akan AK-47’ler izledi. Ve işin komiği, bu silahlar, onları taşıyanlardan çok daha yaşlıydı. Bölgeyi düşman bir topluluktan savunmaları ya da sadece dışarıdaki tuvalete gitmeleri fark etmiyordu, hazneye mermisi sürülmüş bir AK’si olmayan adam, adam değildi.</p>

  <p>Yanaklarında ve çenelerinde daha henüz tüyümsü sakallar çıkmaya başlamış, çocuk sayılabilecek yaşta kuzeyli iki Peştun gencinin iki keçiyi açık kasa kamyonete boğuşarak bindirmeye çalışmasını izlerken Cabrillo’nun aklından bunlar geçiyordu. Tüm bu boğuşma sırasında omuzlarındaki tüfekleri kayıp göğüslerine geliyor ve hayvanlara çarpıp onları daha da öfkelendiriyordu.</p>

  <p>Silah her kaydığında çocuklar durup silahın askısını tekrar omuzlarına atıyor, sonra tekrar şeytani gözlerle bakan keçiyi sakinleştirmeye çalışıyorlardı. Bu mesafeden duyması imkansızdı ama Cabrillo, keçilerin korkuyla karışık melemelerini ve o delikanlıların bu keçilerin hakkından gelebilmek için Allah’a içten yakarışlarını zihninde canlandırabiliyordu. Silahlarını bir dakikalığına çürük çitlere yaslayıp hayvanları iki elleri serbest şekilde rahatça kamyonete yüklemek akıllarına gelmiyordu.</p>

  <p>Bu köy kampından kırk ya da daha fazla adamı ortadan kaldırmanın artık ona komik geldiği bile söylenebilirdi.</p>

  <p>Çocukların en azından bir konuda hakkını vermesi gerekti. Kendisi, en gelişmiş kar tipi kamuflajlar içinde olmasına karşın soğuktan hala kıçı donuyordu, oysa bu çocukların sırtında elde örülmüş birkaç kaç kıyafetten başka bir şey yoktu.</p>

  <p>Elbette Cabrillo son on beş saatten beri gözkapaklarından başka hiçbir uzvunu kıpırdatmamıştı. Ve de ekibinin geri kalanı.</p>

  <p>Kuzey Veziristan’da köyler genellikle yamaç tepelerine, kale benzeri yapılar şeklinde kurulurdu. Köye uzanan yamaçlarda hayvancılık ve tarım yapılırdı. O ve beraberindekiler, Taliban kampına yukarıdan bakan uygun bir gözlem noktası için bitişik dağda bir sığınak bulmak zorunda kalmışlardı. Sarp vadinin karşı tarafına mesafe sadece bir kilometreydi, ama kar ve buzla kaplı zirveye tırmanmak ve yaklaşık üç bin beş yüz metre yükseklikte nefes alabilmek için mücadele etmek zorunda kalmışlardı. Zemine sabitlenmiş dürbününden birkaç ihtiyarın art arda sigara içtiklerini görebiliyordu.</p>

  <p>Cabrillo, ciğerlerinde adeta paslı bir dalış tüpünden nefes alırcasına metalik bir tat hissettikçe içtiği son sigara için hayıflandı.</p>

  <p>Kulaklığından gelen kalın ses tüm düşüncelerden sıyrılmasına neden olmuştu. “O keçilerle güreşiyorlar mı yoksa dost mu oldular?”</p>

  <p>Diğer ses cevapladı. “Keçiler burka giymiyor ya en azından çocuklar neyle uğraştıklarını biliyorlar.”</p>

  <p>“Telsiz sessizliği,” dedi Cabrillo. Adamlarının Operasyonel ihtiyatsızlığından endişe etmiyordu. Onu asıl endişelendiren, buradaki ikinci komutanı Linda Ross’tan gelecek yorumdu. Mizah yönünü bildiği için Linda’nın ağzından çıkacak her esprinin buradaki herkesi kahkahaya boğacağına emindi.</p>

  <p>Genç çobanlardan birinin aklına nihayet omzundaki AK’yi kenara koymak geldikten sonra hayvanları kamyonete yüklediler. Kasanın kapağı kapanana dek çocuk silahı tekrar omzuna astı. Motor, mavi egzoz bulutu çıkararak çalıştı, çok geçmeden kamyon, dağın tepesindeki köyden aşağı boğuk motor sesiyle sallana sallana ilerlemeye başladı. Burası, bir El Kaide kalesiydi ve sarp dağlarda dahi hayat bir şekilde sürüp gidiyordu. Ekinlerin büyütülmesi, hayvanların otlatılması gerekiyordu. Ürünlerin alınıp satılması gerekiyordu. Hem El Kaide hem de Taliban’ın kirli sırrı ise takipçileri fanatik olsalar da yine de paraya ihtiyaçları vardı. Geçen sonbahardaki karlı haşhaş satışından elde edilen para suyunu çekeli çok olmuştu, bu yüzden savaşçıları faaliyete hazır tutmak için geleneksel anlamda destek şarttı.</p>

  <p>Köyde kabaca iki düzine kadar bina vardı. Bunlardan altı kadarı, aşağıdaki vadiye uzanan toprak yol kenarında, diğerleri ise onların arkasında tepede, birbirlerine daha ziyade patikalarla bağlı sıralanmışlardı. Tümü taştan olan binaların hepsi, alçak düz çatıları, hepi topu birkaç penceresiyle adeta etrafın kasvetine kapılmış gibiydiler. En büyükleri, birazdan devrilecekmiş gibi duran minareydi.</p>

  <p>Cabrillo ve adamları sadece birkaç kadın görmüşlerdi, onlar da tamamen siyah burkalar içindeydi; adamlar ise çapan dedikleri ceketin altına giydikleri bol pantolonlar, başlarına geçirdikleri pakol olarak bilinen yün şapkalarla hava atarcasına dolaşıyorlardı.</p>

  <p>“Juan.” Linda Ross’un sesinde, periyi andıran görüntüsüyle yarışır muziplik ve kıvraklık vardı.</p>

  <p>Cabrillo, fark edilmemek için azami dikkat ederek dürbünü birkaç derece yana çevirdi ve cami kapısına zum yaptı. Ekibindeki diğer üç kişi gibi o da dağ yamacında, üstü muşambayla kaplı bir tilki kovuğuna gömülmüş vaziyetteydi. Bu halleriyle birkaç metre öteden dahi hiçbiri görünmüyordu.</p>

  <p>Dürbünün odağını ayarladı. Camiden üç adam çıkıyordu. Uzun, kır sakallı imam olsa gerekti, diğerleri çok daha gençti. İmamın iki yanında, artık onlara her ne anlatıyorsa ciddi bir ifadeyle onu dinliyorlardı.</p>

  <p>Juan odağı biraz daha yakınlaştırdı. Adamlardan ikisi de Asyalı yüz hatlarına sahipti ve yüzlerinde ne saç ne de sakal vardı. Kıyafetleri bu yoksul muhite göre tamamen yersizdi. Donuk renkli parkalarının oldukça kaliteli olduğu belliydi, her ikisi de dağ çizmesi giyiyordu. İkiliden daha kısa olana biraz daha yakından baktı. Operasyona başlamadan önce saatlerce bu yüzü incelemiş, bu an için beynine kazımıştı.</p>

  <p>“Bingo,” dedi yavaşça güvenli iletişim hattından. “Bu Setiavan Bahar. Kimse gözünü ondan ayırmasın. Onu nerede ağırladıklarını bilmemiz gerek.”</p>

  <p>Tuhaf üçlü, anayolun arkasından yukarı saptı; imamın belirgin topallığından ötürü ağır ağır ilerliyorlardı. İstihbarat, 2001 yılında Kandahar düştüğünde sakat kaldığını söylemişti. Nihayet birbirinden farksız o evlerden birine ulaştılar. Onları sakallı bir adam karşılamıştı. Birkaç dakika kapının eşiğinde konuştuktan sonra ev sahibi iki genci, iki Endonezyalıyı, içeri buyur etti. İmam geri dönüp camiye yönelmişti.</p>

  <p>“Pekala, hedef saptandı,” dedi Juan. “Şu andan itibaren herkesin gözü şu evde olsun ki ayrılmadığını bilelim.”</p>

  <p>Cabrillo’nun telsizinden peş peşe, “Anlaşıldı,” sesleri geldi.</p>

  <p>Ne var ki Juan, muhtemelen kilometre saati birkaç yüz bini çoktan devirmiş beyaz bir Toyota sedanın gelmesiyle kendi talimatının aksine dürbününü tekrar anayola çevirdi. Otomobil durduğu anda dört kapısı da açıldı ve içinden silahlı adamlar çıktı. Başlarındaki kefiye yüzlerini kapatıyordu. Bagajın etrafında daire halinde dizilip silahlarını omuzlarına astılar. İçlerinde biri öne doğru eğildi, anahtarı deliğe söküp kapağı açtı. Bagaj kapağı amortisörlerin itişiyle yavaşça açılırken diğer üç adam AK-47’lerin namlularını bagaja doğrulttular.</p>

  <p>Juan, bagajda ne olduğunu göremiyordu. Bu yüzden gerillalardan birinin silahını indirip kolunun altına almasını ve bagaja uzanmasını gözünü kırpmadan izledi. Adam, içeride cenin pozisyonunda yatan beşinci bir adamı dışarıya doğru çekti. Mahkûmun üzerinde Amerikan ordusunun standart çöl kamuflaj kıyafetini andıran bir üniforma vardı. Ayağındakiler de asker botuydu. Ağzına bir bez sokulmuş, gözleri bağlanmıştı. Saçları, asker tıraşından birazcık daha uzundu ve sarışındı. Ayakta duramayacak kadar dermansızdı ve arabadan çıkartıldığı anda yere yığıldı.</p>

  <p>“Bir sorunumuz var,” dedi Cabrillo mırıldanırcasına. Dürbünü tekrar Setiavan Bahar’ın tecrit edildiği eve döndürüp adamlarına, dikkatlerini köy meydanı olduğu intibaı veren alana çevirmelerini söyledi.</p>

  <p>Eddie Seng hiçbir şey söylemedi; Linda Ross’un soluğu kesilmiş gibiydi, Franklin Lincoln’ün lanet okuması duyuluyordu.</p>

  <p>“Esir alınmış askerle ilgili bize bir şey söylenmiş miydi?” diye sordu Seng bir süre sonra.</p>

  <p>Taliban mücahitlerinden birinin tutsak askerin midesini tekmeleyişini izleyen Linda güçlükle cevap verebildi. “Hayır. Hiçbir şey.”</p>

  <p>Tok sesiyle Lincoln araya girdi. “Kıçlarımızı bu deliğe sokmak için uğraştığımız otuz saat içinde esir alınmış olsa gerek. Yoksa böylesi bir bilgiyi Max neden bize vermemiş olsun ki?”</p>

  <p>Cabrillo gözünü evden ayırmadan telsiz frekansını değiştirdi. “Oregon, Oregon, duyuyor musun?”</p>

  <p>Sekiz yüz kilometre ötede, liman şehri Karaçi’den hemen cevap geldi. “Burası Oregon. Hali dinlemede.”</p>

  <p>“Hali, operasyona başladığımızdan bu yana Afganistan’da kaçırılan bir Amerikalı ya da NATO askeri için herhangi bir fidye bilgisi size ulaştı mı?”</p>

  <p>“Ne haberlerden ne de resmi kanallardan geldi böyle bir bilgi; ama senin de bildiğin gibi burada şu anda Pentagon’un kanatlarının biraz dışındayız.”</p>

  <p>Cabrillo da bu gerçeği gayet iyi biliyordu. Birkaç ay evvel, CIA’deki eski akıl hocası Langston Overholt kanalıyla askeri istihbarata üst düzey erişimin keyfini çıkardıkları yaklaşık on beş yıldan sonra, Cabrillo’nun Şirket olarak bilinen ve adını <i>Oregon </i>isimli tramp gemisinden alan özel güvenlik şirketi istenmeyen adam haline gelmişti. Antarktika’da bir operasyonda başarılı olunca güneydeki kıtanın el değmemiş kıyılarının açıklarındaki muazzam büyüklükte yeni bir petrol sahasını sahalarına eklemek ve faydalanmak için uğraşan Arjantin-Çin ittifakının teklifinin başarısız olmasına yol açmışlardı. Konunun içerdiği jeopolitik risklerden ürken Birleşik Devletler hükümeti onlara gayet açık ve sert bir şekilde herhangi bir göreve teşebbüs etmemelerini bildirmişti.</p>

  <p>Eski muhteşem başarıları artık önemli değildi. Şimdi yeni başkan tarafından bir haydut olarak görülüyorlardı ve Overholt’a, Şirket’in sağladığı eşsiz hizmetleri artık kullanmaması talimatı verilmişti. Bir daha asla. Bu olayın akabinde Langston’ın Washington koridorlarındaki hatırı sayılır nüfuzu yerle yeksan olmuştu. Bir defasında özel bir görüşmede Jüan’a, kıçına başkanın öylesine sert bir tekme vurduğunu ve bir hafta oturamadığını itiraf etmişti.</p>

  <p>Ve işte Cabrillo ve küçük ekibini ta buraya, dünyada yabancı bir ordu tarafından istila edilmemiş birkaç yerden birine getiren sebep de buydu. Büyük İskender dahi Veziristan ve Kuzey Kabileler Bölgesi’nin diğer kısımlarından uzak durma basiretini göstermek zorunda kalmıştı. Cabrillo ve adamları buradaydılar, çünkü Endonezyalı varlıklı bir işadamının -Gunavan Bahar- oğlu, birkaç nesil öncesinde Amerika’da gençlerin sirklere katılmak için evden kaçmaları gibi, Taliban’a katılmak için evden kaçmıştı. Tek fark, genç Setiavan zihinsel olarak yedi yaşında bir çocuk gibiydi ve onu buraya getiren kuzeni, Cakarta’da mücahit kazanmaktan sorumlu adama Seti’nin şehit olmak istediğini söylemişti.</p>

  <p>Amerika’daki o evden kaçışların sonu festivallerde bitiyordu. Setiavan’ın kaderi ise intihar bombacısı olmaktı.</p>

  <p>Hali devam etti. “Stone ve Murphy, sizden sonra ulaşabildikleri tüm veritabanlarını didik didik ettiler.” Eric Stone ve Mark Murphy, diğer görevlerinin yanı sıra Şirket’in bilgi işlem uzmanlarıydılar. “Şu istan’lardan gelen pek fazla bir şey yok.”</p>

  <p>“Onlara söyle gözlerini dört açsınlar. Şu an her yanı yara bere içinde NATO üniformalı sarışın bir askere bakıyorum.”</p>

  <p>“İletirim,” dedi geminin iletişim subayı Hali Kasım.</p>

  <p>Cabrillo telsizini tekrar taktik ağ frekansına getirdi. “Önerisi olan?”</p>

  <p>İlk konuşan Linda Ross’tu. “Onu burada bırakamayız. En fazla bir iki gün içinde mücahitlerin baş keserek idam etme videosunun yıldızı olacağını hepimiz biliyoruz.”</p>

  <p>Juan alacağı yanıtı biliyordu ama yine de sordu. “Juan?”</p>

  <p>“Kurtaralım.”</p>

  <p>“Sorman hata,” dedi Lincoln haykırırcasına.</p>

  <p>“Gerek yoktu aslında.” Juan hala evi gözlüyordu ve dürbünden gözlerini ayırmamıştı. “Şimdi ne yapıyorlar?”</p>

  <p>“Adamı ayağa kaldırdılar,” diye cevapladı Linda. “Elleri arkadan bağlı. Köyden birkaç çocuk izlemeye gelmiş. İçlerinden biri bizimkine tükürdü. Diğeri baldırına tekme atıyor. Bir saniye. Esir alanlardan biri çocukları kovdu. Pekala, adamı meydanın arkasına doğru götürüyorlar, bizim hedef evle aynı istikamete. Yürüyorlar, yürüyorlar… Tamamdır. Seti’nin kaldığı evin solundaki üçüncü ev.”</p>

  <p>“Lincoln, hedef al.” Juan emri verdikten sonra irikıyım eski SEAL komandosunun dürbününü sabitlemesini bekledi, sonra kendi dürbününü dört gerillanın sarışın esirlerini ite kalka diğerlerinden hiçbir farkı olmayan taş eve götürmeye çalıştıkları noktaya çevirdi.</p>

  <p>Evin alelade ahşap kapısının hemen dışında iki Afgan nöbet tutuyordu. Juan, kapının bitişiğindeki pencereden içeriye göz atmayı denedi, ne var ki barakayı andıran evin içi, birkaç siluetin belli belirsiz hareketinden başka bir şey ayırt edilmeyecek kadar karanlıktı.</p>

  <p>Şirket, yabancı bir askeri değil, Gunavan Bahar’ın oğlunu El Kaide’nin elinden kurtarması için tutulmuştu; ancak Antarktika’daki operasyonda olduğu gibi eylemlerinin arka planındaki itici güç, Cabrillo’nun ahlaki sorumluluk anlayışıydı. Bahar’ın yarısını hemen verdiği, diğer dört milyonu da oğlu Cakarta’ya giden bir uçağa bindiği anda ödeyeceğini taahhüt ettiği milyon dolarları veremeyecek de olsa bu yabancıyı kurtarmak, Juan’ın zihninde mecburiyetten farksızdı.</p>

  <p>Juan, tek görüşmeleri sırasında Bahar’ın, oğlunun büyük amcazadesine nasıl hayranlık duyduğunu ve bu çocuğun da Cakarta Camisi’nde gizli gizli nasıl radikalize edildiğini gözyaşları içinde anlatışını hatırladı. Gunavan’ın daha önce anlattığı, Seti’nin zihinsel rahatsızlıkları nedeniyle çocuğun terörist bir örgüte düşünerek, özgür iradesiyle katılmış olması düşünülemezdi, yani işin aslı çocuk kaçırılmış ve bu El Kaide dağ sığınağına getirilmişti.</p>

  <p>Cabrillo, adamın ıstırap dolu yüz ifadesinde oğluna olan ebedi sevgisini görmüş, titrek sesinde duymuştu. Juan’ın çocuğu yoktu, ama o da Şirket’in başkanı ve <i>Oregon</i> gemisinin kaptanıydı. Mürettebatını çocuğu gibi seviyordu, bu yüzden Bahar’ın yaşadığı acı ve ıstırabı tahmin edebiliyordu. Kendininkilerden biri kaçırılmış olsaydı, onu geri getirmek için cehennemin dibine düşünmeden giderdi.</p>

  <hr class="yildiz"/>

  <p>“Onun ne kadar saf bir çocuk olduğunu bir bilsen,” demişti baba. “Allah’ın bir lütfü. Başkaları onu bir yük olarak görüyordur belki ama karımın ve benim o çocuğa olan sevgimizi anlamaları imkansız. Bunu söylemem yanlış olacak belki ama üç oğlumuz içinde en sevdiğimiz küçük Seti’miz.”</p>

  <p>Juan, adamın gözyaşlarını silmesi için parkasının göğüs cebinden beyaz pamuk bir mendil çıkardı. “Engelli çocuğu olan başka anne babalardan da bunu duymuştum.” Pek çok Müslüman gibi Gunavan Bahar da özü sözü bir, duygularını gizleyemeyen biriydi. “Gerçek dünyanın çirkinliklerine bulaşmamış demek ki.”</p>

  <p>“Kesinlikle öyle. Seti tamamen saf ve masum bir çocuk ve hayatı boyunca da öyle kalacak. Bay Cabrillo, oğlumuzu geri getirmek için her şeyi yaparız. Amcazadesine gelince, umurumuzda değil. Annesi babası bile onu evlatlıktan reddetti, çünkü yaptığı işleri biliyorlar. Fakat canımız Seti’yi bize getirin.”</p>

  <p>Şirket’in yıllardır hallettiği diğer birçok özel anlaşma gibi bu görüşme de L’Enfant adında esrarengiz bir aracı tarafından ayarlanmıştı. Juan, kendine Bebek diyen bu adamı hiç görmemişti ama Şirket’e gönderdiği tüm işler şöyle ya da böyle yasaldı ve adamın radarına girecek olası müşteriler için banka hesaplarının iyice kontrol edilmesi gerekiyordu.</p>

  <p>Juan, Eric Stone ve Mark Murphy’ye, yeni müşterilerinin geçmişini didik didik araştırmaları emrini vermiş, ayrıca CIA’de Overholt tarafından nezaket gereği tahkikat yaptırmıştı; zira Langley’in Cabrillo ve ekibine kırgın olması, Juan’ın emin olmak için Bahar’la ilgili bir soruşturma yürütülüp yürütülmediğini kontrol ettirmeyeceği anlamına gelmiyordu.</p>

  <p>Şu sıralar ihtiyaç duyacakları son şey farkında olmadan bir terörist lider adına çalışmaktı.</p>

  <p>Tahkikat sonunda Gunavan Bahar’ın, tıpkı söylediği gibi birisi, kaçırılan çocuğunun ıstırabıyla kavrulan ve evladını geri almak için seve seve her şeyi yapabilecek Endonezyalı zengin bir işadamı olduğu ortaya çıkmıştı.</p>

  <p>El sıkışmalarıyla Bahar’ın en yürekten arzusu Juan’ın arzusu olmuştu artık ve bunun nedeni sadece para değildi. Seti gibi bir çocuğu kötü amaçları için kullanacak herkes için aynı hiddet patlamasını yaşardı, hem o çocuğa yaptırmayı planladıkları şey, hissettiklerini daha da katmerleştiriyordu.</p>

  <p>Cabrillo artık başka bir canın, o esir askerin hayatının da sorumluluğunu üzerine almıştı. Onu kurtarma arzusu, Setiavan’ı kurtarmak için hissettiği kadar güçlüydü.</p>

  <p>Juan, güneşin batıya yöneldiği dağların tepelerine göz attı, alacakaranlığa yarım saat, havanın tamamen kararmasına bir buçuk saat daha kalmış olmalıydı. “Eddie, Lincoln, gözünüzü birincil hedefimizden ayırmayın. Linda, askeri tuttukları yer de sende.”</p>

  <p>Kendisi de elindeki dürbünle köyün kalan kısmını ve bağlantı yolunu kontrol ediyordu.</p>

  <p>Görevlerini anladıklarını teyit eden üçlü, pür dikkat gözetlemeyi sürdürdüler. En ufak bir ayrıntıyı atlamıyorlardı. Lincoln’ün dikkatini, Seti’yi tuttukları yerin duvarında kendi iri cüssesi için olmasa da Linda’nın geçebileceği bir boşluk çekmişti. Linda ise, içeride yanan bir kibrit alevinde evin içinde mahkûmla birlikte iki Taliban üyesinin olduğunu ve Afganlıların başlarının açısına bakarak hedeflerinin muhtemelen yerde olduğunu bildirdi.</p>

  <p>Son güneş ışıkları, buzlu dağ doruklarının arkasında kaybolup bulutlar gökyüzünü göz kamaştıran bir turuncuyla örttüğü sırada Juan, aşağısındaki yoldan yaklaşan far ışıkları gördü. Aynı gün içinde üç araç, keçi yüklü kamyonet, mahkûmu getiren otomobil ve şimdi de bu. Bu civarda sıkışık trafik dedikleri bu olsa gerek, diye geçirdi içinden.</p>

  <p>Aracın, dağ köyüne çıkan bayırı aşması epey vakit almış, nihayet köy meydanına ulaştığında hava neredeyse tamamen kararmıştı. Okul otobüslerine benziyordu, gerçi onun yarısı kadardı; rengarenk boyalı, ön camın iç kısmında bir sürü boncukla süslenmiş. Aracın üstündeki eğreti portbagaj şimdilik boştu. Bunun gibi cafcaflı kamyonlar, Orta Asya’nın beygirleriydi; insanlar, hayvanlar, her tür yük bunlarla taşınırdı. Ekibi buraya gelirken Peşaver’den geçtikleri sırada onlardan yüzlerce görmüştü ve hiçbiri birbirinin aynı değildi.</p>

  <p>Cabrillo, gece dürbününü aldı. Gece dürbünlerinde normal dürbünlerdeki gibi optik yalanlaştırma yoktu, fakat aydınlık görüntü sayesinde yine de daha çok ayrıntı fark edebiliyordu.</p>

  <p>Otobüsten birkaç adam indi. İlki silahsızdı ve köyün reisiyle samimi şekilde kucaklaştı. Adamın siması, Cabrillo’ya tuhaf derecede tanıdık gelmişti, acaba yüzünü terörist listesinde mi görmüştü? Ardından, metal valizler ve AK-47’ler taşıyan üç kişi belirdi.</p>

  <p>Juan’ın ilk aklına gelen, adamın kıdemli bir Taliban yöneticisi, o valizlerin de tutsak askerin infazını kaydetmek için kullanacakları kamera teçhizatı olduğuydu. Muhafızlardan biri, uzun valizi yere koyup kapağını açtığında düşüncesinde ne kadar haklı olduğu ortaya çıkmıştı. Taliban yöneticisi eğilip <i>1001 Gece Masalları</i>’ndan fırlamış gibi görünen bir metre uzunluğunda eğik kılıcı diğerlerinin hayranlık nidaları arasında çıkardı.</p>

  <p>İncelik bu adamların harcı değildi.</p>

  <p>Cabrillo, gördüklerini diğerlerine anlattıktan sonra ekledi: “Siz de benim düşündüğümü mü düşünüyorsunuz?”</p>

  <p>‘Tora Bora cehenneminden paçayı kurtardıktan sonra dünyanın bu tarafına bir daha asla adım atmayacağıma dair ettiğim yemini bozduğumu mu?” diye cevapladı Lincoln hemen.</p>

  <p>“Orası öyle elbet,” dedi Juan gülerek. “Ama benim aklımdan geçen ciplerimize ulaşmak için otuz kilometre taban tepmektense şu otobüsü götürmenin çok daha kolay olacağıydı. Çocuğu taşımayı planlamıştık, olsa olsa en fazla elli kilodur. Bir askerin bile o kadar yolu yürümesi zor olur. Otobüsü çalmak olumsuz ihtimalleri ortadan kaldıracaktır.”</p>

  <p>Eddie Seng hemfikirdi. “Bana makul geldi.”</p>

  <p>“Linda?”</p>

  <p>“Ya yakıt durumu? Bizi buradan çıkartmaya yeter mi?”</p>

  <p>“Yakınlarda benzin istasyonu yok, yani en azından Landi Kotal’a, Hayber Geçidi’nin Pakistan tarafındaki kasabaya, hatta belki ta Peşaver’e kadar ulaşacak yakıtları olmalı.”</p>

  <p>“Bana mantıklı geldi,” dedi Lincoln.</p>

  <p>Akşam ezanı, sarp vadi yamaçlarında yankılanmaya başlamıştı, köy meydanındaki adamlar ve köydekiler harap vaziyetteki camiye doğru yöneldiler. Askeri tuttukları evin dışındaki muhafızlar yerlerinde kalmıştı, ama Seti’nin tutulduğu evde başka kimse kalmamıştı.</p>

  <p>Köyde jeneratör yoktu, bu yüzden karanlık bastırdıkça birkaç kandil yanmış, birkaç evin kirli pencerelerinden cılız ışıklar yaymaya başlamıştı. Hedeflerindeki evlerin ikisinde de kandiller yanmıştı. Gaz pahalıydı, bu yüzden bir saat geçmeden kandiller birer ikişer söndürülmeye başlanmıştı. Dünyadaki nüfusun pek çoğunun yaşamları gibi, bu insanların hayatları da dünyanın muhteşem döngüsüyle belirleniyordu.</p>

  <p>Cabrillo ve adamları, gece dürbünleriyle uyuyan köyü gözetlemeye devam etti. İki muhafız ihtiyatı elden bırakmamıştı, ancak bir saat geçmeden onlar da dalgınlığa karşı koyamaz hale gelmişlerdi. En ufak bir kıpırtı, bacalardan süzülen tek bir duman, avare avare gezinen tek bir köpek yoktu, tek bir şey…</p>

  <p>Saklandıkları tilki ininden çıkmadan tedbiri elden bırakmamak adına bir saat daha beklediler.</p>

  <p>Juan, kendini harekete geçmeye hazırlarken birkaç ekleminin çıtladığını hissetti. Dondurucu soğukta bunca saat hareketsiz kalmak, bedenini kütük gibi sertleştirmişti. Diğerleri gibi onun da kaslarını tekrar hissedebilmesi birkaç dakika almış, dikkat çekmek için yavaşça hareket etmek zorunda kalmıştı. <i>Tai chi</i> benzeri hareketler yapıyordu.</p>

  <p>Ekip, hafif teçhizatlıydı; yanlarına sadece dağ yamacında bir gece geçirmeye yetecek silah ve teçhizat almışlardı. Hepsinde, namludan taktik fenerli Barrett REC7 tüfeği vardı, ancak tabanca tercihleri kendilerine aitti. Cabrillo’nun tercihi, susturucuyu kolayca takıp çıkarmak için omzuna astığı FN Five-seveN’dı.</p>

  <p>Engebeli arazi, bilek burkan kayalar, iyice yerleşmemiş bir botun bedelinin ıslıklarla ölüm getiren çığa dönüşebileceği gevşek taşlarla doluydu. Bu yüzden ekip tetikte, önündekinin sırtını kollayarak ve daima köydeki en ufak hareketliliğe dikkat kesilmiş halde ilerlemekteydi. Yeniayın milimetrik gümüşi parıltısı altında hayalet gibi ilerliyorlardı; gece dürbünleri, hem arazi hem de karanlığa karşı onlara üstünlük kazandırıyordu.</p>

  <p>Cabrillo, ekibini köyün içlerine dek götürdü. Duvar kenarlarından, koyu kalın üniformaları yontma taş duvarlara sürtünüp ses çıkarmaması için çok da yanaşmamaya dikkat ederek ilerlediler. Planladıkları noktaya ulaştıklarında Cabrillo durdu ve çömeldi. Linda ve Eddie’ye eliyle Seti’yi kurtarmalarını işaret etti. O ve Lincoln de daha iyi korunan tutsağı kurtaracaklardı.</p>

  <p>Juan, eski SEAL komandosu arkasını kollayarak askerin götürüldüğü evin arkasına doğru yaklaştı. Pencereden içeriye bir göz attı. Camı kaplayan kir tabakasına rağmen içeride üç karyola olduğunu görebiliyordu. İkisinde yüzüstü vaziyette uyuyan iki adam vardı. Üçüncüsünde yatak yoktu ki bunun anlamı dışarıda bir yerde etrafta gezinen üçüncü bir adamın olma ihtimalinin pek düşük olduğuydu.</p>

  <p>Mahkûm, evin ön kısmında olsa gerekti, şayet ev bilindik yapıdaysa oturma/yemek odası/mutfak birleşimi bölümün olduğu yerde. Sadece kapının bitişiğinde bir pencere vardı; yani bu işi biraz el yordamıyla yapmaları gerekecekti.</p>

  <p>Juan, elleriyle sağı ve solu gösterdi.</p>

  <p>Lincoln başını sallayıp evin sol tarafına doğru yöneldi, Cabrillo sağ tarafı almıştı. Köşeye ulaşınca her ikisi de durdu. Bir derken üç dakika olmuştu, Juan artık endişelenmeye başlamıştı. Saldırılarının diğer ekiple koordineli olması gerekiyordu. Linda’nın telsizden hazır olduklarını belirten tek bir tık işareti vermesini bekliyordu.</p>

  <p>Sesi duyabilmek için öylesine dikkat kesilmişti ki çok uzaklardan, adeta odanın diğer ucunda bir sivrisinek varmışçasına kulağına bir vızıltı geldi. Bu sesi çok iyi biliyordu, artık harekete geçmek zorunda olduklarını fark etti.</p>

  <p>Bu bir lütuf da olabilir, lanet de, diye aklından geçirdiği sırada Linda hazır oldukları işaretini verdi. Lincoln de tık sesini duymuştu, Juan’la neredeyse yekvücut bir eşgüdümle evin köşesinden aynı anda harekete geçip aynı uzunlukta adımlarla koşarak ellerini harekete geçtiler.</p>

  <p>İkili aynı anda kapıya omuz atıp, Juan doksan, Lincoln yüz yirmi kiloluk cüssesiyle mışıl mışıl uyuyan muhafızların üzerlerine çullanarak adamların kafatası kemiklerini kırarcasına birbirine çarptılar. Adamlar, kendilerine neyin çarptığını ve saliseler içinde o tatlı uykularından nasıl olup da yarı koma vaziyetine girdiklerini asla anlayamadılar. İkili, muhafızları yere uzattıktan sonra AK-47’lerini saman yüklü tahta arabanın altına sakladılar.</p>

  <p>Patırtılar fark edildi mi diye anlamak için bir süre beklediler. Juan, hala o cılız vızıltıyı duyabiliyordu. Eliyle önce kulağını sonra gökyüzünü işaret etti, Lincoln anlamamış halde soru sorarcasına ona baktı.</p>

  <p>Juan kollarını sonuna kadar açıp uçak taklidi yaptı.</p>

  <p>Lincoln’ün gözleri aniden fal taşı gibi açılmıştı. Kuzey Veziristan’da uçabilecek tek uçak türü vardı: insansız Predator’ler.</p>

  <p>Bu köyün insansız bir hava aracının hedefi olması için sebep yoktu ama olmaması için de yoktu. Taliban liderlerinden birinin otobüsle buraya geldiği istihbaratı komuta kademesine ulaşmış olabilirdi ve şimdi operasyon merkezi CENTCOM, tepelerine, hedefe atış fırsatı arayan silahlı bir insansız uçak göndermişti.</p>

  <p>Şimdilik henüz bir Hellfire füzesini ateşleyeceklerinden korkmuyordu. Angajman kuralları çok açıktı, tetiğe basmadan önce hedefin konumu teyit edilmeliydi, insansız uçağın gelişmiş kamera sisteminin hedefi belirlemesi için şafağa kadar bekleyeceklerdi. Onu endişelendiren, köydeki çılgınlardan birinin uçağın sesini duyması ve herkesi alarma geçirmesi ihtimaliydi.</p>

  <p>Juan, şu an için Langston Overholt’u aramayı ve eski hafiyeye bu köyde herhangi bir operasyon yürütülüp yürütülmediğini sormayı her şeyden çok istiyordu, ne var ki onu engelleyen iki şey vardı, ilki, hedefe bu kadar yakınken konuşma riskine girememesi ve ikincisi Overholt’un onu dışarıda bırakacağı, hatta daha da kötüsü kendisinin de operasyondan dışlanabileceği ihtimaliydi.</p>

  <p>Şayet Şirket’in elde ettiği başarıların keyfini çıkarmaya devam etmek istiyorlarsa Washington’la buzların eritilmesi, hem de bunun en kısa sürede yapılması gerekiyordu.</p>

  <p>Pencereden dışarı göz attı, hayaletvari siluetinden başka bir şey görmeyince camın karartıldığını fark etti. Tüfeğini sırtından indirdi ve susturuculu tabancasını omuz kılıfından çıkardı. Lincoln de aynını yaptı.</p>

  <p>Kapıda ne kilit ne de mandal vardı. Öylesine birbirine bağlanmış ve arkasına çapraz destek çakılmış yedi tahtadan ibaretti sadece.</p>

  <p>Cabrillo, ne kadar kolay açıldığını görmek için eldivenli eliyle şöyle bir itti. Kapı hafifçe yerinden oynadı. Neyse ki menteşeler kuyrukyağıyla yağlanmıştı ve bu yüzden gıcırdamamıştı. Görevin başından beri ilk defa endişelenmeye başlamıştı. Bunun için birincil hedeflerini tehlikeye atmışlardı ve işler ters giderse bunun bedelini Setiavan Bahar çok pahalı ödeyecekti.</p>

  <p>Kapıyı biraz daha güç vererek itti, aralıktan gece dürbünüyle içeriye baktı. Gelişmiş elektronik cihaz için yetecek kadar ışık yoktu, bu yüzden kapıyı biraz daha araladı. Kapının, zemindeki bir şeye hafifçe dokunduğunu hissetti. Eldivenini çıkarıp yere çömeldi, eliyle kapının alt kısmını yokladı. Parmaklarına soğuk ve silindir şeklinde bir şey değmişti. Şeklini anlamaya çalışırken iki tane daha olduğunu fark etti. Bunlar, küçücük piramit şeklinde üst üste dizilmiş teneke kutulardı. Kapıyı biraz daha açmış olsa kutular devrilecekti. İçlerinde demir bilyeler ya da boş mermi kovanları olsa gerekti, böylece devrildiklerinde büyük bir tıngırtı çıkaracaklardı. Basit, ev yapımı bir hırsız alarmıydı.</p>

  <p>Juan, dikkatle en üstteki kutuyu alıp kenara koydu, sonra diğer ikisini. Dürbünün daha fazla ayrıntıyı saptayabilmesine yetecek kadar kapıyı araladı. Yatak odasına açılan kapının diğer tarafındaki duvarı, Usame bin Ladin’in kocaman resmi süslüyordu.</p>

  <p>Söneli epey olmuş bir taş ocak, yerdeki yırtık pırtık halının üzerinde yanında sandalye olmayan alçak bir masa, birkaç çömlek, tava ve kıyafet olduğunu düşündüğü anlaşılması güç bohçalar gözüne çarptı. Diğer yatak sağ tarafa sokuşturulmuş gibiydi; sırtını taşa yaslamış, AK-47’si kucağında bir muhafız uyumaktaydı.</p>

  <p>Adamın karşısında ne olduğu tam ayırt edilemeyen ikinci bir nesne vardı. Yerde yatan bir adam olduğunu anlamak Juan’ın birkaç saniyesini almıştı. Yüzü diğer tarafa dönük, adeta karnını tekmelerden korumak istercesine topaç gibi yumulmuştu. Taliban için mahkûmların tekmelenmesi sıradan bir uygulamaydı.</p>

  <p>Susturucu takılmış tabancaların, üfleyerek ok atılan borular kadar ses çıkardığı filmlerin aksine, gerçekte bir el ateş etmek yan odadaki adamı, hatta komşuları ayağa kaldırırdı.</p>

  <p>Cabrillo, yavaşça fakat dikkatle barakanın içinde gezinmeye başladı. Uyuyan muhafız horluyor, ara ara horlamayı kesip dudaklarını şapırdatıyordu. Juan, bir ayağı havadayken donakaldı. Yan odadan başka bir horlama sesi daha geliyordu. Muhafız yattığı yerde biraz hareketlenip vücudunu iyice rahat ettirdikten sonra derin uykusuna devam etti. Juan, son birkaç adımı daha atıp adamın yanı başına vardığı anda elini balta gibi kullanıp adamın şahdamarına kuvvetle vurdu. Adamın beynine giden kanın kısa süreli durmasıyla yaşadığı şok, Juan’a muhafızın karşı koymadan boğazını sıkıp bilincini kaybetmesini sağlayacak vakit vermişti.</p>

  <p>Bu sırada Lincoln de boş durmuyordu. Bir yandan bıçağıyla mahkûmun el ve ayak bileklerini bağlayan plastik kabloları keserken diğer yandan da o koca eliyle bağırmasını engellemek için adamın ağzını tutuyordu.</p>

  <p>Tutsak bir an kaskatı kesildi, sonra Lincoln’ün elinin kuvvetine karşı koymaktan vazgeçerek kendini geri doğru bıraktı. Etraf ne olup bittiğinin anlaşılmasına imkan vermeyecek kadar karanlıktı, bu yüzden Lincoln adama doğru eğildi ve kulağına, “Dostuz,” diye fısıldadı.</p>

  <p>Adamın, elinin altındaki başını salladığını hissedince elini çekti ve mahkûmun doğrulmasına yardım etti. Juan hemen arkalarında destek verirken Lincoln bir elini adamın omzuna atıp, tabancasını yatak odasının kapısına doğrulttu, sessiz adımlarla evden kaçtılar.</p>

  <p>Ağırlığının büyük kısmını Lincoln’ün omzuna vermiş olsa da mahkûm bayağı aksıyordu. Binadan uzaklaşıp en derin gölgeler arasında kayboldular. Cabrillo hemen tüfeğini sırtına astı. Cami yanındaki köy meydanında ortaya çıktıklarında vakit kaybetmeden bir taş duvara siperlendiler. Ötede, sokaktaki parlak renkli otobüsü görebiliyorlardı. Cılız ay ışığı, o cıvıl cıvıl renklere meşum bir görüntü veriyordu.</p>

  <p>“Sağ olun,” dedi tutsak bariz bir güneyli aksanıyla. “Kim olduğunuzu bilmiyorum, ama sağ olun.”</p>

  <p>Cabrillo henüz kurtulmadıklarını biliyordu. “Buradan sağ salim çıkıncaya dek bize teşekkür etme.”</p>

  <p>Yolun aşağısında bir kıpırdanma Juan’ın dikkatini çekti. Silahını doğrulttu, elini tetik korkuluğunun üzerine koydu. O esnada telsizinden gelen tekli tıklama sesi, Eddie ve Linda’nın çocuğu kurtardıkları haberini veriyordu. Biraz daha dikkatle baktı. Sokağın sonundaki onlardı. İki tıklamayla telsizden diğerlerine karşılık verdi. Çok geçmeden iki ekip otobüsün yanında buluştu.</p>

  <p>Çocuğun panikle çığlık atması riskine girmektense baygın bedenini taşımanın daha kolay olacağını hesap edip Seti’ye bayıltıcı ilaç vermişlerdi. Lincoln, vakit kaybetmeden çocuğu, kendine göre çok daha ufak tefek, ama kuvvetli Eddie Seng’den kapıp itfaiyeci usulüyle omzuna attı. Eddie cebinden çıkardığı ufacık kalem feneri ağzına sıkıştırıp otobüsün körüklü kapısından içeri süzüldü ve aracı düz kontakla çalıştırmak için sigortasıyla uğraşmaya başladı.</p>

  <p>Cabrillo başını kaldırıp gökyüzüne baktı, Predator’ün hala oralarda bir yerde olduğundan emindi. Acaba şu anda onları mı izliyordu? Eğer öyleyse, Nevada Creech Hava Üssü’ndeki operatörler ne düşünüyorlardı acaba? Hedeflerini belirlemişler miydi? Ya da acaba tam o anda insansız hava aracının operatörü ölümcül anti-tank füzesi Hellfire’ı ateşleyecek tetik düğmesinin üzerinde miydi?</p>

  <p>Yapabileceği hiçbir şey olmayan bir konuya saplanıp kalmamak için Linda’ya döndü. “Sorun çıktı mı?”</p>

  <p>Linda’nın yüzüne mağrur bir sırıtma yayıldı. “Çocuk oyuncağıydı. Bayıltıcı gaz kapsülü attık, etkisini göstermesi için bir dakika bekledik ve oynaya zıplaya çocuğu alıp çıktık. Gazın dağılması için pencerelerden birini açık bıraktım. Felaket bir baş ağrısıyla uyanacaklar ve sözde genç şehitlerine ne olduğu hakkında en ufak bir fikirleri de olmayacak.”</p>

  <p>“Evde kaç kişi vardı?”</p>

  <p>“Anne baba, iki çocuk, ayrıca Seti ve kuzeni.” Cabrillo’nun yüzünde beliren sıkıntılı ifadeyi görünce ekledi. “Bana da çok tuhaf gelmişti. Hiç muhafızın olmaması, ha? Ama iki Endonezyalı, gönüllü oldukları için burada. Bu yüzden muhafıza neden gerek olsun ki?”</p>

  <p>“Hı hı,” dedi Juan yavaşça. “Muhtemelen haklısındır.”</p>

  <p>“Ben hazırım,” dedi Eddie elinde ucu açık kablolarla şoför koltuğunun altından. Tek yapması gereken iki ucu birbirine değdirip koca dizel motorun çalışmasını beklemekti.</p>

  <p>Motor gürültüsünün tüm dikkatleri çekeceği muhakkaktı, bu yüzden otobüse düz kontak yaptıkları anda olabildiğince hızlı bir şekilde buradan uzaklaşmaları gerekiyordu.</p>

  <p>Muhabere teçhizatı arasındaki kemerlerden biriyle Seti’yi koltuklardan birine bağlamışlardı. Henüz adını sorma zahmetine girmedikleri mahkûm ise hemen onun arkasındaki sıradaydı. Lincoln ve Linda en öndeki koltuklarda yerini almış, Cabrillo ise arka tarafı korumak için arkada pozisyon almıştı.</p>

  <p>Ki işte tam o anda kızılca kıyamet koptu.</p>

  <p>Esir askeri tuttukları evin olduğu yönde, uyuyan köyün sessizliğini yırtan bir bağırtı geldi. Yere serdikleri muhafızlardan biri kendine gelmiş olmalıydı.</p>

  <p>“Eddie, hadi!” diye bağırdı Juan. Bir dakikaları ya vardı ya yoktu. Sonrasında kabilenin tamamı harekete geçerdi.</p>

  <p>Seng iki kabloyu birbirine değdirince ufak bir kıvılcım çaktı, sonra marş motorunun çalışması için kabloları birbirine bağladı. Motor şöyle bir silkindi, ama çalışmadı. Sanki dengesiz yüklenmiş bir çamaşır makinesi gibi ses çıkarmıştı. Motora yakıt gitmesi için hafifçe gaz verdi, ama hala çalışmıyordu. Motoru boğmadan kabloları ayırdı, birkaç saniye bekleyip tekrar denedi.</p>

  <p>Motor homurdandı, boğulurcasına sesler çıkardı, ama çalışmamak için inat ediyordu.</p>

  <p>“Hadi, hadi…” Eddie motoru ikna etmeye çalışıyor gibiydi.</p>

  <p>Cabrillo, otobüsün ön kısmındaki heyecan fırtınasına dikkat edecek gibi değildi. Gözlerini arka cama mıhlamış, herhangi bir takip emaresi var mı diye çevreyi süzüyordu. İki ev arasındaki dar sokakta bir siluet belirdi. Juan REC7’sini omzuna yaslayıp üçlü atışa ayarlı silahın tetiğine bastı. Camlar, otobüsün zeminine çok kızarmış patates gibi çağıldayarak döküldüğü sırada mermiler hemen adamın ayak uçlarının ötesinde vızıldadı. Üç küçük toz püskürmesiyle adam kovalamayı bırakmış, hatta dengesini kaybedip yere düşmüştü.</p>

  <p>Juan, tesadüfen adamın yanına silahını almadığını, muhtemelen sadece motor gürültüsünün nereden geldiğini anlamak için koşturduğunu fark etti. İstese adamı başından vurarak öldürebilirdi de, ama bunun yerine sipere yatıp gizlenmesine izin verdi.</p>

  <p>Cabrillo, silah sesinin bir kilometre çapındaki tüm mücahitleri uyandırdığından adı gibi emindi, başını çevirip ön tarafa seslendi. “Eddie?”</p>

  <p>“Bir saniye daha,” diye karşılık verdi Seng, ama sesinde en ufak bir gerginlik emaresi yoktu. Eddie, her koşulda sakinliğini korurdu.</p>

  <p>Cabrillo, tüm dikkatini vererek sokakları süzdü. Birkaç pencerede kandillerin yanmaya başladığını gördü. Dakikalar içinde tüm köy peşlerine düşecekti. Otobüs onlara gayet sağlam bir savunma hattı oluşturacak olsa da ekibin yanında uzun süreli bir çatışmaya yetecek kadar cephane yoktu. Eğer şu birkaç saniye içinde burayı terk edemezlerse bir daha asla edemezlerdi.</p>

  <p>Motor nihayet çalıştı, ama Eddie’nin motorun ısınmasını bekleyecek zamanı yoktu; vites koluna asıldığı an gaz pedalına bastı. Eski otobüs, ürkmüş bir gergedan gibi sendeledi, artık kabak gibi olmuş tekerlekler çakıltaşlarını ezerek dönmeye başladı.</p>

  <p>İlk muhafızın çıktığı sokaktan iki adam daha belirdi ve tüfekleriyle hedef gözetmeksizin çıldırmışçasına her yana ateş açmaya başladılar. Tek bir mermi mile otobüse isabet etmemişti, ama Juan bu yaylım ateşinden korunmak için yapışırcasına yere uzanmıştı. Ayağa kalktığında adamlar köşede gözden kaybolmuşlardı. Gördüğü kadarıyla adamların ateş açtıkları yöne doğru üç el ateş etti.</p>

  <p>Otobüs, ölmek üzere olan salyangoz gibi hızlanıyordu, bu yüzden köy meydanından ağır ağır uzaklaştıkça taş duvarların arkasından ve gizli dar sokaklardan daha çok ateşe maruz kalıyorlardı. Mermi sağanaklarından biri, cam hizasından isabet etmiş, içerideki insanların üzerine cam yağmuru yağdırmıştı. Hedef gözeten taarruz, açıklanamaz şekilde kesilmişti, ama aracın tavanına hala serseri mermiler geliyor, kimisi motor kapağından kıvılcımlar saçarak sekiyordu.</p>

  <p>Ve nihayet kurtulduklarında, caminin yanından geçerken ak sakallı imamın duygusuz gözlerle, kayıtsız biçimde onlara baktığını fark ettiler. Juan, peşlerinden gelen var mı diye emin olmak için arka cama doğru ilerledi. Birkaç mücahit anayola çıkmış, büyük bir zafer elde etmişçesine silahlarını havaya kaldırıp seviniyorlardı.</p>

  <p>Bırak ne istiyorlarsa onu düşünsünler, diye geçirdi içinden Juan, kendini sert, rahatsız koltuklardan birine bırakırken. Koltuğun süngeri aşınalı epey zaman olmuştu, metal kasnağın etine battığını hissedebiliyordu. Otobüs, Cabrillo’nun artık bundan emin olduğu ama adını çıkaramadığı üst düzey bir Taliban subayına aitti. Amerikan ordusunun takibi altında olması da kesin gibiydi. Köyde az evvel yaşananları anlamamış olmaları muhtemel devlet büyükleri, şayet bu adamı ölü olarak ele geçirmek istiyorlarsa, artık Predator’ün füzelerini fırlatmak için en uygun zamandı.</p>

  <p>Hemen fırlayıp arka cama doğru koştu, gökyüzüne baktı. Kırık dikiz aynasından onu gören Eddie, arka tarafa doğru seslendi: “Arkadan gelen var mı?”</p>

  <p>“Yerden yok ama sanırım evin dışında beklerken Predator sesi duydum ve eğer sezgilerimde yanılmıyorsam bu otobüsün tavanı, kocaman bir hedef.”</p>

  <p>Köyden sonra birkaç kilometre boyunca yol vadi tabanını izliyordu, iki yanında geniş tarlalar vardı. Ancak göreve çıkmadan topografik haritayı incelediği kadarıyla Juan, yolun daha sonra dik bir yokuşa gireceğini ve bir düzine kadar keskin virajla yılan gibi kıvrılacağını biliyordu. Yolun sol tarafı kanyon duvarı, sağ tarafı ise aşağıya bakmanın yürek isteyeceği sarp uçurumdu. O bölüme vardıkları anda hiçbir şekilde manevra kabiliyetleri olmayacaktı.</p>

  <p>Creech’teki karar vericileri ararsa da yolu yarılamalarını bekleyecek ve sonra Hellfire füzelerini peşlerine takacaklardı. Olasılıkları hesap ettikten sonra motor gürültüsü yüzünden başını çevirip ön tarafa doğru seslendi. “Hey, asker?”</p>

  <p>Sarışın asker cevapladı. “Ben mi?”</p>

  <p>“Otobüsteki senden başka herkesin adını biliyorum, yani evet, sen. Otuz kilometreyi yaya olarak gidebilecek durumda mısın?”</p>

  <p>Cabrillo, adamın cevap vermeden önce bir an düşünmesini takdir etmişti. “Hayır efendim. Çok üzgünüm ama beni yakaladıklarından beri kıyma makinesinden geçmiş gibiyim. Kırığım yok ancak her yanım ezik, burkulmuş halde.” Göğsünden midesine, oradan gözüne dek uzanan ezikleri ve morlukları göstermek için gömleğini kaldırdı. “Düz yolda yedi sekiz kilometre kadar gidebilirim, ama bu dağlarda bir kilometre bile gidemem.”</p>

  <p>“Neden sordun ki?” diye sordu Linda.</p>

  <p>“Eğer şu Predator konusunda haklıysam vadi ileride ölüm kapanına dönüşecek. Otobüsten kurtulup ilk planımıza dönmeyi düşünüyorum.”</p>

  <p>Lincoln’den çocuğu taşımasını istemek haksızlık olurdu, gerçi Juan koca adamın varını yoğunu ortaya koyacağından emindi. Etaplar halinde yol almayı düşünüyordu ama bu bölgede ne kadar çok kalırlarsa çevrede gezinen sayısız Taliban devriyeleri tarafından fark edilmeleri riski o kadar çok olurdu.</p>

  <p>“Şef, bir sorunumuz var,” dedi Eddie aniden. “Yaklaşan far ışıkları var.”</p>

  <p>Cabrillo, içinden lanet okudu. Korktuğu başına gelmişti. Gece vakti bu yolda dolaşanlar sadece Taliban ya da müttefikleri El Kaide olurdu.</p>

  <p>“Ne yapmamı istersin?”</p>

  <p>“Sakin ol. Belki bize dokunmazlar.”</p>

  <p>İki far ışığı huzmesi, yolun bir kilometre kadar aşağısından karanlığı mızrak gibi yarıyordu. Sonra aniden aracı eski otobüse doğru çevirip durdular. Gelen aracın şoförü, aracını yolu kesecek şekilde çevirmiş, bir nevi barikat kurmuştu.</p>

  <p>Köyden kaçarken yaver giden şansları onları terk etmiş gibiydi.</p>

  <p>“Şimdi ne yapacağım?”</p>

  <p>“Bana bir saniye ver,” Juan, köy meydanında Eddie’nin kullandığı aynı sakin ses tonuyla cevap vermişti. “Araçları ne?”</p>

  <p>“Ben anlayana dek çok geç olur sanırım,” diye cevap verdi Eddie.</p>

  <p>Juan, Riyad yerlisi gibi Arapça konuşabilse de kontrol noktasını geçecek kadar inandırıcı olacağından kuşkuluydu, özellikle de yanında bir Çinli, bir zenci, bir sarı saçlı adam, bir Endonezyalı çocuk ve her yanından Amerikalı olduğu belli olan bir kızla.</p>

  <p>“Çevrelerinden dolaş ve dua et de yolun kenarında mayın tarlası olmasın. Silahlar hazır.”</p>

  <p>“Şef,” dedi yabancı. ‘Tetik parmağım gayet sağlam.”</p>

  <p>Juan öne doğru yaklaştı, FN Five-seveN marka tabancasını ona uzattı. “Adın ne senin?”</p>

  <p>“Lawless. MacD Lawless. Özel sektöre dönüşmeden önce komandoydum.”</p>

  <p>“MacD?”</p>

  <p>“MacDougal’ın kısaltması. Göbek adım, ilk adımdan az da olsa iyidir.”</p>

  <p>“O ne peki?”</p>

  <p>Çocuk yakışıklıydı, hatta güldüğünde askere alma dairelerindeki posterlere ya da Calvin Klein mankenlerine benziyordu. “Sizi daha iyi tanıdığımda söylerim.”</p>

  <p>Juan, ön camdan dışarıya bakarken, “Anlaştık,” dedi.</p>

  <p>Otobüsün cılız tepe far ışıklarında ancak koyu renkli bir pikap olduğu ve sadece tek şeridi kapattığını görebiliyordu. Önünde başlarına kefiye bağlamış üç adam vardı, silahlarını otobüse çevirmişlerdi. Açık kasada biri ağır makineli tüfeğin başında, diğeri cephane besleme kayışında olmak üzere iki kişi daha vardı.</p>

  <p>“Makineliyi bize çevirdiler,” diye uyardı Lincoln. “Ağlamaktan başka yapacak bir şey yok.”</p>

  <p>“Anlaşılan bu herifler Tommy Taliban Sihirli Esrarengiz Tur Otobüsü olduğumuz notunu almamışlar galiba,” diye takıldı MacD. Cabrillo’nun bu adam hakkındaki değerlendirmesi bir kademe daha artmıştı. Çatışmadan önce kötü espriler yapabilen herkes ona uyardı.</p>

  <p>“Sola kıracağım,” dedi Eddie. “Şu eski Rus mitralyözüyle aramızda kamyonetin kabini kalacak.”</p>

  <p>Juan, en makul taktiksel hamle bu olduğu için zaten Eddie’nin hangi tarafa kıracağını biliyordu, bu yüzden çoktan otobüsün sağ tarafındaki camın altında topukları üstüne çömelmiş, silahının namlusunu krom pervazın hemen üzerinde tutuyordu. Kalbi vücuduna adrenalin pompalamaya başladıkça ağzı mühürlenmiş gibiydi.</p>
</body>
</html>