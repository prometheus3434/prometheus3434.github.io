<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>23</h1>

  <p><span class="ilk-hrf">A</span>bdül Muhammed, namı diğer John Smith, patronunu hiç böyle küplere binmiş halde görmemişti. Amerikan başkanı, beklediği gibi Bahar’ın taleplerini yerine getirdiğine dair herhangi bir konuşma yapmamıştı. Başkanın kendisine şantaj yapıldığını itiraf edeceğini sanmıyordu ama televizyona çıkıp Birleşik Devletler dış politikasındaki kaymayı pişmanlıkla açıklayacağına neredeyse emindi.</p>

  <p>Bahar, önceki günü, Philadelphia’da neden olduğu tren kazasına dair haber yorumlarını izleyerek geçirmişti. Medya helikopterleri saatler boyunca katliamın görüntülerini aktarırken, yerdeki muhabirler sersemlemiş, kan revan içindeki yaralılarla röportaj yaparken devasa plazma televizyona dalgın dalgın bakmıştı.</p>

  <p>Muhammed, patronunun bu kadar cani olabileceğini hiç tahmin etmemişti. Elbette daha önce ölüm emirleri vermişti ama bu durumda iki yüz on üç yaşamı sona erdiren düğmeye o basmıştı. Bahar, sonsuz kudretin tadını almıştı, yaşam ve ölüm gücü; şimdi de keyfini sürüyordu. Abdül, adamın yüzünde ve cam gibi gözlerinde bunu görmüştü.</p>

  <p>Gerçi şimdi en sevdiği oyuncağı elinden alınmış bir çocuk gibi bağırıp çağırıyordu.</p>

  <p>“Neler yapabileceğimi gördü ve hala bana meydan okuyor!” Abdül, patronunun Amerikan başkanından bahsettiğini biliyordu. “Guantánamo tutuklularını Adalet Divanı’na göndermek de nereden çıktı? Hepsinin salıverilip memleketlerine gönderilmesini demek istediğimi pekala biliyor. Yargılanmalarını istiyorlarsa bu onların sorunu.”</p>

  <p>İki adam, kuantum bilgisayar tesislerinde, Bahar’ın ofisindeydi. Pencereden, kasvetli ve terk edilmiş bir sanayi bölgesi görülüyordu. Yerler yağ içindeydi, binalar kir ve pasla giriştikleri savaşı kaybetmişlerdi. Yüksek bir vinç tüm manzaraya hükmeder gibi duruyordu. Diğer teçhizatın aksine düzgün çalışması için elden geçirilip onarılmış gibiydi. Hemen altında, hava kuvvetlerinin nükleer bomba dışında tüm silahlarına dayanabilecek beton bir sığınak vardı.</p>

  <p>Görünmeyenlerse hareket algılayıcılar, termal görüntüleyiciler, standart kameralar ve amaçları uğruna canlarını feda etmekten çekinmeyecek, sayıları hiç de yabana atılmayacak bir muhafız ordusuydu. Kiralık paralı askerlerin aksine, bu adamlar ideallerine kendilerini adamışlar, ya Irak’ta ya da Afganistan’da kendilerini ispatlamışlardı. Sığınak tamamlanır tamamlanmaz ülkeye kaçak yollardan sokulmuşlardı. Sığınak, beton köprü ayaklarını döktüğünü sanan dışarıdan bir müteahhit tarafından son birkaç ay içinde başka bir yerde hazırlanmış ve tesis temin edilir edilmez alana götürülüp birleştirilmişti. Bilgisayar da aynı anda kurulmuştu.</p>

  <p>Petrol platformundaki bilgisayarın hesapladığı gibi, uygun ölçülerde kesilen kristaller, kuantum cihazına hayat vermek için gereken en son parçalardı. Makine, genişçe sayılabilecek bir evin oturma odası kadardı ve sıra dışı elektronik ekipmanlardan oluşuyordu. Polarize lensle bakıldığında, çarpan bir kalp gibi etrafa kırmızı nabızvari bir aura yayıyordu.</p>

  <p>İkisi de cihazın nasıl çalıştığını, kristallerdeki atomların hizalanma şeklinin, bilgisayarın, kuantum dalgalanmalarını yönetip atomik ölçekte müdahalelere karşı koyma kabiliyetinin anahtarı nasıl olabildiğini anlamamışlardı. Yıllar sürmüştü ve J-61’deki bilgisayar sayesinde nihayet başarmışlardı.</p>

  <p>Cihazı açtıklarında, ilk otuz saniye boyunca durağan gibiydi. Bahar’ın ofisine yerleştirilmiş hoparlörlerden bedensiz bir sesin basit bir “Hazır!” dediği duyuluncaya dek bilimadamları başarıp başarmadıklarından dahi emin değillerdi.</p>

  <p>İlk test, Prag’daki tüm trafik ışıklarını kırmızıdan yeşile veya yeşilden kırmızıya çevirmek olmuştu. Bilgisayar adeta göz açıp kapayıncaya dek trafik kontrol sistemine girmiş ve emredileni yapmış, sonra kontrolü tekrar şehrin yetkililerine devretmişti. Ürkütücü olan, makinenin tuhaf şekilde “Neden?” diye sormasıydı.</p>

  <p>“Çünkü ben öyle istiyorum,” diye cevap verdi Bahar, yine ofisindeki gizli mikrofondan. Cevap vermesi biraz zaman almıştı, çünkü odadaki hiç kimse, bilgisayarın sahibini sorgulayacağını düşünememişti. Sebebi sorulduğunda, bilgisayarı birleştiren mühendislerin hiçbir açıklaması yoktu.</p>

  <p>Sızacak daha iyi şifrelenmiş sistemler bularak daha ayrıntılı testler yapmış, sonunda yeryüzündeki hiçbir ağın makineleri karşısında dayanamayacağına ve hiçbir veritabanının artık sır olarak kalmayacağına ikna olmuşlardı.</p>

  <p>Zaten nükleer kodları ele geçirmek için NSA sistemine saldırdıklarında bu gerçek ispatlanmıştı. Söylentilere göre Ulusal Güvenlik Teşkilatı’ndaki bilgisayarların gücü terafloplarla ya da petafloplarla, yani onun on beşinci kuvvetine denk sayılarla ölçülüyor, kapladığı alan dönümlerle ifade ediliyordu. Bu sistemin güvenlik duvarlarını aşıp koda erişmek Bahar’ın cihazının sadece yarım saniyesini almıştı.</p>

  <p>Böylesine muazzam bir başarıya imza atan Gunavan Bahar’ın keyfine diyecek yoktu, ancak taleplerine Amerikalıların yanıtını bir Washington gazetesinin iç sayfalarına sıkışmış bir makalede görünce tepesi atmıştı.</p>

  <p>“İlk seferinde onları çok zorlamadım,” dedi köpürerek. “Şefkatimi, insanlığımı göstermeye çalıştım, ama o yüzüme tükürdü. Ben öyle geride bir tane bile kalmayıncaya dek tüm kafirleri öldürmeye çalışan çılgın fanatiklerden değilim, ama benden istediği eğer buysa, o zaman istediği adam olurum.” Başını kaldırıp tavana baktı. “Orada mısın?”</p>

  <p>“Evet,” dedi sakin bir ses.</p>

  <p>“Beyaz Saray’a şu mesajı ilet: Oval Ofis’ten canlı bir ulusa sesleniş konuşması yapacaksınız, yoksa hepsini susuzluktan öldürürüm. Sonra da Las Vegas, Nevada’ya su sağlayan elli bir pompalama istasyonunun tamamını kapatmanı istiyorum ve ben aksini söyleyene dek sakın açma.” Daha önce, yer isimleri konusunda çok kesin ifadeler kullanması gerektiğini öğrenmişti.</p>

  <p>“Görev tamamlandı,” dedi bilgisayar, tonlamasız bir sesle.</p>

  <p>“Görelim bakalım, ulusunun kaderinin artık kendi kontrolünde olmadığını söylemeden önce bu insanların çöl sıcağında kavrulmalarına ne kadar müsaade edecek? Ne dersin Abdül? Zekice, değil mi?”</p>

  <p>“Evet, oldukça,” dedi Muhammed, ama aynı fikirde değildi. Ona kalsa, Amerika’daki her bir reaktör günler önce kritik seviyeye gelmiş olurdu. Patronunun Amerikalılarla neden oyuncak gibi oynadığını anlayamıyordu.</p>

  <p>“Çok ikna edici değildin dostum. Büyük Şeytan’ı yok edip onunla işimizi bitirmemiz gerektiğini düşünüyorsun.”</p>

  <p>Bahar, daha önce hiç onun fikrini sormamıştı, bu yüzden şimdi sürpriz olmuştu. Muhammed, tedirgin şekilde başını salladı. “Evet efendim.”</p>

  <p>“Onların sürekli işimize karışıp burunlarını soktuğu gibi şimdi bizim onlarınkine karışmamızdaki ironinin hazzını hissedemiyorsun. İki nesilden beri Amerikalılar, hangi rejimin yıkılıp yerine hangisinin geleceğini söylediler ve bu güçlerini, olaydan asıl etkilenen halkları hiç dikkate almayarak kullandılar. Şimdi biz de aynısını onlara yapıyoruz, dünyadaki yerlerini onlara söylüyoruz, kaderlerinin bir adamın iki dudağı arasında olmasının nasıl bir duygu olduğunu hissetmelerini sağlıyoruz.</p>

  <p>“Amerikan başkanının dünyanın en kudretli adamı olduğunu söylüyorlar. Ama bu gece o çıkıp benim istediğim şeyleri söyleyerek beni en kudretli adam haline getirecek. Savaş meydanlarında onları yenemedik, ya da intihar eylemleriyle iradelerini kıramadık, fakat şimdi onları sindirmek için teknolojiye olan bağımlılıklarını kullandık. Çok geçmeden Amerikalı Hıristiyanlara okullarında Kuran öğrenmeye başlamaları emrini vereceğim, yani zamanla hepsi tek gerçek dine girecek. Neden onları yok edelim Abdül? Hepsini İslam’la kucaklamak varken neden yok edelim?”</p>

  <p>Muhammed yüreklenmişti ama temkini elden bırakmıyordu. “İşe yaramaz.”</p>

  <p>“Vaktiyle sadece tek bir Müslüman vardı, Hazreti Muhammed, Allah’ın selamı üzerine olsun. Fakat tek bir iman tohumu anlatıla anlatıla yayıldı. Bugün hala aynısı devam ediyor, Ampiar Avrupa’ya taşındıkça insanlar dinlerini değiştirmeye başlıyor. Doğru, çoğunlukla hapishanelerde oluyor ama bu yeni Müslümanlar serbest bırakıldıklarında muhteşem öğretileri ailelerine aktaracaklar ve belki bir ikisi daha bize katılacak. Amerikalıları genç yaşta Kuran’la tanıştırarak bu süreci hızlandıracağız. Amerika, elli yıl içinde bir İslam devleti olacak. Sözümü bir yere yaz, Batı’nın geri kalanı onu izleyecek. Onları tehdit etmeme bile gerek kalmayacak.”</p>

  <p>Bahar, iki elini, öpmeye hazırlanıyormuş gibi Abdül’ün iki yanağına koydu, işin doğrusu Muhammed bir ara niyetinin gerçekten bu olduğundan korktu. “Öfkenden sıyrıl dostum. Müslümanlarla Hıristiyanlar arasındaki mücadele bin yılı aşkın süredir var. Yani, elli ya da yüz yıl daha sürse ne olur ki? Zaferin bizim olacağını garantilemiş olduk.”</p>

  <p>Abdül Muhammed, patronunun planının çok basit bir sebeple, hem de o kadar uzak bir gelecekte değil, başarısızlıkla sonuçlanmaya mahkûm olduğunun farkındaydı. Amerikalılar, inşa ettikleri bilgisayarı öğrenip onu izole etmenin ya da daha muhtemel yok etmenin bir yolunu bulacaklardı. Fırsat penceresi sadece çok kısa bir süre açık kalacaktı ve Bahar, kendisini peygamber gibi görme hülyalarına kapılmıştı. Amerika’ya öldürücü darbeyi şimdi, hemen vurmaları gerekiyordu, onu parçalarına ayırmalıydılar. Oyunlar oynamak ve asla gerçekleşmeyecek bir gelecek için planlar yapmak, amansız düşmanlarına karşı tek galip gelme fırsatını heba etmekten başka bir şey değildi.</p>

  <p>Bahar’ın, kuantum bilgisayarıyla ilgili planlarından haberdar değildi ve olmamayı yeğlerdi. Belki Bahar fikrini değiştirirdi. Ne var ki Bahar’ın gözlerine bakınca, derinlerde parıldayan megaloman kıvılcımını görmüştü. Abdül, artık çok geç olduğunu biliyordu. Müslüman dünyasının beklediği Mehdi olma fantezisini gerçekleştirmeye bağlanmışlardı ve patronunun isteklerine karşı çıkmak Abdül’ün harcı değildi.</p>
</body>
</html>