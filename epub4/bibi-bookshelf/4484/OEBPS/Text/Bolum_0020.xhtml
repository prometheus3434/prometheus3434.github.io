<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>20</h1>

  <p><span class="ilk-hrf">B</span>eyaz Saray’a gelen faksın üzerinden yirmi dört saat geçmişti.</p>

  <p class="girinti-yok">Sekiz binden fazla insan, arkasında kimin olduğunu ve bunu nasıl başardığını ortaya çıkarmak için uğraşıyordu. Ülke çapındaki tüm ajanlar harekete geçirilmişti. Buna araştırmalarının yapısı gereği gizli görevde olanlar da dahil edilmişti, zira bu hadise gizlilik seviyesinin en üstündeydi.</p>

  <p>Oval Ofis’te kararsızlık hakimdi. Düşmanın güç gösterisi fazlasıyla ikna ediciydi ancak talepleri de aynı derecede aşırıydı. Ulusal güvenliği ve hatta mevkiini korumak istiyorsa başkanın bunların herhangi birini karşılaması imkansızdı. Neyse ki itibarı sayesinde mevkii, düşünmesi gereken en son şeydi.</p>

  <p>Tavsiyeler, tahminler adeta havada uçuşuyordu. El Kaide’dir. İranlılardır. Taleplere uymalıyız. Taleplere boyun eğmemeliyiz. Nihayetinde bu onun kararıydı ve ültimatoma hangi açıdan bakarsa baksın hiçbir çıkış yolu göremiyordu. İsrail başbakanını arayıp, Birleşik Devletler’in kısa vadede maddi yardımları askıya aldığını ilan edeceğine dair bir balon haber yapmayı bile denemişti ama görüşmenin gidişatında Amerika’nın el altından Yahudi devletini desteklemeye devam edeceği açıkça anlaşıldığında bağlantı birden esrarengiz şekilde kesilmişti. Her nasılsa dünyadaki en güvenli telefon hattı dinlenebiliyor ve istenildiği anda görüşme sonlandırılabiliyordu.</p>

  <p>NSA’dan gelen bir teknisyen bunun imkansız olduğunu söylemişti ama kanıt orada, masasının üzerindeydi. Beyaz Saray santraline bağlı olmayan başka bir telefondan tekrar denemiş fakat kayda değer bir şey konuşulmadan bu görüşme de yarıda kesilmişti. Hantal ve yavaş olsa da elindeki tek seçenek İsrail’e diplomatik bir kurye gönderip başbakana Birleşik Devletler’in yapmayı düşündüklerini anlatmaktı.</p>

  <p>Masasına oturmuş, boş gözlerle önüne bakıyordu. O sırada Lester Jackson kapıyı çalıp müsaade beklemeden içeri daldı. Oval Ofis’in kapıları, dışarıdan ses geçirmeyecek kadar kalındı, bu yüzden Eunice Wosniak’ın faksının öttüğünü başkan duymamıştı.</p>

  <p>“Sayın başkan, az önce bunu gönderdiler.” Faks kağıdını, çürümüş bir misk faresi gibi tutuyordu.</p>

  <p>“Ne diyorlar?” diye sordu bitkin bir halde. Bu krizi atlatmayı başarabilirlerse, bunun tek ve son dönemi olacağına çoktan karar vermişti. Dün sabahtan bu yana kendini yüz yıl yaşlanmış gibi hissediyordu.</p>

  <p>“Tek yazan şu: <i>Hemen demiştik. Kanlarından siz sorumlusunuz.”</i></p>

  <p>“Kimin kanı?”</p>

  <p>“Bilmiyorum. Büyük haber ajanslarına göre ülkede kayda değer bir olay yaşanmadı. Efendim, bunun hala dikkatle planlamış bir blöf olması mümkün. New York, Troy’da içeride adamları vardır, elektriği kesmişlerdir ve telefon sistemimize girebilecekleri çok güçlü bir yazılımları olabilir.”</p>

  <p>“Bunu bilmediğimi mi sanıyorsun?” diye çıkıştı başkan. “Ama ya değilse? Ya başka bir saldırı gerçekleştirirlerse? Ölümcül bir saldırı? Zaten yeterince zaman kaybettim.”</p>

  <p>Terslenen Jackson’ın sesi resmileşti. “Niyetiniz ne efendim?”</p>

  <p>Başkan, hayal kırıklığının acısını, en eski arkadaşlarından birinden çıkardığının farkındaydı. “Üzgünüm Lester. Sadece… bilmiyorum. Böyle bir şeyi kim öngörebilirdi ki? Üniformalı insanları bile ölüme göndermek yeterince zorken, şimdi tüm sivil halk tehdit altında.”</p>

  <p>“Yıllardan beri kendimizi öyle konumlandırıyoruz zaten.”</p>

  <p>“Evet ama kıyılarımızdan berisini güvende tutmayı hep başarmıştık.”</p>

  <p>“Başarılı olduğumuz kadar şanslıydık da.”</p>

  <p>“Bu ağır geldi işte.”</p>

  <p>“Çünkü doğru. Sadece bilinen birkaç olay ve halka duyurulmayan birkaç saldırı girişimi. Neyse ki teröristler geldiğinden haberimizin bile olmadığı saldırıları bile gerçekleştiremeyecek kadar beceriksizdi.”</p>

  <p>“Ve şimdi birinin doğruca üzerimize geldiğini biliyoruz ve ama durdurmanın bir yolu da yok.”</p>

  <p>O anda Eunice koşarak odaya girdi, yüzü bembeyaz kesilmişti. Koltuk takımının üzerinde kalan televizyonu açtı. Çekildi, ağlıyordu. Televizyon ekranının ortasında muhabirin yüzü belirdi.</p>

  <p>“Yetkililer bunun bir terör bağlantılı olay olup olmadığı konusunda herhangi bir açıklama yapmadı. Ekranlarını yeni açanlar için: Washington’dan New York’a giden Amtrak Demiryolları’na ait yüksek hızlı Acela Express, karşı yönden gelen bir yük treniyle feci şekilde çarpıştı.”</p>

  <p>Görüntü değişip olay yerinin havadan görüntüsü gelmeye başladı, tamamen mahvolmuşlardı. Trenler oyuncak gibi görünüyordu, ama dikkatsiz bir çocuğun oyuncakları. Öndeki lokomotif, tamamen bir metal yığınına dönüşmüş, beş yolcu vagonundan ikisi yirmi beş metrelik boylarıyla devasa bir akordeon gibi kıvrılmışlardı. Diğer iki vagon raylardan fırlayıp bir deponun içine savrulmuştu. Yük treninin lokomotifi, yağa bulanmış alev topu altında kaybolmuş, binlerce litrelik dizel yakıtının alevleri içinde cayır cayır yanmaktaydılar. Arkalarında raydan çıkmış bir dizi vagon vardı. Birçoğu ezilip hurdaya dönmüş, raylarda ters dönmüş haldeydiler.</p>

  <p>“Amtrak yetkilileri, henüz trendeki yolcu sayısıyla ilgili bir açıklama yapmadılar.” Muhabirin sesi, helikopter kamerasından gelen görüntülerle devam ediyordu. “Acela Express, üç yüzden fazla yolcu taşıyabiliyor ve şu anda günün en yoğun zamanı olduğundan trenin kapasitesine yakın dolu olduğu tahmin ediliyor. Adını vermemek kaydıyla konuşan bir yetkili, bilgisayar kontrollü makas değiştirme sistemi sayesinde bu tür bir kazanın gerçekleşme ihtimalinin imkansıza yakın olduğunu ve yük trenindeki makinistin lokomotifi, banliyö treniyle aynı hatta sokmak için makası elle değiştirmiş olmasından başka bir açıklaması olmadığını söyledi.”</p>

  <p>“Ya da birisi bilgisayara girdi,” dedi başkan titreyen bir sesle.</p>

  <p>Jackson hala umutluydu. “Belki sadece bir tesadüftür.”</p>

  <p>“Bırak artık Lester. Tesadüf değil ve bunu ikimiz de biliyoruz. İstediğini yapmadığım için iki treni birbirine çarptırdı. Sıradaki ne peki? Havada çarpışan iki uçak mı? Bu adam belli ki bu ülkedeki tüm bilgisayarları kontrol ediyor ve şimdiye dek anlaşılan elimizden lanet olası hiçbir şey gelmiyor. Tanrım, ordu, sinyal aynaları ve simafor muhaberesi kullanma dönemine geri dönmek zorunda kalacak.” Yıkılmış halde soluklandı ve verebileceği yegane kararı verdi. “İsrail’e gidecek kurye yola çıktı mı?”</p>

  <p>“Şu anda muhtemelen hala Andrews Hava Üssü’ndedir.”</p>

  <p>“Geri çağırın. Artık dolap çevirmenin anlamı yok. Basın toplantısı ya da ulusa sesleniş konuşması olmayacak, sadece bir sonraki uyarıya kadar İsrail’e yapılan tüm yardımların askıya alındığı haberini yayımlayın. Aynısını Pakistan’a yapılan askeri yardımlar için de belirtin.”</p>

  <p>“Peki, Guantanamo’daki tutuklular ne olacak? Hemen gerçekleştirilmesini istediği diğer talep de oydu.”</p>

  <p>“Onları da serbest bırakacağız, tamam, ama kendi ülkelerine göndermeyeceğiz. Hepsini Lahey Adalet Divanı’na nakledelim. Eğer Fiona haklıysa ve bu adam gerçekçi, mantıklı biriyse o halde misilleme olacağını sanmıyorum, hem onları Avrupalılara yargılatmak hiç yoktan iyidir.”</p>

  <p>“Dan…” Jackson, Ofis’te yemin ettiğinden beri başkanın vaftiz adını ilk kez kullanıyordu. “Özür dilerim. Ben bekle gör politikasını benimsememizin daha faydalı olacağını düşünenlerden biriyim.”</p>

  <p>“Ama bu yine de benim kararım.” Tren kazasındaki ölümler başkanın vicdanında derin bir yara açmıştı.</p>

  <p>“Biliyorum, ben de ona üzülüyorum.” Kapıya gidecek gibi oldu, sonra bir an duraksadı.</p>

  <p>“Lester, herkesin bu sapığın izini bulmak için çalıştığına emin ol ve dua et de adamın aklımıza gelmeyen bir zayıflığı olsun, çünkü şu haliyle bizzat Tanrı’yla savaşıyormuşuz gibi hissediyorum.”</p>
</body>
</html>