<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>1</h1>

  <h2 id="toc_1">BIRMINGHAM, İNGİLTERE</h2>

  <h2 id="toc_2">GÜNÜMÜZ</h2>

  <div style="margin-top:10%"></div>

  <p><span class="ilk-hrf">W</span>illiam Cantor, ağzını kapatmasına fırsat kalmadan mikrofona doğru hapşırmıştı. Tutmaya çabalasa da başını öte yana çevirmeye vakit bulamamıştı. Hapşırık sesi neredeyse bomboş olan toplantı odasının her köşesinde yankılandı.</p>

  <p>“Kusura bakmayın,” dedi sefil bir halde. Sonra konferansı için orada olan on tuhaf kişiye büsbütün görgüsüz olmadığını göstermek istercesine yüzünü diğer tarafa çevirip ağzını kapatarak öksürdü. “Bir Amerikalı olarak dans edebilirim ve diğer birçok şeyi yapabilirim ama İsa Kilisesi Üniversitesi’nde öğrendiğim bir şey varsa <i>(evet, bu doğru sizi hödükler, Oxford’a gittim ben)</i> bu soğuk algınlığı kesinlikle bana göre değil.”</p>

  <p>Kalabalık nazik olmanın gerekliliği içinde hoş gülümsemeler ve sessiz öksürüklerle karşılık verdi.</p>

  <p>Bu konferanslardan, öğleden sonra yapacak daha iyi bir işleri olmadığı için katılan emeklilerden nefret ediyordu. İşin doğrusu, onlardan da beteri Birmingham gibi güneşin yüzünü hiç göstermediği küflü şehirlerdeki insanların orada sadece aşevi sırasına girmeden ya da dilenmeye çıkmadan önce birazcık ısınmak için toplandıkları konferanslardı. Kürsüye çıkmadan önce saydığında on katılımcı vardı, ama asılı palto sayısı dörtten fazla değildi. Kütüphane otoparkına dizilmiş döküntüyle tıka basa dolu paslı market arabalarını gözünde canlandırabiliyordu.</p>

  <p>“Gördüklerimin yarısını bile anlatmadım.” Mikrofona tükürük saçmaktan çok daha iyi bir giriş oldu, diye geçirdi içinden Cantor mahcubiyetle. Her şeye rağmen burada bulunmasının bir gayesi vardı, hem kim bilir, belki bu floresanla aydınlatılan odanın arka tarafında kat kat kıyafetler içindeki kadın tebdili kıyafet J. K. Rowling’di. “Bunlar, ölüm döşeğindeki Venedikli büyük kaşif Marco Polo’nun son sözleriydi. Babası Niccolö ve amcası Maffeo’yla birlikte Ceneviz Hapishanesi’nde çürümeye terk edildiği hücrede, hapishane arkadaşı Rustichello da Pisa tarafından kaleme alınan efsanevi kitap <i>Marco Polo’nun Seyahatlerinden (isimler soğuk algınlığından zonklayan beyni yüzünden Cantor’un dudaklarından, bu özel konuşmayı ilk kez yaptığı zamana rahmet okuturcasına güçlükle dökülüyordu)</i> birçok inanılmaz keşif ve hayret verici gözlemler yaptığını biliyoruz.”</p>

  <p>Kütüphanenin brütalist mimariye sahip okuma salonundan yeni birisinin içeri girmesiyle arka tarafta ufak bir karmaşa yaşandı. Birkaç dinleyicinin bu konuşmayı dinlemek için gelenin, muhtemelen Chamberlain Meydanı’ndaki evsiz dostlarından biri olduğu zannıyla, kim olduğunu görmek için arkaya bakarken katlanır metal sandalyeler gıcırdadı.</p>

  <p>Adam, siyah takım elbise ve siyah gömleğiyle uyumlu kravatın üzerine yere değecek kadar uzun kaşmir bir palto giyiyordu. Uzun boylu, cüsseli adam, elini özür dilercesine salladıktan sonra Cantor’un yüz hatlarını görmesine fırsat kalmadan arka tarafta bir sandalyeye oturdu. Bu, umut vericiydi, meteliksiz kalmış mektepli biri olsa gerek, diye düşündü Cantor. Hiç değilse bu herifçioğlu çöpe atılmış kıyafetler giymiyordu.</p>

  <p>Cantor, adamın yerleşmesi için bir süre bekledi. Eğer bu adam olası bir maddi destekçiyse herifin botlarını hemen yalamaya da başlayabilirdi.</p>

  <p>“Kendi döneminde bile Polo’nun seyahatleri tartışmalara sebep oldu. İnsanlar onun gördüğünü ve yaptığını iddia ettiği şeylerin hiçbirine inanmamıştı. Kendi önyargılarını aşıp Avrupa devletlerine rakip olabilecek, hatta geride bırakabilecek başka bir medeniyet olduğuna inanamamışlardı. Sonrasında hayret verici bir unutkanlık ortaya çıktı. En basit anlatımla, Çin’de geçirdiği onca yıla ve o uzak diyar hakkında yazdığı onca şeye rağmen bu medeniyetin en büyük başarısından, en ikonik simgesinden bir kez olsun bahsetmemişti.</p>

  <p>Yani, Rustichello da Pisa’ya yazdırdığı notlarının hiçbir yerinde Çin Seddi’nden söz etmemişti. Bu, günümüzde bir turistin Londra’ya gidip London Eye’ı hiç görmediğini söylemesi gibi bir şeydi. O iğrenç dönme dolap zevk sahibi bir seyyahın elbette aklından çıkarmak isteyeceği bir şey olurdu ama muhakkak da bahsetmesi gerekirdi.” Cantor, salondakilerin kahkaha atmasını bekledi, fakat tek duyduğu birkaç öksürük oldu. “İşte, Polo’nun uzun zaman geçirdiği Pekin’e çok yakın mesafedeki Çin Seddi’nden bahsetmemesi, aleyhindeki kimselerin onun tüm hikayesine burun kıvırmalarına yol açtı. Peki, ya bu hatanın sebebi hikayeyi dikte eden kişi değil de dikta eden kişiyse?” Burada kelime oyunu yapıp Polo’yu ve katibini hapse atan despot Ceneviz valisinden bahsetmeyi planlamıştı, ama sonra kararını değiştirdi. “Polo’nun Curzola Savaşı’nda esir düşmesinin akabinde Ceneviz Hapishanesi’ndeki hücresinde birlikte tutuklu kaldıkları sırada hikayesini kaleme aldırdığı adam hakkında çok az şey bilinmektedir. Rustichello’nun kendisi de Pisa şehir devletinin çöküşünün başlangıcı olan mühim Meloria Savaşı’ndan sonra, yaklaşık on dört yıl önce esir düşmüştü.</p>

  <p>Rustichello, günümüz diliyle ifade edersek, hapse atılmadan önce bazı başarılar kazanmış romantik bir yazardı. Onu döneminin Jackie Collins’i olarak da düşünebilirsiniz. Bu ona, okuyucuların hayal güçlerinin ne kadar olduğu ve neleri inanılmayacak derecede aşırı fantastik bulacakları konusunda güçlü bir idrak sağlıyordu.</p>

  <p>Bunu göz önüne aldığımızda ben onu yalnızca Polo’nun hikayesini kaleme alan bir adam olarak değil, aynı zamanda onun editörü, metne daha büyük cazibe kazandırmak için Polo’nun daha ihtilaflı bazı keşiflerini körleştiren bir adam olarak da görüyorum. Ortaçağ soyluları -ki o dönemdeki müellifler neredeyse sadece onlar adına yazarlardı- Çin’in onlarla rekabet ettiğini ve tıp, mühendislik, kamu idaresi ve özellikle de savaş teçhizatı alanlarında başarılarını pek çok şekilde geride bırakmış olmasından hazzetmeyeceklerdi.”</p>

  <p>Cantor bir an duraksadı. Dinleyicileri, uykulu suratlardan ilgisizlikten açık kalmış ağızlara değişen ifadelerle onu dinliyordu! Bu orta İngiltere şehrini bardaktan boşanırcasına döven dondurucu yağmurda ıslanmadıkları müddetçe onun ne söylediği umurlarında bile değildi. Siyah takım elbiseli adamı görmeyi çok istiyordu, ama neredeyse kusursuz biçimde dimdik vaziyette uyuyakalmış uzun boylu bir evsiz önünü kapatıyordu.</p>

  <p>“Bugün karşınıza bu düşünceyle, uzun hapishane günleri sırasında Rustichello’nun büyük ihtimalle <i>Seyahatler</i>’in nihai taslağından çıkardığı bazı notlar aldığı ve bu notların, Polo’nun hikayesinde sonraki dönemde bilimadamlarının kafasını karıştıran ve tüm kitabın geçerliliğini sorgulamalarına neden olan bazı boşluk ve sapmaların anlatımı olduğu düşüncesiyle geldim.” Cümle, Cantor’un da kulağına bir parça anlaşılması güç gelmişti, ama sonuçta o öğrendiği şekliyle kendini ifade etmeye çabalıyordu ve Oxford’daki tüm hocaları bir ila birkaç sayfayı doldurabilecek şekilde nefessiz konuşurlardı.</p>

  <p>“Ben…” diye devam etti. “Bu notların, Polo’nun hikayesinin ortaçağ sansür makamından, yani Vatikan’dan geçemeyen ve çağdaş okuyucular tarafından fazlasıyla şüpheyle karşılanabilecek parçalarının bir yerlerde halen var olduklarına inanıyorum. İsa Kilisesi’nden ayrıldığımdan beri.” Mezun olamadığını itiraf etmesine hiç gerek yoktu. “İtalya’nın her köşesinden Fransa’ya kadar buna benzer bir kitabın izini aradım. Ve nihayet, yaklaşık altı ay önce, sanırım o ipucunu buldum.”</p>

  <p>Acaba siyah takımlı bu habere şaşırmış mıydı? Cantor belli belirsiz de olsa salonun arka tarafında bir gölgenin pozisyonunu hafifçe değiştirdiğini görür gibi oldu. Kendini oltanın ucundaki ilk titremeyi hisseden balıkçı gibi hissediyordu. Şimdi oltanın makarasına asılmadan evvel kancanın avına geçtiğine emin olmalıydı.</p>

  <p>“İtalya’da çok küçük bir kasabada 1884’ten beri bu işi yapan küçük bir sahafın satış kayıtlarına ulaştım. Rustichello’nun orijinal çalışması <i>Roman de Roi Artus</i>’un bir kopyasını 1908’de sattıklarına dair kayıt var. Kral Arthur efsanesinin de olduğu kitabın içinde ayrı birkaç sayfadan oluşan bir tomar da varmış.</p>

  <p>Bu dönemde, Kral Edward döneminde, İngiliz aileleri genişlemek için İtalya’yı keşfediyorlardı. E. M. Forster’ın <i>Manzaralı Bir Oda</i>’sını hatırlayın.” Buradakilerin çoğu için <i>Selofan Pencereli Mukavva Kutu</i> daha uygun bir isim olurdu ama Cantor aslında gösterisini tek kişiye yaptığının farkındaydı. “Her turist gibi bu seyyahlar da geriye bazı hediyelik eşyalarla döndüler. Mobilya, heykel ya da dokunduklarında onlara Lombardia ve Toscana’yı hatırlatacak her şey. Özellikle bir aile kitap hayranıydı ve yanlarında kamyonlarca, bu salon büyüklüğünde bir kütüphaneyi yerden tavana kadar doldurmaya yetecek kitaplar götürdü. Bu kitaplardan bazıları o kadar eskiydi ki, Polo’nun doğumundan bir asır öncesine aitti. Rustichello’nun eserlerini alan da işte bu aile. Ücret karşılığı bana kütüphanelerine sınırlı erişim hakkı verdiler.”</p>

  <p>Hatırlamak bile Cantor’un keyfini kaçırmıştı, sadece bir öğleden sonrası için beş yüz pound. Bugünlerde hatırladıkça içini acıtan o kadar çok şey vardı ki! Kütüphanenin şimdiki sahibi, otuz yaşındaki bir araştırmacının bilimsel ilgisinden çıkar sağlamakta beis görmeyen, Cantor’un kütüphaneye çaresiz biçimde muhtaç olduğunun farkında olan aşağılık şerefsizin tekiydi.</p>

  <p>Cantor’un elinde avucunda olanlar sadece tek bir girişe yetmiş, ancak bu kadarcık süre kafi olmamıştı, işte bugün ve son birkaç aydan beri burada olmasının ve yaptıklarının asıl sebebi de buydu. Gayesi, zengin dul kadınları ya da evsizleri ilmi aydınlığa ulaştırmak değildi. Araştırması için maddi kaynak sağlayabilecek bir finansör bulmayı umut ediyordu. Tomarın sahibi en ufak bir umuda yer vermeyecek biçimde onu satmayacağını ifade etmişti, ama Cantor’un kütüphanesine girmesine, elbette günlüğü beş yüz pounddan, seve seve izin verirdi.</p>

  <p>“Metin, tipik ortaçağ Fransızcasıyla yazılmış, aynı dönem İtalyancasının yanı sıra bu dile de vakıf olduğum için bunu rahatlıkla anlıyoruz. Metni, kütüphanedeki kısa süreli araştırmamın sonlarına doğru bulduğum için sadece küçük bir bölümünü çevirebildim, ama okuduklarım oldukça kafa karıştırıcıydı. Polo’nun 1281 yılında tanık olduğu, Kenbis adında bir komutanın düşmanlarını Polo’nun daha önce hiç görmediği şekilde barut ve özel bir kristal vasıtasıyla güneş ışığını bir noktaya toplayıp odaklı ışık huzmesi haline getiren, günümüzdeki lazere oldukça benzeyen, olağanüstü bir cihaz kullanarak yok ettiği bir savaşı tasvir ediyordu.”</p>

  <p>Cantor tekrar durdu. Siyah takım elbiseli ayağa kalkmış, kütüphanenin bitişiğindeki odada geziniyordu; uzun paltosu, siyah parlak mermer bir pelerin gibi ayak bileklerinin etrafında adeta dans ediyordu. Cantor içinden lanet okudu. Oltayı avına geçirememiş, aslında balığı ürkütüp tamamen kaçırmıştı. Karşısında dizili tıraşsız, somurtkan yüzlere karamsar şekilde baktı. Devam etmenin artık ne anlamı vardı ki?</p>

  <p>“Şey, evet, çok teşekkür ederim. Sorusu olan var mı?” Örümcek gibi bir eli havada görünce şaşırdı. Kadının yüzü, şu naylon çoraptan yapılma bez bebeklerinki gibi buruş buruştu.</p>

  <p>“Evet?”</p>

  <p>‘Tanrı aşkına için biraz bozukluk versene.”</p>

  <p>Cantor evrak çantasını kaptı, yıpranmış Mackintosh’unu kolunun altına sıkıştırdı ve bu lakırdı korosunun arasından ağır adımlarla uzaklaştı.</p>

  <p>Kütüphane kapılarından dışarı adım attığı anda havanın tamamen kararmış olduğunu gördü. Chamberlain Meydanı’nın kişiliksiz genişliğinin bir yanı, ucube kütüphane binasıyla, diğer yanı üç katlı klasik adliye binasıyla, öte tarafı da Yunan tapınaklarını andıran belediye binasıyla boğulurcasına çevrelenmişti. Ortada ise bu kasvetli şehrin şahsiyetlerinden Joseph Chamberlain Anıtı vardı. Cantor için bu heykel, gotik katedralin tamamını çalan ve yirmi metrelik çan kulesini geride bırakan bir hırsızdan farksızdı.</p>

  <p>Eğer şehrin yöneticileri, mimari olarak bundan daha uyumsuz bir alan tasarlamayı planlamış olsalardı nasıl olurdu acaba, diye geçirdi içinden.</p>

  <p>Belki eski bir zeplin hangarı eklerler, diye düşündü acımasızca; ya da soğan kubbeli bir Ortodoks kilisesi.</p>

  <p>Yağmur etkisini azaltmış, yerini soğuk çiseye bırakmıştı. Ancak Cantor’un yakasını kaldırması bile buz gibi soğuk su damlacıklarının boynundan aşağı yol bulup akmasını engellemiyordu.</p>

  <p>Sımsıcak bir banyo, yanında sıcacık hurma içkisi ve elbette sızım sızım sızlayan burnunun artık akmaması için neler vermezdi?</p>

  <p>Her yanı vuruklarla dolu Volkswagen’ini, Newhall Caddesi’ne park etmişti. Tam Colmore Sıraevleri’nden dönmüştü ki harika bir Jaguar’ın şoför camı usulca aşağı indi.</p>

  <p>“Doktor Cantor, biraz konuşabilir miyiz?” Ses kibar, Avrupalı aksanındaydı - Fransız, Alman ya da İsveç ki Contor’a sanki son ikisinin karışımı gibi gelmişti.</p>

  <p>Lüks aracın direksiyonundakinin siyah takım elbiseli adam olduğunu görünce kekelemeye başladı. “Ah, henüz doktoramı tamamlamadım.”</p>

  <p>“Fark etmez, oldukça ilgi uyandıran bir konuşma yaptınız. Sonuna dek kalmak isterdim ama cevap vermem gereken bir telefon aldım. Rica ediyorum, tek istediğim yalnızca birkaç dakika.”</p>

  <p>Arabanın içine doğru eğilmek Cantor’un sinüzitlerindeki zonklamayı daha da artırmıştı. “Yağmur yağıyor.”</p>

  <p>“Buraya yağmıyor.” Adam gülümsedi ya da dudakları açılıp dişleri gözüktü. “Sizi arabanıza kadar bırakabilirim.”</p>

  <p>Cantor başını kaldırıp sokağın ilerisine doğru baktı. Etrafta kimsecikler yoktu ve arabası beş blok ötedeydi. “Pekala.”</p>

  <p>Uzun, kavisli kaputun etrafından dolaştı, yolcu kapısındaki elektronik kilidin sesini duyunca yumuşak deri koltuğa süzüldü. Aydınlatma lambalarının ışığıyla, otomobilin içini kaplayan göz alıcı ahşap kaplama parlıyordu. Jaguar öylesine sessiz ve sarsıntısız harekete geçti ki Cantor motorun çalışmakta olduğunu dahi fark etmemişti.</p>

  <p>“Bir arkadaşım, geçen hafta Coventry’de verdiğiniz konferansı dinlemiş ve bayağı etkilenmiş. Bana anlatınca bir de kendim dinleyeyim dedim.”</p>

  <p>“Affedersiniz, adınız?”</p>

  <p>“Ah! Kusuruma bakmayın. Tony Forsythe.” Forsythe direksiyonu bırakmamak için sol kolunun altından elini uzattı, cılız şekilde tokalaştılar.</p>

  <p>“Peki, Marco Polo’ya ilginizin nedeni ne Bay Forsythe?”</p>

  <p>Cantor, adamdan garip bir elektrik alıyordu. Kırklı yaşlarda, sade görünümlüydü; yüz hatları aleladeydi, buna karşın kalın siyah saçları ancak peruklarda olabilecek kadar gürdü. Ayrıca bir şey daha vardı. Cantor nihayet ne olduğunu anladı. Elleri kocaman ve nasırlıydı. Tokalaşması çok kuvvetli değildi, fakat Forsythe’ın ellerinin içinde onunkiler adeta kaybolmuştu. Tecrübelerine göre 1000 poundluk takım elbise giyen, 60.000 poundluk arabaya binen bir adamın böyle nasırlı elleri olmazdı.</p>

  <p>“Tarihe merakım var diyelim, bu tomarla ve içinde yazanlarla ilgileniyorum.”</p>

  <p>William Cantor balık arıyordu, ama içinde birden köpekbalığına çattığı hissi doğdu. “Hımmm… ben Newhall’da ineceğim.”</p>

  <p>“Evet, biliyorum,” dedi Forsythe ki bu Cantor’un canını daha fazla sıkmıştı. “Orada çok kısa süre kaldınız demek? Tomarın sahibinin onu satmayı düşünmediğinden bahsetmiştiniz, doğru mu?”</p>

  <p>“Evet. Adamın paraya pula ihtiyacı yok. Sanırım kütüphaneyi görebilmem için benden para istemesinin tek nedeni derimi yüzmek istemesi.”</p>

  <p>“Ama herhangi bir fiyat pazarlığı olmadı?”</p>

  <p>“Ah, hayır. Tek yapabildiğim o lanet şeyi sadece bir gün görebilmek için beş yüz papeli toparlamaya çalışmaktı.”</p>

  <p>“Yazık!” Forsythe sanki bunu kendine söylemiş gibiydi. “Basit bir nakit transferi daha iyi olurdu.”</p>

  <p>Jaguar’ın sola, Newhall’a dönmesiyle Cantor ferahladı.</p>

  <p>Forsythe bir süre onun gözlerinin içine baktı. “O beyefendinin adını bana söylemek istemezsiniz sanırım?”</p>

  <p>“Ben… şey… bundan bir çıkarım olmazdı sanırım, değil mi?”</p>

  <p>“Ah, oysa var dostum William. Kesinlikle sana çok faydası olurdu.”</p>

  <p>Jaguar, aniden şaha kalkarcasına hızlandı. Cantor, yanından son sürat geçerken mavi VW Polo’sunu gözucuyla görebilmişti. “Tanrı aşkına sen ne yaptığını san…”</p>

  <p>Geniş arka koltukta uzanan, görünmeyen bir adamın kolu Cantor’un boğazına anakonda gücüyle dolandı, son kelimeler boğazında düğümlendi. Boğazına sivri bir şeyin saplandığını hissetti, ağzına tuhaf metalik bir tat geldi; üç saniye sonrasında William Cantor, ilacın etkisiyle bilincini kaybedip koltuğa yığıldı.</p>

  <p>Anne babasını uzun süre önce M1 Otoyolu’ndaki bir kazada kaybeden, kardeşi ya da sevgilisi olmayan Cantor’un kayboluşunu, ufacık tek göz dairesinin kapısını bir ay sonra ev sahibinin çalmasına dek kimsecikler fark etmemişti. Yapmayı planladığı onlarca konferans, o olduğunu iddia eden birisi tarafından kurnazca ertelenmişti. Birkaç gün sonra kayıp şahsın eşkali, yaklaşık olarak aynı dönemde Kuzey Buz Denizi’nde, Grimsby adlı bir balıkçı kasabasında suyun üstünde bulunan başı ve elleri kesilmiş bir cesetle eşleşmişti.</p>

  <p>Tüm polislerin mutabık olduğu iki şey vardı. Cantor’un dairesinde bulunan DNA örnekleri, suda bulunan cesedinkiyle eşleşiyordu. İkincisi ise ölmeden önce adama, ölümü ödül kılacak derecede ağır bir şekilde işkence yapılmıştı.</p>

  <p>Cantor, Rustichello Parşömeni’yle ilgili tüm notlarını hiçbir zaman bulunamayan evrak çantasında sakladığı için, yetkililerin onun ortadan kaybolmasıyla irtibatlı olduğunu fark edemedikleri bir vaka daha yaşanmıştı. Şehrin güney bölümünde, Beaulieu adında bir kasabanın yalanlarında, bir Hampshire malikanesine beceriksiz bir zorla girilme olayı gerçekleşmişti. Olay, Cantor’un son olarak görüldüğü günden iki gün sonra yaşanmıştı. Adli incelemeler, hırsızların soygun esnasında dul ev sahibini görünce paniğe kapıldıklarını, olay yerinde bıraktıkları bir levyeyle -parmak izi olmayan- kadının başına vurduktan sonra topladıkları saf gümüş takımları doldurdukları yastık kılıflarını alma zahmetine bile girmeden panik içerisinde kaçtıklarını gösteriyordu.</p>

  <p>Polislerden hiçbiri, malikanenin lambri kitaplıklarına dizilmiş üst raftaki kitap sırasındaki incecik boşluğa ikinci kez bakmaya tevessül etmemişti.</p>
</body>
</html>