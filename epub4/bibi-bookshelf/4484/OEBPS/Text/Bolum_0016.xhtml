<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>16</h1>

  <p><span class="ilk-hrf">J</span>uan, J-61 petrol platformunda, çelik kütlenin telsizinin sinyal alıp göndermesini engelleyeceği kadar derinlerdeydi. Büyük ihtimalle duysa bile Max’in uyarısına kulak asmayacaktı. Artık başarısız olamayacak kadar yaklaşmıştı.</p>

  <p>Platformun derinlikleri, birbirini kesen sayısız koridorlarıyla Girit labirenti gibi kafa karıştırıcıydı. Sadece birkaç adım ötesini aydınlatan fenerinin cılız ışığının hiç faydası dokunmuyordu. Başını görmediği engellere defalarca çarpmış, bacağında ezikler ve kuvvetle muhtemel protezinde çizikler oluşmuştu.</p>

  <p>Cabrillo’nun uzaysal algısı çok gelişmişti ve <i>Oregon</i>’un gelişini, gemiye yaslanmasını fark etmişti. Hatta <i>Hercules’ü</i> suyun sütünde tutma savaşını da artık kaybetmek üzere olduğunu da anlamıştı. Geminin yatıklığı, hiç olmadığı kadar artmıştı. Platform güvertenin diğer yanına birkaç santim daha kaydığında vaktinin tükenmiş olacağını da biliyordu ama yine de hiç duraksamadı ve elinden geleni yaptığı, artık çıkması gerektiği düşüncesi aklına bile gelmedi.</p>

  <p>Sarsıntıdan zarar görmesin diye yaralı kolunu sağlam koluyla tutarak geniş metal merdivenlerden uçarcasına ikişer ikişer atlıyordu. Platformun alt kısımları, devasa çapraz kirişler, bölmeler ve kalın sütunlarla doluydu. Zemin, katranın kıvamını artıran ince bir petrol tabakasıyla kaplı çıplak metaldi. Hem kaygan hem de yapış yapıştı.</p>

  <p>“Linda?” diye bağırdı. Azalan yankının akabindeki sessizlikte bir şey duymuştu sanki. Bu defa daha yüksek sesle bağırdı.</p>

  <p>Oradaydı!</p>

  <p>Boğuktu, belli belirsizdi, ama bir cevap duymuştu. Yardım çığlığı atan kadın sesinin olduğu yöne hızla koştu. Alanın en sondaki köşesinde, penceresiz, kilitli bir oda vardı. Dışarıdan kilitlenmişti ama adamlar tedbiri elden bırakmayıp kapının altını kaynakla kapatmışlardı.</p>

  <p>“Linda?”</p>

  <p>“Gerçekten sen misin?”</p>

  <p>“Kurtarıcı şövalyen.” Protez bacağıyla kaynağı tekmelemek için yere oturdu.</p>

  <p>“Tanrıya şükür,” dedi Linda derin bir oh çekip. “Bizi hemen buradan çıkarmalısın!”</p>

  <p>“Bizi?” Juan tekmelemeye devam ediyordu.</p>

  <p>“Soleil Croissard, haftalardır burada tutsak.”</p>

  <p>Onları kurtarmaya çalışırken dahi Cabrillo, zihnini zorlayıp olan biteni anlamlandırmaya çalışıyordu. Roland Croissard’ın öz kızını buraya tıkıp sonra öldürmeye çalışmasının mantıklı bir izahı yoktu. Kız burada rehindi, demek ki Croissard, bir başkasının planını gerçekleştirmeye zorlanmıştı. Smith mi? O tür birine benzemiyordu. Smith’ten ancak uşak olurdu, beyin değil. Kesinlikle başkasıydı, çok daha farklı birisi. Croissard’ın hayatını didik didik etmek için saatler harcamışlardı ama adamın hedeflerini açıklayan tek bir ipucu bulamamışlardı, çünkü hedefler, onun hedefi değildi. Sahne arkasında ipleri elinde tutan başka biri vardı ve kim olduğu hakkında hiçbir fikirleri yoktu. Ve şayet hedef, ormandaki tapınaktan o esrarengiz parçayı almaksa, büyük ihtimalle Croissard şimdiye çoktan ölmüştü. Bu durumda Şirket’in elinde kocaman bir hiç kalıyordu.</p>

  <p>Kaynak, sonunda ayrılıp dağıldı. Cabrillo ayağa kalktı, kapıyı açtı. Linda, patronunun sargıdaki kolunu umursamadan koşarak geldi. Juan’a sıkıca sarıldı. Cabrillo, kolunun sancısını dert etmiyordu. Keyfine diyecek yoktu.</p>

  <p>Linda’nın arkasında başka bir kadın vardı. Cılız el feneri ışığında şöyle bir inceleyince, yoksunlukla geçen onca günden sonra kadının hala şaşırtıcı derecede güzel kalabilmiş olduğunu gördü. Arkadan atkuyruğu yapılmış kuzgun karası saçları büyük kahverengi gözlerini ortaya çıkarmıştı.</p>

  <p>“Bayan Croissard, ben Juan Cabrillo.”</p>

  <p><i>“Oui.</i> Linda’nın anlattıklarından sizi tanıyor gibiyim.” Aksanı etkileyiciydi.</p>

  <p>“Buradan çıkmamız lazım, hemen.”</p>

  <p>Cabrillo önde, diğerleri arkada petrol platformunun labirentleri arasında dönüş yoluna koyuldular. Cabrillo, özgürlüğe giden en kestirme yolu bulmada hafızasına güvenerek adeta otomatik pilota geçmiş gibiydi, zihnini asıl meşgul eden esrarengiz John Smith’in arkasındaki kişinin kimliğiydi. Soleil’den daha sonra bilgi alacaktı. Belki o da olan biten hakkında bir şeyler hissediyordu, ama şu an için Cabrillo, sadece bildiklerinden hareketle soruna bakıyordu.</p>

  <p>Ana güverteye yaklaştıklarında telsizi kullanabileceğini düşündü. “Max, beni duyabiliyor musun?”</p>

  <p>“…m …an.” Birkaç saniyelik cızırtıdan sonra duyduğu sadece buydu.</p>

  <p>“Max?”</p>

  <p>“…men …dan çı…”</p>

  <p>“Yukarıya varmak üzereyiz.”</p>

  <p>Son merdivenlere ulaştıklarında sinyal düzelmişti. “Juan, Gomez helikopter pistinde sizi bekliyor ve bir dakikadan az zamanınız var. Bu şeyi daha fazla tutamayız.”</p>

  <p>“Max, beni çok dikkatli dinle. MacD Lawless’ın başına silahlı nöbetçi koy. Telefon etmeye ya da telsiz kullanmaya çalışırsa vurun.”</p>

  <p>“Ne? Neden?” Hanley duyduklarını anlayamamıştı.</p>

  <p>“Gelince açıklarım. Yap hemen.”</p>

  <p>Son basamaklar oldukça meyilliydi. Sonunda denizin üstünde asılı duran iskeleye açılan kapıdan fırlayıp çıktıklarında, hızla koştukları için kendilerini durduramadılar ve üçü birden tırabzanlara çarptı. İskeleden ilerlerken otuz metre aşağıdaki <i>Oregon</i>’un güvertesini ve yirmi dereceyi aşan yatma açısını görünce Max’in bir dakikalık tahmininin çok iyimser olduğunu fark ettiler. Platformun devrilmesine saniyeler kalmıştı.</p>

  <p>Gomez Adams, 520’siyle pistin üstündeydi. Kızaklardan biri güverteye değiyor, diğeri engin boşluğun üzerinde havada duruyordu. Helikopter düzdü, eğik olan platformdu. Yan rotor bıçaklarının uçları, güverteye çok yakındı.</p>

  <p>“Hadi! Hadi! Hadi!” diye bağırdı Juan.</p>

  <p>Altlarında petrol platformu bir kez daha acı acı metalik sesler çıkardı. Yerçekimi, eğik ucu kendine çağırıyordu. <i>Hercules’ün </i>küpeştesi sulara gömülmüş, platform devrilmeye başlayınca yükselen tarafının altında bir boşluk ortaya çıkmıştı.</p>

  <p>Eric Stone, Harekat Merkezi’nde tahrik borusu nozüllerinin yönünü değiştirip, üzerlerine gelen çelik çığından gemiyi kurtarmak için çaresiz bir çırpınışla motorlara tam güç verdi. Alabora halindeki ağır kaldırma gemisinden ayrılmaya fırsat bulamayan Eddie, Lincoln ve Mike’ın, bulabildikleri katı yüzeylere tutunmaktan başka yapabilecekleri hiçbir şey yoktu. Bu yüzden, en üst tırabzanlara tüm güçleriyle sıkıca yapıştılar.</p>

  <p>Cabrillo, iki kadını kaba nitelendirilebilecek biçimde helikoptere itti. Adams havalanmaya başladığında kendi de sıçrayıp içeri atladı. Tam o esnada platform kayarak güvertenin diğer tarafına yaslandı. Platformun çöp gibi sondaj kulesi için bu gerilim çok fazlaydı. Bükülen çelik kirişler, balza ağacı gibi koptu ve platformun kulesi kırıldı. Platform, balina şarkıları gibi uğultular çıkarıyordu.</p>

  <p>Helikopterin kuyruğu, pistten santim farkla sıyırarak uzaklaşmıştı. Yolcular, az önce kaçtıkları felaketin dehşetini gözleri fal taşı gibi açılmış, heyecanla izliyorlardı. Platform, kaçan <i>Oregon</i>’un sancak personelinin yarım metre ötesinde okyanusa gömüldü. Oluşan devasa dalga, gemiyi, küvete düşen oyuncak gibi kaldırdı, pruva neredeyse sulara gömülmek üzereydi. Eric, maharetini konuşturup, Oahu Adası’nın kuzey sahilindeki büyük dalgalardan birini arkasına katmış sörfçüler gibi gemiyi, dalga yüzü boyunca sürüyordu.</p>

  <p>Üstü ağır platform, tamamı suya düştüğünde kaplumbağa gibi döndü, havayla dolu dubalar yukarıya çıktı. Sanki halinden mutlu gibi, suyun üstünde batıp çıkıyordu. Böylesi ağır bir yükten kurtulan <i>Hercules,</i> sarkaç gibi geri düşüp uzunca bir süre sonra ilk defa dik konuma geldi ama tanklara dolan suyun eylemsizliğine dayanamayıp yeniden yan yattı. Kaderine hazırlanırcasına yan yatan geminin küpeştesine tutunan üç adam devrilmenin etkisiyle şiddetli şekilde savruldu, neyse ki tutunmayı başarmışlardı.</p>

  <p>Ellerini bıraktıklarında her biri sırtüstü güvertenin bir yanına kaydı. Eldivenli elleriyle bastırarak ve ayaklarıyla kaplama levhalarına dayanarak çarpma hızını azaltmaya çalıştılar. Alt küpeşteye ulaştıklarında okyanusa atlayıp yüzerek uzaklaşmaya başladılar. <i>Oregon</i>’un ortasındaki tekne hangarından denize indirilen kurtarma botunu yönlendirmek için Adams, üç kazazedenin üzerinde uçmaya devam ediyordu.</p>

  <p>RHIB, üç adama ulaştıktan hemen sonra <i>Hercules,</i> kaçınılmaz olana direnmekten vazgeçip ağır ağır yan tarafı üzerine devrildi, midyeyle kaplı karinası, uzun çalışma yıllarından sonra ilk defa su üstüne çıkmıştı. Gövdede kalan hava, eceliyle boğuşan eski gemiden, lombozlardan ve havalandırma kanallarından kusarcasına dışarı çıkıyordu.</p>

  <p>Neden sonra Juan, bunun olayın sonu olmadığını hatırladı, her şey daha yeni başlıyordu. Yavaş yavaş bazı yanıtlara ulaşmıştı.</p>

  <p>“Gomez, bizi hemen gemiye götür.”</p>

  <p>MacD Lawless, Pakistan’daki o ilk geceden beri onlara ihanet ediyordu ve Cabrillo artık bazı cevaplar istiyordu.</p>

  <p>Helikopter gemiye inip RHIB tekne hangarına alınır alınmaz, <i>Oregon</i>’a platformdan uzaklaşmasını ve 20 mm’lik Gatling topuyla platformun su hattına ateş açmasını emretti. Derinlik idealdi, <i>Hercules’ün</i> mürettebatı da gemiyi çoktan terk etmişti. Kıta levhasının ucundaydılar ve şansları yaver giderse J-61 sualtı uçurumundan aşağı düşüp cehennemi sonsuzluğun derinliklerine çarpıp yok olacaktı.</p>

  <p>Juan, bu sabotaj hadisesinin amacına ulaşmadığına ve müdahale ettiklerine dair geride en ufak bir delil kalmasını istemiyordu. Ağır kaldırma gemisi yüzeyde on dakika daha kalamazdı ve platformun dubalarını binlerce mermiyle delik deşik ettikleri anda o da denizin dibindeki <i>Hercules’ün</i> yanını boylayacaktı.</p>

  <p>Linda’yı ararken baştan aşağı yapış yapış petrole bulandığı için önce kamarasına gitti. İki kadın bu esnada kontrol için revire götürülüyordu. Cabrillo, duş yapmak için can atmasına rağmen üzerindeki kıyafetleri çıkarıp kirli sepeti yerine çöp kovasına atmakla yetindi. Üzerine denizci mavisi paraşütçü tulumu ve temiz bir çift bot geçirdi.</p>

  <p>Gemiye ayak basmasının üzerinden yedi dakika geçmeden revire inmişti.</p>

  <p>Max, buldok yüzünde kaygılı bir ifadeyle oradaydı. “İlk olarak iyi olmana çok sevindim. İkinci olarak, lanet olsun, neler oluyor?”</p>

  <p>“Birlikte öğreneceğiz.” Beraberce odaya girdiler.</p>

  <p>“Tam zamanında, biraz açıklama istiyorum,” dedi Doktor Huxley, tatlı sert bir kızgınlıkla. “Hastamın başında neden nöbetçi var?”</p>

  <p>“Soleil ve Linda nasıl?”</p>

  <p>“İyiler. Soleil işkenceden dolayı biraz sarsılmış, ama petrol platformuna götürülene dek iyi davranmışlar. Juan, sorun ne?”</p>

  <p>“Croissard da bizimle aynı şekilde ve aynı kişi tarafından kandırılmış.”</p>

  <p>“MacD?”</p>

  <p>“Hayır, ama önce gidip onunla biraz sohbet edelim.”</p>

  <p>Juan, nöbetçinin, MacD’nin bileğini yatak demirine kelepçeleyerek işini ciddiye aldığını gördü. Cabrillo, adama eliyle gitmesini işaret etti ve mahkûma dönüşen en yeni üyelerini birkaç saniye süzdü.</p>

  <p>“Sana bir hikaye anlatacağım, yanıldığım yerde düzeltmeni istiyorum. İşimiz bittiğinde tatmin olursam seni kendi ellerimle çözeceğim. Anlaştık?”</p>

  <p>MacD başını salladı.</p>

  <p>“Fortran için çalıştığında Afganistan’daki en son görevin esnasında bölge halkından birisiyle, muhtemelen senden daha genç birisiyle arkadaş oldun.”</p>

  <p>“Adı Ataş’tı.”</p>

  <p>“New Orleans’taki kızınla ilgili her şeyi ona anlattın. Çocuğun bir terörist hücresinin parçası olduğu ve ona verdiğin bilgileri sana karşı kullanacağı hiç aklına gelmedi.”</p>

  <p>Lawless’ın yüzü utançtan kıpkırmızı oldu.</p>

  <p>“Hazır olduklarında, hücre kızını kaçırmak için Birleşik Devletler’e bir ekip gönderdi. Kaçırıldığına dair kanıtlar sana bir şekilde ulaştırıldı ve dediklerini harfiyen yapmazsan kızını öldüreceklerini söylediler. Başka şansın yoktu. Seni, Pakistan sınırından geçirmek için düzmece bir pusu ayarladılar, kaçırılmanın inanılır gözükmesi için seni biraz hırpaladılar da. Köyü gözetlediğimizi bildikleri bir gece, seni ortalıkta dolaştırıp bizi, yakaladıkları küçük çocuk, Setiavan’la aynı anda seni de kurtarmamız için kandırdılar. Hep o köyden kaçışımızın çok kolay olduğunu düşündüm. Yolda daha sonra karşılaştığımız pusu değildi. Neler olduğundan bihaber ayrı bir gruptu o. Ama köyde, diğerlerine bağlı adamlar, asgari yaygarayla kaçmamıza müsaade ettiler.”</p>

  <p>“Dur biraz,” dedi Max. “Ama otobüse ateş ettiklerini söylemiştin.”</p>

  <p>“Ah, birkaç çakma mücahit bize ateş etti. Ama ya tamamen farklı yönlere ateş ettiler ya da kimseyi vurmamak için otobüsün tavanına nişan aldılar. Hepsi sadece bizi, tarihin en büyük kaçışını başardığımıza inandırmak içindi. Eskilerin dediği gibi, görüntü var ses yok. Daha sonra, yoldaki çevirmeden kurtulduktan sonra bir Predator bize füze fırlattı. Ben füzeyi göremedim bile ama MacD gördü ve olimpiyat şampiyonlarından hızlı hareket edip hayatlarımızı kurtardı. Hesapta Taliban tarafından canı çıkasıya dövülmüş, sonra birkaç gün boyunca bir arabanın bagajına tıkılmış birisine göre çok etkileyiciydi. Hayır, katiyen o şekilde hareket edemezdi, elbette yaralarının çoğu sahte değilse.”</p>

  <p>Lawless bunu inkar etmedi.</p>

  <p>“Anlayamadığım şu,” dedi Hanley. “O çocuğu ne zaman kurtaracağımızı nasıl bilebildiler?”</p>

  <p>“Hala anlamadın mı?” diye sordu Cabrillo. “Çocuğun kurtarılmaya ihtiyacı yoktu, zira babası onu, o köye gitmemiz için yem olarak kullandı.”</p>

  <p>“Biraz kalın kafalıyım sanırım. Oraya gitmemiz için neden tuzak kursun ki?”</p>

  <p>“Her şey, MacD’yi aramıza almamız için kurgulandı. Son birkaç haftadır uğraştığımız her şeyin arkasındaki beyin Gunavan Bahar. <i>Oregon</i>’a bir casus yerleştirmek istedi, bu yüzden bir yandan Taliban’ın elinden çocuğunu <i>kurtarmamız</i> için bizi tutarken diğer yandan da kızını kontrol ettiği bir adamı kurtarmamızı tezgahladı.”</p>

  <p>“Fevkalade bir adres şaşırtma örneği. Myanmar’da Smith’in ihanetine uğradığımız anda tüm şüphe okları otomatik olarak Croissard’ı gösterdi. Soğanın tek katmanının olmadığı ve Croissard’ın, eylemlerinden, MacD’den daha çok sorumlu olmadığı hiçbirimizin aklından bile gelmedi.”</p>

  <p>Son ifadesi tamamen doğru sayılmazdı. İnsein’de geçirdiği zamandan bu yana Cabrillo’nun içini bir kurt kemiriyordu. Ne olduğunu bilmiyordu ama bir şekilde ona verilen bilgilerden bazılarının doğru olmadığını sezmişti. Tamamen içgüdüseldi, ne var ki onca yıldan sonra güvenebileceğini bildiği bir histi, bu yüzden petrol platformunda Soleil’i gördüğü anda bunca zamandır yerli yerine oturmayan şeyin ne olduğunu anlamıştı.</p>

  <p>“Hepsini eleveren…” diye devam etti. “Platformun batışının zamanlaması oldu. Bahar, Lawless’tan, İnsein Hapishanesinden kaçtığımızı ve takip çipi sayesinde Linda’nın yerini bildiğimizi öğrendi. Bu, J-61’i denizin dibine göndermek için belirlediği vakti birkaç gün ya da hatta hafta öne çekti. Düğüm noktası, MacD’nin bu sabah köprüye gelmesiydi. Ona son hızla gittiğimiz söylenmişti ama <i>Oregon</i>’un ne kadar süratli gidebileceği konusunda herhangi bir fikri yoktu. Yanımdan ayrılır ayrılmaz terbiyecisi, Smith’i aradı. Smith olduğunu farz etme nedenim, hepimiz ormandayken varlığının seni nedense tedirgin ediyormuş gibi görünmesiydi. Her neyse, MacD, Smith’e, aradaki mesafenin sadece birkaç saat olduğunu, düşündükleri gibi günler sürmeyeceğini söyledi. <i>Hercules,</i> hala Palawan Yarığı’na ulaşamamıştı ama zamanları kalmamıştı. Derhal su kapaklarını açıp filikaları batırdılar. Böylece sadece Linda ve Soleil’i öldürmekle kalmayıp ayrıca platformun, hükümet laboratuvarları haricinde birbirine bağlı belki de en büyük bilgisayar sunucusunu barındırdığı gerçeğini de örtbas etmiş olacaklardı. Nasıl gidiyorum?” Son soruyu MacD’ye yöneltmişti.</p>

  <p>Lawless’ın cevap vermesine fırsat kalmadan, hararetli bir patlama sesi konuşmayı imkansız hale getirdi. Bu, petrol platformunun devasa dubalarının yan taraflarını eleğe çeviren Gatling topunun motorlu testereyi andıran patırtısıydı. Bir dakika boyunca bir staccato müziği gibi kesik kesik atımlar halinde sürdü, sonra top, geri çekilip silahın tabya kapakları kapandığında, dubaların suyun altında ve üstünde kalan kısımlarına yumruk büyüklüğünde üç bin delik açılmıştı. Platformun sulara gömülmesi bir saat sürmezdi.</p>

  <p>Mark Murphy’nin işinin bittiği anlaşılınca Juan kaldığı yerden devam etti. “Nasıldı?”</p>

  <p>“Tam on ikiden. Hepsi.”</p>

  <p>“Şimdi anladım,” dedi Max. “Croissard, kontrolleri altındaydı, çünkü Bahar onun da kızını kaçırmıştı. Kızın web sayfasındaki tüm şu Burma’ya gitme zırvalıkları, hepsi düzmeceydi. O tapınağa kendi başlarına ulaşmayı denemiş ama başarısız olmuş olmalılar. Sonra bizi tutması için Croissard’ı kullandılar, bir şekilde işi halledeceğimizi biliyor olmalıydılar.”</p>

  <p>Cabrillo başını salladı. “Ve hem Smith hem de ekibimizdeki casusu sayesinde Bahar sürekli ne aşamada olduğumuzu biliyordu.”</p>

  <p>“Hepsi çok ayrıntılı hesaplanmış gibi. Ama MacD’yi bu işe sokmaya neden uğraşsın? Bunca entrikaya ne gerek vardı? Bahar’ın gelip Myanmar’a girmemiz için bizi tutması yeterliydi.”</p>

  <p>“İşe yaramazdı,” dedi Juan. “Motivasyon kaynağı yok. Mezar soygunculuğuna gitme işini asla kabul etmezdik. Reddedemeyeceğimizi bildiği türden bir göreve ihtiyacı vardı. Oğlunu kurtarma işi sayesinde zayıf noktamızın dik başlı çocuklar olduğunu öğrenmiş oldu, bu yüzden yine aynı numarayı çekti, sadece bu defa yem olarak Roland Croissard’ın kızını kullandı. Daha sonra da, o çantadaki her neyse ona ulaşır ulaşmaz, bizi devreden çıkarmak için hükümetteki dostlarını aradı.”</p>

  <p>“Peki neden ta en başından beri hükümetle çalışmadı?”</p>

  <p>“Hiçbir fikrim yok ama bir nedeni vardır muhakkak. Aksi halde bizimle uğraşma zahmetine hiç girmezdi. Benim tahminim, askeriyeyi işin için katması, son dakikada anlaşmasıydı. MacD, bir fikrin var mı?”</p>

  <p>“Hayır efendim. Bana hiç bilgi vermiyorlardı. Sadece alıyorlardı.”</p>

  <p>“O halde nehirdeki cesetten aldığımız o çantada ne olduğuna dair fikrin yok?”</p>

  <p>“Hiç bilmiyorum. Hatta siz söylemeden önce Smith’in üstündeki adamın da adını bilmiyordum. Ben tüm kararları Smith veriyor zannediyordum ama arkasında kimin olduğunu bilmiyordum.”</p>

  <p>“O zaman diğer muamma da çözüldü,” dedi Max, Cabrillo’ya dönüp. “Oteldeki şu patlama.”</p>

  <p>“Ne? Tesadüf değil miydi?”</p>

  <p>“Bahar bizi öylesine ciddi bir tehdit olarak görüyordu ki içimize birini yerleştirdi, bu kesin. Fakat bu tehdidi daha erken sonlandırmak için Singapur’da bizi havaya uçurmayı da denedi.”</p>

  <p>Juan bir süre düşündü, sonra başını iki yana salladı. “Pek sanmıyorum. Daha önce de dediğim gibi daha odaya girer girmez Smith’e kafamızı uçurmasını da söyleyebilirdi.”</p>

  <p>Hanley’in yüzüne muzip bir gülümseme yayıldı. “Çünkü kafamızı uçurursa Şirket’in geri kalanının cehennemin dibine gitse onu arayıp bulacağını biliyordu. Ancak bir intihar saldırısıyla ölseydik adamlarımız kimin peşine düşeceklerdi?”</p>

  <p>Cabrillo, eski dostunun doğru iz üzerinde olduğuna inanmaya başladı, fakat hala bazı şüpheleri yok değildi. Şu an için geçmiş önemsizdi. “Şimdilik Bahar’a yoğunlaşmamız gerekiyor. Ne planladığını bulmamız gerekiyor. Bizi tehdit olarak gördüğü bir şey ve o tapınaktan aldıkları neyse onunla bağlantılı.”</p>

  <p>“Bu kesin,” dedi Max alaycı bir şekilde.</p>

  <p>“Ya küçük kızım?” MacD metanetini kaybetmemeye çalışıyordu. “Smith ya da şu Bahar denen herif ifşa olduğumu biliyorlar, onu öldürecekler. Sadece web kamerasıyla onunla görüşmeme izin veriyorlardı. Yanındakiler üzerine patlayıcı kemer sarmış. Bebeğimi patlatacaklar.”</p>

  <p>“Neden burada olduğunu anladığımızı Smith ya da Bahar’ın bildiğini kim söyledi?”</p>

  <p>“Anlamıyorum.”</p>

  <p>“Çok basit, gerçekten. Yapman gerektiği gibi Smith’le bağlantı kur ve biz gidene dek platformun battığını bildir.”</p>

  <p>Lawless, daha çok bilgi almak istediğini belirtmek istercesine kelimeyi uzatarak, “Pekiiiii,” dedi.</p>

  <p>“Sonra kızını kurtarır, bu orospu çocuklarının gerçekte neyin peşinde olduklarını öğrenir ve onları en yakın umumi tuvaletin kapısına çivileriz.”</p>

  <p>Uzun zamandır yaptığı en uzun ve en sıcak duştan sonra Cabrillo, Linda Ross’u bulmaya gitti. Linda, başından geçenleri ayrıntılarıyla anlatan bir rapor yazacaktı ama Juan yeni yol haritasını belirlemek için ana hatlarıyla olayı hemen öğrenmek istiyordu. Önce Linda’nın kamarasına gitti, ancak karşısına banyodan henüz çıkmış Soleil çıktı. Genç kızın üzerinde sadece kolunun altında sıkıştırıp sabitlediği bir havlu ve saçını saran bir baş havlusu vardı.</p>

  <p>“Yine beni uygunsuz bir halde yakaladınız,” dedi utangaç bir tebessümle.</p>

  <p>“Hayatımın özeti bu zaten,” diye karşılık verdi Juan. “Kadınlar hariç her konuda zamanlamam iyidir. Linda sana misafir kamaralarından birini göstermedi mi?”</p>

  <p>“Gösterdi ama kozmetik konusunda çok iddialı değilsiniz sanırım, sağ olsun kendininkileri kullanmama izin verme inceliğini gösterdi.”</p>

  <p>“Kamarota söylerim, eksikleri tamamlar.” Sonra içten bir tavırla, “Nasılsın?” diye sordu.</p>

  <p>Kadının Galyalı gözlerinin ardı gölgelendi. Ve tıpkı oluştuğu gibi kayboldu. “Daha kötülerine göğüs germiştim.”</p>

  <p>“Yaptıkların hakkında birkaç şey okudum. Çok etkilendiğimi söylemem gerek. Yine de iraden dışında alıkonulmak gibisi yoktur. Özgürlüğünü kaybetme ve kontrolün bir başkasında olması. Güçsüzlük belki de dünyanın en kötü hissi.”</p>

  <p>Kadın, bir şey söyleyecekmiş gibi ağzını açtı, sonra birden kendini Linda’nın yatağına bırakıp elleriyle yüzünü kapattı. Önce sessizce hıçkırıyordu ama çok geçmeden tüm vücudu sarsılarak ağlamaya başladı. Juan, bir kadının gözyaşlarını umursamayacak türden biri değildi, en azından o yaşların bir nedeni olduğunda. Onu sadece anlamsız yapmacık tavırlar sinirlendirirdi, oysa korkunun böylesine çıplak bir ifadesi Cabrillo’nun gayet iyi anladığı bir duyguydu.</p>

  <p>Yatağa, kadının yanına oturdu, fakat ellerini birleştirdi. Soleil, bir dokunuş istiyorsa, yanı başında olacaktı. Bu gibi durumlarda içgüdülerinin ne kadar isabetli olduğunu defalarca görmüştü. Birkaç saniye geçmeden Soleil, başını Juan’ın omzuna koydu. Juan sadece elini kadının beline doladı ve biriktirdiği gözyaşlarını dökerek rahatlamasını bekledi. Bir dakika sonra kadın burnunu çeke çeke doğruldu. Juan, komodinin üzerindeki kutudan birkaç kağıt mendil çekip kadına uzattı. Soleil mendille gözlerini sildikten sonra burnunu temizledi.</p>

  <p><i>“Pardonnez-moi.</i> Bu hiç de bir hanımefendiye yaraşır bir hareket değildi.”</p>

  <p>“Şimdi daha iyicesindir. Güçlü bir kadın olduğun her halinden belli ama uzun süredir duygularını içinde biriktiriyordun. Muhtemelen seni tutsak edenlere en ufak bir zayıflık göstermemişsindir.”</p>

  <p><i>“Non.</i> Bir defa bile.”</p>

  <p>“Ama bu zayıflığın olmadığı anlamına gelmiyor. Bu yüzden sonunda dayanamayıp ortaya çıktılar. Bu kadar basit.”</p>

  <p>“Teşekkür ederim,” dedi usulca. Dudaklarının çevresinde minicik bir tebessüm belirdi. “Ayrıca hayatımı kurtardığın için de teşekkür ederim. Linda, bizi kurtaracağından bir an bile tereddüt etmedi. Ben o kadar emin değildim. Ama şimdi?” Tebessümün yerini tekrar hüzün aldı. “Şimdi her şeyi yapabileceğine inanıyorum.”</p>

  <p>“Hele kırmızı pelerinimi kuru temizlemeden alayım.”</p>

  <p>Bu atfı ilkin anlamadı. “Ah, şu çizgi roman kahramanınız, Süpermen.”</p>

  <p>“O benim, ama tayt giymiyorum.” Sonra ciddileşti. “Sana birkaç soru sormam gerekiyor. Şu an zor gelirse başka zaman da yapabiliriz.”</p>

  <p><i>“Non.</i> Elimden geleni yaparım.”</p>

  <p>“Ya da elbiselerini giydiğinde gelirim.”</p>

  <p>“Üzerimde havlu var. Bence yeterli,” dedi Avrupalı pratikliğiyle.</p>

  <p>“Kaçırılma esnasında herhangi bir şeye kulak misafiri oldun mu? Tüm bu yaşananların neyle ilgili olduğunu anlamamızı sağlayacak herhangi bir ipucu?”</p>

  <p>“Hayır. Hiçbir şey. Beni, Zürih’teki evimden aldılar. İki adam zorla evime girip uyurken bana saldırdı. Biri beni yere yatırdı, diğeri bir iğne yaptı. Bayıldım. Tekrar uyandığımda beni bulduğunuz hücredeydim. Linda söyleyene dek oranın petrol platformu olduğunu bile bilmiyordum. Biliyorsunuz, ona da ilaç vermişler. Fakat yolda, helikopterde ayıldığını söyledi.”</p>

  <p>Juan bunu biliyordu, Linda da onun gibi kendine geldikten sonra çevresi hakkında bilgi edinmek için hareketsiz kalmıştı. Bu numarayı ona, Cabrillo öğretmişti.</p>

  <p>“Neden seni hedef aldıkları hakkında bir fikrin var mı?”</p>

  <p>“Bence babamla ilgili olsa gerek. Sonuçta zengin ve güçlü biri.”</p>

  <p>“Onunla Singapur’da, seni aramaya Burma’ya gitmemiz için bizi tuttuğunda tanıştık.”</p>

  <p>“Bir arkadaşımla Bangladeş’e zorlu bir yürüyüşe gitmeyi planladığım doğru.”</p>

  <p>“Biliyoruz. Kaçırılma hadisesinin ardındaki adam, seyahat için evinden ayrıldığın intibaı yaratmak için web sayfanı güncelleyecek kadar ileri gitmiş. Kendilerini çok iyi gizlemişler. Babanla ilgili özel bir durum var mıydı? Son zamanlardaki iş anlaşmaları mesela.”</p>

  <p>“Artık çok yakın değiliz.” İtiraf etmekten üzgün olduğu belliydi.</p>

  <p>Cabrillo kıza, babasının ölmüş olmasının kuvvetle muhtemel olduğunu çok yakında söylemek zorunda olduklarının farkındaydı. Bahar, istediğini elde etmişti, bu yüzden Roland Croissard artık işine yaramazdı. Elbette onu aramaya devam edeceklerdi ama isviçreli finansörün canlı olma ihtimali çok düşüktü.</p>

  <p>“Tamam öyleyse,” dedi Juan, sonra ayağa kalktı. “Şimdi biraz dinlen, kalanını sonra konuşuruz.”</p>

  <p>“Aramam gereken birkaç kişi var. Babamı ve birkaç arkadaşımı.”</p>

  <p>“Madem konuyu açtın, söylememde sakınca yok. Baban kayıp. Birkaç günden beri ona ulaşmaya çalışıyoruz ama henüz başaramadık. Hem, durumu halletmenin başka yolunu bulana dek maalesef o petrol platformunda ölmüş olduğun yalanına devam etmemiz gerekiyor.”</p>

  <p>“Babam? Kayıp mı?”</p>

  <p>“Ve en son görüldüğünde yanındaki kişi, büyük ihtimalle seni Zürih’te kaçıran adam.”</p>

  <p>Suçluluk, korku ve öfke ifadeleri duygu kaleydoskopu gibi art arda yüzünde belirdi. Güzel bir mankenin heykeli gibi donakalmıştı. Yüreği kan ağlıyordu.</p>

  <p>“Üzgünüm,” dedi Juan sessizce. Keşke kız, telefon açmayı hiç istemeseydi. Böylesi bir haberi duymaya hazır değildi. Şimdi olmamalıydı.</p>

  <p>Soleil nihayet başını kaldırıp Juan’a baktı, gözlerinde yalvaran bir ifade ve daha doyurucu bilgi isteyen bakışlar vardı. Cabrillo, daha önce hiç böyle çıplak bir savunmasızlıkla karşılaşmamıştı. Artık hiç rahat etmediği bir ortamdaydı, çünkü her şey ona kendi kaybını hatırlatmaktaydı. Karısının öldüğü ve haftalardır toprak altında olduğu ona CIA görevinden dönene dek söylenmemişti.</p>

  <p>Kadının doğrulup omuzlarını toparladığını ve gözlerini kıstığını görünce rahatladı. “Sanırım giyinip güvertede biraz yürümek çok iyi gelir, tabii mahzuru yoksa.” Banyonun hemen dışındaki valizi işaret etti. Juan valizi hemen tanıdı. Harikalar Dükkanı’nın gardırop bölümünden gelmişti. Linda ve Kevin, Soleil’e çoktan giyecek bir şeyler ayarlamıştı.</p>

  <p>“Elbette,” dedi Juan. “Herhangi bir şeye ihtiyacın olursa mürettebattan istemeye çekinme. Seni umduğumuz yerde bulamamış olsak da artık güvende olduğun için herkes çok mutlu.”</p>

  <p>“Her şey için teşekkür ederim.”</p>

  <p>“Kokteyller altıda restoranda. Akşam yemeğinde kıyafet serbest ama ben senin için pelerinimi giyeceğim.”</p>

  <p>Juan’ın esprisine fersizce tebessüm etti. Cabrillo izin isteyip ayrıldı. Sonunda Linda’yı bulmuştu. Eddie Seng’le birlikte antrenman odasındaydı. İkisi de geleneksel Uzakdoğu dövüş sanatları kıyafeti keikogi giyinmişler ve dojo zemininde birbirlerine üstünlük kurmak için kavgaya tutuşmuşlardı.</p>

  <p>“Bir gün içinde yeterince aksiyon yaşamadın mı?” diye takıldı Juan.</p>

  <p>Linda öfkeden kudurmuştu. “O Smith denen pislik herif, ormanda beni yere serdi, ben de Eddie’den nerede hata yaptığımı bana göstermesini istedim.”</p>

  <p>Seng’in birkaç dövüş sporunda derecesi vardı, aynı zamanda Şirket’in eğitmeniydi.</p>

  <p>“Bu bekleyebilir. Konuşmamız gerek.”</p>

  <p>Linda, Eddie’yi eğilerek selamladıktan sonra çıplak ayakla meşin zeminin diğer yanına geldi. “Başlamadan önce Smith’in pek bir şey belli etmediğini söyleyeyim. Yangon’a vardığımız anda bana sakinleştirici verdi.”</p>

  <p>“Ve helikopterde uyandın, petrol platformuna gidiyordunuz.”</p>

  <p>Linda aniden kaşını çattı. “Bunu nasıl bilebildin?”</p>

  <p>“Ben Süpermen’im. Şaka bir yana, az önce Soleil’le lafladık.”</p>

  <p>“Lafladınız demek?”</p>

  <p>Juan oltaya gelmemişti. “Smith de helikopterde miydi?”</p>

  <p>“Evet, o ve çanta. Tek hatasını orada yaptı. Çantayı yere, pilotla arasına koydu ve inmeden hemen önce çantayı açtı, içinde yakut kırmızısı kristaller vardı, çok büyüklerdi. Otuz santimden daha uzundular diyebilirim. Kesilmiş, cilalanmışlardı. Daha önce hiç öyle bir şey görmemiştim.”</p>

  <p>Tüm bunların alelade bir kaçakçılık olayı olduğunu Cabrillo’nun havsalası almıyordu. Daha ötesi olmalıydı.</p>

  <p>Linda hala konuşmaya devam ediyordu. “Helikopter indiğinde ben bez bebek taklidi yapmayı sürdürdüm. Beni doğruca Soleil’in olduğu hücreye götürdüler, bu yüzden Smith’in oralarda biraz daha oyalanıp oyalanmadığını bilmiyorum.”</p>

  <p>“Büyük ihtimalle oyalanmamıştır. O çantayı alabilmek için Bahar çok uğraştı. Taşları olabildiğince çabuk istemiştir. Sana bir şey sorayım, platformda iki katın tamamının ağzına kadar bilgisayarla dolu olduğunu gördüm. Birbirine bağlı binlerce bilgisayardan bahsediyorum. Bu konuda bir fikrin var mı?”</p>

  <p>“Beyin takımına sor. Bilgisayar ineklerimiz Mark ve Eric.”</p>

  <p>“Onlara bilişim uzmanı dememiz gerekmiyor mu?”</p>

  <p>“Politik üslubum zayıf, dava et beni. Şaka bir yana, onlara sormalısın. Platforma indirdikleri gibi beni bir Kalküta kara deliğine soktular.”</p>

  <p>Cabrillo, Mark ve Eric’i, Stone’un kamarasında buldu. Duvarın birine monte edilmiş, adeta kenarsız, devasa bir ekranda bilgisayar oyunu oynuyorlardı. Cabrillo, bazı bilgisayar oyunlarının belli yetenekleri geliştirebileceğini anlayabiliyordu ama bir alışveriş merkezi içinde koşuşan yabandomuzu gibi görünen çizgi film arabalarıyla yarışmanın ikiliye ne faydasının olacağını çözememişti.</p>

  <p>“Sanırım siz baylar duymadınız.”</p>

  <p>“Neyi duymadık?”</p>

  <p>“Croissard’ın kızı da platformdaydı. Bize ulaşmak için babasını kullanmışlar. Ve MacD Lawless casusmuş.”</p>

  <p>“Ne?” dedi ikisi aynı anda hayretle.</p>

  <p>“Asıl kötü adamın Gunavan Bahar olduğu ortaya çıktı. Her şeyin arkasındaki asıl beyin oymuş. Bu yüzden tüm önceliğiniz o adamın tüm hayatını didik didik etmek. Gerçekte kim olduğunu ve neyin peşinde olduğunu bilmek istiyorum. Bahar’la ilgili olarak Overholt’la ilk bağlantı kurduğumuzda bize, adamın CIA’in radarında olmadığını söylemişti, yani çok daha derine inmeniz gerekiyor.”</p>

  <p>“Dur biraz,” dedi Mark. “MacD casus muymuş? Peki kimin?”</p>

  <p>Cabrillo, tüm karmaşık hikayeyi kabaca anlattıktan sonra Max’in ve kendisinin, Bahar’ın planladığı şey her ne ise Şirket’i ciddi bir tehdit olarak gördüğünü düşündüklerini söyledi. “Son iki parça,” diye ekledi. “Linda, Myanmar’da bulduğumuz çantanın içinde otuz santim uzunluğunda bir sürü parlak yakut olduğunu görmüş. Ben de petrol platformunda iki güvertenin muazzam bir sunucu çiftliğine dönüştürülmüş olduğunu gördüm. Fikriniz ne?”</p>

  <p>İki genç dahi, zihinlerini senkronize ediyorlarmışçasına bir süre birbirlerine baktılar. Mark söze başladı. “Linda’nın gördükleri yakut değil. Korindon, hem yakut hem de safirin temel maddesi. Farkları, onlara renklerini veren eser mineral, yakuta korindon, safire titanyum ya da demir. Altıgen kristal yapıya sahip, ama doğrusal değil yatay yapıda.”</p>

  <p>Cabrillo’nun yüzünde kayıtsız bir ifade vardı, oysa içinde adeta, “İngilizce konuş!” dercesine haykırıyordu.</p>

  <p>Neyse ki Stone araya girdi. “Söylemek istediği şu,” diye tercüme etmeye başladı arkadaşının dediklerini. “Yakut, elmas ya da kuvars gibi boylamasına oluşmaz, yani Linda’nın gördüklerinin otuz santimlik yakut olması mümkün değil. Başka bir tür kristaldirler.”</p>

  <p>Bu, Juan’ın, yaşananların basit bir mücevher kaçakçılığı olmadığı teorisini destekliyordu, ne var ki bu bilgi onu gerçeğe yaklaştırmamıştı da. “Peki ya tüm o bilgisayarlar?”</p>

  <p>“Belli ki Bahar muazzam bir veri işleme gücüne ihtiyaç duymuş ama o veya amacı hakkında daha fazlasını bilmeden tam olarak ne ya da neden olduğunu söylemek imkansız.”</p>

  <p>“O zaman ne yapacağınızı öğrendiniz. Bazı cevaplar istiyorum.”</p>

  <p>“Tamamdır şef,” dedi Stone.</p>
</body>
</html>