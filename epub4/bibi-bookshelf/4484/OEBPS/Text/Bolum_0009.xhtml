<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>9</h1>

  <p><span class="ilk-hrf">T</span>üm kapıları ve ses emici teçhizatı çıkarılan helikopterin içi, demir dökümhanesi kadar gürültülüydü. Ve tüm bu, hem de sadece türbin rölantide çalışırken çıkan sesti. Yalnızca Gomez Adams’ın koltuğu doğru düzgündü. Diğer tüm koltuklar, ağırlık yapmaması için çıkarılmıştı. Bu yüzden Linda, MacD ve Smith, arka kısımda kargo için ayrılan bölüme kayışlarla tutunmuştu. Juan, pilotun hemen yanında, gövdeye alelacele vidalanmış üstünkörü katlanır bir taburede oturuyordu.</p>

  <p>Yolcular arasında, yiyecek, silah, cephane, GPS takip cihazı ve muharebe telsizi için taktik kulaklıklardan oluşan koca bir yığın duruyordu. Smith’in uydu telefonunun yanı sıra Linda ve Cabrillo’nun da kendi uydu telefonları vardı.</p>

  <p>Juan, uçuş esnasında herhangi bir aksilik yaşanabileceği düşüncesiyle teçhizatı bota yüklemeyi aklından dahi geçirmemişti. RHIB’e konulmasına izin verdiği tek erzak, yetmiş beş litrelik içme suyuydu. Tropik sıcak ve boğucu nem yüzünden her birinin günde yaklaşık dört litre su içebileceğini hesap etmişti.</p>

  <p>Gomez, uçuş öncesi hazırlıkları tamamlayınca, “Herkes hazır mı?” diye sordu. Sesi, herkese, taktıkları kulaklık sayesinde ulaşıyordu.</p>

  <p>Cevabı beklemeden gaza yüklendi. Rotordan çıkan havanın sesi, fırtına uğultusu gibi helikopteri kamçılıyordu. Kulaklıklar, Linda’nın başındaki beyzbol şapkasını sıkıca tutuyordu, ama lastikle bağladığı atkuyruğu saçı, ürkmüş bir kedinin kuyruğu gibi rüzgarda dans ediyordu.</p>

  <p>Gürültü ve rüzgar birleşerek, adeta aracın her santiminde dile gelip helikopteri zangırdatan bir kreşendoya dönüşmüştü. Aracın kızakları yavaşça platformdan ayrıldıkça sallantı giderek azalmaya başladı. <i>Oregon</i> tamamen durmuştu, yan rüzgar da yoktu, bu yüzden Gomez, helikopteri kolaylıkla kargo bölmesinin üstüne boyalı büyük H harfinin tam ortasına getirdi. Önlerinde, aracın vincinden sarkan çelik kablolardan gözünü ayırmayan bir yükleme mürettebatı vardı. Helikopter yükseldikçe çelik teller biraz daha boşalıp sonra iyice gerildi. Ani bir hareket, sert gövdeli şişme botun yükünü tek noktaya toplayacağından tüm bu süre zarfında Gomez helikopteri santim santim ilerletiyordu.</p>

  <p>Bir cerrah ustalığında botu kızağa yükledi. Artık, helikopterin taşıyabileceği azami yükün tam sınırına kadar yüklüydüler, Adams, adeta helikopteri belinden sarkan muazzam ağırlığa alıştırmak istercesine havada bir an duraksadı. Yükünü güverteden uzaklaştırdığı anda helikopteri yan yatırıp botu geminin kıç vincinden koparırcasına aldı. Vinç kolundan ayrılır ayrılmaz Adams biraz daha güç verdi ve ormanın ufuk çizgisi boyunca uzandığı doğuya doğru yol almaya başladılar.</p>

  <p>“Nasıl bir his?” diye sordu Juan.</p>

  <p>“Sanki altımızda başıboş şekilde sallanan bir tonluk sarkaç var gibi. Bot, sudayken gayet zarif olabilir ama havadayken ambar kapısı kadar aerodinamiğe sahip. Umarım, işiniz bittiğinde onu gemiye yine helikopterle getirmeyi düşünmüyorsunuzdur.”</p>

  <p>“Yapabilirsek çok isterim,” dedi Juan. “Gerçi hatırladım da sözleşmemizde zararların tazmininden bahsedilmiyor.”</p>

  <p>“İyi. O lanet şeyi boş ver gitsin. Gövdeye ve rotora binen gerilim, onu eve geri getirmeye değmez.”</p>

  <p>Cabrillo güldü.</p>

  <p>Şikayet etmek, Adams’ın stresle baş etme yöntemiydi. Max Hanley’in yöntemi de aynıydı. Juan, şaka yapmanın kendi adına biraz işe yaradığını hissediyordu; ama işin gerçeği, görevden önce gerginliğini içinde bastırmayı yeğlerdi. Durum ne kadar tehlikeli ve zorlu olursa o da aynı derecede patlamaya hazır bir bomba haline gelirdi. Şu an için, Myanmar sınırını geçene kadar gayet rahattı. Her zaman olduğu gibi o gerilimini dışarı çıkartmak zorunda kalmamayı umut ediyordu; hiç değilse gemiye dönüp <i>Oregon’un</i> kapalı yüzme havuzunda en az yüz kulaç attıktan sonra sıcak duşun altına girene kadar.</p>

  <p>Helikopter aşırı yüklü olduğu için Adams hızı saatte altmış mil civarına düşürmüştü; ne var ki RHIB’in altı mangrov bataklığına neredeyse değecek kadar alçak irtifada seyrettikleri beyaz kumsala ulaşmaları sadece birkaç dakika sürmüş gibiydi. Mangrov bataklığı, mavi su dünyasını, aynı şekilde tek yeşil orman aleminden ince solgun, kum şeridiyle ayıran bir hat gibiydi.</p>

  <p>Orman, sanki topografyanın öngörülemez çılgınlıklarına nazire yaparcasına inişlerle yokuşlarla dalgalanarak ebediyete uzanıyor, ama daima altındaki her bir santimetre kareyi kaplıyordu. Hala Bangladeş’teydiler, ama Juan, ormanın Vietnam kıyılarına dek fasılasız uzandığını ve kelimenin tam anlamıyla <i>terra incognita,</i> yani bilinmeyen topraklar olduğunu biliyordu. Neil Armstrong bir keresinde Ay yüzeyini “muhteşem ıssızlık” olarak tarif etmişti. Burası da aynıydı, sadece bu topraklar yemyeşil ve bir o kadar da insan hayatına karşı düşmandı.</p>

  <p>Yükleri o kadar ağırdı ki helikopter, altında sarkan botu bir yere çarpmaktan zorlukla tutuyor gibiydi. Gomez Adams ne kadar uçuş tecrübesine sahip olsa da aracı havada ve rotada tutmak için adeta savaş veriyordu, iğneleyici yorumları tükeneli çok olmuştu. Yüzünde beliren ter damlacıklarının tek sebebi yüksek nem değildi.</p>

  <p>Cabrillo, muhabere takımlarından asılan bir cepten avuç içi GPS terminalini çıkardı. Cihaz, Myanmar hava sahasına girmek üzere olduklarını söylüyordu. Haberi diğerlerine söylemeye gerek görmedi. Bununla birlikte sınırın korunduğunu gösteren herhangi bir işaret var mı diye gözünü altlarında uzanan ormandan ayırmadı.</p>

  <p>Rotalarını, nehirlerden ve büyük su kaynaklarından uzak duracak şekilde planlamışlardı; zira ülkenin bu ücra köşesinde olabilecek herhangi bir yerleşim bunların kıyısına kurulmuş olurdu. Yol yoktu ve Cabrillo’nun görebildiği kadarıyla kerestecilerin ormanı sömürdüğünü gösteren bir emare de yoktu. Tepeden bakan birisi için adeta insanoğlu buraya hiç ayak basmamıştı.</p>

  <p>Altlarındaki zemin yükselmeye başlayınca Adams da yükseltiye ayak uydurdu. Helikopterin gölgesi, altlarındaki orman kubbesi üzerine düşüyor, yeşil örtünün üzerinde sıçrayarak ilerliyordu. Eskisi gibi keskin değildi, çünkü kuzeyden bulutlar yaklaşmaktaydı. Griliğin arkasında gökyüzüne doğru kule gibi uzanan meşum karabulutlar belli belirsiz görülüyordu. Çakan şimşeklerle ara sıra parıldayıp sönüyorlardı.</p>

  <p>“Tanımasam havadan dolayı endişelisin diyeceğim,” dedi Gomez. Kalkıştan bu yana ilk sözleriydi.</p>

  <p>“Elbette öyleyim,” diye karşılık verdi Cabrillo. “Beni şansın sadece kötüsü bulur.”</p>

  <p>Bir saat daha gittikten sonra artık Myanmar’ın içlerine ulaşmışlardı. Adams aracı maharetle kullanmış ve tam da planladıkları gibi küçük bir tepenin üzerinden geçtikten sonra hedef karşılarındaydı: tepeleri neredeyse birbirine değen ağaçlarla kaplı ormanı ince ince yararak akan nehir. Pilot, yakıt göstergesini kontrol edip kafasından çabucak bir hesap yaptı.</p>

  <p>“Üzgünüm, ama buradan daha öteye gidemem. Şu anki durumda bile geri döneceksem geminin doğuya yaklaşıp benimle buluşması gerek.”</p>

  <p>“Anlaşıldı.” Cabrillo, eğreti sandalyesinden kalkmadan başını arkaya çevirdi. Kargo bölümündeki üçlüye baktı. “Duydunuz değil mi? Bu işi çok hızlı yapmamız gerek. Linda, ilk sen, sonra MacD ve sen, John. Ben hemen arkanızda olacağım. Linda, botu kancadan çıkarmadan biraz bekle.”</p>

  <p>“Tamamdır,” diye karşılık verdi Linda. Çıkarma halatının ucuna tekme vurup kapı boşluğundan aşağı attı.</p>

  <p>Adams, koca helikopteri, on beş metre genişliğindeki nehrin tam üstüne getirdi. Ağaç tepeleri, RHIB’i aşağıdaki suya indirmek için aralarından geçerken rotor rüzgarıyla savruluyor, dans ediyordu. Botu öylesine ustaca indirmişti ki suya çarptığında neredeyse hiç su sıçratmamıştı. Aracın suya değmesiyle Linda’nın kendini halattan aşağı bırakması bir oldu. Bir an tehlikeli biçimde sallandı, sonra vücudunu RHIB’in şişirilebilir kenarının üzerinden içeri doğru atarak ayaklarının üzerine indi. MacD Lawless bu sırada halatın yarısına kadar gelmiş, hızla iniyordu. Linda, vinç kancasını çıkarıp tüm süreci, ayaklarının altındaki pleksiglas camdan takip eden Adams’a işaret edebileceği bir yere geçti.</p>

  <p>Juan, emniyet kemerini çıkarıp halata sarıldı. “Sonra görüşürüz,” dedi.</p>

  <p>Diğerlerinin ardından gitmeden önce paketlenmiş sırt çantalarındaki D biçimindeki halkayı halata bağlayıp bottaki üçlüye baktı. Hepsi aşağıdan ona bakıyordu. Linda, eliyle hazır olduklarını işaret etti; Juan çantaları halattan aşağı doğru bıraktı. Çantalar sertçe botun güvertesine çarptı, neyse ki içlerinde kırıtabilecek bir şey yoktu. Juan, tüfeğini omzuna asıp kendini halattan aşağı bıraktı. Ellerinde soyulmalarını önlemek için, avuç içleri ve parmakları deriyle kaplı özel eldivenler vardı. Bota değmesine birkaç santim kala ipe sıkıca tutunup tekrar bıraktı. Ayağındaki postallar yere değdiği anda Linda vinç halatlarını serbest bıraktı. Gomez Adams hiç vakit kaybetmeden helikopteri ani bir yükselişle çevirip gemiye yöneldi ve artık dert etmesi gereken RHIB olmadığı için yere çok daha yakın uçarak uzaklaştı.</p>

  <p>Helikopterde bu kadar çok zaman geçirdikten sonra kulaklarındaki çınlamanın azalması birkaç dakika sürdü.</p>

  <p>Issız nehir, bulundukları noktada salyangoz hızında akıyordu. Yer yer ufalanmış kırmızımtırak topraktan oluşan kıyı, su seviyesinden en fazla otuz santimetre yüksekti. Nehir kıyısının hemen ardında, asla aşılmaz gibi görünen sık yeşil cümbüş başlıyordu. Cabrillo bir noktaya tüm dikkatini vererek baktı, hesabına göre görüş mesafesi tamamen kapanmadan ancak bir buçuk metre ötesini görebilirdi. Ne var ki Myanmar Özel Kuvvetleri’ne ait birlik iki metre ötede pusuda beklediğinin farkında değildi.</p>

  <p>Sıcaklık otuz derece civarındaydı ama havada hiç esinti olmadığından ve ağır nem yüzünden saunada nefes alıyorlarmış gibiydi. Birkaç dakika içinde Cabrillo’nun koltuk altları ıslanmıştı, yüzünden de ter damlacıkları akıyordu. Yaklaşan yağmur ferahlık getirecek olsa da kısa sürede gelmeyecek gibiydi.</p>

  <p>“Pekala, kat etmemiz gereken mesafe yüz kilometre. MacD ve Juan, sizin baş tarafta gözcülük yapmanızı istiyorum. Linda, sen benimlesin; ama gözünü saat altı yönünden ayırma. Gemideki çocuklar dış motorun egzozunu güçlendirip sessizleştirdiler, ama nehrin yukarısında biri varsa yine geldiğimizi duyacaktır, bu yüzden tetikte olun.”</p>

  <p>Juan, sözünü bitirdiği gibi teknenin orta kısmında yer alan kumanda konsolunda yerini aldı. Botun çevresini saran kauçuk tampondan başka basit taarruz botundaki diğer tek şey güvertenin ortasında yer alan bu konsoldu.</p>

  <p>“Tüm teçhizat emniyette mi?”</p>

  <p>Linda, çantaları yaslayıp sağlamlaştırdığı köşeden doğruldu. “Evet.”</p>

  <p>Cabrillo, marşa bastı, beklediği gibi motor sorunsuz şekilde hemen çalıştı. Tekli dış motorun ısınması için bir dakika kadar bekledikten sonra gaza bastı. Bot, kıyılara doğru nispeten daha durgun akıntıya karşı mücadelesine başlamıştı. Gaza biraz daha yüklendi. Pervane, siyah tanen karışmış gibi görünen nehre bıçaklarını geçirdikçe, arkalarından su, kaynarcasına fokurduyordu. Juan, birkaç saniye sonra hızı yaklaşık on beş mile çıkardı. Bu, motorlarından biri çıkarılmış olsa dahi botun kapasitesinin çok altındaydı, ama yukarıdan gelecek biri olursa, kendilerine fazlasıyla tepki verme zamanı kalması için hızı bu kadar düşük tutuyordu.</p>

  <p>İleri yönde hareketlerinden kaynaklanan esinti bir parça da olsa ferahlık yeriyordu.</p>

  <p>Nehirde keskin bir kıvrıma yaklaştıklarında, kör noktada pusuda bekleyen kimse olmadığından emin olmak için dönemecin etrafına göz atmak maksadıyla gazı, aracı neredeyse durma noktasına gelecek derecede kesti.</p>

  <p>Yarım saat sonra iki şey neredeyse aynı anda gerçekleşti. Nehrin yapısı değişmiş, kıyıların daralmasıyla akıntı hızlanmış ve bir anda belirmeye başlayan büyük kayaların oluşturduğu küçük girdaplar ve gölcükler, Cabrillo’yu etraflarından dolaşmak zorunda bırakmaya başlamıştı. Burası akıntının en hızlı olduğu yer değildi belki ama çok yakında daha da hızlanacak gibi görünüyordu. İkinci şey ise, her soluk aldıklarında adeta ciğerlerini ıslatan yoğun nemden sonra tepelerine kadar gelen yağmur bulutları, ormandaki tüm renkleri akıtmak istercesine adeta musluklarını açmıştı. Her bir damlası yumruk gibi çarpan yağmur aralıksız yeryüzünü dövüyordu. Serpintiyle, kovayla dökülürmüşçesine, yangın hortumu üzerlerine tutulmuşçasına yağıyor, adeta tüm sağanak türlerini sergiliyordu.</p>

  <p>Juan, dümenin altındaki küçük bölmeden el yordamıyla bir gözlük buldu, hemen gözüne taktı. Onlarsız teknenin önünü dahi göremiyordu. Gözlükleri takınca da görüş mesafesi çok artmamıştı ama en azından aracı sürmesine yetiyordu.</p>

  <p>Tüm duyu organlarına hunharca saldırsa da yaşattığı ferahlık için bu tropik yağmura minnettardı. Giderek şiddetlenen akıntıya karşı güçlükle ilerliyorlardı.</p>

  <p>Diğer üçlü, kendilerine söylenen yerlerde, sefil halde sinmişler, suya düşmüş fare gibi görünüyorlardı. Juan, gözucuyla Linda’ya baktı. Sırtını kauçuk tampona yaslamış, çömelmiş halde kollarını bacaklarına dolamıştı, dudakları titriyordu. MacD, bota dolan suyu gönülsüz gönülsüz boonie şapkasıyla boşaltmaya çalışıyordu. Cabrillo’nun, bir engelin çevresinden dolaşmaya çalıştığı her seferde, teknenin içinde koca bir su birikintisi ileri geri çarpıyordu.</p>

  <p>Nehir kenarları giderek yükseliyor, iki yandan onları sıkıştırıyor ve çoğu zaman botun yukarısında doğru siluet halinde görülüyordu. Gevşeyen topraktan çakıl ve taş parçaları düşmeye başlamıştı. Daha biraz evvel durgun sayılabilecek nehir, yağmurdan sonra sel suyuna dönüşmüştü. Cabrillo her ne kadar kenara çekip fırtınanın dinmesini beklemenin iyi fikir olabileceğini düşünse de, ne barınaklı bir kovuk ne de botu bağlayabilecekleri bir yer vardı. Devam etmekten başka seçenekleri yoktu.</p>

  <p>Görüş mesafesi artık santimlerle ölçülüyordu. Gökyüzünü yararcasına aydınlatan şimşekleri kulakları sağır eden gök gürültüleri izliyordu.</p>

  <p>Her şeye rağmen Juan ilerlemeye devam etti. Bot, her defasında bir engele çarptığında ya da çağlayandan kurtulmaya çalışırken pupa suya battığında sahip oldukları tek motorun pervanesinin koruyucu kafesi olduğu için minnettardı. Aksi halde pervane kayalara çarpıp parçalanırdı.</p>

  <p>Suyun aniden çamur kahverengisine döndüğünü fark etmek dikkatli bir göz gerektiriyordu, bunun ne anlama geldiğini anlamak ise çok daha keskin bir zeka.</p>

  <p>Cabrillo hemen harekete geçti. Nehrin yukarısında, kıyıdan kayan toprak suyun önünü kapattığı anda köpüren nehrin tam merkezinde kalmaktan kurtulmak için botu sert şekilde sağa kırdı. Ağaç tepeleri neredeyse nehre değiyordu; RHIB’e kadar uzanan dalların her biri aracı kolayca alabora edebilir ya da en azından bota küpeşte vazifesi gören kauçuk tamponu delebilirdi. Juan zamanında dümeni kırmamış olsa, batmaları işten değildi.</p>

  <p>Yanlarından geçen ağaç gövdeleri, telefon direği kadardı. Heyelan, yerinden kopan toprağı yutarcasına önüne katmış, ağaçlar kökünden kopup nehre düşüyordu. Juan, aniden karşısına çıkan boğulmuş bir manda leşinin etrafından dolaşmak zorunda kaldı. Hayvanın boynuzları botun gövdesini kazıyıp geçmek üzereyken neyse ki akıntı zavallı hayvanı sürükleyip uzaklaştırdı.</p>

  <p>Bazı nesneler, Cabrillo’nun göremeyeceği kadar alçaktaydı, bu yüzden MacD’nin ön taraftan bağırarak uyarılarına kulak vererek manevra yapıyordu. Nehrin üzerlerine fırlatırcasına sürüklediği enkaz parçaları yüzünden sola dönmek zorunda kalmışlardı. Juan, hızı cesaret edebildiği kadar düşürdü, ama ağaçlar ve çalılar hala yanlarından baş döndürücü bir hızla sürükleniyor, gökyüzü öfkesini kusmaya devam ediyordu.</p>

  <p>Aslında fırtına daha da şiddetlenmişti. Nehir kıyısındaki ağaçlar, rüzgarla adeta yatay şekilde yere uzanıyor, kopan koca yapraklar film afişleri gibi havada uçuşuyordu. Hatta biri Cabrillo’nun yüzünü sıyırıp geçmişti.</p>

  <p>Bunun iyi yanı, diye düşündü kaderci bir bakışla, nehirde peşimize takılacak kadar çılgın birinin olma ihtimalinin olmaması.</p>

  <p>Son birkaç ağaç da kayarak nehir sularına karıştı, su tekrar koyu çay rengini aldı ve yağmur bir anda durdu. Sanki biri musluğu kapatmıştı. Göz açıp kapayıncaya dek o ana kadarki en şiddetli taşkın sularına karşı koymak zorunda kaldılar; ancak çok geçmeden onları yumruklarcasına saldıran su etkisini kaybetti. Birkaç dakika içinde kapkara yağmur bulutları yerini adeta alay edercesine bir neşeyle ışıyan güneşe bıraktı. Nem, yeniden bastırmıştı. Ormandan yükselen buhar, ilkin ürkütücü ve hayalet filmlerindeki gibi ardından hızla yoğunlaşıp göz gözü görmeyen bir sise dönüşmüştü.</p>

  <p>“Herkes iyi mi?” diye sordu Cabrillo. Sırılsıklam üçlü, saçlarından damlayan sulara aldırış etmeden başlarını sallayarak iyi olduklarını işaret etti. Juan, dümen konsolunun altındaki küçük dolaptan bir el pompası alıp Smith’e fırlattı. “Üzgünüm, ama ağırlık olmasın diye elektrikli pompayı almadık.”</p>

  <p>Bot, güvertesini bir uçtan bir uca kaplayan ve sintinesini dolduran yüzlerce litre suyun içinde kalmıştı. MacD, çaresizce şapkasıyla boşaltmaya devam ediyordu. Linda avuçlarıyla yardım ediyor, bottaki suyu avuç avuç küpeşteden dışarı atıyordu. Pompa, araçtaki suyu boşaltmanın kuşkusuz en etkili yoluydu, ama yine de bota giren su miktarıyla kıyaslandığında onun dışarı atabileceği miktar önemsizdi.</p>

  <p>Yorucu yirmi dakikanın ardından botun içi hala boşalmamıştı ve üstelik karşılarına, yolculuklarını daha gerçek anlamda başlamadan hezimetle sonuçlandıracakmış gibi görünen bir engel çıkmıştı.</p>

  <p>Nehrin bir ucundan diğer ucuna uzanan bir çağlayan, kayadan aşağı, parlak siyah sularla köpürüyordu. Nehrin her iki tarafı gevşek toprak ve çakıldan sarp yamaçlarla örülmüştü.</p>

  <p>“Ne kadar ilerlemişiz?” diye sordu Linda. Üstü başı henüz kurumamıştı.</p>

  <p>“En az altmış kilometremiz daha var,” diye karşılık verdi Juan, bakmadan. RHIB’in arkasındaki nehir kenarını inceliyordu.</p>

  <p>“Sanırım tabana kuvvet demenin zamanı geldi.” MacD’nin sesinde, idam sehpasına giden bir mahkûmun coşkusu vardı.</p>

  <p>“Bu kadar acele etme. Linda, patlayıcı getirdin mi?”</p>

  <p>“Aşağı yukarı bir kilogram plastik patlayıcı ve birkaç tane zamanlamalı fünye. Bir kız daima hazırlıklı olmalı.”</p>

  <p>“Mükemmel. MacD, senden nehrin yukarısına doğru en az üç kilometre boyunca keşif yapmanı istiyorum. Duyma mesafesinde köy filan olmadığından emin ol. John, üzgünüm ama sen pompalamaya devam et. Draftın olabildiğince az olması gerek.”</p>

  <p><i>“Oui.”</i> Çok konuşkan olmayan lejyoner pompaya ileri geri asılmaya devam etti, her pompalayışında botun kenarından incecik su püskürüyordu.</p>

  <p>MacD, hemen REC7’sini kapıp sallayarak mekanizmasında toplanan suyu çırptı; sonra sıçrayıp bottan atladı. Nehrin sağ tarafındaki çamurda bata çıka ilerleyerek, serbest kalan eliyle çakıl tepeciklerine tutunarak tırmanmaya başladı, sonra tepede gözden kayboldu.</p>

  <p>Linda, patronunun ne düşündüğünü anlamıştı. “Umarım aklından geçen…”</p>

  <p>“Ah, elbette planım o,” dedi Cabrillo.</p>

  <p>Linda’ya teçhizatın arasından patlayıcıyı bulmasını söyleyip kürek olarak kullanmak üzere karbon fiber küreği aldı. Bottan atlayıp işe koyuldular. Cabrillo, suyun sürüklediği kenara vurmuş odun parçalarından birini alıp elindeki iple küreği ona bağladı.</p>

  <p>RHIB’in arkasında kıyının en yüksek yeri yaklaşık otuz metreydi, bu yüzden oraya yöneldiler. Attıkları her adımda gevşek toprak ayaklarının altından kayıyordu.</p>

  <p>Cabrillo, tepeye şöyle bir baktı; sular altında kalmış olsa da nehirden yüksekliği en az on beş metreydi. Burayı dümdüz etmek için tek atış şansı vardı, yoksa sık orman içinde günlerce sürebilecek yürüyüş onları bekliyordu. Soleil Croissard’ın artık yok olmaya yüz tutan izinden zaten gerideydiler ve her geçen dakika izler daha da kayboluyordu.</p>

  <p>Verdiği kararın doğruluğundan emin olunca dizleri üstüne çöküp kazmaya başladı. Açmaya çalıştığı delikten aldığı her cılız kürek dolusu çakılın yarısı tekrar içeri dökülüyordu. Usandırıcı bir işti ve vıcık vıcık, eriyik hava yüzünden nefes almak dahi uğraş istiyordu. Nihayet yaklaşık bir metre kadar derinliğe ulaşınca yamacın iki buçuk metre kadar aşağısına inip aynı işi tekrarladı. Linda bu esnada patlayıcıyı beş eşit parçaya ayırmakla meşguldü.</p>

  <p>Tüm deliklerin açılması aşağı yukarı yarım saat sürmüş, Cabrillo’nun derisindeki gözenekler fıçı musluğuna dönmüştü. Linda’ya bottan getirttiği sırt matarasındaki suyun neredeyse dörtte birini içmişti. Tam doğrulmuştu ki arkasında bir hareketlenme sezdi. Neredeyse aynı anda geriye dönüp tabancasını çekip çalılıklar arasından çıkan adama doğrulttu.</p>

  <p>Silahını indirdi, gelen MacD Lawless’ti. Louisiana yerlisi, başkan gibi nefes nefeseydi.</p>

  <p>Juan saatine bakarken Lawless dikkatle kıyıdan aşağı indi.</p>

  <p>“Üç kilometre?” diye sordu Juan inanmamış halde.</p>

  <p>“On kilometreyi otuz beş dakikada koşabilirim,” dedi Lawless. Kentucky Derbisi’ni tamamlamış İngiliz atı gibi soluk soluğaydı. “Tam teçhizatla on dakika daha geç.”</p>

  <p>Lawless’in dayanıklılığı ve kabiliyetlerinin ve sınırlarının farkında olması Juan’ı etkilemişti. Bu tür bilgiler, günün birinde sahibinin hayatını kurtarabilirdi.</p>

  <p>“İleride bir şey var mı?”</p>

  <p>“Sadece orman. İyi haber şu, en şiddetli akıntı yerlerini geride bırakmışız.” Cabrillo’nun sırt matarasındaki borudan doyasıya su içti, kirli, ten rengi bir bandanayla yüzünü sildi.</p>

  <p>“Adamım, bu orman hayatımda gördüğüm en sık orman.”</p>

  <p>“Bota bin, bir dakika içinde biz de hazır oluruz.”</p>

  <p>Şirket, patlayıcıları ateşlemek için kimyasal fünyeler yerine dijital fünyeler kullanıyordu. Yaşlı kardeşlerine kıyasla bunlar, emsalsiz bir hassasiyete sahipti ve Cabrillo’ya mükemmel bir zamanlama imkanı tanıyorlardı. Zamanlayıcıları ayarladı, çabucak her deliğe birini yerleştirip var gücüyle deliklerdeki plastik patlayıcıların üstünü toprakla kapattı.</p>

  <p>Bir elinde yaklaşık iki dakikalık mesafe bıraktığı pruva halatıyla tekrar rölantideki bota atladı. Kendileriyle patlama noktası arasında olabildiğince fazla mesafe bırakmak için botu çağlayanın kıyısına dek yanaştırdı. Herkes güverteye uzandı; kıyıdan fırlayacak moloz parçaları yüzünden kafalarını küpeşteden yukarı dahi kaldırmıyorlardı.</p>

  <p>İnfilak, kontrollü, art arda patlamalar şeklinde gerçekleşti, ama bir tek, uzun ve sürekli bir patlama gibi duyulmuştu. Yerden fışkırırcasına püsküren sıcak taş ve moloz parçaları, nehir boyunca yankılanmış, yüzlerce kuşu ürküterek kaçırmıştı. Birkaç saniye sonra bot, çakıltaşı yağmuruna yakalanmıştı. Kauçuk tampondan sekenler plastik güverteye çarpıyordu. Smith’in kalçasına gelen yumruk büyüklüğünde bir taş parçası, adamın bacağına kramp girmesine neden olmuştu. Eski lejyoner bir defa ufladı, ama başka bir şey demedi.</p>

  <p>Toz tamamen çökmeden Juan ayağa kalkıp arka tarafa baktı. Nehir kıyısının alt destekleri patlamayla oyulmuştu ve gördüğü kadarıyla tüm kütle -yaklaşık on iki metrelik- ağır ağır nehre doğru kayarak suyu kenara itmiş, yığının ön kısmı, akarsuyun önünü tamamen kapatarak karşı kıyıya dek ulaşmıştı.</p>

  <p><i>“Voilà.”</i> Cabrillo yaptığından fazlasıyla memnundu. “Şipşak baraj.”</p>

  <p>Akış yeri kapanan su, içeride sıkışmış, yükselmeye başlamıştı. Artık zamana karşı, su, botu yükseltip çağlayanın üzerinden aşmasını sağlayacak yeterli seviyeye ulaşmadan önce nehrin eğreti barajı devirip devirmeyeceği yarışı başlamıştı.</p>

  <p>“Başka bir fikrim var. Linda, dümene geç. John, MacD, siz benimle gelin.”</p>

  <p>Cabrillo, bir kez daha botun pruva halatını kaptı, elleriyle Linda’ya botu doğruca çağlayanın altına getirmesini işaret etti.</p>

  <p>Çağlayan, şu anda RHIB’in pruvasını ancak aşıyordu. Üç adam sıçrayıp çağlayanın üst tarafına çıktılar; minicik bir ada gibi suyun üstüne dek uzanan bir kayanın üzerinde ayak koyacak yer buldular.</p>

  <p>Set ve çağlayan arasındaki alan suyla dolmaya devam ediyordu. Ne var ki aynı anda aşağı yönde akıntı eğreti barajı aşındırıyor, setteki her bir kusur ya da çatlaktan onu paramparça etmek için sonuna dek faydalanıyordu. Botun burnu, omurganın önü çağlayanın kayaç cephesinin üzerine oturacak kadar yükselmişti. Üç adam naylon halatı bellerine dolayıp hayatlarının halat çekme yarışı oyununu oynamaya başladılar. Linda aracın devrini yükseltip botu daha yükselmeye zorluyordu. Biraz arkalarında az önce yaptıkları setten ince bir su sızıp nehrin normal akışına karışmaya başlamıştı. Gedik şimdilik ufaktı, ama çok değil birkaç damladan sonra logaritmik olarak büyüyecekti.</p>

  <p>Bu yetmezmiş gibi, setin en alt kısmı, Cabrillo’nun patlayıcıları yerleştirdiği yerin karşısındaki yığının kenarı, yükselen su yüzünden devrilmek üzereydi.</p>

  <p>“Bunu yapmak için tek şansımız olacak,” dedi Cabrillo. Gücünü kollarına verdi, tekneyi çağlayanın üzerine çekmeye hazırlandı. “Linda, arka taraftan gözünü ayırma ve bize zamanı geldiğinde söyle.”</p>

  <p>Linda, suyun insan yapımı lagüne, toprak setin sızdırdığından daha hızlı dolmakta olduğundan emin olmak için sete ve nehir kıyısına dikkatle baktı. Dolan ve sızan suyu dikkatle hesap etti. Su seviyesi neredeyse tepeye kadar çıkıp, çağlayan en fazla on beş santimlik bir oluğa döndüğünde setten çamur ve moloz parçaları fışkırdı.</p>

  <p>“Şimdi,” diye bağırdı Linda ve motora gaz verdi.</p>

  <p>Vücutları mermer heykeller gibi gerili üç adam ipe asıldı, ne kadar uğraş verdikleri her birinin yüzünden okunabiliyordu. Dolması on dakika süren havuz, birkaç saniye içinde boşalmaya başlamıştı. Su seviyesi düştükçe, botun gövdesi kayanın üzerine giderek daha fazla oturuyor ve adamlara daha çok yük biniyordu.</p>

  <p>Motorun pervanesi sudan kurtulup bıçaklar havayla buluşunca çığlık atarcasına sesler çıkarıyordu. Üç adam hala çekiyor, her defasında birkaç santim ilerleseler de mücadeleden vazgeçmiyorlardı.</p>

  <p>Linda motoru rölantiye alıp bottan aşağı atladı. Çağlayanın tam tepesindeydi, kapkara sular bacaklarının arasından akıp gidiyordu. Adamların işi bitirmeleri için sanki tüm gereken, bu son elli kiloluk fazladan ağırlıktan kurtulmaktı, bot kayaç yüzeyin üzerinden kayıp derin suya düştü ve suyun üzerinde gezinmeye başladı. Akıntı, botu yanlamasına çağlayanın tepesini oluşturan kayalara doğru doğru sürükleyip hafifçe yan yatırdı, ama bot artık, akıntıyla çağlayandan aşağı düşmeyecek kadar alçaktaydı.</p>

  <p>MacD ve John Smith, bot öne doğru yeltendiğinde kendilerini yatağa bırakırcasına sırtüstü suya bıraktılar. Sonra ağızlarına dolan suyu tükürerek kahkahalar atıp doğruldular. Keyiflerine diyecek yoktu. Cabrillo ise istifini bozmamıştı, Linda botun önünü kesip üzerinde durduğu kayaya doğru çektiğinde Juan, her gün işe trenle giden bir adamın trene bindiğindeki sakinliğiyle bota çıktı.</p>

  <p>Ardından Lawless ve Smith nehirden çıkıp güverteye soluksuz şekilde sırtüstü uzandılar, yüzlerine koca bir tebessüm yapışmış gibiydi.</p>

  <p>Juan, yavaşça kumanda konsolundaki yerine geçti. “Fena değildi.”</p>

  <p>“Hem de hiç değil,” dedi Lawless. O anda kollarına yapışmış sülükleri fark etti. “Ah Tanrım, dünyada sülüklerden çok nefret ettiğim başka bir şey yoktur.” Elini cebine atıp bir çakmak çıkardı.</p>

  <p>Lawless, çakmaktaşını kurutmaya çalışırken Linda araya girdi. “Ben olsam bunu yapmam.”</p>

  <p>“Babam bana böyle öğretmişti.”</p>

  <p>“Ah, sülükler o şekilde elbette düşer, ama yedikleri her şeyi de kusarlar. Ki bu da bir hastalık bulaştırabilir. Tırnaklarınla sülüklerin ağzını vücudundan ayır.”</p>

  <p>Lawless, Linda’nın tavsiyesine uyup, yüzünü küçük bir kız çocuğu gibi buruşturarak kollarındaki dört kan emiciyi attı, ensesine yapışan birinden de Linda’nın yardımıyla kurtuldu. Smith, bu iğrenç parazitlerin saldırısına uğramamıştı.</p>

  <p>“Senin kanın ekşi herhalde John,” diye takıldı MacD gömleğini giyerken. Sıkı kemeri, ayak bilekleri büzgülü pantolonu sayesinde pantolonundan içeri bir şeyin girmediğinden emindi.</p>

  <p>Smith cevap vermedi. Pruvadaki eski nöbet yerine geçti ve işine kaldığı yerden devam etti. MacD, Linda ve Cabrillo’yla bakışıp omuz silkti, sonra pruvada Smith’e katıldı.</p>

  <p>Arkalarını çağlayan kapattığından dolayı peşlerinden gelebilecek birisi için Linda’nın nöbet tutmasına gerek yoktu. Ormanı aşmanın tek yolu nehirden ulaşımdı, bu yüzden Cabrillo, önlerinde de herhangi bir köy olamayacağından emin şekilde aracı kullanıyordu. Birilerinin nehrin yukarısına geri dönebilmeleri için çağlayanı aşmaları gerekirdi ve şelalenin iki tarafında da herhangi bir yol izi görmemişti.</p>

  <p>Hızı saatte yirmi beş mile çıkarıp sadece nehrin ormanın derinliklerinde keskin kıvrımlar oluşturduğu tamamen kör noktalarda yavaşlıyordu. Hız sayesinde nihayet herkesin kıyafeti kurumuştu.</p>

  <p>Güneş gökyüzünün diğer ucuna geçtiğinde nehir durgunlaşmış ve dolambaçlı bir su kanalı gibi kolayca yol alınabilir hale gelmişti. Yağmur ormanı ise aksine hala aynı sıklıktaydı. Su yolunun kıyısını canlı çit gibi aralıksız, hat boyunca kaplıyordu. Nadiren boşluklar oluyor, onlar da genelde küçük kaynak sularının nehirle buluştuğu noktalarda ya da nispeten cılız kalan ve hayvanların sulanmak için kullandıkları su yollarından biri oluyordu. Juan, bunlardan birinin oldukça geniş olduğunu fark etti. Muhtemelen ülkede yaşadığı tahmin edilen on bin civarındaki vahşi fil tarafından açılmış olmalı, diye düşündü.</p>

  <p>Bu aşılmaz geniş yapraklı bitki duvarının arkasında, Asya gergedanları, kaplanlar, leoparlar, aralarında dünyanın en büyük pitonlarının ve en ölümcül kobra türü, kral kobranın da olduğu her türden yılanlar saklıydı. Hepsi bir arada, diye düşündü, kesinlikle kaybolunacak en kötü yer.</p>

  <p>Akşam yanaştığında Juan gazı kesip, hafif akıntıda sürüklenmeyecek kadar hızı düşürdü. Motor gürültüsünün aniden azalması, kulaklarının birkaç dakika çınlamasına sebep olmuştu.</p>

  <p>“Soleil’in bilinen en son GPS koordinatlarından on kilometre uzaktayız. Belki beş kilometre kadar daha motoru kullanıp, sonra küreklerle devam edeceğiz. Herkes tetikte olsun. Neyle karşılaşacağımız hakkında hiçbir fikrimiz yok, ama Soleil, ormanda onunla birlikte başka biri daha olduğuna emin gibiydi.”</p>

  <p>Cabrillo’nun gözleri hiçbir noktada uzun süre takılıp kalmıyordu. Birilerinin kendilerini saklandıkları bir köşeden fütursuzca izliyor olabileceğinin bilinciyle daima önlerindeki ormanı, nehrin iki yakasını dikkatle süzüyordu. Eğer orada bir yerde isyancılar, uyuşturucu satıcıları ve ordu devriyeleri varsa, pusunun tam ortasına düşene kadar asta anlayamazlardı. İçinden gelen geri dönüp bakma dürtüsünü bastırmak için savaş veriyordu. Linda’nın arka tarafı gözetlediğini biliyordu ama birinin onları izlemekte olduğu hissini içinden söküp atamıyordu.</p>

  <p>Yakınlardaki bir ağaçtan yükselen bir kuşun acı çığlığı, kanına adeta adrenalin pompaladı. Linda’nın soluğu kesilmişti, MacD’nin sıçrayarak ayağa kalktığını gördü. Sadece Smith irkilmemişti. Juan, artık ciddi ciddi bu adamın damarlarında buzlu su dolaştığından şüphelenmeye başladı:</p>

  <p>Belirledikleri beş kilometreyi kat ettiklerinde Juan motoru durdurdu ve trol işlevi görüp kendilerini yavaşlatmaması için motoru sudan çıkardı. Botun iki yanında ikişer kişi olacak şekilde konumlanıp küreklere asılmaya başladılar. Smith, suyun büyük bölümünü sintineden dışarı pompalamıştı, ama bu büyük bir bottu ve akıntı ne kadar yumuşak olursa olsun kürekle ilerlemek yine de zorluydu.</p>

  <p>Buna benzer zamanlarda, genelde sessizce ilerlemelerini sağlayan küçük bir elektrikli motor kullanırlardı, ama diğer teçhizatın büyük kısmı gibi ağırlığı azaltmak için onu da <i>Oregon</i>’da bırakmışlardı.</p>

  <p>Daha önce hiç birlikte kürek çekmemiş insanların birbirlerinin zamanlamasına ayak uydurması için genelde tecrübesizce geçen birkaç dakika olurdu. Ama burada değil. Smith ve MacD’nin bütünüyle yabancı oldukları gerçeğine rağmen dörtlü, içgüdüsel bir şekilde tempoyu ayarlamış ve Harvard kürek takımının simetrisiyle karbon fiber küreklere asılıyordu.</p>

  <p>Birkaç dakikada bir Juan GPS el terminalini kontrol ediyordu; ileride, nehrin sağ kıyısında o ender açıklıklardan birini gördüğünde nehirde geçirdikleri zamanın artık sonuna geldiklerini anladı. Burası, ormanın içine doğru uzanan doğal bir patikaydı ve Juan, Soleil ve yol arkadaşı -Cabrillo adamın adını şu anda hatırlayamamıştı- sudan bu noktada ayrıldıklarını tahmin etti.</p>

  <p>Dümeni, bu küçük kayrana çevirdiğinde içinden incecik bir pınar aktığını fark etti. Hemen ardında bitki cümbüşü bir sur gibi göğe yükseliyordu. Soleil’den en son haber, bu noktanın üç kilometre ötesinde alınmıştı.</p>

  <p>Botu, pınar kıyısınca uzanan sazlıklara yanaştırıp gizlemek için sazların olabildiğince içine ittiler. Durmalarıyla Smith’in omzundaki otomatik silahı indirip bölgeyi nişangahtan kontrol etmesi bir olmuştu. Arka planda duyulan böcek ve kuş sesleri ve botun gövdesine çarpıp akan suyun sesi dışında hiçbir şey yoktu.</p>

  <p>Teçhizatlarını toparlamaları birkaç dakika sürdü. Her biri, sırt mataraları ve sırt çantalarını yüklendiler. Linda’nın ki yaklaşık on üç kilo, Cabrillo ve diğer ikilininki yaklaşık yirmi kilo ağırlığındaydı.</p>

  <p>Şansları yaver giderse sudan başka bir şeye ihtiyaç duymayacaklardı.</p>

  <p>Cabrillo, botun iyice gizlendiğinden emin olmak için son bir kez dönüp geriye baktı. Farklı açılardan alanı kontrol etmek için diğerlerinden birkaç adım uzakta gidiyordu, işte tam o sırada bir yüz gördü. Kısık ama hiç kırpmadığı gözlerle Juan’ı izliyordu. Juan’ın gördüğü şeyin ne olduğunu beyninin idrak etmesi soluksuz birkaç dakika almıştı. Bu, nehrin hemen yukarısından orman zeminine düşmüş bir Buda heykelinin başıydı. Arkasında ise sarmaşık ve asma dallarıyla kaplı, o muazzam büyüklükten çok uzak olsa da komşu ülke Kamboçya’daki step piramidi Angkor Vat’a çok benzeyen taş bir bina vardı.</p>

  <p>Yapı, muhtemelen on metre yüksekliğindeydi, Buda başı eskiden en üst sırada duruyor olsa gerekti. Kompleks, adeta tarihöncesi dönemde burada yapılmış ve orman onun çevresinde büyüyüp serpilmişçesine eski görünüyordu.</p>

  <p>“Sanırım doğru yerdeyiz,” diye mırıldandı Juan.</p>

  <p>“Şaka yapmıyorum,” dedi Linda. “Şuna bakın.”</p>

  <p>Juan, gözlerini piramitten ayırıp Linda’nın gösterdiği yöne çevirdi. Linda, geniş bir yaprağı kenara çekince altından iki tane tek kişilik plastik kano çıkmıştı. Dar su taşıtı, dünyanın her yanında spor malzemecilerinde mevcuttu. Koyu yeşil renkteki bu kanolar, herhangi bir engelle karşılaşınca kullanıcı tarafından kolaylıkla elde taşınabileceğinden nehrin yukarısına gitmek için en mantıklı tercihti.</p>

  <p>“Bangladeş’ten buraya bunları karadan getirmiş olmalılar,” dedi Smith.</p>

  <p>Cabrillo başını iki yana salladı. “Nehre, denizle birleştiği noktadan girmiş olmaları daha muhtemel. Yolculuklarının ilk kısmı için Chittagong’dan oraya bir tekne kiralamış olmalılar. Soleil’in aklında ta en başından gideceği yer belliydi. Nereye gittiğini çok iyi biliyordu. Şuna bakın.”</p>

  <p>Hepsi, parmağıyla gösterdiği yöne, son güneş ışıkları bir anlığına düştüğünde altın gibi parıldayan taştan gri heykel başına baktılar.</p>

  <p>Linda şaşkınlıktan çığlık atmamak için kendini zor tuttu. “Çok güzel,” dedi soluğu kesilmiş halde.</p>

  <p>Smith yorum yapmadı. Birkaç saniye tapınağa gözucuyla bakıp silahını kolunun altına aldı, Cabrillo’ya doğru baktı.</p>

  <p>Juan, Smith’in ne Roland Croissard’a sadakatinden kuşku duyuyordu ne de patronunun kızını kurtarma arzusundan; fakat eski lejyonerin biraz rahatlaması ve hayatın bazen aniden önünüze çıkardığı sürprizlerden keyif alması gerektiğini düşünüyordu. Bu hoş sürprizlerin farkında olmak bile Juan’a yeniden güç vermişti ve şu anda tapınağın gizemlerini keşfetmek kadar istediği bir şey yoktu.</p>

  <p>Ne var ki Smith’in haklı olduğunun da farkındaydı. Bir görevleri vardı ve arkeolojik hazineleri incelemek anlaşmalarının parçası değildi. Orman iyice kararmadan önce GPS hedef noktalarına kadar kalan yolu ancak kat edebilirlerdi. Linda’nın cep telefonuyla birkaç fotoğraf çekip telefonunu sugeçirmez kol cebine atmasını bekledikten sonra ilerlemeleri emrini verdi.</p>
</body>
</html>