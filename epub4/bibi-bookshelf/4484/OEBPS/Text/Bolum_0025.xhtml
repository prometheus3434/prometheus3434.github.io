<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>25</h1>

  <p><span class="ilk-hrf">S</span>onraki yirmi dört saat, <i>Oregon</i>’da hummalı bir hazırlıkla geçerken, dünyanın geri kalanı şaşkınlık içinde Las Vegas halkının içler acısı halini izlemekteydi. İki günlük suları kalmıştı, tarihin gelmiş geçmiş en katı karne uygulaması hüküm sürmekteydi. Şebeke yetkilileri, Mead Gölü’ndeki suyu çöl şehrine taşıyan karmaşık boru ve pompa sistemini yeniden faaliyete sokamazsa kentin tahliyesi kaçınılmazdı. Acil durum yetkililerinin, pompaların açıklanamayan bir şekilde durduğunu ilan etmelerinden kısa bir süre sonra Ulusal Muhafızlar hemen göreve çağrılmıştı.</p>

  <p>Beyaz Saray’da, Birleşik Devletler başkanı, dehşet dolu bir sükûnetle televizyondaki naklen yayını izliyordu; bu felaketin sona erdirebileceğini biliyor ama ulusun ödeyeceği bedelin ağırlığından korkuyordu. Bu Abraham Lincoln’ün savaş başlatan kararı gibiydi. Bu, Truman’ın atom bombası atılması kararı gibiydi. Bu, kendinde o cesaretin olmadığından korktuğu karardı.</p>

  <p>Cabrillo’nun zihninde ise en ufak bir tereddüt yoktu. Seçeneklerini biliyordu. Aynı fikirde olsun ya da olmasın, Amerikan halkı savaşa girdiğinde, bireysel özgürlük fikrini korumak için gerekeni yapardı. Seçim basitti, bu bireysel özgürlükleri kendi ellerinde mi olacaktı yoksa başka bir milletin mi? Bu durumun da ondan farkı yoktu.</p>

  <p>Plan onaylanır onaylanmaz gemideki tüm mürettebat hazırlıklardaki görev yerlerini aldı. Cephaneden silahlar çekiliyor, depolardan ek teçhizat çıkarılıyordu. Tüm teçhizatı ve personeli taşıyacak olan kamyon, Nice yakınlarında bir acenteden kiralanmıştı. Gümrüğe açıklayamayacakları diğer her şeyi ise gece karanlığından faydalanan Gomez helikopterle götürmüş, terk edilmiş bir çiftlik evine saklamıştı.</p>

  <p>Bu, Şirket’in en iddialı olduğu alandı - hemen bir strateji belirlemek ve çabucak, hem de gözünü kırpmadan onu uygulamak.</p>

  <p>Saldırı timi, Cabrillo’nun bir günlük planlamasında on beş dakika içinde yerlerini almıştı. Bahar’ın muhafız sayısını bilmedikleri için kendi standartlarına göre büyük bir ekip oluşturmuşlardı. Ekip, kendisi, Linda, Eddie, MacD ve Max’in yanı sıra diğer iki avcıdan, Mike Trono ve Jim O’Neill’dan oluşmaktaydı. Çok lüzumlu olmadıkça Max baskına katılmayacaktı.</p>

  <p>Mike, Jim ve ekibin en iyi nişancısı olan Lincoln, şaşırtma harekatından sorumluydular. Adams’ın çektiği uydu fotoğraflarında, Bahar’ın maden girişine, bomba bölmesi ağzına kadar dolu bir B-52’nin tüm cephanesine dayanabilecek gibi görünen beton bir tahkimat yaptırdığını görmüşlerdi. Şaşırtma harekatına başladıklarında, kendisini içeride güvende hisseden Bahar’ın kaçmaktansa içeriye saklanacağını biliyorlardı. Ancak onun bilmediği, müstahkem koruganına Şirket’in bir arka kapı bulduğuydu.</p>

  <p>Üç adam, maden yolunun anayola bağlandığı noktaya bir buçuk kilometre uzağa bırakıldı. Belirlenen konumlarına ulaşmak için yolun kalanını ağaçlar arasından yürüyerek gitmek zorundaydılar. 22 kalibrelik mini Gatling topu için her biri yaklaşık yirmi üç kilo ağırlığında cephane taşıyordu. Bu silah, tıpkı <i>Oregon</i>’daki ağabeyi gibi altı döner namluya sahipti ve gücünü bir otomobil aküsünden alıyordu. Sistemi nispeten taşınabilir kılan, 2 gramlık çok hafif mermilerinin olmasıydı, bu sayede binlerce mermi taşıyabiliyorlardı. Lincoln’ün görevi, 50 kalibrelik Barrett nişancı tüfeğiyle muhafızların Gatling’e çok yaklaşmasına engel olmaktı.</p>

  <p>Ekibin diğer üyeleriyle sürekli, güvenli -en azından eskiden öyle olan- telsiz bağlantısı üzerinden boğaz mikrofonlarıyla temas halindeydiler. Cabrillo, kuantum bilgisayarının civardaki telsiz trafiğini dinlediğini tahmin edebiliyordu, fakat asgari düzeyde de olsa kullanmaktan başka çareleri yoktu.</p>

  <p>Cabrillo, Albatros Madenleri’nin giriş kapısının önünden geçen anayolda durdu. Kapının metal parçaları pas içindeydi. Maden, yolun aşağısındaydı, bu yüzden bulundukları yerden onu göremiyorlardı.</p>

  <p>Bir kilometre sonra yolu çevreleyen ağaçlar seyreldi. Toprak yol, onlarca yıl önce ağaçlardan temizlendiği belli bir çayırlığa açılan çam ormanına gidiyordu. Cabrillo, adamlarıyla çayırlığı geçip kamyonu öte taraftaki birkaç çam ağacı arasına sürdü. Ağaçların hemen arkasında, tepesinde hala küçük kar birikintileri olan dağ yükseliyordu. Nehirden yaklaşık bir kilometre uzaktaydılar.</p>

  <p>Kamyonda bükülerek geçen onca saatten sonra Cabrillo, yere ayak bastığında omurgasından kütürdeme sesleri duydu. Daha önce ciğerlerine belki de hiç bu kadar temiz hava çekmemişti. Sıcaklık on beş derece civarındaydı, ancak gecenin ilerleyen vakitlerinde düşeceği muhakkaktı.</p>

  <p>Majino Hattı’nın terk edilmiş girişini şafağa kadar bulup günün ilk ışıklarıyla saldırıya geçmeyi umuyorlardı.</p>

  <p>Tüm bu bölge milli parkın bir parçası olduğundan, yürüyüşe çıkanlarla rastlaşmaları olasıydı, fakat karşılaşmamayı yeğlerlerdi. Bununla birlikte kendileri de yürüyüşçü gibi giyindikleri ve silahlarını hemen yırtabilecekleri ince dokulu poşetlere sakladıkları için eğer Bahar’ın muhafızlarıyla karşılaşırlarsa çok dikkat çekmezlerdi.</p>

  <p>En başta Cabrillo, en arkada Eddie olmak üzere aralarına yirmi metre mesafe koyarak ormanda yürüyorlardı. Çam dalları ve yapraklarıyla kaplı yerde sessizce ilerlemek neredeyse imkansızdı. Elbette Lawless dışında. MacD, birkaç hafta önce Myanmar’da olduğu gibi adeta kedi gibi sessizdi.</p>

  <p>Uzaktan yağmurla kabaran Arc Nehri’nin çağıldamasını duyabiliyorlardı. Dağ tepelerindeki karlardan beslenen su, kıyı boyunca havanın buz gibi soğumasına neden oluyordu. Ağaçların arasından nehre baktıklarında, eski dağ buzullarından aldığı turkuvaz renge bürünmüş nehri görebiliyorlardı.</p>

  <p>Yeterince yaklaştıklarında ekip biraz daha yayılıp Albatros Madenleri’ne doğru ilerlemeye devam etti, bu esnada sürekli aşağı yukarı seksen yıllık yeraltı kalesine girebilecekleri bir yer arıyorlardı. Ne görmeleri gerektiği hakkında en ufak bir fikirleri yoktu, bu yüzden sadece insan yapımı herhangi bir şey bulmaya çalışıyorlardı.</p>

  <p>Cabrillo, nehre en yakın yürüyenleriydi, bu yüzden iki adamı ilk fark eden o oldu. Adamlar, iki yüz metre ileride, nehir kıyısında dürbünleriyle etrafı gözlüyorlardı. Juan hemen ters dönmüş bir ağaç kütüğünün arkasına saklandı, fakat yeterince hızlı değildi. Adamlardan biri onu görüp arkadaşının omzuna dokundu. İkisi de sıradan yürüyüş kıyafeti giymişlerdi, ancak tavırlarında hiç doğa meraklısı bir hava yoktu. Hiçbirinin elinde silah yoktu, ne var ki bu silahlı olmadıkları anlamına gelmezdi.</p>

  <p>Cabrillo’nun olduğu yere doğru koşmaya başladılar. Biri, kemerinden dikdörtgen şeklinde siyah bir nesne çıkarmaya çalışıyordu. Juan, bunun telsiz olduğuna emindi ve eğer bu karşılaşma diğerlerine bildirilirse baskın unsuru avantajları çöpe giderdi. Silahlı çatışmaya girmeleri halindeyse sesin vadi boyunca kilometrelerce yankılanacağının da farkındaydı.</p>

  <p>Juan, silahını yere koyup yavaşça ayağa kalktı. Ağaçların arasına işerken yakalanan adamlar gibi pantolonunun fermuarını çekermiş gibi yaptı. Bu, genellikle karşıdaki adamın gardını indirmesini sağlayan bir numaraydı. Artık adamın elindekinin telsiz olduğunu görebiliyordu. Bunlar masum yürüyüşçüler filan değil düpedüz Bahar’ın rasgele devriyeye çıkmış muhafızlarıydı. Cabrillo, kötü şanslarına lanet okudu, çünkü sonuç ne olursa olsun tasarladıkları zaman çizelgesi mahvolmuştu.</p>

  <p>Biraz daha yaklaştıklarında iki adamın da kalın kaşları ve siyah saçlarıyla Sami ırkına has özellikler taşıdığını fark etti. Biri parmağıyla Cabrillo’yu gösterip sonra geri dönüp gitmesi gerektiğini söylemek istercesine parmağını salladı.</p>

  <p>“Sorun mu var?” diye sordu. Adamlardan herhangi birinin Fransızca bildiğini sanmadığı için İspanyolca konuşmuştu.</p>

  <p>“Git buradan,” dedi biri, parmağıyla vadinin gerisini işaret ederek.</p>

  <p><i>“Allez.”</i> Diğerinin kaba aksanı, Cabrillo’nun haklı olduğunu ispatlıyordu.</p>

  <p>“Hey, tatlım, neler oluyor?” Linda Ross, ağaçların arasından çıkagelmiş, şaşırmış turist gibi davranıyordu.</p>

  <p>İki muhafız da ona bakmak için döndü. Beklediği fırsatı yakalayan Cabrillo, adamın telsiz tutan eline vurdu. Cihaz elinden fırlayıp sekerek yuvarlandı. Aynı hareketle ikinci adamın çenesine tüm gücüyle geçirdi. Adam yere devrilirken gözlerinin beyazından başka bir şey görünmüyordu. Arkadaşı ceketinin altındaki silaha davranacak kadar kendini toparlamıştı.</p>

  <p>Linda adama uçan tekme savurdu. Adamın omuzlarına gelen darbe, Linda’nın kayda değer ivmesi ve çok da kayda değer sayılmayan ağırlığıyla birleşince adamı yere sermişti. Ross, hemen su kenarından yumruk büyüklüğünde bir taş parçası alıp adamın şakağına indirdi.</p>

  <p>Göz açıp kapayıncaya dek bilinci kapalı iki adama bir de sakinleştirici iğne yapılmıştı. Bu onları en az yirmi dört saat uyutmaya yeterdi. Ağızları bantlanmış, el ve ayak bilekleri bağlanmış iki adamı, devrilen bir ağacın altına saklanıp tamamen fark edilemez hale gelinceye kadar üzerleri çalı çırpıyla kapatılmıştı. Juan, telsizi alıp adamların tabancalarını nehre attı.</p>

  <p>“Adamlar rapor vermeyince tüm maden alarma geçecek,” dedi Max.</p>

  <p>Bu uyarıya Cabrillo’nun ihtiyacı yoktu. Ağrısını biraz hafifletmek için parmaklarını esnetti, sonra REC7’sini boynuna astı. Artık hiç değilse bu ağaçların arasında hiçbir turist olmadığı kesinleşmişti. Eddie’ye, Lincoln ve ekibiyle bağlantı kurup, planladıkları zaman çizelgesinin çöpe gittiğini ve artık her şeye hazırlıklı olmalarını iletmesini söyledi. Lincoln, mikrofonuna iki kez tıklayarak anladığını işaret etti.</p>

  <p>Nehir kıyısı boyunca ilerlemeye, istihkam ya da zırhlı makineli tüfek kulesi aramaya devam ettiler, ama diğer muhafızlara karşı tedbiri de elden bırakmıyorlardı. Yarım kilometre kadar daha gidince Max tuhaf bir kuş sesi çıkardı. Yamacın yarısındaydı. Juan, arkadaşının yanına varınca Fransızların <i>cloche,</i> yani çan dedikleri bir yapı gördü.</p>

  <p>Bu, içerideki adamlara geniş bir atış menzili sağlayan makineli tüfek yuvalarının olduğu sabit, zırhlı bir taretti. Ne yazık ki kesilip açılamayacak kadar kalın dökme çeliktendi ve tüfek delikleri genişletilemeyecek kadar küçüktü. Uzun zamandır orada olduğu her halinden belli olan her yanı pas ve kir içinde beton kaide üzerindeydi. Ormanın bir parçasıymış gibi gözüküyordu.</p>

  <p>“Birinin olduğu yerde…” dedi Hanley. “Mutlaka başkaları da vardır.”</p>

  <p>Ve gerçekten de ana damara ulaşana dek iki <i>cloche</i> daha buldular. Damardaki istihkama giden yol, dünyanın merkezine açılan bir geçit gibi dağ eteğinden dışarı çıkan beton kasnak içine yerleştirilmiş iki yekpare metal kapıyla kapatılmıştı. Kapıların üzerinde, bu istihkamın yapılışından kalma soluk numaralar vardı. Eskiden sığınağa ulaşan yoldan geriye pek bir şey kalmamıştı. Buna karşın biraz da hayal gücüyle yukarı çıkıp tepenin üstünden devam ettiğini anlamak mümkündü.</p>

  <p>Kapılar, en alttan üste kadar uzanan boncuk boncuk kaynakla kaynaklanmıştı.</p>

  <p>“Pekala, herkes dağılıp gözünü dört açsın,” dedi Cabrillo. “Max, sen de şunu hallet.”</p>

  <p>Hanley, sırtındaki çantayı garaj kapısı büyüklüğündeki kapıların dibine koyup içinde bir şeyler ararken ekibin diğer üyeleri etrafa dağılıp başka devriye var mı diye çevreyi dikkatle gözetlemeye başladı. Max, cam macununa benzeyen Hypertherm’i kaynağın başından sonuna kadar diş macunu gibi sürdü. İşini çabucak bitirmiş, birkaç dakika içinde fünyeyi yerleştirip yerine geçmişti.</p>

  <p>“Hazır,” dedi telsizden.</p>

  <p>“Biraz daha açık durum raporu verin.”</p>

  <p>Kimyasal reaksiyon sonucu çıkan duman ölümcüldü, bu yüzden Cabrillo, çevrede kimsenin olmadığından emin olmalıydı. On beş dakikalarına mal olmuştu, fakat artık burada yalnız oldukları kesinleşince içi rahatladı.</p>

  <p>Son gözcü de temiz raporu verince Max’e kapıyı yakması emrini verdi.</p>

  <p>Hypertherm, ince bir tıslama sesi ve güneşe bakılınca gözde beliren parlaklık gibi bir alevle yana yana kaynağı yaktı ve eriyen metal, kısa sürede kıpkırmızı alev topları halinde topak topak akmaya başladı. İstihkamın girişini pamuk şekeri gibi bembeyaz asidik duman kaplamıştı. Neyse ki vadi boyunca esen rüzgar dumanı Albatros Madenleri’nden uzaklaştırdı. Duman tamamen dağılınca kıpkırmızı olmuş kaynak yeri ortaya çıkmıştı.</p>

  <p>Max, bunu bekliyordu. Oregon’un makine dairesinden aldığı vakum tüpü içindeki sıvı nitrojeni eriyik kaynak yerine sıktı. Metal hala sıcaktı, fakat kalın kaynakçı eldivenleri sayesinde zarar görmeden dokunabilirdi. Sağ taraftaki kapıya yüklendi. Metal kapı kulakları tırmalayan tiz bir gıcırtıyla aralandı. İçeriden rutubetli bir soğuk dışarı akın etti. Beyaz beton duvarın arkası katran karası boşluktu.</p>

  <p>“İçerideyiz,” dedi diğerlerine.</p>

  <p>Ekibin geri kalanı koşarak geldi. Cabrillo en son ulaşandı.</p>

  <p>“Aferin.”</p>

  <p>“Şüphen mi vardı?” Max, koca ellerini kaldırıp diğerlerinin takdirine karşılık verdi. “İnsan yapımı hiçbir şey bu bebeklere dayanamaz.”</p>

  <p>“Hı hı. Gidelim hadi.”</p>

  <p>Juan tam adımını eşikten atmıştı ki muhafızdan aldığı telsiz cızırdadı, sonra karşıdan bir ses duyuldu. “Malik, rapor ver,” dedi birisi Arapça.</p>

  <p>Cabrillo, telsizin düğmesine bastı. “Temiz.”</p>

  <p>“Saat başı durum raporunu neden vermedin?”</p>

  <p>Juan bir an ne diyeceğini bilemedi. “Midem pek iyi değil.”</p>

  <p>“Bir saat sonra vardiyan bitince doktora görün.”</p>

  <p>“Peki, tamam.” Telsizi kenara fırlattı. “Bir saatimiz var, sonra burada olduğumuzu öğrenecekler. Bu vakti iyi kullanalım. Lincoln, dinlemede misin?”</p>

  <p>“Dinliyorum.”</p>

  <p>“Altmış dakika bekleyin, sonra bu adamları kavurun.”</p>

  <p>“Anlaşıldı.”</p>

  <p>Tek umudu, o vakte kadar asıl madenin içine girebilmekti, yoksa hepsi bir hiç uğruna olacaktı. Hem daha bu operasyonun ikinci bir aşaması daha vardı. Monte Carlo’dan dönerken MacD’nin ona gizlice söylediği bir aşama daha. Ahlak sınırlarının dışında bir şeydi bu, ama ödül kafasını karıştırmıyor değildi. Overholt ismine lanet okudu, sonra adamlarını içeri soktu.</p>
</body>
</html>