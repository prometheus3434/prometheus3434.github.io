<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>21</h1>

  <p><span class="ilk-hrf">C</span>abrillo ve Lincoln, Süveyş Kanalı’ndan transit geçiş yapan <i>Oregon’</i>a, Bur Said’de yetiştiler. Gunavan Bahar ve sağ kolu Smith’i yakalamayı çok isteseler de lüks tatil şehri Monte Carlo’da başka bir operasyon yürütmeleri gerekiyordu. Birleşik Arap Emirlikleri’nden bir emir, gittiği her yerde Şirket’in ekstra güvenlik sağlamasını istiyordu. Gerçekte herhangi bir düşmanının olup olmaması önemli değildi. Otuz beş metrelik yatıyla sahilde güneşin tadını çıkarırken ya da kumarhanede paralarını çılgınca kaybederken Cabrillo ve adamlarının arkasını kolladığını bilmek ona kendini daha iyi hissettiriyordu. Bu fikri, kendisi de birkaç ay evvel Şirket’i Güney Afrika’da kullanan Kuveyt emirinden almıştı. Juan, Antarktika’da saplanıp kaldığı ve onu almak için geri dönmek zorunda kaldıkları için gecikmiş olmalarına karşın ekip, Somali’den gelen bazı El Kaide militanlarının da dahil olduğu bir suikast planını ortaya çıkarmıştı.</p>

  <p>Kiralık helikopter, <i>Oregon</i>’un güvertesine iner inmez yolcularını bırakıp güneydeki Mısır liman şehrine doğru yola çıkınca gemi, şaha kalkarcasına motorlarına güç verdi, çok geçmeden ardında bir mil uzunluğunda dümen suyu belirmişti. Juan, çantasını kamarasına fırlatıp doğruca Harekat Merkezi’ne gitti. Kumanda Linda Ross’taydı.</p>

  <p>“Hoş geldin. MacD’nin kızına kavuşmasına hepimiz çok sevindik.”</p>

  <p>Hali Kasım, her zamanki yerinde, iletişim istasyonundaydı. “İstediğiniz gibi New Orleans yerel basınını sürekli izliyoruz. Olayı, uyuşturucu bağlantılı bir kundakçılık olarak adlandırıyorlar. Cesetlerin kimliği teşhis edilememiş ve herhangi bir şüpheli de bulunamamış.”</p>

  <p>“Geriye teşhis edilebilecek pek bir şey kalmadı,” dedi Cabrillo. “Yolcumuzun durumu nasıl?”</p>

  <p>Soleil Croissard, <i>Oregon</i>’a bindiğinden beri, kadifeyle kaplı bir hücrede kalıyor olsa da haftalardır tam bir mahkûm gibiydi. Kamarasında kalıp ara sıra üst güverte köprüsüne çıkıp denizi seyretmekten başka hiçbir şey yapmamıştı. Yemekleri bile odasında yiyordu. Babasının yasını tutuyor ve kaçırılmasının şokunu atlatmaya çalışıyordu. Geminin diplomasız psikiyatrı Doktor Huxley, birkaç kez onunla konuşmayı denemiş ama kayda değer bir ilerleme kat edememişlerdi.</p>

  <p>“Toparlayabileceğine mi inanıyordun?” dedi Linda.</p>

  <p>“Ciddi misin?” Juan şaşırmıştı, çünkü birkaç gün evvel Soleil’le vedalaşırken herhangi bir emare göstermiyordu.</p>

  <p>“Neler olduğuna da inanmayacaksın. Şimdi nefes nefese duran Eric ve Murphy, Soleil’in durumunun şu batan <i>cruise</i> gemisinden kurtardığımız kızdan…”</p>

  <p>“Jannike Dahi,” diye hatırlattı Juan. <i>“Golden Dawn</i>’dan tek kurtulan oydu.”</p>

  <p>“Hah, evet, bizimkinin hali ondan çok daha kötü. Her neyse, bizim ikilinin aklına, operasyonlarda indirme yaparken kullandığımız paraşütleri pupadaki vince bağlayıp gemiden deniz paraşütü uçuşu yapma fikri gelmiş. Şanslarına işe yaradı da, hatta çoğumuz denedik. Fakat tek uzak duran Soleildi. Huxley’e durumdan bahsettim, bana Soleil’in adrenalin tutkunu olduğunu söyledi. Hala hayatta olduğunu hatırlaması için biraz sarsılması gerektiğinden bahsetti.”</p>

  <p>Linda, komuta koltuğunun kolluğuna yerleşik bilgisayarın tuşlarına birkaç kez tıklayınca ana ekranın bir bölümünde, üst güvertenin üstüne monte edilmiş arkaya bakan kameranın görüntüsü belirdi. Hakikaten Murphy ve Stone, Soleil Croissard’la birlikteydiler. Kız, siyah paraşüt koşumlarını giyinmiş, iki adam onu vince bağlayan ince ipe sabitlemekle uğraşıyordu, ikilinin bakışları arasında Soleil, elinde bir manş tulumuyla kıç yatırması tırabzanının üstüne çıktı. Öne doğru dönüp yüzünde koca bir gülümsemeyle Eric ve Mark’a bir şeyler söyledi. Sonra küçük tulumunu Oregon’un pervane rüzgarının içine fırlattı. Koşumdan birden fırlayan ana paraşüt, aniden şişerek Soleil’in ayaklarını yerden kesip fırlatırcasına yukarı çekti.</p>

  <p>Linda, kontrol tuşlarını kullanarak kamerayı biraz yukarı kaldırdı, Soleil, masmavi gökyüzünde bir siluet halinde görülüyordu. Güverte hizasından altmış metre yüksekte olmalıydı ve geminin hızı yüzünden ipi müsaade ettikçe yükseliyordu.</p>

  <p>Cabrillo’nun bundan pek hoşlandığı söylenemezdi. Birkaç yıl önce, başlarına bir wakesurf belası açmışlardı. Gemi hızla giderken sancak tarafındaki tekne hangarından uzanan direğe bağladıkları halatı kullanmışlardı. On dakika boyunca her şey gayet yolunda gitmişti, ancak Mark T şeklindeki kavrama çubuğunu elinden kaçırmış, Murphy’nin kıçını sudan çıkarmak için gemiyi durdurmak ve zodyak botu denize indirmek zorunda kalmışlardı.</p>

  <p>Mark, sonraki denemede hangarın arka tarafına bir tür yakalama ağı germeyi önermişti, ama Juan bu çılgınlığın bir daha yapılmasına engel olmuştu.</p>

  <p>Fakat eğer bu göründüğü gibi Soleil’in kabuğunu kırmasına yarayacaksa o halde herhangi bir sorun yoktu. “Sanırım…” dedi bir süre daha izledikten sonra. “Eğer Predator’ümüz bozulursa bu zımbırtıyı havadan keşif yapmak için kullanabiliriz.”</p>

  <p>“Bence sen de denemelisin,” dedi Linda. “Çok keyifli.”</p>

  <p>“Peki, bizimkiler dışarıda oynuyorsa araştırmayı kim yürütüyor?”</p>

  <p>“Yürümüyor. Bahar’dan hala en ufak bir iz yok. Uzaktan da olsa herhangi bir suçla ya da terörist faaliyetle bağlantısını bulamadık. Ah, dur biraz, bir şey var. Petrol platformu. Oracle Projesi adında bir şeyin parçasıymış. Murphy, Bahar’ın şirket bilgisayarındaki tasfiye edilmiş bir hesap dosyasında bunu buldu; gerçi artık bilgisayara erişemiyor. Bizimkinin aşamadığı yeni bir güvenlik duvarı kurmuşlar.”</p>

  <p>“Buna inanmak zor işte.”</p>

  <p>“O da inanamadı. İyi haberlerim de var. Langston telefon etti. Elinde bizim için yeni bir iş olduğunu söyledi.”</p>

  <p>Juan hem şaşırdı hem de keyiflendi. Kapı dışarı edileli o kadar uzun zaman olmuştu ki CIA’in kendilerine bir daha hiç iş verebileceğini sanmıyordu. “Görev neymiş?”</p>

  <p>“Çinliler yeni bir keşif gemisi yapmışlar, son teknoloji. Şu an Alaska açıklarındaymış. Bizden, gemiyi evine dönmesine ikna etmemizi istiyor. Uluslararası bir hadiseye mahal vermeyecek yaratıcı bir çözüm üretmemizi söyledi. Bir haftaya ihtiyacımız olduğunu söyledim.”</p>

  <p>Cabrillo, aklından neler yapabileceklerini geçirmeye çoktan başlamıştı ki gözü tekrar video ekranına ilişti. Soleil artık kameranın menzilinde değildi. Kameranın açısını ayarladı, kızı güverteye bağlayan ipi makarayla topluyorlardı. Mark ve Eric’in endişeli halleri, Cabrillo’nun aklına, acaba ters giden bir şey mi oldu, sorusunu düşürdü. Soleil, sımsıkı <i>Oregon</i>’a çekilince paraşütlerden birinin ipini çekti, havanın yandan girmesiyle paraşüt söndü. Eric, rüzgarın paraşütü yeniden şişirmesine fırsat vermemek için kızın paraşütü toparlamasına yardım etti. Mark Murphy, üst güverteye doğru koşuyordu.</p>

  <p>Juan, ana ekranı sıfırlayınca pruvanın Akdeniz’i yara yara gidişi ekrana düştü. On dakika geçmiş ama Murphy hala Harekat Merkezi’ne gelmemişti. Başkan, odasını aradı.</p>

  <p>“Her şey yolunda mı?”</p>

  <p>“Şu an biraz meşgulüm Juan,” dedi ve telefonu kapattı.</p>

  <p>Cabrillo, garip mizaçlı dahiyi beklemektense doğruca ön ambara, kılık değiştirmelerinin bir parçası olarak yasal kargolar taşıdıklarında depo olarak ya da boş olduğunda şimdiki gibi paraşütleri tekrar çantalamak için kullandıkları devasa geniş alana indi. Soleil burada yalnızdı. Cabrillo, Eric’i sorunca, Soleil, koşar adımlarla arkadaşı Mark’ın peşinden gittiğini söyledi.</p>

  <p>“Oldukça keyifli bir gezintiye benziyordu,” dedi Cabrillo sonra.</p>

  <p>“Eiffel Kulesi atlayışımın yanında devede kulak, ama evet, yine de eğlenceliydi.” Paraşütü, ahşap güverte üzerine sermiş, kolon çizgilerini izliyordu. Yaptığı işe vakıf olduğu belliydi.</p>

  <p>“Kaç atlayış yaptın?”</p>

  <p>“Yüksekten mi havadan mı? İlkinden onun üzerindedir, ikincisinden yüzlerce kez.”</p>

  <p>Cabrillo, kızın donuklaşmış gözlerindeki kasvetli bakışların ve soluk yüzünden neredeyse eser kalmadığını fark etti. Elbette hala izleri vardı, bilhassa gülümsemeye çalıştığında o anın mutluluğunu hak etmiyormuş gibi hissediyordu kendini. Cabrillo aynı duyguları, karısının öldürülmesinden sonra hissettiğini anımsadı. Bir şakaya güldüğünde ya da filmden keyif aldığında karısının hatırasına leke sürdüğünü düşünürdü. Kendi hatası olmayan bir şeyden ötürü kendini cezalandırmaktan başka bir şey değildi ve neyse ki zamanla azalmıştı.</p>

  <p>“New River Gorge Köprüsü’nden hiç atladın mı?” Burası, Batı Virginia’da, yerden yüksekliği 267 metre olan ve dünyanın en iyi atlama noktalarından biri olarak görülen bir köprüydü.</p>

  <p>“Elbette,” diye cevapladı sanki karşısındaki nefes alıp almadığını sormuşçasına. “Sen?”</p>

  <p>“Eskiden, bir ara çalıştığım teşkilatın eğitim programındayken, çoğumuz onun üstüne çıkar ve atlardık.”</p>

  <p>“Linda bana CIA’de çalıştığınızı söyledi.” Juan başını salladı. “Heyecanlı mıydı?”</p>

  <p>“Çoğu gün diğer ofis işleri gibi sıkıcı. Diğer günler ise insan öyle korkuyor ki ne yaparsa yapsın avuç içlerini kuru tutamıyor.”</p>

  <p>“Bence gerçek tehlike o, benim yaptığım sadece taklit etmek.”</p>

  <p>“Bilmiyorum. Bir sınır devriyesi tarafından vurulmak ya da dört bin metre yüksekteyken paraşütünün açılmaması da aynı sonucu verir bence.”</p>

  <p>Kadının gözleri biraz ışıldadı. “Ah… ama benim yedek paraşütüm var.”</p>

  <p>“Ne demek istediğimi anladın.”</p>

  <p>Anladığını göstermek için gülümsemekle yetindi. “Sanırım söylemeye çalıştığım, ben kendi ihtiyaçlarım için kendimi tehlikeye atıyorum. Sense başkaları için. Ben çok bencilim, oysa sen fedakar.”</p>

  <p>Juan gözlerini kaçırıp ellerini cebine soktu. “Dinle, şey…” Birkaç saniye lafı geveledikten sonra konuyu değiştirdi. “Konuyu buna getirmekten nefret ediyorum ama galiba bize yardımın dokunabilir. Ben, babanın belli bir sebepten ötürü hedef seçildiğine eminim. Onda Bahar’ın istediği bir şey var.”</p>

  <p>Soleil’in babasından bahsederken, Croissard’ın büyük ihtimalle ölmüş olduğunu bilmesine rağmen, geçmiş zaman kullanmamıştı.</p>

  <p>“Son bir yıldan beri üzerinde çalıştığı her şeyi öğrenmek için babanın bilgisayar dosyalarını inceliyoruz. Şimdiye dek gözümüze çarpan bir şey olmadı. Acaba diyorum, bir de sen göz atıp dikkatini çeken bir şey var mı baksan.”</p>

  <p>Soleil, tekrar Cabrillo’nun gözlerine baktı, güzel yüzünü karamsarlık kapladı. “Babam öldü, değil mi?”</p>

  <p>“Kesin konuşamam ama öyle olduğuna inanıyorum. Üzgünüm.”</p>

  <p>“Yardımım o adamları cezalandırmanızı sağlayacak mı?”</p>

  <p>“Planımız bu.”</p>

  <p>Yavaşça başını salladı. “Denerim, fakat sanırım çok yakın olmadığımızı söylemiştim, ayrıca iş ilişkileri hakkında çok az şey biliyorum.”</p>

  <p>“Sadece elinden geleni yap yeter. Herkesten istediğim tek şey bu.”</p>

  <hr class="yildiz"/>

  <p>Gecenin ilerleyen vakitlerinde Cabrillo odasına çekilmişti. Kapı çaldı.</p>

  <p>“Benim, Eric’leyiz,” dedi Mark Murphy.</p>

  <p>“Gelin.”</p>

  <p>İkili içeri girdi, yüzlerinde yavru köpek sabırsızlığı vardı. “Soleil <i>parasailing</i> yaparken olayı çözdük ama önce teyit etmemiz gerekiyordu,” dedi Mark heyecanla. “Petrol platformundaki bilgisayarlar, Bahar’ın o kristallere ihtiyaç duymasını gerektiren şeyin alfa testiydi.”</p>

  <p>“Beta makine optik lazer kullanıyor,” diye araya girdi Eric, Mark’tan önce.</p>

  <p>“Alfa? Beta? Siz ikiniz neden bahsediyorsunuz?”</p>

  <p>“Bahar, muazzam bir paralel bilgisayar inşa etti, muhtemelen dünyadaki en güçlü beş bilgisayar sisteminden birini.”</p>

  <p>“Evet.” Juan da aynı kamdaydı ama sözün nereye gideceğini ihtiyatla bekliyordu.</p>

  <p>“Neden?”</p>

  <p>“Neden önce inşa edip sonra atıp gitsin?”</p>

  <p>“İki soru tek cevap. Yenisini tasarlamak için onu inşa etti. Başardığında da eskisini çöpe attı. İki gün önce karşımıza çıkan güvenlik duvarı anlamamızı sağladı. Mevcut güvenlik programları arasında aşamayacağımız yok. Bildiğimiz tüm numaraları denedik ama başaramadık. Bu daha önce hiç görmediğimiz bir şey ve yazılım değil.”</p>

  <p>“Yeni bir bilgisayar mı?” diye sordu Cabrillo.</p>

  <p>“Yeni tür bir bilgisayar.”</p>

  <p>“Bir kuantum bilgisayarı,” diye tamamladı Eric.</p>

  <p>“Şu kuantum bilgisayarları hakkında beni biraz aydınlatsanız.”</p>

  <p>“Birlerle ve sıfırlarla düşünen bir makine, tıpkı sıradan bilgisayarlar gibi. Fakat aynı zamanda üst düşüm ve karmaşıklık kuantum etkilerini de kullanıyor, böylece veriyi hem bir ve sıfır olarak hem de hiçbirini kullanmadan okuyabiliyor. Bilgiyi simgelemek ve işlemek için daha çok seçeneği olduğundan çok hızlı. Aklın almayacağı kadar hızlı.”</p>

  <p>Mark söze girdi. “Bahar, şu kristallerin peşinde olduğu için makinesinin aynı zamanda optik bir bilgisayar olduğunu sanıyoruz ki bu mesajlaşma sistemi için herhangi bir elektronik rezistansın olmadığı anlamına geliyor. Yüzde yüz etkinlikte ve muhtemelen yeryüzündeki her bilgisayardan bir milyar kat daha güçlü.”</p>

  <p>“Bu şeylerin yapılmasına daha yıllar var sanırdım.”</p>

  <p>“On yıl önce yapılmalarına elli yıl daha vardı,” dedi Mark. “Sekiz yıl önce otuz yıl. Beş yıl önce yirmi yıl. Günümüzde bu alandaki en iyi beyinler on yıl daha olduğunu söylüyor ama sanırım Bahar bunu daha erken başarmış.”</p>

  <p>“Bu kuantum bilgisayarıyla neler yapabilir?”</p>

  <p>“Dünyada giremeyeceği ve nihayetinde kontrol edemeyeceği hiçbir ağ kalmaz. Banka kayıtları, hisse transferleri açık kitaba döner. En iyi NSA şifrelemeleri, ilk saldırıyla sadece birkaç pikosaniyede kırılır. Gizli askeri iletişim, anlık şifresiz metin olarak okunabilir. K-sayar, her bir veri parçasını, ulaştığı anda ağa saldırarak analiz edebilir. Sınırı yok. Her e-posta her yayın. Lanet olası her şey.”</p>

  <p>Eric’in sözlerinden sonra oda adeta buz kesmişti. “Bu kabiliyet Bahar’a sınırsız güç verir ve onu durdurmak için kimsenin yapabileceği bir şey yok.”</p>

  <p>“Bundan ne kadar eminsin?”</p>

  <p>“Tamamen patron. Bahar’ın iş dosyalarına rahatça erişebiliyorduk, artık yapamıyoruz. Dosyalar hala arşivli, bunu anlayabiliyoruz. Sadece giremiyoruz. İki gün önce bir şey tamamen değişti ve bunu makul kılan tek şey, J-61’deki süper sunucuyu bir anda demode hale getiren bir bilgisayar geliştirmiş olması: Bir kuantum bilgisayarı.”</p>

  <p>“Langston Overholt’a bunu söylememiz gerek. Kendilerini neyin beklediği hakkında CIA’in hiçbir fikri yok.”</p>

  <p>“Kötü fikir,” dedi ikili aynı anda.</p>

  <p>“Neden?”</p>

  <p>“Her ne sebeple olursa olsun Bahar bizi kendine karşı bir tehdit olarak görüyor,” diye cevapladı Mark. “Bu konu hakkında herhangi biriyle bağlantı kuracak olursak bunu öğrenir. Yapacağımız her görüşme, ne kadar şifrelersek şifreleyelim dinlenecek. Yaptığı şeyi bildiğimizi anlamasını sağlayacak en ufak bir ipucu vermememiz gerekiyor.”</p>

  <p>“Üstüne üstlük bir kuantum bilgisayarı Turing Testi’nde birinciliği kimseye kaptırmayacaktır.”</p>

  <p>“Bunu duymuştum,” dedi Juan. “İnsan davranışını taklit edebilen bilgisayarla ilgiliydi sanırım.”</p>

  <p>“Adamımıza bir puro ver. Ara sıra bizim teknoloji muhabbetlerimizi dinliyormuş meğerse. Test, bilgisayarın, birini, gerçek bir insanla etkileşim içinde olduğuna inandırabilip inandıramayacağını anlamak için tasarlandı. Mark ve ben, bir kuantum bilgisayarının sadece genel insan davranışını değil herhangi bir bireyi taklit edip edemeyeceği üzerine kafa yorduk. Bize göre yapabilir.”</p>

  <p>Cabrillo, ikilinin nereye varmak istediğini anlamaya başlamıştı ve bu korkunç bir olasılıktı. “Yani şimdi siz, Overholt’la telefonda konuşurken aslında bilgisayarla konuşuyor olabileceğimi mi söylüyorsunuz?”</p>

  <p>“Evet, bunu fark etmenin tek yolu da sadece sen ve Bay Overholt’un bildiği bir şeyi ona sormanız. Öte yandan genel kayıtlarda olabilecek herhangi bir şeyi bilgisayar çoktan hazmedip size satacaktır.”</p>

  <p>“Bu şey başkanı da taklit edebilir mi?”</p>

  <p>“Büyük ihtimalle, ama merak etme, nükleer füzeleri ateşleyemez. Bunun için yüz yüze onaylama gerekiyor.”</p>

  <p>“Bahar’ın bunu ne için kullanabileceği hakkında fikriniz var mı?”</p>

  <p>“Bunu da konuştuk. Parayla ilgisi yok, gerçi ülkedeki tüm banka hesaplarını boşaltması sadece iki saniyesini alır. Bu siyasi. Makine çalışmaya başladığı anda bilgisayar altyapımızı yerle bir edebilirdi, demek ki başka bir şeyin peşinde. Bize göre hükümetimizi kendi isteklerine göre yönlendirmek istiyor.”</p>

  <p>“Aynı kanıdayım. Öneriniz?”</p>

  <p>“Bilgisayarın nerede olduğunu bulmaya çalışıp paramparça etmek ve nerede olduğu hakkında hiçbir fikrimiz yok. Her yerde olabilir.”</p>

  <p>Cabrillo, çenesini kaşıdı, kirli sakalının eline battığını hissedebiliyordu. “Bence bu iş Soleil’e kaldı. Bahar bir sebepten ötürü babasının peşindeydi. Bu yüzden babasının geçmişinde bizim görmediğimiz ya da önemini fark etmediğimiz bir şey olmalı. Dua edelim de Soleil ne olduğunu bulabilsin.”</p>

  <p>“Ya bulamazsa?”</p>

  <p>“O zaman dünya bildiğimizden tamamen farklı bir yer olacak demektir.”</p>
</body>
</html>