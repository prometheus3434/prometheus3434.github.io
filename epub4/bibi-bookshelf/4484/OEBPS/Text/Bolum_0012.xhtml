<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>12</h1>

  <p><span class="ilk-hrf">K</span>öprü koptuktan sonra Linda’ya ormana doğru kaçmaları gerektiğini söylediğinde kadının itiraz etmeden ona güvenmesine Smith bile şaşırmıştı. Burmalı askerlerin iki yeni tutukluyu uçurumdan çekmelerini görene dek beklemişler, sonra ormana kaçıp saklanmışlardı. Köprü olmayınca, helikopterin iniş yapabileceği uygun bir yer bulana kadar askerler onları takip edemezlerdi. Bu, Smith ve Linda’ya ele geçirilmekten yakayı kurtarmaları için çok büyük avantaj sağlıyordu. Buna karşın, Burmalılar arasında Lawless kadar başarılı bir iz sürücü olabilir diye arkalarında bıraktıkları izleri temizlemeye itina gösteriyorlardı.</p>

  <p>Bir saatlik zorlu bir kaçıştan sonra o sabah geçtikleri yere ulaştıklarında Smith beş dakika mola vermeyi önerdi. Yol arkadaşı nefes nefese kalmıştı. Smith kendini yere bıraktı, nefes alacak hali kalmamıştı. Ormanda kuş ve böcekler her zamanki senfonilerine devam ediyorlardı. Linda, Smith’in yanına çömeldi; kederliydi, belli ki aklında yakalanan arkadaşlarının akıbeti vardı.</p>

  <p>Gözlerini silip başını yana doğru çevirdi. Bu, Smith’in uzun süredir beklediği fırsattı. Sessizce tabancasını çıkarıp namluyu kadının başının arkasına yapıştırdı.</p>

  <p>“Tüfeğini bırak, dikkatli ol.”</p>

  <p>Linda dişlerini sıkarak derin bir nefes aldı, kaskatı kesilmişti. REC7’si dizlerinin üstündeydi. Yavaşça yere, hemen önüne koydu. Smith, elini uzatıp tüfeği kadının uzanamayacağı bir yere fırlatıp tabancasını biraz daha bastırdı.</p>

  <p>“Şimdi tabancanı çıkar. Sadece iki parmağınla.”</p>

  <p>Linda, robot gibi karşı koymadan omuz kılıfının çıtçıtını açtı, başparmağı ve işaretparmağıyla Glock 19’unu kılıfından çıkardı. Tam parmaklarını araladığı anda başını eğip aniden döndü, kolunu Smith’in eline savurup tabancasının namlusunu havaya doğrulttu. Linda, Smith’in tüm dikkatinin Glock’ta olacağını biliyordu ve bunu dikkatini dağıtmak için kullanmıştı. İşaretparmağı ve ortaparmağını birleştirip sertleştirdi ve Smith’in boğazıyla köprücükkemiğinin birleştiği yerin hemen yukarısına saplamasına geçirdi. Sonra başının yanıyla adamın kafasının sol tarafına tüm gücüyle vurdu. Darbe istediği şiddette olmamıştı, çünkü çok yakındılar; buna karşın bu, nefes borusuna aldığı şiddetli darbeyle birlikte eski lejyoneri afallatmaya yetmişti.</p>

  <p>Linda sıçrayıp ayağa kalktı ve Smith’in başına tekme savurmak için gerildi. Ne var ki adam engerek gibi aniden Linda’nın ayağını havada yakalayıp çevirdi. Linda’nın dengesi kaybolunca yere düşmüştü. Smith, zıplayıp iki dizini Linda’nın sırtına bastırdı. Üzerindeki ağırlık yüzünden Linda nefes dahi alamıyordu. Smith tabancasıyla kadının ensesine vurdu.</p>

  <p>“Bunu bir daha denersen ölürsün. Anlaşıldı mı?” Linda cevap vermeyince soruyu tekrarlayıp namluyu kadının etine biraz daha bastırıp çevirdi.</p>

  <p>“Evet.” Linda’nın sesi boğazında düğümlendi.</p>

  <p>Smith’in cebinde bir parça kablo vardı. Linda’nın ellerini kavrayıp sırtında birleştirdi. Bir eliyle kabloyu Linda’nın bileklerine dolayıp iki ucu birleştirip çevirdi. Kablo, kadının parmaklarıyla uzanamayacağı kadar yukarıdan bağlanmıştı. İkinci kabloyu da Linda’nın bileklerini, kamuflaj pantolonunun kemer boşluğuna bağlayıp sabitlemek için kullandı. Birkaç saniye içinde Linda Ross, Noel hindisi gibi sarıp sarmalanmıştı. Ancak sonra kadının üzerindeki ağırlığını çekti. Linda, yeniden nefes almaya başlayınca ciğerleri parçalanırcasına öksürmeye başladı. Yüzü kıpkırmızı olmuştu ve öfkesi gözlerinden okunuyordu.</p>

  <p>“Bunu neden yapıyorsun?”</p>

  <p>Smith kadını duymazdan geldi. Cebinden uydu telefonunu çıkarıp açmakla meşguldü.</p>

  <p>“Cevap ver, kahrolası!”</p>

  <p>Smith başındaki beyzbol şapkasını çıkarıp kadının ağzına tıkadı. Orman kubbesi çok sık olduğu için yeterince sinyal alamıyordu. Linda’yı kolundan yakaladığı gibi elli metre ötedeki açıklık alana doğru sürükledi. Açıldığa ulaşınca çayırların üstüne fırlatıp karşısına oturdu. Sabahleyin e-posta gelmiş olduğunu fark etti:</p>

  <blockquote>

    <p>Planlar değişti dostum. Bildiğin gibi başından beri niyetim, araştırmamız için resmi kanalları kullanmaktı. Şirketle işbirliği yapmak çok riskli bir tercihti. Müzakerelerim nihayet sonuca ulaştı. Myanmar’lı yetkililerle, manastıra bir ekip asker göndermeleri konusunda oldukça pahalı bir anlaşma yaptım. Senin kim olduğunu biliyorlar. Birlikte Şirket ekibini ortadan kaldırabilir ve görevi tamamlayabilirsiniz.</p>

  </blockquote>

  <p>Smith, kirli sakallı çenesini kaşıdı. Bu her şeyi değiştiriyor ve helikopterin nasıl olup da tam zamanında ortaya çıktığını açıklıyordu. Bunun anlamı gönderilen ilk ekibin büyük ihtimalle ordunun değil, kaçakçıların saldırısına uğradığıydı. Kör talih işte, diye geçirdi içinden.</p>

  <p>Sonra cevap yazdı:</p>

  <blockquote>

    <p>Keşke e-postanı daha önce okumuş olsaydım. Son bir saatimi devriyelerden kaçarak geçirdim. Sorun yok. Bu arada çanta bende.</p>

    <p>Cabrillo ve ekipten biri yakalandı. Kadın elimde. Bağlı, ağzı tıkalı. Talimatlarınız?</p>

  </blockquote>

  <p>Bir dakika sonra ekranda yeni mesaj uyarısı yandı:</p>

  <blockquote>

    <p>Başaracağını biliyordum! Demek üç Şirket mensubu bu süreçte yakalandı, ilginç görünüşe göre Oracle onları hak ettiklerinden çok fazla gözünde büyütmüş. Anlaşılan artık bir tehdit oluşturmuyorlar. Ya gönderdiğim diğer ekip? Fikrin var mı?</p>

  </blockquote>

  <p>Smith hemen cevap verdi:</p>

  <blockquote>

    <p>Basil vurulmuş, büyük ihtimalle uyuşturucu kaçakçıları. Munire boğulmuş. İstediklerini çantasına koymuştu. Mihrabın altına gizliymişler, tıpkı İngiltere’de çaldığım Rustichello parşömenlerinde yazdığı gibi.</p>

    <p>Ordu ekibinden bir saat kadar uzaktayım. Nasıl temas kuracağım?</p>

  </blockquote>

  <p>Croissard cevabı geciktirmedi:</p>

  <blockquote>

    <p>Onlara, yanlarına gideceğini söylerim. Seni beklerler. Onlarla helikopterle Yangon’a dönersin. Jet bekliyor.</p>

  </blockquote>

  <p>O kadar yolu tekrar yürümesi gerekiyordu. Belki de evrenin kendince, hedefin hiçbir zaman kendisi olmadığı bir silahlı çatışmada bulunmasının acısını çıkartma şekliydi. Çabucak yeni bir mesaj yazıp GÖNDER tuşuna bastı:</p>

  <blockquote>

    <p>Kadını ne yapayım?</p>

  </blockquote>

  <blockquote>

    <p>Güzel mi?</p>

  </blockquote>

  <blockquote>

    <p>Evet</p>

  </blockquote>

  <p>Smith, keseceği hayvana bakan celep gibi kadını şöyle bir tepeden tırnağa süzdü.</p>

  <blockquote>

    <p>Yanında getir. Şayet Oracle düşündüğümüz kadar yanlış değerlendirmediyse kadın İyi bir pazarlık unsuru olur. Eğer ihtiyacımız olmazsa da satarız. Yakında görüşürüz, aferin dostum.</p>

  </blockquote>

  <p>Smith uydu telefonunu kapatıp cebine koydu. Linda’yı bir kez daha süzdü. Kadın, gözlerinden alevler çıkarcasına ona bakıyordu. Smith’in yüzüne iğrenç bir tebessüm yayıldı. Linda’nın öfkesi onu hiç etkilememişti.</p>

  <p>“Ayağa kalk.”</p>

  <p>Linda meydan okurcasına dil dik bakmaya devam etti.</p>

  <p>“Bana sağ kalmanı sağlamam söylendi. Fakat bu çok da uymak zorunda olduğum bir emir değil. Ya ayağa kalkarsın ya da seni şuracıkta vurur, cesedini akbabalara yem ederim.”</p>

  <p>Linda’nın ayak diremesi bir ya da iki saniye daha sürdü. Smith, kadın söylediğini yaptığında, artık başka çaresi kalmadığını onun da kabul etmiş olacağını biliyordu. Gözlerindeki alev hala sönmemişti, ama o gerilim vücudunu terk ettiğinde omuzları da adeta çökmüştü. Linda doğruldu. O önde, bir şeyler çevirmediğinden emin olmak isteyen Smith hemen arkasında geldikleri yolu takip edip tekrar manastıra yöneldiler.</p>

  <hr class="yildiz"/>

  <p>Juan, açlık ve susuzluğun pençesinde olduğu yerde saniyelerin akmasını bekliyordu. Açlık, üstesinden gelebileceği fersiz bir sızıydı. Onu delirten susuzluktu. Birilerinin dikkatini çekmek için kapıyı yumruklamayı denemişti; ama onu unuttuklarını biliyordu. Planlı bir mahrumiyetle dayanma gücünü parça parça yok ediyorlardı.</p>

  <p>Dili, ağzına yapışmış kupkuru bir et parçası gibiydi. Derisinden artık ter çıkmıyordu, incecik kağıda dönmüştü. Aklına getirmemek için kendini ne kadar zorlarsa zorlasın gözünün önünde beliren tek resim suydu - bardaklar dolusu, göller dolusu, okyanuslar dolusu su. Bu en kötü işkence şekliydi. Zihninin, tıpkı Croissard ve Smith gibi ona ihanet etmesini amaçlıyorlardı. O an, waterboarding işkencesine sadece eğlence olsun diye maruz kaldığını fark etti, adamların kendilerini eğlendirme biçimiydi bu. İşe yaramış olsa, iyiydi. Eğer yaramazsa da sorgunun ikinci aşamasını zaten çoktan planlamışlardı.</p>

  <p>Bu onların, tecrübeyle sabit mahkûmları yola getirme yöntemleriydi ve Juan bu metodun asla başarısızlıkla sonuçlanmadığına adı gibi emindi.</p>

  <p>Birdenbire kapıyı kilitleyen sürgü metalik bir yankıyla geri çekildi, menteşeler, tahtaya sürülen sert tebeşirin çıkardığı gıcırdama sesiyle açıldı. İki gardiyan gelmişti. Kemerlerinden sarkan lastik coplardan başka üzerlerinde silah yoktu. Ağır adımlarla hücreye girip Cabrillo’yu yerden kaldırdılar. Burmalılar genelde ufak tefek insanlardı ve bu ikisi de istisna değildi. Cabrillo, bitkin haliyle, tek bacağıyla dahi ölü gibi ağırdı. Askerler, Juan’ın koluna girip güçbela taşımaya başladılar.</p>

  <p>Cabrillo’yu, koridorun başına, ıslak havlu işkencesine maruz kaldığı yere doğru çekelediler. Sanki kalbinin etrafına koca bir taş yükü sokulmuşçasına iliklerine kadar korkuya kapıldı.</p>

  <p>Ne var ki adamlar o odanın yanından geçip, koridor boyunca devam etti ve başka bir sorgu odasına geçtiler. Kare şeklindeki beton odada bir masa ve iki sandalye vardı. Birisi zemine sabitlenmişti ve diğerinde eğitimli bir ses tonuna sahip sorgucu oturuyordu. Masanın üstünde nemden boncuk boncuk terlemiş dolu bir sürahi ve boş bir bardak vardı.</p>

  <p>“Hah,” diye karşıladı sorgucu onu, biraz cana yakın biraz da aşağılık bir tebessümle. “Bana katılmanız ne iyi oldu Bay Smith.”</p>

  <p>Hala aynı ismi kullanıyorlar, diye düşündü Juan. Ya MacD’ye işkence etmemişler ya da çocuk konuşmamıştı. Ya da bu adam, diğer mahkûmdan öğrendiklerini hemen ortaya dökmeyecek kadar akıllıydı.</p>

  <p>Juan, sandalyeye yığılmıştı. Dik durmak ve gözlerini önündeki sürahiye içli içli bakmaktan alıkoymak için kalan tüm gücünü kullanıyordu. Ağzı, tek laf edemeyecek kadar kurumuştu.</p>

  <p>“Müsaadenle kendimi tanıtayım,” dedi sorgucu. Bardağa su doldurdu. Su bardağa dökülürken tatlı bir melodi gibi ses çıkarıyordu. “Ben Albay Soe Ten. Belki merak ediyorsundur, iki buçuk günden beri burada, İnsein’de misafirimizsin.”</p>

  <p>Bardağı Cabrillo’nun önüne koydu. Juan, heykel gibi hareketsizdi.</p>

  <p>“Çekinme,” diye ısrar etti Ten. “Merak etme, seni aciz göstermez.”</p>

  <p>Juan zorlama bir tereddütle bardağa uzandı, küçük bir yudum aldı.</p>

  <p>Sonra tekrar masanın üstüne koydu. Suyun sadece birazı eksilmişti.</p>

  <p>“Mukavemetinizi gerçekten takdir ediyorum Bay Smith. Belki de şu ana dek karşıma çıkan en iradeli adamlardan birisiniz. Şimdiye dek çoğu kişi sürahiyi başına dikip bitirmişti. Elbette böylesi ahmakça bir hata, beraberinde en baştaki susuzluk kadar acı veren bir mide krampına sebep olurdu.”</p>

  <p>Juan cevap vermedi.</p>

  <p>“Birlikte geçireceğimiz süre bitmeden…” Gözucuyla saatine, Cabrillo’nun göreve çıkarken aldığı siyah, askeri kronografa baktı. “…ki yaklaşık yarım saat civarında olsa gerek, en azından bana gerçek adınızı söyler misiniz diye merak ediyorum.”</p>

  <p>Cabrillo, bardaktan yavaşça bir yudum daha aldı. Bedeni yanıp tutuşuyordu ama kendini zorlayıp bardağı masanın üstüne koydu. Genzini temizledi. “Şaka yapmıyorum. Gerçekten John Smith.” Sesi kısık ve çatlaktı.</p>

  <p>Ten’in zorlama kibarlığı o anda kayboldu. Juan’ın masanın üstünde duran eline bir yumruk geçirdi. Kemiğini kıracak kadar şiddetli değildi ama oldukça acı vericiydi. Ten’ın normalde mülayim görünen yüzüne mağrur bir tebessüm yayılmıştı. Bu şekilde tepki vererek gerçeği bildiğini Juan’a göstermişti. MacD konuşmuştu.</p>

  <p>“Başkan Juan Cabrillo.” Ten’in nezaketi geri gelmişti. “Şirket’in başkanı. Bu arada çok gülünç bir isim. Üssünüz, <i>Oregon</i> adında eski bir şilep. Ki sabahın ilk ışıklarıyla donanmamız ve hava kuvvetlerimiz geminizi aramaya başlayacak. Gördükleri yerde batırma emri verildi. Yapılan pazarlıklardan benim payıma düşen bu: Topraklarımıza izinsiz giren insanlarınızı cezalandırma keyfi.”</p>

  <p>“Pazarlık mı?”</p>

  <p>“Ah, kuzeydeki dostlarımıza -gördüğünüz gibi hükümetimize karşı çok destekleyici oldukları için her şeyi onlarla paylaşırız- kimliğinizi söylediğimizde yakalanmanızla çok ilgilendiklerini size söylemem gerek.” Cabrillo, Ten’in bahsettiği dostun Çin, yani Myanmar’ın en büyük ticaret ortağı ve bölgedeki tek müttefiki olduğunu biliyordu. “Sizinle konuşmayı çok istiyorlar. Vatandaşınız genç Bay Lawless’la da, ama General Jiang’ın en çok sizinle konuşmak için can attığı izlenimine kapıldım. Görünüşe göre eskiden CIA adına çalışıyormuşsunuz ve yıllar evvel gerçekleşen belli başlı bazı casusluk faaliyetleri hakkında bilginiz olabilir.”</p>

  <p>Juan, Teşkilat’ta olduğu dönemde Çin’de hiç çalışmamıştı ve Çinli bir generalin bir şeyler bildiği fikrine nereden kapıldığını anlayamadı. Hatta adının, neden ilgilerini çektiğini tahmin bile edemiyordu. Yıllardan beri bu oyunun dışındaydı.</p>

  <p>Ten devam etti. “Generalle doğrudan hiç birlikte çalışmamış olsam da itibarının çok yüksek olduğunu söylemeliyim. Önümüzdeki aylarda geri dönüp şu birlikte geçirdiğimiz anların ne kadar şefkat dolu olduğunu anlayacaksınız ve benim nazik, sevecen nezaretimde kalmış olmayı dileyeceksiniz.”</p>

  <p>O anda Juan’ın içine yeni bir kurt düştü. Hala takip çipi üzerindeydi, bu yüzden ekibi, nerede olacağını bilecekti, ama onu ve MacD’yi Çin’den kurtarmaları imkansıza yakındı. Biraz daha su içtiğinde elleri titriyordu. Bardağını tekrar doldurdu.</p>

  <p>“Başkan, artık eskisi gibi konuşkan değilsin ha? Hala direnmekte kararlı mısın?”</p>

  <p>O sırada kapı çalındı. Ten, kapı kenarındaki nöbetçiye başıyla açmasını işaret etti. Kurdeleli üniformalı, hafif kır saçları dar kasketiyle örtülmüş orta yaşlı bir Çinli adam uzun adımlarla içeri girdi. Yüzü kırış kırıştı; cildi, zamanının büyük bölümünü ofiste evrak imzalayarak değil de cephede geçirmiş bir adamınki gibiydi. Hemen arkasında yine üniformalı uzun bir kadın vardı. Kadın, otuzlu yaşlarda, kalın çerçeveli gözlüklü, uzun, siyah düz saçlıydı. Kakülleri, yüzünü kısmen kapatıyordu.</p>

  <p>Ten hemen ayağa fırlayıp selam durdu. Generalle Çince biraz sohbet ettiler. Jiang, yaverini tanıştırmamış, hatta dönüp Cabrillo’nun olduğu yöne dahi bakmamıştı. Juan, fırsattan istifade suyu yudumlamaya devam etti. Şu kahrolası Jiang onun için her ne planlamışsa buna dayanmak için içtiği her yudumun kendisine biraz kuvvet vereceğini umuyordu. Cabrillo generali biraz daha dikkatle süzdü. Sanki bir yerden gözü ısırıyor gibiydi; öte yandan bu adamla hiç karşılaşmadığına emindi. Belki de brifinglerin birinde fotoğrafını görmüştü. Emin değildi.</p>

  <p>“Kalk ayağa!” dedi Ten İngilizce.</p>

  <p>Cabrillo, kafa yormaktan vazgeçip emredileni yaptı. Tek ayakla elinden geldiğince dengesini sağlamaya çalıştı. Muhafızlardan biri Juan’ın kollarını tutup arkasında birleştirdi ve plastik kelepçeyle kelepçeledi. Plastik biraz acıtmıştı ama Juan bileklerini hafif aralık bırakmıştı, bu yüzden muhafız geri çekildiğinde kelepçe çok sıkı değildi. Bu, kelepçelerden kurtulmasına imkan verebilen eski bir numaraydı. Ya da en azından bileklerinin çok daha rahat etmesini sağlıyordu. Daha doğru ifadeyle daha az rahatsız.</p>

  <p>Bir dakika geçmeden MacD, iki gardiyanla birlikte göründü. Lawless, adamlar sayesinde ayakta durabiliyordu. Üniforması paramparça olmuş, yüzünü kaplayan yeni bere izleri, Taliban’ın yaptığı eski yaraları kapatıyordu. Başı, ayyaş gibi sallanıyordu. Muhafızlar yanından çekilse bir saniye bile ayakta duramazmış gibi görünüyordu. Dudaklarından salyalar akıyordu. Jiang, Lawless’a şöyle bir bakabilmişti; ama yaveri genç askeri gördüğünde nefesini tutmuş ve koşup müşfik bir edayla yardım etmemek için kendini zor tutmuş gibiydi.</p>

  <p>Kısa, kasvetli bir uğurlama alayı yapıldı. MacD’nin bilinci yarı açıktı ve zıplayacak gücü olmayan Juan’ın çekilerek taşınması gerekiyordu. Yanındaki korumalar kah koluna girerek taşıyor, kah sağlam bacağıyla uzun adımlar atmasına yardımcı oluyorlardı.</p>

  <p>Geniş bir araç parkı/yükleme hangarına götürüldüler. Üstteki pencerelerden sızan parlak ışıklar, Juan’ın gözlerini kamaştırıyordu. Havada ağır bir dizel ve bozuk yemek kokusu vardı. Bir sürü gardiyanın dikkatli bakışları altında mahkûmlar, Juan’ın o ana dek gördüğü en kabak lastiklere sahip ahşap kasalı bir kamyondan pirinç çuvallarını indiriyorlardı. Sürücü, şoför mahallinde oturmuş, sigara içiyordu. Bu sırada başka bir kamyona da hapishane topraklarında yetişen ürünler yükleniyordu.</p>

  <p>Büyük alanın hemen dışında arkası kapalı beyaz bir minibüs park etmişti. Açılan arka kapılarından kargo bölümünün demir parmaklıklarla şoför mahallinden ayrıldığı görülüyordu. İki mahkûm, aracın arkasına fırlatıldı. MacD başını sertçe çarpıp hareketsiz kalmıştı. Cabrillo’nun elinden gelen bir şey yoktu.</p>

  <p>İkiliyi, kargo bölümünün zeminindeki kancalara plastik kelepçelerle bağladılar. Bu, bilindik cezaevi araçlarından değildi. İç kapı kolları olmadığı için zırhlı araç işlevi gören sıradan ticari bir minibüstü. Kapılar, Juan’ın kemiklerine kadar işleyen bir zangırtıyla sertçe kapandı. Bunun sonu hiç de iyiye gitmiyordu.</p>

  <p>Birkaç dakika geçti. Juan, Ten ve generalin, ev kadınlarının yemek tariflerini birbirlerine anlattıkları gibi işkence tekniklerini kıyasladıklarını hayal edebiliyordu. On camlar açık olmasına rağmen minibüsün arkası bir düdüklü tencere kadar sıcak ve nemliydi.</p>

  <p>Jiang nihayet Ten’in yanından ayrılıp direksiyonun başına bizzat kendi geçti. Utangaç yaveri yolcu koltuğunda yerini aldı. Motor çalışıp araç hareket etmeye başlamıştı ama öndekiler hala tek kelime etmemişti. Hapishane bahçesinden ana kapıya doğru ilerlerken açık pencereden kargo bölmesine biraz hava esmeye başlamıştı. Juan, bulunduğu yerden gökyüzünden başka bir şey görmüyordu; ama İnsein Hapishanesinin kuzey Yangon’da, merkezi bir poyraya bağlı ispitlere benzer yapıda inşa edilmiş devasa bir kompleks olduğunu anımsadı. Aklına bir de adi suçluların ailelerinin yiyecek getirip çevredeki tel örgülerden içeri atmalarına izin verildiğini, bu olmazsa pek çok mahkûmun kısa sürede açlıktan öleceği geldi.</p>

  <p>Bir toplum, hapishane koşullarıyla değerlendirilir derler. Myanmar bu sıralamanın en dibinde olmalıydı.</p>

  <p>Minibüs, ana kapıya gelince yavaşlayıp durdu. Gardiyanlar aracın altını kontrol edip kapıları açtı. Biri, önce Juan’a, sonra MacD’ye bakıp çıkış belgesini işaretledi. İkinci kez içeridekileri sayıp başını salladı. Kapıyı kapattı.</p>

  <p>Hapishaneden bir blok kadar uzaklaştıklarında Juan tam generalle konuşmaya niyetlenmişti ki yaver iki tarafı ayıran demir parmaklığı araladı, gözlüklerini çıkardı.</p>

  <p>Juan bakakalmıştı, gördüklerine inanamıyordu. Kadın eğilerek arka taraftaki kargo bölmesine geçti. Elinde küçük, siyah bir çanta vardı.</p>

  <p>“Nasıl olur?” diye sordu Cabrillo nefesi kesilmiş halde.</p>

  <p>Göz yapısı lateks uygulamalarla değiştirilmiş, saçları boyanmış ve postiş takılmış <i>Oregon</i>’un tabip subayı Dr. Julia Huxley, Juan’ın hayatında gördüğü en sıcak tebessümle ona bakıyordu.</p>

  <p>Sonra generalin yüzünün neden tanıdık geldiğini de ancak o zaman anladı. General, Eddie Seng’di, o da makyajla yaşlandırılmıştı.</p>

  <p>“Eddie’yle ben bu civardaydık.” Julia muayene çantasından çıkardığı neşterle plastik kelepçeleri kesti, sonra hemen MacD Lawless’i muayene etmeye başladı.</p>

  <p>“Hemen havaya girme,” diye uyardı Seng onu direksiyon başından. “Az önce yanımızdan hapishaneye doğru bir konvoy geçti ve tahminimde yanılmıyorsam ikinci aracın arka koltuğunda oturan gerçek General Jiang’dı. Hala onların çöplüğünden çıkmış değiliz.”</p>

  <p>“Ne? Çinliler gerçekten beni mi istiyorlar? Dertleri ne benimle?”</p>

  <p>Seng omzunun üstünden gözucuyla baktı. “Ben Şirket’e katılmadan önceydi, ama sen onların Luhu-Sınıfı destroyerlerini batırmamış mıydın?”</p>

  <p>“<i>Çengo!”</i> Juan sonunda hatırladı. “NUMA’nın şimdiki direktörü Dirk Pitt’le ilk ortak çalışmamızdı.”</p>

  <p>Minibüsün şoför mahalline, Huxley’in koltuğuna geçti. Orta konsolda bir şişe su vardı. Üçte birini içip şişenin kapağını kapattı. Daha çok içmek istiyordu, ama mide krampı ciddi bir tehditti. Dışarıda Yangon, diğer modern metropollere hiç benzemiyordu. Havaya ağır bir sis ve eski motorların yaktığı kurşunlu benzinin pis kokusu çökmüştü. Kentin bu kısmı, çoğu yerinden daha yoksuldu. Asfaltın her yanı yamalı ve ufalanmıştı. Kaldırımlarda açık kanalizasyonlar vardı. Her biri adeta birbirinin sırtına binmiş gibi sıralanan tek katlı evlerin önünde, trafiği boş gözlerle seyreden yarı çıplak çocuklar sıralanmıştı. Başıboş köpekler sokaklarda geziyor, çocukların eşelemediği çöplerde yiyecek bulmaya çalışıyordu. Neredeyse her kavşaktan çoğu zaman belli bir sebebi olmayan korna sesleri yükseliyordu. Uzaklarda birkaç yüksek yapı görülebiliyordu, ama onlar da 1970’lerin tekdüze Sovyet mimarisine sahipti. Ara sıra şehrin Doğulu yapısına has işaretler, bir pagoda veya bir Budist tapınağına rastlanırdı; fakat bunun dışında Yangon, yeryüzündeki diğer tüm üçüncü dünya şehirlerinden farksızdı.</p>

  <p><i>“Oregon</i> nerede?” Cabrillo’nun zihnini meşgul eden onlarca soru vardı, ama bu en öne çıkanıydı.</p>

  <p>“Güneydoğumuzda, yirmi mil açıkta,” diye cevapladı Eddie.</p>

  <p>“Yanında telsiz ya da telefon var mı? Hava kuvvetleri ve donanmanın <i>Oregon</i>’un peşinde olduğunu Max’e söylemem gerek.”</p>

  <p>Seng, üniformasının cebinden çift yönlü bir telsiz çıkardı. Juan gemiyi arayıp komutadaki nöbetçi subay Hali Kasım’a tüm ordunun onları aradığını ve <i>Oregon</i>’u teyakkuza geçirmesini söyledi. Başkanın ağzından henüz son kelime çıkmadan geminin düdükleri çalmaya başlamıştı.</p>

  <p>Cabrillo, daha sonra koltuğunda geri doğru eğilip arka tarafa baktı. “Huxley, o nasıl?”</p>

  <p>“Kafa yaralanması aldığı kesin. Gemideki revire götürüp kapsamlı bir MRI görmeden ne kadar ciddi olduğunu söyleyemem.” <i>Oregon</i>’daki diğer her şey gibi, revir de, Birinci Seviye Travma Merkezi yeterliliğine yetecek son teknoloji cihazlarla donatılmıştı. “Peki sen? Yaralandın mı?”</p>

  <p>“Dehidrasyon ve köprücükkemiği kırığı. Bir de beyin sarsıntısı var ama epey düzeldi.”</p>

  <p>“Birazdan seni muayene ederim.”</p>

  <p>“Sen MacD’ye yoğunlaş. Ben iyiyim.” Cabrillo tekrar önüne döndü. “Pekala, neler oluyor bakalım. Hah, ilk olarak Roland Croissard bizi kandırdı. Neden bilmiyorum ama MacD’yle benim yakalanmamızın sebebi onun adamı Smith.”</p>

  <p>“Biz de senin ve Linda’nın takip çipleri, ikinizin de ormanın dışına doğru saatte yüz altmış kilometre hızla gitmekte olduğunu gösterdiğinde bir şeyler olduğunu anladık. Helikopterdir diye düşündük.”</p>

  <p>“Eski bir Mi-8. Dur biraz, Linda bizimle miydi? Nerede şimdi?”</p>

  <p>“Siz Yangon’a indikten birkaç sonra havaalanına gidip Brunei’ye uçtu. Kıyıdan uzaklaştıklarında sinyali kaybettik. Zannedersem bir helikopterle gemiye götürüldü.”</p>

  <p>“Brunei?” Mantıklı gelmiyordu. Elbette Croissard’ın orada iş bağlantısı yoksa ki bu gayet tabiiydi.</p>

  <p>“Murphy ve Stone, bu konuyu araştırıyor, bir de Croissard’ın geçmişini yeniden daha detaylı inceliyorlar.”</p>

  <p>“İnsein’den o kaçışı nasıl ayarladın?”</p>

  <p>“Sinyalleriniz hızla hareket etmeye başlayınca, telefonla da ulaşamayınca <i>Oregon</i>’u güneye getirdik. Menzile girdiğimiz anda tüm askeri iletişimi, bilhassa hapishaneden gelenleri izlemeye aldık. Soe Ten -bu arada hapishane müdürüydü o- General Jiang’la anlaşma yaptığında beklediğimiz fırsatın geldiğini düşündük. İşin hilesi zamanlamayı ondan önce hapishaneye ulaşacağımız ama şüphe uyandıracak kadar da erken olmayacak şekilde ayarlamaktı.”</p>

  <p>“Kevin ve sihirbazlarını tebrik etmem gerek. Makyaj muhteşemdi.”</p>

  <p>“Hatırlasana, adam bir keresinde Oscar’ı kıl payı kaçırmıştı. Bu iş onun için çocuk oyuncağı. Asıl zor olan, Lincoln’ü Jiang’a çevirmek olurdu dedi.”</p>

  <p>“İkiniz karaya nasıl çıktınız?”</p>

  <p><i>“Liberty’</i>yle.” Bu, <i>Oregon’daki</i> iki cankurtaran filikasından biriydi. Ana gemi ve ikizi <i>Or Death</i> gibi <i>Liberty’nin</i> de görünüşü aldatıcıydı. “Geceleyin gelip filikayı, nehrin karşısındaki tahtalarla kapatılmış eski bir balık paketleme tesisine bağladık.”</p>

  <p>Trafik giderek kalabalıklaşıyor, korna sesleri artıyordu. Büyük şehir otobüsleri ve tuktuklar ağzına kadar yolcuyla doluydu; içindekiler, yanındaki araca dudak bükerek birbirinin aynısı taşıtlarla rekabet ediyor gibiydiler. Tam bir tımarhaneydi. Görünürde trafik polisi yoktu ama hepsi AK-47’li ve pilot havalarında bir sürü asker devriye geziyordu. Yayalar, bu askerlerin etrafından, kayanın çevresinden dolaşan su gibi dolanıyor, ayrılıp tekrar birleşiyorlar ve onlara çarpmamak için adeta savaş veriyorlardı.</p>

  <p>Cabrillo’ya göre adamlar alarma geçmiş gibi görünmüyorlardı. Tehdit oldukları kesindi ama özellikle birini arayan askerler gibi bakınmıyorlardı. Bunun anlamı Ten’in alarm vermediğiydi. Henüz.</p>

  <p>“Minibüsü nereden buldunuz?” Hint meşesi kerestesi yüklü eski bir kamyonun arkasında trafiğe saplanmışlardı.</p>

  <p>“Bu sabah ilk işim bir dağıtım firmasından bunu kiralamak oldu.”</p>

  <p>“Sorun çıkmadı mı?”</p>

  <p>“Adamın eline bin avroyu nakit sayınca öz annesini vurmayı bile kabul ederdi.” Juan gibi Eddie de eskiden CIA için gizli görevde operasyon yürütmüştü; bu yüzden yabancıların güvenini kazanmanın bir yolunu bulup tüm hayatı boyunca orada yaşamış gibi yabancı ülkelerde işini kolaylıkla hallederdi.</p>

  <p>Biraz daha ilerleyince ve muhit de düzeldikçe güneşin altında neredeyse her şeyi satan mağazaları ve işportacıları gördüler. Diğer hiçbir Asya şehrinde olmayan ticari bir hareketlilik ve canlılık vardı. Bu, insanların enerjisini baltalayan askeri diktatörlüğün kullandığı tabut örtüşüydü. Trafik, çok araç olduğu için keşmekeş değildi, sebep daha ziyade sürücülerin gidecekleri yere ulaşma konusunda acelelerinin olmamasıydı.</p>

  <p>“Solda,” dedi Eddie.</p>

  <p>Juan hemen Eddie’nin neden bahsettiğini anladı. Kaçak kıyafet ve korsan CD ve DVD satan mağazalar sırasının aşağısındaki bir asker elindeki telsizi kulağına götürdü. Başını sallayıp birkaç şey söyledi, sonra telsizi tekrar kemerine iliştirdi. Hemen yanı başında duran bir arkadaşı daha vardı. İlki, telsizden öğrendiklerini arkadaşına aktardı, sonra birlikte trafiğe çok daha dikkatle bakmaya başladılar.</p>

  <p>“Sence?”</p>

  <p>“Bence,” dedi Cabrillo. “Ayvayı yedik. Silahın var mı?”</p>

  <p>“Torpido gözünde.”</p>

  <p>Juan kapağı açıp içinden 45 kalibrelik bir Glock 21 çıkardı. Mermi çekirdekleri, üzerlerine hücum eden kızgın bir filden başka her şeyi yere serebilirdi.</p>

  <p>İki asker, otomobillerin, taksilerin ve bisikletlerin arasında beyaz minibüsü görünce duruşları birden değişti. Elleri silahlarına gitti, omuzları gerildi. Hedeflerine doğru yürümeye başladılar.</p>

  <p>“Bu adamları öldürmek zorunda kalmak istemiyorum,” dedi Juan.</p>

  <p>“Sıkı tutun.”</p>

  <p>Eddie gaz pedalına sonuna kadar basıp direksiyonu kırdı, minibüsün önü, Çin yapımı küçük bir arabanın arkasına içindekiler ne olduğunu anlamadan çarptı. Öndeki kompakt aracın tekerleklerinden, arkadaki koca minibüs minik arabayı yolundan çekilmeye zorladıkça pis bir lastik kokusu yayılmaya başladı.</p>

  <p>Askerler koşmaya başladı. Juan başını camdan çıkarıp karşıdaki seyyar el arabasına doğru ateş etti. Bir çeşit ızgara et satan işportacının dumanlar yükselen mangalını hedef almıştı. Metal tambur ayaklarının üzerinden düşüp sokağa devrildiği anda iki asker kendilerini yere atıp siper aldı. Kıpkırmızı kor parçaları sokağın her yanına dağılmış, hatta bir kısmı yerdeki askerlerin üstüne sıçramıştı. Adamların artık tek düşündükleri minibüs değil yanan canlarıydı.</p>

  <p>Seng, nihayet önündeki arabayı ezip geçmiş, böylece minibüsü sokağın diğer tarafında, askerlerin olmadığı kaldırıma sürmeyi başarmıştı. Elini kornadan çekmeden sürmeye devam etti. İnsanlar yana sıçrıyor, dükkanların önünde malların sergilendiği tezgahlar paramparça etrafa savruluyordu. Sonraki sokak başına geldiğinde direksiyonu tekrar kırdı. Neyse ki boş olan sokakta nihayet tekrar asfalta çıkmıştı.</p>

  <p>“Bununla en fazla birkaç saniye kazanmışızdır.” Yan aynalardan arkayı kontrol etti. “Fikri olan?”</p>

  <p>“Minibüsten kurtul.”</p>

  <p>Huxley, Juan’ın dediğini duymuş olmalıydı, çünkü hemen araya girdi. “MacD’yi mümkün olduğunca az hareket ettirmek istiyorum.”</p>

  <p>“Maalesef çok seçeneğimiz yok. Şehrin her yanı bizi arayan askerlerle kaynıyor. Başka bir araca ihtiyacımız var.”</p>

  <p>Eddie, altuni kubbeli bir mabedin park alanına giden yola saptı. Bina, yirmi metreden yüksekti ve sisli havaya rağmen kubbesi parıldıyordu. Safran rengi cüppe giymiş birkaç keşiş, merdivenlerin girişini süpürmekteydi. Yan tarafta sıralanmış bir sürü kiralık tuk-tuk vardı. Minibüsü onların yanına çekip araçtan atladı. 50cc’lik motordan güç olan motorlu üç tekerleklilerde üç koltuk vardı ve Manhattan’daki taksiler kadar yaygındı.</p>

  <p>Seng, anahtarı marştan çıkarıp en yakındaki şoföre yanaştı. Pazarlığı, anahtarları sallayıp parmağıyla minibüsü işaret etmek, sonra da adamın üç tekerlekli aracını göstermekten oluşuyordu. Bu hayatının en harika günü olsa gerekti, çünkü şoför başını sallamıyordu.</p>

  <p>Bu esnada Juan, tabancayı kemerine sokuşturup tişörtüyle iyice üstünü kapattıktan sonra araçtan indi. Polis sirenleri buradan dahi duyulabiliyordu. Arka kapıya doğru zıplayıp açtı. Huxley’in de yardımıyla MacD’yi kaldırıp Cabrillo’nun sağlam omzuna yasladılar. Her kıpırdayışmda kırık olana mızrak saplanırcasına acı hissediyordu. Dizleri üstünde yürüyüp MacD’yi olabildiğince nazik bir şekilde tuk-tukun arka koltuğuna uzattı. Tüm bu sürede Julia, MacD’nin başını bir an olsun bırakmamıştı.</p>

  <p>Lawless’in yanına oturdu. Juan diğer yanına geçti. Eddie gidonun başına geçmişti. Marş pedalına basıp ateşleyince motor mavi duman bulutu öksürürcesine çalışmaya başladı.</p>

  <p>Arkalarından bir ıslık sesi geliyordu. Polisin biri yolun diğer ucundan bir eli havada, tüm gücüyle düdük çalarak hızla geliyordu.</p>

  <p>Eddie gaza bastığı sırada polis el yordamıyla elini beline götürüp silahını çekmeye çalışıyordu. Tuk-tuk, taşla kaplı yamaçtan aşağı çabucak hızlandı. Küçücük motor, yolcularını isyan edercesine taşıyordu. Polis otuz metre arkalarındayken küçük bir dolmuş harekete geçip tehlikeli bir hızda üzerlerine gelmeye başladı.</p>

  <p>Diğer tuk-tuk şoförleri bir sorun olduğunu sezip yemyeşil filiz atmış şimşirlerin arkasına saklanmışlardı. Faust pazarlığıyla aracını satan şoför, Eddie’ye motorunu bırakmasını haykırıyordu. Koşarak yanlarına gelip gidonlardan birini tuttu.</p>

  <p>Seng uzanıp adamın yüzünü tuttu ve itti. Adam tepetaklak yere düşüp bir süre yuvarlandı. Polis mesafeyi giderek azaltıyordu, ama silahını bir türlü çıkaramamıştı. Yoruldukça düdüğüne daha bir güçle üflüyordu sanki.</p>

  <p>Parıldayan tapınağın önündeki sokağa ulaştıklarında polis tam enselerindeydi. Üniforması terden sırılsıklam olmuştu; ama yüzündeki kararlılık ifadesi hiç eksilmemişti. Juan istese, adamı rahatlıkla vurabilirdi; ama polis sadece işini yapıyordu. Cabrillo bunun yerine, ayaklarının dibinde bulduğu, yağmurlu mevsimlerde tuk-tuk yolcuları için oldukça kullanışlı, harap haldeki şemsiyeyi aldı.</p>

  <p>Polis artık antika sayılabilecek Makarov marka tabancasını nihayet kılıfından çıkardığı anda şemsiyenin ucunu, bisikletin ön tekerleklerinin jant telleri arasına soktu. Şemsiye ispitleri birbirine katıp ön çatala sıkıştı. İki tekerlekli oracıkta durmuş, polisi üzerinden fırlatmıştı. Adam neredeyse iki buçuk metre havaya fırlayıp çuval gibi yere düştü. Birkaç kez yuvarlandıktan sonra durdu. Hayattaydı, ama neye uğradığını şaşırmıştı. Tuk-tuk homurdanarak yoluna devam etti.</p>

  <p>“Galiba kurtulduk,” dedi Eddie birkaç dakika sonra.</p>

  <p>“Umalım da öyle olsun.”</p>

  <p>“Bu şeyin sahibinin durumu hiç iyi değil. Minibüsü ona yar etmeyecekler, şimdi tuk-tuku da elinden gitti.”</p>

  <p>“Sadece her yerde olduğu gibi burada da bir şeyin doğru olduğunu gösteriyor.”</p>

  <p>“Neymiş o?”</p>

  <p>“Eğer bir şey kulağa gerçek olamayacak kadar güzel geliyorsa, büyük ihtimalle değildir zaten.” Cabrillo ciddileşti. “Polisin askerlere şu an bir tuk-tukta olduğumuzu anlatacağını biliyorsun. Batılı üç kişinin Çinli bir şoförle etrafta gezintiye çıkması da öyle her gün karşılaşılan bir durum olmasa gerek.”</p>

  <p>“Biliyorum, ama burada beyaz bir panelvana göre sürüyle tuk-tuk var. Al.”</p>

  <p>Gidonda hasır bir işçi şapkası asılı duruyordu. Eddie, şapkayı Juan’a uzattı. Cabrillo hemen başına geçirdi.</p>

  <p>Dolambaçlı yollardan gitmelerine rağmen Eddie nereye gittiğini biliyor gibiydi. Çok geçmeden nehre paralel giden bir yola ulaştılar. Sonunda Hlaing Nehir Yolu’na ve asma köprüye dönen bir kavşak buldular.</p>

  <p>Yolun üçte biri yukarı doğru yükseliyordu, tuk-tuk emeklercesine ilerliyordu. Arkalarında biriken araçların hepsi de kornalarına basıyordu. Julia arka koltuktan yere atladı. Onun ağırlığının gitmesi ve tüm gücüyle aracı arkadan itmesiyle köprünün tepe noktasına ulaşmayı başardılar. Biraz ötede kenara çektiler.</p>

  <p>Açılan yolda diğer araçlar hiddetten köpürmüş vaziyette yanlarından geçip gittiler.</p>

  <p>“Sadece üç kilometre kaldı,” dedi Eddie.</p>

  <p>Şehir merkezinin dışına çıkınca hepsi derin bir nefes aldı. Nehrin bu yakasında kargaşa, izdiham yoktu, hatta yer yer açık alanlar bile vardı. Güneye dönüp sol taraflarında bataklık, sağ yanlarında nehir kıyısında uzanan sanayi tesisleri boyunca ilerlediler. Depolardan bazıları terk edilmiş gibi görünüyordu, metal kaplamalar dökülmüş, iskelet yapıları ortaya çıkmıştı. Gecekonducular hemen bu yapıların yanlarına kümelenmiş, depoları geçici evleri olarak kullanıyorlardı.</p>

  <p>“Of Tanrım!” dedi Eddie. İleride, mangrov ağaçlarının içinde, balıkçı teknelerinin ana akıntıya kapılmadan iskeleye bağlanabilmesi için nehir kenarına kısa bir kanal açılmıştı. Eskiden konserve fabrikası olan bu alanın çevresinde bir grup büyük bina vardı. Fabrikanın artık çatısı çökmüş, her yanı pas içindeydi ve yüz metrelik kanal boyunca inşa edilmiş iskele tahtaları çürük enkaz yığını halindeydi. <i>Liberty,</i> işte kısmen bu enkazın altına sokulmuştu. Normalde cırtlak turuncu olan üst güvertesi, mat siyaha boyanmıştı.</p>

  <p>Seng’in canını sıkan ise pruvasında 30 kalibrelik silahını kendi araçlarına çevirmiş mürettebatıyla <i>Liberty’nin</i> on metre ötesinde gezinen askeri devriye teknesiydi. Ayrıca konserve fabrikasının bahçesine bir polis aracı park etmiş; iki polis silahları çekili halde cankurtaran filikasına doğru ilerlemekteydi.</p>

  <p>Eddie, fabrikanın giriş kapısının yanından geçip başka bir terk edilmiş depoya giden sonraki ara yolda kenara çekti. Üstü başı perişan, yaşlı bir kadın, yer ocağında yemek pişiriyordu ve ev işini bırakıp gelenlere bakma ihtiyacı dahi hissetmedi.</p>

  <p>“Aklından ne geçiyor?” diye sordu Eddie.</p>

  <p>Cabrillo, durumu gözden geçirdi. Polis filikada kimsenin olmadığını çok geçmeden öğrenecek; motorda dış müdahale koruması olduğu için nihayetinde on beş metrelik devriye teknesinin yedeğine bağlayıp çekeceklerdi. Hızlı hareket etmek zorundaydılar. Juan, botunu, sonra çorabını çıkardı.</p>

  <p>Julia kokuya isyan etmişti. “Öf!”</p>

  <p>Juan, işi espriye döktü. “Bence rüzgarın sana doğru esmediğine dua et.” Sonra Eddie’ye dönerek, “Eddie, MacD’yi sen taşımak zorundasın. Kırık omzumla hem bu işi yapıp hem de koşamam.” dedi. Eddie öyle abartılı bir cüsseye sahip olmasa da dövüş sanatlarıyla geçen ömrü sayesinde hatırı sayılır kuvvete ve dayanıklılığa sahipti. “Julia, sen de Eddie’yle git. Filikayı elinizden geldiğince çabuk çalıştırıp benimle kanalın sonunda buluşun. Ah, bir de çakmak gerekiyor.”</p>

  <p>Eddie, Zippo’sunu ona fırlattı. “Sen ne yapacaksın?”</p>

  <p>“Dikkat dağıtacağım.” Juan tuk-tuktan indi, etrafından dolaşıp benzin deposunun yanına geldi ve kapağı açtı. Dörtte üçü doluydu. Çorabının bir ucunu deponun içine sokuşturdu, çok geçmeden benzin çoraba yayıldı.</p>

  <p>Sonra aracın sürücü koltuğuna geçip, konserve fabrikasının yanından yavaşça ilerledi ve mangrov korusu, polis arabasıyla arasına girdiği noktada durdu. Durup diğer üçlünün inmesini bekledi. MacD Lawless’ın neredeyse cansız bedenini omzuna yüklediğinde Eddie’nin yüz ifadesinde en ufak bir zorlanma belirtisi dahi oluşmamıştı.</p>

  <p>“Olabildiğince yakına gitmeniz için size on dakika veriyorum. O zamana dek polisler silahlarını çekmiş, makineli tüfeğin başındaki adam rahatlamış olacak.”</p>

  <p>Şirket elemanları arasında birine iyi şans dilemenin kötü şans getirdiğine inanılırdı; bu yüzden bir şey demeden ayrıldılar.</p>

  <p>Julia ve Eddie mangrov bataklığına girdi. Dizlerine kadar gelen suyu foşurdatarak kısa sürede gözden kayboldular.</p>

  <p>Juan’ın saati yoktu; ama zaman algısı, elektronik saat hassasiyetindeydi. Tamı tamına beş dakika bekledikten sonra marşa bastı. Motor çalışmamıştı. İki kez daha marş pedalına bastı, sonuç aynıydı.</p>

  <p>“Hadi, seni aptal şey.” Tekrar denedi. Ayağıyla pedala her basışında kırık köprücükkemiğinin uçları birbirine sürtüyordu.</p>

  <p>Motoru boğmamak için tekrar denemeden birkaç saniye bekledi. Sonuç değişmemişti. Devriye botunun çekme halatlarını <i>Liberty</i>’nin pruvasına bağladıklarını ve polislerin arabalarına yöneldiklerini zihninde görür gibiydi.</p>

  <p>“Pekala, seni küçük, tatlı tuk-tuk. Sam Amca’yla işbirliği yaparsan söz veriyorum sana nazik davranacağım.” Sanki araç kaderini biliyor ve bunun bir parçası olmak istemiyor gibiydi.</p>

  <p>Nihayet onuncu denemesinden sonra motor öksürerek çalıştı. Juan, benzin deposunu şefkatle okşadı. “Aferin kızıma.”</p>

  <p>Pedala basıp aracı vitese takacağı ayağı olmadığı için eğilip debriyajı bıraktığı anda bu işi manuel olarak yapmak zorundaydı. Aracın devri düştü ama motoru çalışır vaziyette tutmayı başardı. Bunu hallettiği gibi vitesi ikiye attı, konserve fabrikasının kapısından geçerken üçüncü vitese attı. Polisler, eski rıhtımın üzerindeydi, devriye teknesi <i>Liberty</i>’nin arkasına yanaşmaya çalışıyordu.</p>

  <p>Ganimetlerine fazlasıyla odaklandıkları için motorlu testere sesi çıkaran tuk-tukun fabrikaya daldığına hiçbiri dikkat etmedi. Juan, polis aracının yanına çekti. Tekli farı hala yanıp sönen araç polislerden birinin dikkatini nihayet çekmişti.</p>

  <p>Cabrillo usulca indi, benzin deposuna sokuşturduğu çorabı tutuşturdu. Sonra tüm gücüyle hızla sürünerek uzaklaştı.</p>

  <p>Çorap aniden tutuşmuş, birkaç saniye içinde benzin deposunu havaya uçurmuştu. Alevler mantar şeklinde gökyüzüne yükselip adeta minyatür bir volkan gibi duman püskürttüğünde Juan kavurucu sıcaklığı sırtında hissetmişti. Eğer ayakta olsaydı sarsıntının onu yere devirmesi işten değildi ama yılan gibi hızla süründüğü için yavaşlamadı bile.</p>

  <p>Tuk-tuk, el bombası gibi patlamış, şarapnel parçaları polis aracının arka tarafını sol taraftan delik deşik etmişti. Araba yakıt sızdırmaya başladı ve alev alıp az öncekinden katbekat şiddetli şekilde infilak etti. Aracın arka kısmı bir buçuk metre havaya yükselip yere düştü. Beton zemine düşmenin tesiriyle kaporta şasiden ayrıldı. İskeleden ayrılıp üç tekerleklinin oraya neden geldiğini öğrenmek için fabrikaya giren polis patlamayla üç metre geri savrulmuştu.</p>

  <p>Tüm bu hengameye rağmen Juan, açık otoparkın her yanına saçılan enkazın ve çatlak kaldırımlardan filiz veren çayır ve çalı ormanının arasında fark edilmeden sürünmeye devam etti. Sakat kolunu her hareket ettirmesinde acıyla inliyordu ama mücadeleden vazgeçmiyordu.</p>

  <p>Geride kanalda, bilinci kapalı MacD’yi taşıyan Julia ve Eddie, mangrov bataklığını geride bıraktıktan sonra <i>Liberty’ye</i> ulaşmak için iskeleyi kendilerine siper olarak kullanmışlardı. Cankurtaran filikası, tamamen kapalı kabininde kırk kişiyi barındıracak kadar büyüktü. Çift dümeni vardı. Biri, pruvadaki tamamen kapalı kabinde, diğeri pupanın en sonunda, gövdeye lombarın olduğu yerde açıktaydı. Küçük, dar lombozlar şerit halinde filikanın çevresini sarıyordu ve dümen sahanlığının arkasında giriş için ayrı bir bölme kapağı vardı. Burası, Julia’nın başını su seviyesinin üzerinde tutarak ilerleyip açabileceği kadar alçaktı. Eğreti taksi havaya uçtuğu anda Julia kapağı açtı.</p>

  <p>Bacaklarından güç alıp kollarıyla kendini içeri çekmeyi başardı. On beş metre ötede, tam karşısında dar devriye teknesindeki dört adam kendilerini havai fişek gösterisine kaptırmış, cankurtaran filikasına başlarını dahi çevirip bakmıyorlardı. Juan’ın şaşırtmacası kusursuz şekilde işliyordu.</p>

  <p>Polis aracı patlayana dek Eddie, MacD’yi içeri uzatmış, kendi de yarısına kadar <i>Liberty</i>’ye girmişti. İçerisinin tavanı alçaktı ama aydınlıktı. Bank şeklindeki tüm sıralarda yer alan üç noktalı emniyet kemerleri, roller-coaster’lardakinin neredeyse aynıydı, çünkü <i>Liberty,</i> şiddetli fırtınalarda ters dönse de sonra tekrar eski halini alabileceği şekilde tasarlanmıştı.</p>

  <p>Julia doğruca kokpite yöneldi. Eddie ise eğilip sintine kapağının altından, aracın küf kokan güverte altına sokuşturulmuş uzun plastik boruyu çekti. Çift motor çalışmaya başladı. Julia’nın, motorun ısınmasını bekleyecek zamanı yoktu, gaz kolunu sonuna kadar itti.</p>

  <p>Araç şaha kalkar gibi aniden hızlanınca Eddie geriye doğru sendeledi ama düşmekten son anda kurtuldu. Dengesini tekrar sağladığı anda borunun bir ucunu kapattı ve içeriden bir FN FAL, saygıdeğer bir Belçika yapımı tüfek ve iki şarjör çıkardı. Max’in cankurtaran filikasında bunun gibi bir silahı neden sakladığını kimse tam olarak bilmiyordu. Ne var ki şu anda Eddie, silah için Max’e ne kadar teşekkür etse azdı; zira başkanı filikaya aldıkları anda çatışmanın eli kulağında olduğunun farkındaydı. Şarjörlerden birini silaha takıp kokpitteki Julia’nın yanına gitti. Julia, onlarınkinden daha küçükçe devriye teknesine, yanından geçerken kasten sürttü. Çarpışma, her iki aracın da boyasını kazımıştı, ama daha da önemlisi makineli tüfeğin başındaki adam dengesini kaybedip kanala düşmüştü.</p>

  <p>Adamı dümen suyunda çırpınır vaziyette bırakıp yollarına devam ederken başka bir tayfa sendeleye sendeleye silahın başına geçmeye uğraşıyordu.</p>

  <p>Birkaç saniye içinde kanalın küçük burnuna ulaştılar, ancak Cabrillo’dan ses seda yoktu. Bu sırada devriye teknesi peşlerine takılmak için dönüş manevrasını tamamlamak üzereydi ki Juan birdenbire altına saklandığı ters dönmüş varilden çıkıverdi. Yüzüne yayılmış kararlılık ifadesi, tek bacağıyla zıplayarak filikaya ulaşmaya çalışırkenki görüntüsüyle birleşince ortaya oldukça gülünç bir manzara çıkıyordu. Her sıçramada yaklaşık bir metre ilerliyordu ve öne doğru düşmemek için dengesini güçbela sağlıyordu.</p>

  <p>Eddie, üst bölme kapağını açmak için koşarak filikanın arkasına gitti. Gün ışığını görür görmez elindeki FN’yle devriye teknesine kısa bir taciz ateşi açtı. Siyah gövdeli teknenin dört bir yanından sular fışkırdı. Teknedeki adamlar küpeştenin arkasına siper almak zorunda kalmışlardı.</p>

  <p>Julia gazı kesti; ancak motoru tamamen durdurmamış, sadece Cabrillo’nun hızına ayak uyduracak kadar düşürmüştü. Juan, kıyıyla kendisi arasında kalan açık alanı aşabilmek için kendini toplayıp bir kez daha zıpladı, üst güverteye dengesizce yüzüstü düştü. Başkanın güverteye düştüğünü duyar duymaz Julia gaza yüklendi. <i>Liberty</i> öylesine çabuk hızlandı ki Eddie elinden tutmamış olsa Juan az kalsın sendeleyip pupadan suya düşecekti.</p>

  <p>“Sağ ol,” dedi Cabrillo soluk soluğa. Minderli bir raftan biraz daha genişçe, kalçanın ve uylukların güçbela sığabileceği jokey koltuğuna adeta kendini sıkıştırarak oturdu. Biriken laktik asit kaslarını yakıyordu.</p>

  <p>Peşlerindekilerden en az yüz metre ilerideydiler ama devriye teknesi artık ateş altında olmadığı için kısa sürede hızlandı. Mesafe, şaşırtıcı derecede hızla kapanıyordu. Makineli tüfeğin başındaki denizci eğilip nişan aldı. Juan ve Eddie başlarını eğer eğmez mermi sağanağı başladı. Sancak tarafından mermiler vızır vızır yağıyor, traversi sıyıran güçlü mermiler fiberglas filikayı delip geçiyordu.</p>

  <p>Julia, silahın hedefi olmamak için <i>Liberty’ye</i> sağa sola keskin zikzaklar yaptırmaya başladı. Ne var ki bu manevra hızına mal olmuş, arkadakiler mesafeyi daha da azaltmışlardı. Eddie doğruldu, kapağı açtı. Bu defa hedef alıp ateş etti. Ancak en durgun nehirde bile filika, ateş etmek için hiç uygun bir platform sayılmazdı ve maalesef ıskalamıştı.</p>

  <p>Nehir trafiği yoğundu. Küçük tek kişilik futalardan yüz elli metrelik şileplere dek her türden deniz taşıtı ve römorkörlerin çektiği koca şilepler nehrin her yanına dağılmıştı. İki deniz aracının kovalamacası yarışı andırıyordu. Burmalı kaptan, kocaman çirkin cankurtaran filikasına göre çok daha süratli olduğunu biliyordu, buna karşılık isabetli ateş açacak kadar yaklaşamamıştı. Her iki araç da, diğer gemileri hareketli engel olarak kullanıp avantaj kazanmaya çalıştıkça aradaki mesafe bir mile kadar çıkabiliyordu.</p>

  <p>“Bu kadarı yeter.” Juan yeterince dinlendiğini düşünüyordu. Başını eğerek kabine doğru seslendi. “Julia, dümeni ben alıyorum.”</p>

  <p>“Pekala. İyi. Benim de MacD’yi kontrol etmem gerekiyordu. Bu sarsıntı onun için hiç iyi olmadı.”</p>

  <p>Arka dümen bölmesindeki kumanda paneli, gösterge panelinin altında gizli bir düğme haricinde gayet basit ve sıradandı. Cabrillo, önce hız göstergesine şöyle bir baktı, zaten maksimum hızı zorluyorlardı. Gizli düğmeye bastı. Hidroliklerin harekete geçmesiyle gövdenin altından su direncini neredeyse sıfıra düşüren bir dizi su kanatçığı açıldı. Gövde, sadece su kanatçıkları ve pervane suya temas edecek şekilde yükseldi.</p>

  <p>Araç, daha önce hiçbirinin görmediği şekilde hızlandı. Cankurtaran filikası/hidrofoil kısa sürede altmış mile ulaşmıştı. Juan kafasını çevirip geriye baktığında, mesafe iyice açılıp ufukta küçülen minicik bir nokta haline gelmeden devriye teknesi kaptanının şaşkın bakışlarını görebilme zevkini kaçırmamıştı.</p>

  <p>Damalı bayrağı kovalayan Formula 1 yarış arabaları gibi yavaş gemilerin etrafından süzülüp, yunus zarafetiyle suyu yara yara ilerliyorlardı. Juan, Myanmar donanmasında onlara yetişebilecek herhangi bir tekne olmadığını biliyordu ve hemen helikopter havalandırdıklarından da şüpheliydi.</p>

  <p>İki dakika sonra bölme kapağının arasından Julia çıkageldi. Juan’a bir şişe su uzatıp kolunu askıya aldı. Ayrıca Cabrillo’nun omzuna kimyasal buz poşeti koyup avucuna birkaç ağrıkesici döktü.</p>

  <p>“Ve işte, cesur liderimiz, köprücükkemiği kırığı tedavisinde tıp ilminin ulaştığı en son nokta bu,” dedi acil durum erzak kitinden aldığı birkaç protein çubuğunu patronuna uzatırken. Neden sonra yüzünde mahcup bir tebessüm belirdi. “Affedersin, bu filikada turbo güç olduğunu unutmuşum. Yoksa hiç beklemezdim.”</p>

  <p>“Dert etme. Telsize geç ve Max’e eve dönmekte olduğumuzu söyle. Dur biraz, Lawless nasıl?”</p>

  <p>Doktorun yüz ifadesi aniden değişti. “Bilmiyorum. Hala yanıt vermiyor.”</p>

  <p>Nehir boyunca yıldırım hızıyla yol alıp iki köprünün daha altından geçtiler. Sol taraflarında konteyner limanları, çimento fabrikaları ve yükleme iskelelerinden oluşan şehrin sanayi kısmını geride bırakıp nihayet yüksek ofis kuleleri ve apartman bloklarının bir araya toplandığı şehir merkezine gelmişlerdi.</p>

  <p>Önlerini kesmek için bir polis botu yollanmıştı. Cabrillo, radar dairesinde yanıp sönen mavi ışığın, koşarcasına önleme güzergahına doğru yol aldığını görebiliyordu. Eğer koca şehrin karşılarına çıkarabileceği en iyi şey gerçekten buysa çok üzücüydü. Cabrillo, sürat teknesi üzerlerine doğru gelirken vektörleri hesapladı ve botun bu rotayla, <i>Liberty’nin</i> kıç kısmının yüz metre ötesinden geçeceğini fark etti.</p>

  <p>Yine de kaptanın hakkını vermek lazımdı, çünkü hidrofoile yetişme şanslarının olmadığı apaçık ortaya çıktığında bile çift motorlu teknesiyle cankurtaranın dümen suyuna tam olarak Juan’ın hesapladığı noktada yetişmiş olmasına karşın mücadeleden vazgeçmemiş, yaklaşık yarım mil daha takibini sürdürdükten sonra her saniye açılan mesafe karşısında nihayet yenilgiyi kabul edip bırakmıştı. Juan, adamın yürekli teşebbüsünü takdir ettiğini belirtmek istercesine bota doğru el salladı.</p>

  <p>Nehir ağzına yaklaştıkça yatak genişliyordu. Kıyıda ormanlar uzaktan siluet halinde görülüyordu. Dip çamurunu karıştıran gelgit ve okyanus akıntıları yüzünden su giderek bulanıklaşıyordu da. Trafik azalmış, tek tük rastlanan konteyner gemileri ve balıkçı teknelerine dek düşmüştü. Juan, şu an için yapılması gereken en akıllıca hareketin hızı düşürmek ve bu civardaki diğer taşıtlar gibi davranmak olduğunu biliyordu ama donanmanın hava unsurlarını ve kıyı boyunca didik didik <i>Oregon</i>’u aradıklarını tamamen unutmuştu; bu yüzden buluşma noktasına ne kadar çabuk ulaşırlarsa, ufkun öte tarafına güven içinde o kadar hızlı ulaşabilirlerdi.</p>

  <p>Eddie’ninki suya düştüğü için Julia elinde yedek telsizle döndü. Juan, ön ayarlı frekansta gemiyle bağlantı kurmaya çalıştı. “Büyük dalga. Büyük dalga. Burası Lastik Ördek, cevap ver.”</p>

  <p>“Lastik Ördek, domuz ahırı hazır. Ona dört.”</p>

  <p>“Max, sesini duymak harika. Yaklaşık olarak Yangon Nehri’nin ağzına varmak üzereyiz. On-yirmi?”</p>

  <p>Hanley’in okuduğu GPS koordinatlarını Eddie vakit kaybetmeden bir kağıda karaladı ve <i>Liberty</i>’nin seyrüsefer bilgisayarına sayıları tersten girdi. Tüm bunlar, başka birinin onları dinleme ihtimaline karşı, sadece Amerika halk bandı telsiz diline aşina birisinin anlayabileceği basit bir numaraydı.</p>

  <p>Ekranda tahmini varış süresi belirdiğinde Juan, “Yaklaşık yirmi dakika içinde orada oluruz,” dedi.</p>

  <p>“İyi olur, çünkü Burma donanmasına ait Çin yapımı Hainan-sınıfı bir destroyer yirmi beş dakika içinde dibimizde olacak. Hem de ağzına kadar topla ve roketle dolu. Helikopterler bir saattir sinek sürüsü gibi tepemize musallat oldu. Bize ateş eden olmadığı için henüz hiçbirini indirmedik, ama işler çok yakında sarpa saracak.”</p>

  <p>“Anlaşıldı iyi dostum. Aynasızlar geliyor. En iyisi bizim tekne hangarına geçip <i>Liberty’den</i> kurtulmamız sanırım.”</p>

  <p>“Fena plan gibi gelmedi, elbette sorunla karşılaşıp bir cankurtaran botumuz eksik batmadığımız müddetçe.”</p>

  <p>“Endişe etme,” dedi Juan o bilindik korkusuz ses tonuyla. “Hah, reviri alarma geçir, bir kafa travması vakası var. Sedyeyi hazır etsinler. Gizli polis, hapishanede MacD’ye yapmadığını bırakmamış.”</p>

  <p>Cabrillo, <i>Liberty’nin</i> motoru bir iki mil daha hızlı gider mi diye gaz kolunu biraz daha itti, ama motor varını yoğunu ortaya koyuyordu. Nehirden okyanusa geçtikçe havadaki nem azalıyordu. Deniz sakindi, bu yüzden Juan su kanatçıklarını açarak hidrofoili suyun üzerinde hızla kaymaya bıraktı.</p>

  <p>Sonraki on beş dakika boyunca herhangi bir hadise yaşanmadı, ancak sonra Juan, ufkun üstünde beliren bir nokta fark etti. Çok geçmeden bunun, son hızda üzerlerine gelen başka bir askeri Mil helikopteri olduğunu anlamışlardı. Koca helikopter, tam tepelerinde yüz elli metreden daha az irtifada uçuyor, rotor kanatları gök gürültüsü gibi uğulduyordu.</p>

  <p>Pilot, muhtemelen aradığı hedefi bulduğuna kaniydi, çünkü bir daire çizip tekrar geldiğinde yan kapıları açılmış, kapılardan ellerinde AK’lerle iki asker görünmüştü. Silahların namlu ağızları göz kırparcasına ışık saçmaya başladığında tepelerinden mermiler yağmur gibi döküldü. Takip hızı, mermilerin hedefini bulmasını güçleştirse de kayda değer miktarda cephane hidrofoilin güvertesinde kendine yer buldu. Liberty’nin zırhsız tavanında delikler açıldı, fiberglas gövdeyi parçalayıp geçen mermiler dümendeki Eddie ve Juan’ın yanından vızıldayarak geçti. Eddie, helikoptere hemen taciz ateşiyle karşılık verdi, mermilerden biri hedefini bulmuştu da. Helikopter, yardımcı pilot camından isabet aldı.</p>

  <p>“Şu an bir Stinger füzesi ne makbule geçerdi,” dedi Eddie.</p>

  <p>Cabrillo, canı sıkkın şekilde başını salladı.</p>

  <p>“Lastik Ördek, radarda bulunduğunuz yer civarında bir helikopter görüyoruz,” diye uyardı Max telsizden.</p>

  <p>“Tam üstümüzde. Yapabileceğin bir şey var mı?”</p>

  <p>“İki dakika bekleyin.”</p>

  <p>“Anlaşıldı.”</p>

  <p>Askerler silahlarını doldurur doldurmaz helikopter tekrar dalışa geçti. Juan filikayı aniden sancak tarafına kırdı. Suyun üstünde taş gibi kayan cankurtaran filikasının sualtı kanatçıkları neredeyse kopacaktı. Hızlı manevrası sayesinde tam Mil’in altına girmiş, silahlı adamlara açık hedef olmaktan kurtulmuşlardı. Cabrillo, hedefini kör noktadan çıkarmak için pilotun her manevrasına aynı şekilde karşılık veriyordu. Bu sırada Eddie, FN’sini omzuna yerleştirip nişan aldı ve tetiğe bastı. Bir düzine kadar mermi helikopterin altında hedeflerini mükemmel şekilde bulmuştu.</p>

  <p>Bu defa geri çekilme sırası helikopterdeydi. Altmış metre irtifaya, <i>Liberty</i>’nin sancak tarafından bir kilometre kadar öteye çekildi. Pilot hızını değiştirmemişti, sanki daha fazla yaklaşmak istemiyordu. Son saldırı ona pahalıya mal olmuştu.</p>

  <p>Kısa süre sonra ufuktan şimşek gibi gökyüzünü yara yara ilerleyen bulanık çizgiler belirdi. Bu, <i>Oregon’</i>un, dakikada dört bin atıma kadar çıkabilen 20 mm’lik Gatling topunun mermileriydi. Seri atışta fırlatılan mermiler, gökyüzünde hipersonik hıza ulaşan akkor bir duvar oluşturmuş gibiydi. Geminin hedefleme sistemi öylesine hassastı ki mermiler helikopterin dönen rotorunun sadece bir metre yakınından geçmişti. İsteseler, helikopteri bir alüminyum hurdasına dönüştürüp göktaşı gibi yere düşürebilirlerdi; ama böylesi muazzam bir ateş gücünü göstermek dahi fazlasıyla yetmişti.</p>

  <p>Mil, aniden yan yatıp hızla bölgeden uzaklaştı.</p>

  <p>Birkaç dakika sonra Juan, <i>Oregon’</i>un, inatçı çocuğunu bekleyen ebeveynler gibi onları sabırla beklemekte olduğunu gördü. <i>Oregon,</i> yama yama olmuş donanma grisi boyası ve ustalıkla yapılmış pas makyajının altında, Cabrillo’nun dünyada gördüğü en muhteşem manzaraydı. Sancak tarafında, geminin orta kısmında, su hattında garaj kapısını andıran tekne hangarı kapısı açıldı. Eddie, deniz valfini açıp <i>Liberty’yi</i> hiç de hak etmediği su mezarlığına göndermeye hazırlanırken Juan, filikayı tam olarak olması gereken yere yanaştırdı. Bu esnada Max, yanında revirden iki emir eri ve bir sedyeyle eğik rampada yerini çoktan almıştı. Hemen arkalarında, karaltı halinde, ormanda terk ettiklerine benzer ikinci bir RHIB taarruz botu görülüyordu. Bot, gerektiğinde onu, hidrolik pistonlarla gemiden fırlatabilecek indirme kızağındaydı.</p>

  <p>Hanley, Juan’ın fırlattığı halatı koçboynuzuna bağladı.</p>

  <p>“Seni görmek güzel.”</p>

  <p>“Geri dönmek güzel.” Juan’ın ağrımadık kemiği yoktu. Bitkin haldeydi. “Dostum, bu iş ta en başından beri bir kabustu.”</p>

  <p>“Doğru söze ne denir?”</p>

  <p>Emir erleri, cankurtaran filikasına çıktılar. Yanlarında, Lawless’ı sabitlemek, daha fazla zarar görmesini önlemek ve sedyenin üzerine germek için sabitleyici kemer vardı. Birkaç dakika içinde, Myanmar’ın en gelişmiş gambotuyla çarpışmaya gireceklerinin bilinciyle hızla hareket ediyorlardı.</p>

  <p>MacD sedyeye konulup, yanı başından ayrılmayan Julia’yla birlikte revire doğru yola çıkar çıkmaz Eddie su valfini açıp filikadan atladı.</p>

  <p>“Kusura bakma,” dedi Juan filikaya eliyle teskin edercesine hafifçe vururken. Sonra da <i>Liberty</i> mezarına gömülmeden filikadan atladı.</p>

  <p>Max, ileri teknoloji Harekat Merkezi’ne bağlı interkomun düğmesine bastı. “Filikayı bırak Eric. Zamanımız daralıyor.”</p>

  <p>Çok geçmeden denizin dört bir yanından yankılanan patlama sesini topçu mermisini andıran kulakları tırmalayan tiz bir gıcırtı sesi izledi. Sonra suların yuttuğu <i>Liberty’nin</i> otuz metre ötesinde sular yanardağ gibi fışkırdı. Hanley haklıydı. Zaman tükenmişti. Adeta aynı anda ikinci bir mermi diğerini izledi. <i>Oregon</i> köşeye sıkışmıştı.</p>
</body>
</html>