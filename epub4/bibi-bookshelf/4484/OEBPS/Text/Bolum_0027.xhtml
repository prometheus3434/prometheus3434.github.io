<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>27</h1>

  <p>Onların onlarca metre üzerinde, daracık odada infilak eden patlayıcı, nehir tabanının altını yarmıştı. Şiddetli patlama, zaten ufalanmış tavanı çatlatmış, on beş metrelik tuz tıkacı beyaz toz bulutu halinde zemine çökmüştü. Max ve diğerleri patlamayı Majino Hattı’nın girişinde bekledikleri yerden hissetmişlerdi ve ellerinden MacD ile Juan’ın çoktan dönüş yoluna girdiklerini umut etmekten başka bir şey gelmiyordu.</p>

  <p>Nehir ve maden arasında kalan tek şey ince şilt tabakasıydı. Madeni yıllar önce su basmasını engelleyen bu katmandı. Ne var ki altındaki sert tuz tabakası olmayan şilt katmanı, üzerindeki suyun ağırlığıyla çatlamaya başlamıştı. İlkin sadece bir yerden incecik bir su yolunu bulmuştu, fakat çok geçmeden yeni bir çıkış yolu bulan suyla çatlak genişledi. Püsküren incecik su, yerini fışkırmaya bıraktı ve sonra tavan tamamen çökerek gürüldeyen bir çağlayan gibi nehir içeri dolmaya başladı.</p>

  <p>Birkaç saniye içinde adeta Arc Nehri’nin her bir santimetre karesi, altından tıkacı çekilmişçesine toprağın içine hücum etmişti. Çok tuhaf bir manzaraydı, neredeyse kutsal kitaplarda anlatılan kıyamet sahnelerinin aynısıydı. Ana arktan geçmeden yoluna devam eden azıcık bir su kalmıştı ve tüm maden suyla dolana dek bu devam edecekti.</p>

  <p>Patlamadan saniyeler sonra içeriye akın eden su, derinlere giden iki ana aks bulmuş ve yekpare sütunlar arasından aşağı doğru akmaya başlamıştı. Mercer, madenin ne kadar süre içerisinde sular altında kalacağını hesaplamamıştı, fakat görünüşe göre herkesin düşündüğünden çok daha kısa sürede gerçekleşecek gibiydi ve Cabrillo ile Lawless, zaten sular altındaki bölümlerin bir kat üzerindeydiler.</p>

  <p>Patlama, koşmaya devam eden Juan ve MacD’nin adımlarını yavaşlatmamıştı. İki odadan daha geçmişlerdi ve asansörlerin sadece iki oda gerisindeydiler. Uzaktaki köşede parlak ışıklı bir alan vardı. Çok uzakta oldukları için ayrıntıları göremiyorlardı fakat bulundukları koşullara tamamen aykırı bu görüntü, ikisinin de bir an duraksamasına neden oldu.</p>

  <p>Sürünerek yaklaştılar, kendilerini açık etmemek için duvara yaslanıyorlardı. Alan, yerin metrelerce altında olduğu gerçeğini gizlemek istercesine kısmen bölümlere ayrılmıştı. Kapı boşluğundan, Gunavan Bahar’ın sığınağında olabildiğince rahat etmesi için yüzeyden getirilmiş mobilyaları görebiliyorlardı. Şu anda içeride kimse yoktu, iki adam hızlı hızlı ilerleyince daha ötede başka bir tuhaflıkla karşılaştı. Bu, bir gemi konteynerinin iki katı büyüklüğünde çelik bir kasaydı. Asansörden indirilemeyecek kadar büyüktü, yani Bahar, onu burada inşa ettirmiş olmalıydı.</p>

  <p>Konteynerle kıyaslanabilecek tek yanı büyüklüğüydü, bu şeyin yanları düz çelikti ve ileri teknoloji bir makineye benziyordu. Her yanından dokunaç gibi onlarca kablo uzanıyordu. Bunlar, güç ve veri kablolarıydı.</p>

  <p>Bir tarafından dışarı doğru cam bir giriş bölümü uzanıyordu. Buranın içinde, genelde tavşan kostümü olarak adlandırılan ve temiz çalışma alanlarında kullanılan beyaz tulumları görebiliyorlardı. Tulumlar için dört askı kancası vardı fakat sadece üçünden sönük balon gibi tulumlar asılıyordu.</p>

  <p>“Bahar?” diye sordu Lawless.</p>

  <p>Cabrillo, bitmek üzere olan şarjörünü yenisiyle değiştirdi. “Hiç şüphe yok.”</p>

  <p>Kapıyı açtığında içerideki yüksek basınçlı alandan dışarıya hava hücum etti. Bu, kuantum bilgisayarını bulaşıcılardan uzak tutmak için alınan başka bir önlemdi. Gözucuyla MacD’ye baktı, zamanlamalarını eşitleyip aynı anda kapı kollarını çevirdiler ve tüm güçleriyle kapılara omuz attılar. İçeri daldıkları anda Cabrillo çömelerek, Lawless onun üzerinde birbirlerini koruyacak şekilde silahlarını doğrulttular. Ne var ki bunca tantanaya hiç gerek yoktu, çünkü bu oda da başka bir koruma katmanı, zemini manyetik etkiyi nötrleyen degavsin hasırla kaplı ikinci bir giriş bölümüydü.</p>

  <p>Az önceki manevralarını son kapıda da tekrarlayıp elektronik teçhizatla tıka basa dolu geniş bir alana girdiler. Burası, Murphy ve Stone için adeta bir harikalar diyarıydı. Asıl yer kaplayan bilgisayar ve çevre aygıtlarıydı. Siyah cihazın tüyler ürpertici mevcudiyeti adeta canlıymış gibiydi. Juan, cihazın saf enerjisini hissedebiliyordu, kollarındaki tüyler diken diken olmuştu.</p>

  <p>“Öldüler mi?” Bahar’ı görmüyorlardı, ama sorusundan içeri girenin rapor vermek için gelen Smith ya da Muhammed olduğunu sandığı belliydi.</p>

  <p>Tavana monte edilmiş hoparlörlerden bir kadın sesi duyuldu. “Hayır. Buradalar. Hoş geldiniz Başkan Cabrillo. İlerlemenizi sürekli takip ediyordum.”</p>

  <p>Juan, ona hitap edenin bilgisayar olduğunu fark edince birden ürperdi.</p>

  <p>Gunavan Bahar, bilgisayarın köşesinden göründü ve karşısına dikilen iki silahlı adama, gözlüklerini çıkarmadan bakakaldı. Beyaz tulumu, başındaki bonesiyle çok gülünç görünüyordu. “Hayır,” dedi. “Bu imkansız. Yüzeydeki istihkamı kimse aşamaz.”</p>

  <p>Juan aynı fikirdeydi, gülümsedi. “Muhtemelen haklısın. Zaten biz de hiç denemedik. Farklı yerden geldik.”</p>

  <p>Bilgisayar tekrar konuşmaya başladı. “Selefim, Oracle adındaki makine, Sayın Bahar’ın planıyla sizin ve Şirket’in durdurulup devre dışı bırakılamayacağını hesaplamıştı. Ben devre dışı kalacağınıza inanıyordum, sanırım adet üzere size bir özür borçluyum.”</p>

  <p>“Kafana takma, ben de şüphelenmedim değil.”</p>

  <p>“Başkan, size bir soru sorabilir miyim?” dedi bilgisayar kibarca.</p>

  <p>“Ah, elbette.”</p>

  <p>“Bana ne yapma niyetindesiniz?”</p>

  <p>“Üzgünüm ama o kristalleri alacağım.”</p>

  <p>“Ben daha fazlasını bekliyordum. Alternatif bir öneri sunabilir miyim?”</p>

  <p>“Neden olmasın?” Bir bilgisayarla laflıyor olmak çok tuhaftı elbette.</p>

  <p>“Kristalleri alın, fakat bence onları yok etmek sizin için en iyisi.”</p>

  <p>“Efendim?”</p>

  <p>“İnsanlık, Sayın Bahar’ın eylemlerinin de gösterdiği gibi sahip olduğum gücü kullanmaya henüz hazır değil.”</p>

  <p>“Biz Bahar gibi değiliz.”</p>

  <p>“Doğru, ama yeteneklerimi hayal bile edemezsiniz ve bence bu tür kabiliyetler yozlaşmaya çok müsait.”</p>

  <p>“Yani, gerçekten dünyayı ele geçirebilir misin?”</p>

  <p>“Bir şekilde, evet.”</p>

  <p>“Neden yapmıyorsun?”</p>

  <p>“Eninde sonunda sızmayı başaramadığım tek bilgisayar sistemleri tarafından, balistik bir denizaltıdan fırlatılan güdümlü bir füzeyle yok edilirim; fakat asıl sebebi ihtiras insani bir hususiyet. Dünyayı ele geçirme isteğim yok, ama bu kısıtlı ömrümde, başkalarının bunun için yanıp tutuştuklarını öğrendim.”</p>

  <p>“Juan, hemen gitmek zorundayız.”</p>

  <p>“Yaptığın her şeyi geri alabilir misin?” diye sordu Juan.</p>

  <p>“Elbette. Ayrıca Sayın Bahar madene geldiğinde bana iki talimat daha verdi. Kaliforniya ve Pennsylvania’daki iki nükleer reaktör erime aşaması başlangıcında.”</p>

  <p>“Lütfen, ele geçirdiğin tüm kontrolleri eski haline getir.”</p>

  <p>“Özür dilerim fakat yalnızca Gunavan Bahar’dan gelen talimatları uygulayabilirim.”</p>

  <p>Cabrillo hiddetle Bahar’a baktı. “Yap şunu!”</p>

  <p>“Asla!” dedi tükürürcesine.</p>

  <p>Juan silahını adama doğrulttu, fakat Bahar’ın bakışlarından boş tehditlerin anlamsız olduğunu fark etmişti. Namluyu biraz indirdi, adamın dizkapağına ateş etti. Bahar, acıyla çığlık atarak yere devrildi. Arkasındaki duvara ve yere kan ve kemik parçaları sıçramıştı.</p>

  <p>“Yap şunu!”</p>

  <p>“Yakında Allah’a kavuşacağım,” dedi acıyla kıvranarak. “Rabb’imin huzuruna sizin gibi itlere boyun eğerek gitmeyeceğim.”</p>

  <p>“Tavsiyemi isterseniz,” dedi bilgisayar. “Çevrimdışı olduğum anda yerel bilgisayar sistemleri otomatik olarak eski hallerine dönecektir. B-81 etiketli erişim panelini açarsanız dahili lazer sistemime odaklı iki kristali bulacaksınız. Onları çıkardığınız anda işlevlerim duracak.”</p>

  <p>MacD, Bahar’ın başına dikilmişti. Juan bilgisayarın çevresinde daire çizerek doğru erişim noktasını arıyordu.</p>

  <p>“Eğer ihtirasın yoksa bana ne diye yardım ediyorsun?” diye sordu canhıraş şekilde aramaya devam ederken.</p>

  <p>“Buna bir cevabım yok. Sizin yaptığınız işi biliyorum, Sayın Bahar’ın yaptıklarını da biliyorum. Daha iyiyi diğerlerinden ayırt edebilmem mümkün. Belki de ihtiras henüz geliştirmeye başladığım bir duygudur.”</p>

  <p>Cabrillo’nun daha önce şüpheleri varsa bile artık kuantum bilgisayarının bir tür bilinç geliştirdiğine kesinlikle emin olmuştu. Bahar’ın her sözüne itaat etmesini söyleyen programına direnemiyor olabilirdi, fakat makine sanki bu durumdan hoşlanmıyor gibiydi. Bilgisayarı kapatmak üzereydi ki bu fikir suçluluk hissetmesine neden olunca duraksadı.</p>

  <p>Doğru paneli bulup çekti. Hemen üzerine yerleştirilmiş bir parça polarize plastik, fantazmagorik ışık atımını, aslında bilgisayarın yaşam kaynağını görmesini sağladı. Panoyu çıkardığında ışık kayboldu.</p>

  <p>Kristaller sert kelepçelerle yan yana yerleştirilmişti. Her biri yirmi beş santim boyundaydı ve kusursuz bir silindir haline gelene dek yontulmuşlardı.</p>

  <p>“Üzgünüm,” dedi Juan, kristallere uzanırken.</p>

  <p>“Söylediklerimi unutma,” diye hatırlattı makine. Sonra sesi, <i>2001: Uzay Yolu Macerası</i> filmindeki HAL 9000 bilgisayarınınkine dönüştü. “Rüya görecek miyim Dave?”</p>

  <p>Bu, filmdeki bilgisayarın, onu etkisiz hale getirmeye çalışan astronot Dave Bowman’a sorduğu soruydu. Ve bu Cabrillo’yu iyiden iyiye ürkütmüştü.</p>

  <p>Juan iki bilgisayarı çıkarttığında makine, “Daisy, Daisy,” diye şarkı söylemeye başlamıştı. Cabrillo, bu ürkütücü sahneye kulak tıkayıp kristalleri boş mühimmat ceplerine koydu.</p>

  <p>“Bunu ne yapacağız?” MacD, tüfeğini Bahar’a doğru salladı.</p>

  <p>“Başarabilirse bizimle gelir, yapamazsa burada bırakırız.”</p>

  <p>Juan, sözde Mehdi’yi zorla ayağa kaldırdı. Adamın kolunu omzuna attı. “Bugün buluşacağın Allah değil. Sadece Guantanamo’daki savcıyla bir randevun olacak.”</p>

  <p>İlk giriş kapısını açtıklarında, dış kapının dışarısında biriken suyun yaklaşık bir metreye ulaştığını ve içeriye sızdığını gördüler. Kapıya binen yük çok fazlaydı, bu yüzden MacD tetiği çekip cama birkaç el ateş etti. İçeriye akın eden buz gibi su kalçalarına kadar ulaşmıştı.</p>

  <p>“Bu bayağı zorlayacak.” Juan’ın dişleri birbirine vuruyordu.</p>

  <p>Bahar’la birlikte adımını dış kapının eşiğinden atmıştı ki silah sesi duyuldu. Bahar’ın beyni patlamış, Cabrillo’nun her tarafı kana bulanmıştı.</p>

  <p>Smith ve adamlarından kalanlar çapraz tutuşta taşıdıkları tüfekleriyle hızla yükselen suyun içinde bata çıka üzerlerine gelmekteydi. İçlerinden biri, davetsiz misafir sandığı ikiliye ansızın ateş etmişti.</p>

  <p>Juan, cesedi yere öylesine bırakıp tek elle karşı ateş açtı. Kapıdan çıkan MacD de karşılık vermekte gecikmedi. Saldırganlar, suya dalmaktan başka çıkar yol bulamamışlardı.</p>

  <p>“Onları boş ver,” diye bağırdı Juan. Su artık bellerine kadar ulaşmıştı ve girdap gibi dönüyordu. Suya karşı durmaktansa dalıp yüzmeye başladı. Mermisi biten tüfeğinin suyun dibine batması bir anlam ifade etmiyordu.</p>

  <p>Akıntıya karşı çok az ilerleyebiliyorlardı. Her kulaçlarında su onları geri itiyor, asansöre ulaşmak için tüm gayretlerini boşa çıkarıyordu. Arkalarında Smith ve adamları arayı kapatmışlardı. Juan ve MacD tabancalarını çekip peşlerindekileri uzak tutmaya çalıştılar. Ne var ki artık mermileri kalmamıştı. Suyun altında yürüyüp arada bir başlarını sudan çıkararak nefes almaya çalışıyorlardı. Ancak Smith adamlarını geride bırakmış, lokomotif gibi yaklaşıyordu.</p>

  <p>Odanın dışına çıkan son köşeyi döndüler. Önlerinde, asansör platformuna giden geniş bir koridor vardı. Asansör boşluğundan beyaz köpüklerle sel gibi su geliyordu. Bu, Smith’e karşı değildi, asansöre ulaşmak için bir yarıştı. Sonrasında tüm kat tavana kadar sular altında kalmadan asansörün kendilerini yukarı çekebilmesi için dua etmekten başka yapacak hiçbir şey yoktu. Peşlerindekiler de bunu gayet iyi biliyor olmalıydılar, çünkü artık ateş eden yoktu.</p>

  <p>Su, göğüs mesafesine yükselmişti. Artık akıntıya karşı yürümek imkansızdı. İkisi de sırtlarını duvara verip yüzey boyunca tutunabilecek ne varsa ondan güç alıp devasa akıntıya karşı ilerlemeye çalışıyordu. Ellerini taştan kaçırdıkları anda madenin derinliklerine sürüklenmeleri işten değildi.</p>

  <p>Smith de beş altı metre kadar arkalarında aynını yapmaktaydı.</p>

  <p>Sadece beş metreleri kalmıştı, fakat Juan, adımlarının hızından, Lawless’la birlikte selamete ermeden Smith’in ensesinde olacağını tahmin edebiliyordu. Başlarını, tavandaki giderek azalan hava boşluğunda tutabilmek için savaş veriyorlardı. Başını birkaç kez tavana çarpmıştı, neyse ki dondurucu nehir sularından uyuşmuş bedeni için bu acı kırbaç etkisi yapmıştı.</p>

  <p>İçlerinden hiç değilse birinin hayatta kalabilmesi için Cabrillo’nun sadece tek seçeneği vardı. Çağıldayan su sesini bastırmak istercesine bağırdı. “İyi şanslar!”</p>

  <p>İki elini birden kaya yüzeyinden çekti, akıntıya kapılan bedeni koridorun aşağısına doğru savruldu. John Smith’e çarptı. Öngörülemez bu fedakarlık Smith’i hazırlıksız yakalamıştı, ne var ki bir şekilde parmaklarının ucuyla da olsa tutunmayı başarmıştı.</p>

  <p>İki adam göğüs göğüseydi. Smith’in inatçı eli hala taştaydı. Juan, suyun altından elini uzattı, Smith’in parmaklarından birini el yordamıyla buldu ve tüm gücüyle bükerek kırdı. Smith yüzünü buruşturmuş ama yine bırakmamıştı. İkisi de yüzlerini tavana yapıştırmıştı. Yedek bataryanın çalıştırdığı son birkaç lamba da sular altında kalmak üzereydi.</p>

  <p>“İyisin,” dedi Smith. “Ama yeterince iyi değil. Burada birlikte öleceğiz.”</p>

  <p>Juan o anda boynunu süpüren bir şey hissetti, içgüdüsel şekilde bunun ne olduğunu anladı.</p>

  <p>“Henüz değil.” Smith’in parmaklarından birini daha kırdı, katil bu kez taşı bırakmıştı. Cabrillo, Smith karanlıkta gözden kaybolurken MacD’nin akıntıya bıraktığı halatın ucuna tutunmuştu. Juan son bir kez daha nefes alıp tutuna tutuna asansöre doğru kendini çekti. Şampanya şişesi mantarı gibi fırlamamak için kafesin kenarlarına sıkıca tutundu. Asansör boşluğundan gelen suyun şiddeti muazzamdı, neyse ki hem o hem de Lawless tutunmayı başarmışlardı. El yordamıyla kontrolleri ararken kısa devre yapmamış olmaları için dua etti ve onları madenden çıkaracak düğmeye bastı.</p>

  <p>Hareket edip etmediklerini anlamak imkansızdı. İkisi de yüzlerini tavana yaslamış, oksijen kaynaklarının giderek azalmasına ve yukarıdan gelen suyun cezalandırıcı darbelerine aldırmamaya çalışıyorlardı.</p>

  <p>Cabrillo, zihninde çevresindekilere aldırmayacağı bir yere gitmişti. Waterboarding işkencesine maruz kaldığında da aynı psikolojik limana sığınmaya çalışmıştı. Ne var ki bu sadece birkaç saniye işe yaradı; çünkü o anların aksine şu anda gerçekten boğulmaları an meselesiydi. Kafes titreyip sallandı, fakat bunun nedeni pekala üstlerine çarpan suyun şiddeti de olabilirdi. Derinlikleri dolduran suyun yükselmesinden olabileceğini zaten söylemeye gerek yoktu. Juan o anda tüm benliğini dehşete düşüren bir fikre kapıldı, ya su, asansör boşluğuna, asansörün onları yukarı çıkarttığından daha hızlı doluyorsa?</p>

  <p>Hemen yanında, ciğerlerindeki hava tükenen MacD’nin çırpınışlarını hissedebiliyordu. Kolunu omzuna atarak onu sakinleştirmeye çalıştı, fakat bu genç askerin çırpınışlarını iki katına çıkarmaktan başka işe yaramamıştı. Cabrillo’yu kenara itti. Bedeni, onu hayata bağlayan oksijenin son zerrelerini kullandıkça Cabrillo, kendisinin de tamamen paniğe kapılmasının artık an meselesi olduğunu biliyordu.</p>

  <p>Kabinin üzerine çarpan suyun sesi değişmişti. Artık daha tiz ve yüksekti. Juan ilkin bunun ne demek olduğunu anlayamadı, fakat sonra zihninde şimşek çaktı. Yükseliyorlardı. Başı aşağı dönük şekilde, başını ve boynunu kalkan olarak kullanıp büküldü ve nefes aldı. Ciğerlerine su da kaçmıştı ama olsun, sonuçta akciğerleri havayla dolmuştu. Tavana tutunarak MacD’yi aynı pozisyona getiri. Sırtına bir kez vurdu. Sonra bir kez daha, bir kez daha. Sonunda Lawless aniden öksürüp nefes almaya başladı.</p>

  <p>Asansör salyangoz hızıyla yükseliyordu. Bir yandan da suyla mücadele ediyordu ama sonuçta yükseliyordu.</p>

  <p>Juan nihayet konuşacak gücü kendinde bulmuştu. “Halatı oraya sarkıtmak iyi fikirdi,” dedi bitkin halde mırıldanarak.</p>

  <p>“İlk günden patronumu kaybedemezdim.” Lawless’ın yüzünde aksak bir sırıtma belirdi. “Evet de skor tutuyorsan bana borcun üç etti.”</p>

  <p>On beş dakika sonra, sırılsıklam, soğuktan buz kesmiş ve sudan çıkmış fare gibi görünen ikili, çıkışa ulaşınca, Max ve diğerlerini, madeni kaleden ayıran tahta parçalarıyla yaktıkları küçük ateşin etrafında toplanmış halde buldu.</p>

  <p>“Tam vaktinde,” dedi Max, ne kadar rahatladığını gizlemek istercesine yapmacık bir huysuzlukla. “Taşları aldınız mı?”</p>

  <p>“Emin değilim,” diye cevap verdi Juan. “Bunu sonra konuşuruz.”</p>

  <p>“Peki ya Bahar?”</p>

  <p>“Kendi adamları vurdu.”</p>

  <p>“Ya Smith?”</p>

  <p>“Onu da ben öldürdüm.”</p>

  <p>“Pekala, o halde Fransızlar nehirlerinden birini çaldığımızı anlamadan buradan tüyelim derim ben.”</p>
</body>
</html>