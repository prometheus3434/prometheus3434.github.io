<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>6</h1>

  <p><span class="ilk-hrf">S</span>onuçta, Bangladeş’in en büyük liman şehri Chittagong’a öncü bir ekip mi gönderilmesi yoksa bekleyip <i>Oregon</i>’u Hint Yarımadasının çevresinden mi dolaştırma kararının verilmesi, geminin daha önce buraya hiç gitmediği gerçeği ve bağlantılarından hiçbirinin bölgede güvenilir bir adamı olmamasından ötürü oldukça kolay olmuştu. Eğer ihtiyaçları olan malzeme ve teçhizatı elde edebilecekleri garantisi yoksa öncü bir ekip göndermek zaten anlamsızdı.</p>

  <p>Gemiyi o konuma getirmeleri beş günlerini alacaktı, izlerin giderek yok olacağı beş gün demekti bu. Bu düşünce Cabrillo ve ekibinin içini kemirirken Roland Croissard’dan gelen yüz yüze görüşme talebi daha da can sıkmıştı.</p>

  <p>Juan, işi kabul ettiğine dair e-postayı gönderdiğinde yanıt her zamanki gibi hızlı gelmişti. Maddi konular üzerinde zaten uzlaşılmıştı, fakat Croissard şartlara Cabrillo’yla görüşme koşulunu eklemişti. Juan, sadece Gunavan Bahar’la görüşmeyi kabul etmişti, çünkü adam, iki konteyner dolusu Güney Afrika dansının getirilip <i>Oregon</i>’un ön güvertesine boşaltıldığı Mumbai’ye gelmişti. Croissard ise şu anda Singapur’daydı ve Cabrillo’nun ayağına gelmesini istiyordu.</p>

  <p>Bu, Juan’ın helikopterle Karaçi’ye dönüp oradan G-Five’la Singapur’a uçması, bir ya da iki saatliğine adamla el sıkıştıktan sonra ya eski adı Madras olan Chennai’ye ya da Hindistan’ın doğu kıyısındaki Vishakhapatnam’a gitmesi demekti.</p>

  <p>Her bürokratik pürüz, işini yapmasını geciktirebilirdi. L’Enfant’a endişelerini belirten bir yanıt yazdı, ama aldığı karşılık adamın ısrarlı olduğuydu.</p>

  <p>Cabrillo’nun canını sıkan, Şirket bir şekilde tekrar Birleşik Devletler hükümetiyle arasını düzeltene dek bunun gibi görevleri kabul etmekten başka çaresi olmadığı gerçeğiydi. Tıpkı her ticari faaliyet gibi onların da giderleri vardı ve masraflar, yaklaşık olarak günde iki yüz bin doları buluyordu.</p>

  <p>Tüm terörist hücreleri ele geçirmek, büyük saldırıları olmadan önlemek. Şirket’i bu tür şeyler için kurmuştu. Zaten ta en başta CIA’e katılma sebebi de buydu.</p>

  <p>Ne var ki mevcut durumda tüm bunları ikinci plana atması gerekti.</p>

  <p>Bu uzun uçuşlarda Max’le birlikte gitmesinin, ortağının yanında olmasını istemesi dışında herhangi bir nedeni yoktu. Böylece gemide komuta Linda Ross’a kalmıştı. Linda, donanmadan ayrıldıktan sonra Meksika Körfezi’nde bir filikaya kaptanlık etmişti. Silah kullandığı gibi gemiyi de kullanabilir, bunun da üstesinden gelebilirdi.</p>

  <p>Fütürist şehir devleti Singapur’un kuzeyinde, Changi Havalimanına indiler. Şehrin silueti, kalacakları yeni Marina Bay Sands Hotel’i gibi dünyanın en güzel mimari eserlerinden bazılarıyla adeta süslenmiş gibiydi. Juan, otelin kumarhanesine uğrayacak vakitleri olmadığını söylediğinde Hanley’i ikna etmek hiç kolay olmadı.</p>

  <p>Alışıldığı üzere özel jetle gelen birisi için gümrük sadece basit bir formaliteydi. Uçaktan dışarı adımını attıklarında merdivenlerde onları üniformalı bir adam karşıladı, şöyle gözucuyla baktıktan sonra pasaportlarını onaylayıp, herhangi bir şey saklamıyor olsa da Cabrillo’nun şık evrak çantasının içinde ne olduğunu sorma zahmetine bile girmedi.</p>

  <p>Yola gündelik kıyafetlerle çıkmışlardı, fakat inişten hemen önce ikisi de takım elbiselerini giyinmişti. Juan, iki yüz dolarlık kravatının rengiyle uyumlu, ince çizgili, şık, siyah takım elbise giyinmişti. İskarpinleri taba rengindeydi. Ayakkabılarının ayna gibi parlak olması, <i>Oregon</i>’daki kamarotla paylaştığı bir hassasiyetti. Max’in kıyafeti tam olarak hazır dikim sayılmazdı, ama yine de rahat görünmüyordu. Yakası, boynuna batıyor gibiydi ve sol kolunda incecik eski bir leke izi vardı.</p>

  <p>Hava burada, Karaçi’ye göre belirgin derecede sıcaktı, gerçi sıcak asfalt ve jet yakıtı kokusundan bunu hemen ayırt edemeseler de denizle birleşen tropik nem kendini fazlasıyla hissettiriyordu. Ekvator sadece yüz elli kilometre güneylerindeydi.</p>

  <p>Juan, en fazla bir kağıt kalınlığındaki tamamen siyah Movado saatine baktı. “Bir saatimiz var. Mükemmel.”</p>

  <p>Kendilerine maksi limuzin gönderilse de onlar şehir trafiğinde daha az gösterişli olacak bir araç aldılar. Trafik tam bir facia ama bir o kadar da kibardı. Delirten korna sesleri, agresif sürüş biçimlerinden eser yoktu. Singapur aslında bir polis devletiydi. Özgür konuşma aşırı derecede sınırlandırılmıştı, kaldırıma tükürmenin dahi cezası copla dövülme olabilirdi. Yasalarla, son derece saygılı, homojen bir toplum yaratılmıştı, bu yüzden hiç kimse yolunuzu kesmiyor ya da ortaparmağıyla hareket çekmiyordu.</p>

  <p>Gidecekleri yer, sular içinde yükselen, her biri elli kattan yüksek, zarif şekilde eğimli üç beyaz kuleydi. Üstleri, bir parçası, üçüncü kuleden altmış metre uzunluğunda konsol kirişle yaklaşık üç yüz metreye kadar uzanan platform şeklindeydi. Burası SkyPark olarak biliniyordu ve çok uzaktan bile her yanını süsleyen sayısız ağaç ve çalı görülebiliyordu. SkyPark’ın hemen yanında yaklaşık bin beş yüz ton su dolu, devasa üç yüzme havuzundan oluşan bir marina vardı.</p>

  <p>Otel kulelerinin alt bölümü, içinde kumarhane, seçkin mağazalar ve konferans salonlarının bulunduğu kubbeli, devasa üç binaydı. Söylentilere göre, kumarhane kısmı dünyadaki ikinci en pahalı kumarhaneydi.</p>

  <p>Araba, otel girişinin önünde durdu; tekerlekler henüz durmadan üniformalı görevli aracın kapısında belirmişti.</p>

  <p>“Marina Bay Sands’e hoş geldiniz,” dedi düzgün bir İngilizceyle. “Bagajınız var mıydı efendim?”</p>

  <p>Juan parmağıyla, o sırada arabadan çıkan Max’i işaret etti. “Sadece o.”</p>

  <p>Birlikte otelin giderek yükselen mimarideki lobisine girdiler. Her yanda tatilciler vardı. Bir grubu, muhtemelen bir çeşit tur için bir araya gelmiş, boyu yüz otuz santimden daha uzun olması imkansız Çinli kadın rehberin monoton bir sesle söylediği talimatları dinlemekteydi. Check-in işlemleri kuyruğu, krom direk ve kadife iplerle ayrılmış alanda kıvrılarak uzanıyordu. Burası, iki bin beş yüz odasıyla basit bir ticari girişimden ziyade adeta küçük bir şehir gibiydi.</p>

  <p>Juan, konsiyerj masasını bulup çekici Malay kadına, adına bir zarf olması gerektiğini söyledi. İsmini söyleyince kadın kimliğini göstermesini rica etti. Zarfın içinde kredi kartı şeklinde bir oda anahtarı ve Roland Croissard’ın kartviziti vardı. Arkasında, finansörün oda numarası yazılıydı.</p>

  <p>Asansörün yanındaki silahlı korumalara, ellerindeki giriş kartını göstermeleri gerekiyordu. Juan, kartı gösterince girmelerine izin verildi. Kırkıncı kata kadar kabini, tüm yol boyunca tartışan Koreli bir çiftle paylaşmak zorunda kalmışlardı. Cabrillo, adamın ailesinin tüm parasını kumarda kaybettiğini anlamıştı.</p>

  <p>Koridorlar çok sessizdi ve loş bir ışıkla aydınlatılıyordu. Aşağıdaki mega kumarhanelerin tasarımlarının aksine, üç kule şeklinde tasarım, saatlerce doğru odayı bulmak için dolaşıp durmalarına fırsat vermeyecek şekildeydi. Cabrillo, Croissard’ın kapısını eliyle tıkladı.</p>

  <p>“Bir dakika,” dedi içeriden bir ses, bariz bir Fransız aksanıyla.</p>

  <p>Kapı açıldı. Karşılarına dikilen ve neredeyse kapıyı, bir pervazından diğerine kadar kapatan adam Roland Croissard değildi. Geçmişini araştırdıkları sırada adamın resmini görmüşlerdi.</p>

  <p>İlk saniyede Juan’ın dikkatini çeken, adamın ceketinin elinde olduğu ve yüz ifadesinde aleni bir tuhaflık görülmediğiydi. Bu pusu olamazdı, bu yüzden adamın burnuna indiği anda ölmekten beter edecek karate darbesini indirmeye hazırladığı sağ elini gevşetti.</p>

  <p>“Mösyö Cabrillo?” diye seslendi süitin diğer ucundaki bir adam.</p>

  <p>Kapıyı açan goril kenara çekildi. Cüssesi neredeyse Franklin Lincoln’ünkü kadardı, ama Lincoln’ün yüzü genelde içten ve neşeliydi, bununsa çatık kaşları bir an olsun inmemişti. Siyah saçları şekilsiz tıraşlıydı, sanki 1970’lerin yetişkin filmlerinden fırlamış gibi görünüyordu. Kenardan dikkatli gözlerle Juan’ın iki odalı lüks süite girişini izliyordu. Bu sabah sakal tıraşı olmuştu, ama daha şimdiden yeni bir tıraşa ihtiyacı var gibiydi.</p>

  <p>Kiralık kas yığını, diye düşündü Juan. Bu aşikardı. İyi bir koruma görevlisi, asla fark edip şüphelenmeyeceklerinizden olmalıydı. Cüsselerinin göz korkutmaya yeteceğini sanan dev güreşçilere değil, muhasebeciye ya da bankalardaki giriş seviyesi müşteri temsilcilerine benzemeliydi. Juan, içini gıdıklayan, sırf eğlence olsun diye adamı yere serme düşüncesine güçlükle karşı koydu. Koruma, gizli silah taşıyıp taşımadıklarını anlamak için Max ve Juan’a ceketlerini hafifçe aralamalarını işaret etti. İşlerinin çabucak bitmesini isteyen iki Şirket elemanı, adamın isteğine riayet ettiler. Koruma görevlisi, muhataplarının ayak bileklerini kontrol etme zahmetine girmemişti.</p>

  <p>Cabrillo bir an, adamın işinde gerçekten de bu kadar berbat mı olduğunu yoksa gelenlerin beklenen misafirler olduğu için münasip şekilde davranması gerektiği söylendiği için mi böyle davrandığını ayırt edemedi. Sonra ikincisi olduğuna hükmetti, ama bu da adamın ceketlerini açmalarını isteyerek yetkisini aştığı anlamına geliyordu. Adamın yaptıkları Juan’ın canını sıkmaya başlamıştı. Patronunu koruma işini, içeriye rahatça girmelerine izin vermesi talimatından daha çok ciddiye alıyordu.</p>

  <p>“Rica etsem, gömleğinizin kol düğmelerini ilikleyebilir misiniz?” diye sordu Juan.</p>

  <p>“Ne?”</p>

  <p>“Kolların kıvrılmamış, ama düğmeleri açık ki bu da koluna bağlı bıçak olduğu anlamına geliyor. Ayak bileğinde tabanca kılıfı olmadığını fark ettim, fakat her nedense silahsız olduğunu hiç sanmıyorum, bu yüzden gömleğinin düğmeleri iliklenmemiş.”</p>

  <p>Roland Croissard, odanın diğer ucundaki koltuğundan doğruldu. Önündeki sehpanın üstü evrak çantası ve kağıtla doluydu. Buzla ve berrak bir sıvıyla dolu bir bardağın çevresinde su damlacıkları birikmişti. Adamın üzerinde takım elbisesinin pantolonu ve kravatı vardı. Ceketi, diğer mobilyalarla takım olan bir sandalyenin üstüne gelişigüzel atılmıştı.</p>

  <p>“Sorun yok John,” dedi adam. “Bu adamlar, Soleil’e yardım etmek için buradalar.”</p>

  <p>Koruma, John, kol düğmelerini iliklerken kaşlarını daha sert çatmaya başlamıştı. Dirseğini büktüğünde artık gömleğinin altındaki hafif kabartının sakladığı tabanca kılıfı olduğu ortaya çıkmıştı.</p>

  <p>“Mösyö Cabrillo,” dedi Croissard. “Geldiğiniz için çok teşekkür ederim.”</p>

  <p>İsviçreli, orta boylu, hafif göbek yapmaya başlasa da yakışıklı ve etkileyici mavi gözlü bir adamdı. Belirsiz şekilli saçları geriye doğru taralıydı. Cabrillo’nun tahminine göre altmış ikiden çok daha genç gösteriyordu. Croissard, odanın diğer ucundaki misafirine yaklaşırken düz burnunun üstündeki tel çerçeveli gözlüğü çıkardı, elini uzattı. Soğuk ve profesyonel şekilde el sıkıyor, adet yerini bulsun dercesine tokalaşıyordu.</p>

  <p>“Bu Max Hanley,” diye tanıştırdı Juan. “İkinci komutanım.”</p>

  <p>“Bu da benim şahsi güvenlik danışmanım John Smith.”</p>

  <p>Cabrillo elini uzattı, Smith esirgercesine karşılık verdi. “Çok fazla seyahat ediyor olmalısın,” dedi Juan. “Adını bir sürü otel kayıt defterinde görmüştüm.”</p>

  <p>Adam espriyi anladığını gösteren bir tepki vermedi.</p>

  <p>“Oturalım isterseniz. Siz beylere ne ikram edeyim?”</p>

  <p>“Şişe suyu,” dedi Juan. Evrak çantasını küçük sehpanın üzerine koydu, kapağını açtı. Smith, çantanın içindekileri görebileceği bir yere geçmişti.</p>

  <p>Cabrillo, çantanın içinden iki elektronik cihaz çıkarıp tekrar kapattı. Cihazlardan birini açıp küçük ekranına dikkatle baktı. Böcek algılayıcıyla odanın didik didik arandığı günler geride kalmıştı. Bu avuç içi kadar cihaz, otuz metre çapındaki alanı göz açıp kapayıncaya dek kontrol edebiliyordu. Croissard’ın süiti temizdi. Duyma mesafesi içinde bir yerlerde sesle aktif hale getirilen dinleme cihazı olabileceği ihtimaline karşı cihazı açık bıraktı. Sonra kalkıp pencerenin yanına gitti. Uzaktan gümüş rengi gökdelenler, sabahın ılıklığı yavaş yavaş yerini öğlenin kavurucu sıcağına bıraktıkça oluşan bulanıklıkla tuhaf şekilde aynıymış gibi görünüyordu.</p>

  <p>Sigara paketi büyüklüğündeki başka bir cihazın arkasındaki yapışkan bandın korumasını açıp kalın cama yapıştırdı. Üzerindeki bir tuşa basarak çalıştırdı. Siyah plastik kutunun içinde gücünü bir bataryadan alan ve bir mikro rasgele sayı üreticisi tarafından kontrol edilen iki ağırlık vardı. Cihaz ağırlıkların hareketini ayarlıyor, onlar da camı titretiyordu. Elektronik sayı üreticisi, ortaya çıkan hiçbir şablonun, bir bilgisayar tarafından deşifre edilmemesini ya da etkisizleştirilmemesini garanti altına alıyordu.</p>

  <p>“<i>Qu’est-ce que c’est?”</i></p>

  <p>Fransızca, Cabrillo’nun konuşabildiği dillerden biri değildi, ne var ki soru, rahatlıkla anlaşılabilecek kadar kolaydı. “Bu, pencere panelini sallayarak birinin lazer ses algılayıcısı kullanarak ortam dinlemesi yapmasını önler.” Muhteşem manzaraya son bir kez daha baktıktan sonra süitin içini kimsenin görememesi için perdeyi çekti. “Pekala, artık konuşabiliriz.”</p>

  <p>“Kızımdan haber aldım,” dedi Croissard.</p>

  <p>Cabrillo’nun kan bir anda beynine sıçramıştı. “Bunu, dünyanın bir yarısını uçarak buraya gelmeden önce de bana söyleyebilirdiniz.”</p>

  <p>“Yok, yok, yok. Anlamıyorsunuz. Bence başta düşündüğümden çok daha büyük bir tehlike içinde.”</p>

  <p>“Devam edin.”</p>

  <p>“Yaklaşık üç saat önce aradı. İşte.” Pantolonunun cebinden şık görünümlü bir PDA çıkardı. Birkaç uygulamayı beceriksizce açıp kapattıktan sonra, hoparlörden çok bitkin ve fazlasıyla korkmuş bir kadın sesi duyuldu. Kadın, Fransızca sadece birkaç kelime söyledikten sonra görüşme aniden kesiliyordu.</p>

  <p>“Yaklaştığını söylüyor, ama neye bilmiyorum. Fakat sonra diğerlerinin yaklaştığını söylüyor, sonra da asla başaramayacağını. Ve <i>diğerleri</i> derken kimden bahsediyor olabileceğini de bilmiyorum.”</p>

  <p>“Şuna bir de ben bakabilir miyim?” diye sordu Juan elini uzatıp.</p>

  <p>PDA’yı biraz kurcaladıktan sonra ses kaydını tekrar dinlemek için bir tuşa bastı. Croissard’ın sesi duyuldu, sonra tekrar Soleil’in soluk soluğa kalmış sesini duydular. Arka planda bir ses vardı, belki rüzgarda hışırdayan yaprak sesiydi, belki de hiçbir şey. Juan kaydı üçüncü defa çaldı. Sonra dördüncü kez. Arka plan sesi belirgin değildi.</p>

  <p>“Bunu benim telefonuma gönderebilir misiniz? Kaydı analiz ettirmek istiyorum.”</p>

  <p>“Elbette.” Juan, adama şu anda taşıdığı, görev bittiğinde SİM kartını değiştireceği telefonun numarasını verdi. “Kızınızın GPS koordinatlarını almayı başardınız mı?”</p>

  <p>“Evet.” Croissard, evrak çantasının üzerindeki haritayı açtı. Burma ülkesinin, adını Myanmar olarak değiştirmeden önce hazırlanmış topografik haritasıydı. Üzerinde, yumuşak uçlu, mekanik bir kurşunkalemle çizilmiş soluk bir X işareti ve hemen yanına eklenmiş enlem ve boylam numaraları vardı. Cabrillo, bu işaretlemelere aşinaydı, Croissard’ın haritasının bir kopyasını zaten görmüştü. Fakat Soleil’in bilinen en son konumunun yaklaşık otuz kilometre kuzeydoğusunda yeni işaretlemeler vardı.</p>

  <p>Alacağı cevabı bilse de, “Onu geri aramayı denediniz mi?” diye sordu Juan.</p>

  <p>“Evet, her on beş dakikada bir. Cevap yoktu.”</p>

  <p>“Pekala, bu iyi haber,” dedi Cabrillo. “Yaşadığının kanıtı, sesi başı beladaymış gibi gelse de. Her şeyi uygun konuma getirmemiz için bize biraz zaman gerektiğini anlamalısınız. Bu tür bir operasyonun hassas şekilde gerçekleştirilebilmesi için her yönüyle dikkatle düşünülmesi gerek.”</p>

  <p>Croissard’ın bu basit gerçekten hazzetmediği her halinden belliydi. “Bunu bana zaten izah etmiştiniz.”</p>

  <p>“Üç gün içinde hazır oluruz. Kızınız, etkili helikopter menzilini çoktan geçmiş ki bu işimizi biraz daha zorlaştırıyor, ama söz veriyorum, onu bulacağız.”</p>

  <p>“Mersi mösyö. Başarılarınızla ünlüsünüz. Bu anlaşmanın son bir parçası daha var,” diye ekledi.</p>

  <p>Juan kaşını kaldırdı, finansörün ses tonunu sevmemişti. “Evet?”</p>

  <p>“John’ın size refakat etmesini istiyorum.”</p>

  <p>“Söz konusu bile olamaz.”</p>

  <p>“Mösyö, bu pazarlığa açık bir talep değil. Ben daima, <i>benim sözleşmem, benim kurallarım</i> tabirine inanmışımdır, anlatabildim mi?”</p>

  <p>“Bay Croissard, bu tekne gezin§tisi değil. Silahlı gerillalarla karşı karşıya kalabiliriz, hem en basit ifadeyle tanımadığım adamı yanıma almam.” Cabrillo aslında, çok iyi tanımadığı MacD Lawless’ı beraberinde götürmeyi planlıyordu, ama finansörün bunu bilmesine gerek yoktu.</p>

  <p>John Smith bu arada tek kelime etmeden bıçak olmayan diğer kolunun düğmesini açtı. Kolunu sıyırınca altından soluk, mavi bir dövme ortaya çıktı. Yanan bir çemberin altında <i>Marche ou crève</i> yazıyordu. Cabrillo amblemi tanımıştı, Fransız Yabancı Lejyonu’nun simgesi ve gayriresmi “Saldır ya da öl!” sloganıydı.</p>

  <p>Juan, doğruca adamın gözlerine baktı. “Özür dilerim Bay Smith, ama benim bundan tek anladığım dövmeciye gittiğin.” Gerçi bu, Smith’in adının neden bu kadar genel bir isim olduğunu açıklıyordu, zira lejyonerler genelde kendilerine <i>noms de guerré</i><a id="dipnot1"></a><sup><a href="#ayrac1">[1]</a></sup><sup></sup> belirlerlerdi.</p>

  <p>“Rengine bakılırsa aşağı yukarı on beş yıl önce gitmiş,” diye ekledi Max.</p>

  <p>Smith, bir şey söylemedi, ama Cabrillo, adamın siyah gözlerinde kabaran öfke dalgasını görebiliyordu. Juan ayrıca, iki arada bir derede kaldığının da farkındaydı, çünkü bu kontratı bağlamak istiyorsa nihayetinde o dereden geçmek zorunda kalacaktı.</p>

  <p>“Görelim bakalım,” dedi Cabrillo ve pantolonun bacağını yukarı çekti. Croissard ve Smith, protez bacağı görünce irkildiler. Cabrillo’da, <i>Oregon Harikalar Dükkanı’ndaki</i> sihirbazların eseri birkaç numara vardı. Bu özel yapımın adı, Çarpışma Bacağı Sürüm 2.0’dı. Et rengi baldırının ardındaki gizli bölmeyi açtı, içinden küçük bir otomatik tabanca çıkardı. Yedi mermilik şarjörü ve haznedeki mermiyi çıkardı.</p>

  <p>Sadece bir saniyeliğine silahı Smith’e gösterip, “Gözlerini benden ayırma,” dedi.</p>

  <p>Sonra tabancayı ona uzattı.</p>

  <p>Smith, sınavın şartlarını biliyordu, gözünü Juan’ın gözünden ayırmadan küçük tabancayı çarçabuk parçalarına ayırdı, sonra süratle tekrar bir araya getirdi. Kabzasından Juan’a uzattı. Yaklaşık kırk beş saniyesini almıştı.</p>

  <p>“Kel-Tec P-3AT, P22 temel alınmış, ama namlusu 380 kalibrelik. Tam bir kadının çantasına göre hoş bir silah.”</p>

  <p>Juan gülerek havadaki gerginliği biraz olsun dağıttı. “Bu bacağa 50 kalibrelik bir Desert Eagle sığdırmaya çalışıyorum ama birazcık belli oluyor.” Silahı, şarjörü ve mermileri cebine attı.</p>

  <p>“Nerede çalıştın?”</p>

  <p>“Çad, Haiti, elbette Irak, Somali ve diğer birkaç üçüncü dünya çatışma bölgesi.”</p>

  <p>Cabrillo, dikkatini tekrar Croissard’a yöneltti. “Anlaşma tamamdır, adamın geçti.”.</p>

  <p>“İyi, o halde her şeyde mutabıkız. John şimdi sizinle birlikte gelecek ve sonra benim Soleil’imi bulacaksınız.”</p>

  <p>“Hayır. Bizimle Chittagong’da buluşur. Belki bilmiyorsundur, orası Bangladeş’in liman kenti.” Smith, <i>Oregon’d</i>a gerektiğinden bir saniye bile daha uzun süre durmayacaktı. “Ve üzgünüm, bu da pazarlığa açık değil.”</p>

  <p>“<i>D’accord</i>. Ama eğer onu söz verdiğiniz gibi yanınıza almazsanız, size tek kuruş vereceğimi sanmayın.”</p>

  <p>“Bay Croissard,” dedi Juan ciddiyetle. “Birçok özelliğim vardır, ama verdiğim sözden dönmek bunlardan biri değil.”</p>

  <p>İki adam bir süre dikkatle birbirlerini süzdü. Croissard başını salladı. “Hayır, öyle biri olduğunuzu hiç sanmıyorum.” El sıkıştılar.</p>

  <p>Juan ve Smith telefon numaralarını birbirlerine verirken Max, camdaki lazer dağıtıcıyı çıkardı ve böcek algılayıcısını toparladı. Evrak çantasının içine atıp çantayı kapattıktan sonra Cabrillo’ya uzattı.</p>

  <p>“Kızdan en ufak bir haber alırsanız, hangi saat olursa olsun beni derhal arayın,” dedi Juan süitin kapısında Croissard’a.</p>

  <p>“Peki, söz veriyorum. Lütfen onu bana getirin. Dediğim dediktir, inatçıdır ama o benim kızım ve onu çok seviyorum.”</p>

  <p>Juan, tutamayacağı bir sözü asla vermezdi. “Elimizden geleni yaparız.”</p>

  <p>İkili koridordan aşağı, asansörlere doğru yola koyuldu. “Eee?” diye sordu Max.</p>

  <p>“Bunu sevmedim, ama başka seçeneğimiz var mıydı ki?”</p>

  <p>“Demek bu yüzden yüz yüze görüşme istemiş. Son dakikada Smith’i kuyruğumuza takmak için.”</p>

  <p>“Evet, bayağı ketummuş.”</p>

  <p>“Yani bu adama güvenecek miyiz?”</p>

  <p>“Smith’e mi? Hayatta olmaz. Bize söylemedikleri bir şeyler var ve anahtar da o adam.”</p>

  <p>“Onu tüm bu işin dışında tutmamız gerek.”</p>

  <p>“Asla olmaz dostum. Aslında, Bayan Croissard’ın Burma’nın ücra köşelerinde ne aradığı beni daha çok ilgilendiriyor.”</p>

  <p>“Myanmar,” diye düzeltti Hanley.</p>

  <p>“Neyse ne işte.”</p>

  <p>Asansörden çıkıp kalabalık lobiden geçmeye başladıkları sırada Cabrillo adeta bir şey unutmuş gibi elini başına vurup Max’i dirseğinden tutup döndürdü.</p>

  <p>“Ne oldu? Bir şey mi unuttun?” diye sordu Max. Juan duracak gibi yavaşladı.</p>

  <p>“Lobiye ilk girdiğimizde etrafta dolaşan iki adam fark ettim. İkisi de buralı gibi görünüyordu, ama uzun paltolar giyiyorlardı. Biri, görüş alanına girdiğimizde bizi fark etti, sonra aniden döndü. Çok çabuk hem de.”</p>

  <p>“Kim olabilirler?”</p>

  <p>“Bilmiyorum, ama Croissard’ın adamı değiller. Eğer bizi öldürmek isteseydi, odasına girdiğimiz anda Smith’e öldürtürdü zaten. Hem havaalanına döneceğimizi de biliyor, neden bizi takip ettirsin ki?”</p>

  <p>Max, Cabrillo’nun söylediklerinde mantıksızlık görememişti, bu yüzden homurdanmakla yetindi.</p>

  <p>SkyPark’a çıkan ekspres asansöre yaklaştılar. Juan, el yordamıyla cebindeki Kel-Tec otomatik tabancasına şarjörü taktı. Hatta cebinden çıkarmadan silahı kalça kemiğine yaslayarak doğrulttu. Peşlerindeki ikili de harekete geçmiş, gözlerini Şirket yöneticilerinden ayırmadan lobiye doğru geliyorlardı.</p>

  <p>Asansör kapısı açıldı. Juan ve Max, kabinin boşalmasını beklemeden inenlerin kızgın bakışları arasında omuz ata ata içeri girdiler. Kapı henüz kapanmamıştı. Adamlar çok fazla beklemişlerdi, artık asansör kapıları kapanıyordu. Lobi, silahlarını çekemeyecekleri kadar göz önü ve kalabalıktı, bu yüzden kapılar tam kapanmak üzereyken Juan, peşlerindeki adamlara alaycı bir gülüşle karşılık verdi.</p>

  <p>Yukarıya doğru çıkarken Max, “Eee, şimdi ne yapacağız?” diye sordu.</p>

  <p>Juan, fırsatını bulmuşken cebindeki mermileri silaha doldurdu. “En üst kata çıkacağız, beş dakika kadar bekleyip tekrar aşağı ineceğiz.”</p>

  <p>“Peki, lütfen söyler misin, onlar ne yapacaklar?”</p>

  <p>“Diğer iki kulenin çıkışlarını tutmak için ikiye ayrılacaklar. Bu kuleden ayrılmayacağımız akıllarına gelmeyecektir.”</p>

  <p>“Ya peşimizden yukarı çıkmaya karar verirlerse?”</p>

  <p>“Öyle bir şey olmaz,” dedi Juan başını iki yana sallayarak.</p>

  <p>“Ben hala kim olduklarını merak ediyorum,” dedi Max elli beşinci kata ve SkyPark’a yaklaştıkları sırada.</p>

  <p>“Benim tahminim buranın gizli polisi oldukları. Uçağımızın iniş kayıtlarıyla ilgili bir şey olsa gerek ya da pasaportlarımız biraz şüphe çekmiştir ve bu baylar da bize birkaç soru sormak istiyorlardır.”</p>

  <p>“Peki, burada olduğumuzu nasıl öğren…” Max sorusunu bitirmeden kendi cevabını vermeye başladı. “Bizi buraya getiren araç kiralama firmasıyla konuşmuşlar.”</p>

  <p>“Gayet basit, sevgili Hanley.”</p>

  <p>Kapılar açıldı, dünyadaki en muhteşem mühendislik harikalarından birine ayak bastılar. Üç kulenin tepesine kurulu on bin metrekarelik platform, meşhur Babil’in Asma Bahçeleri gibiydi, tek farkı burası Nabukodonosor ve karısı Amytis’in imtiyazlı çevresine ait değildi. Ağaçlar mükemmel bir siluet oluşturuyor, çiçek döken çalılıklar caddelerin neredeyse üç yüz metre yukarısında havaya adeta parfüm kokusu yayıyordu. Hayret verici büyüklükte, uzun yüzme havuzları etrafa mavinin göz kamaştırıcı tüm tonlarını saçıyor, etraflarını dolduran güneşlenenlere göz ziyafeti sunuyordu.</p>

  <p>Sol taraflarında, üçüncü kuleden uzanan kirişle adeta havada asılı gibi duran yemek bölümü vardı. Parlak şemsiyeler altında insanlar yemeklerini yerken, görevliler masalar arasında dans eder gibi tepsilerle yiyecek içecek taşıyorlardı. Singapur Limanı’nın yukarıdan görünüşü ise kesinlikle nefes kesiciydi.</p>

  <p>“Adamım, sanırım buna alışabilirim,” dedi Max, tenindeki hindistancevizi aromalı losyonun kokusunu hissedecek kadar yakınından geçen bikinili bir kadına bakarken.</p>

  <p>“Kadını gözlerinle yiyeceksin sanki, gözlerin yuvalarından fırlayacak.”</p>

  <p>Asansörden uzaklaşıp iki gizli polisin kendilerini takip etmediklerini görebilecekleri bir yere geçtiler. Juan, adamların gelmeyeceklerinden adı gibi emindi, ama böylesi tehlikeli bir meslekte temkinli olmazsa hayatta kalamazdı.</p>

  <p>Bir dakika geçmeden asansör kapısı tekrar açıldı. Cabrillo gerildi, eli cebinde, parmağı tetik mahfazasının üzerinde gözünü kapıya dikti. Bu heriflere ateş edemeyeceğini biliyordu, Singapur’da idam cezası vardı, ama zorunda kalırsa tabancasını sağ tarafındaki çalılıkların içine atıp silah taşıma yasağını ihlal etmekten yakasını kurtarabilirdi. Elbette ikinci silahı, protez bacağına monte edilmiş tek atışlık silahı, bulmazlarsa.</p>

  <p>Ailelerden biri sıcak güneşin altında sadece kısacık bir süre kıyafetlerine dayanabilmişti; baba, saçları iki yandan örgülü küçük kızının elini tutuyor, büyük oğlan, aşağıdaki minyatür şehir manzarasına yukarıdan bakmak için korkuluklara doğru koşuyordu.</p>

  <p>Asansör kapıları kapanmaya başladı. Juan derin bir oh çekercesine nefesini verip Max’e bu kadar pinpirikli olduğu için takılacaktı ki parlak asansör kapılarının arasından bir el uzandı ve kapının kapanmasını engelledi.</p>

  <p>Cabrillo lanet okudu. Onlardı. Uzun, siyah paltolarıyla kapıdan çıkıp avlarını ararcasına etrafı süzmeye başladılar. Juan, biraz daha geriye çekilip sırtını arkasındaki ağaca iyice yasladı. Üçüncü kuledeki asansöre ulaşabilmeleri için gizlice arka taraftan restoranı geçmek zorundaydılar. Bunu yapabilmek için aradaki beton istinat duvarını tırmanarak aşmaları gerekiyordu ve bu, garsonlardan ya da havuz görevlilerinden birinin dikkatini çekebilirdi. İşe yaramazdı.</p>

  <p>Yine de ayağını duvarın ilk basamağına koydu, kendini tam yukarı çekmek üzereyken on metre kadar ötedeki şahin bakışlı bir cankurtaran bağırıp durmasını söyledi. Başından beri kendilerini izliyor ve bir şeyler yapacaklarından şüphelenmiş olmalıydı.</p>

  <p>İki ajan, hemen harekete geçip, Juan ve Max hala görüş alanlarında olmasa da üzerlerine doğru gelmeye başladılar.</p>

  <p>İhtiyat zamanı geçmişti. Juan, kendini yukarı doğru çekip, maymun çevikliğinde diğer üç basamağı tırmandı. En üste ulaştığında Max’e yardım etmek için kolunu uzattı. Cankurtaran, bir yandan o küçük maun ağacı kulesine tırmanıyor, bir yandan da daha fazla güvenlik elemanının dikkatini çekmek için düdük çalıyordu. Trençkotlu iki adamı ya görmemiş ya da önemsememişti.</p>

  <p>Ajanlar aniden ortaya çıktılar. Birisi paltosunun önünü kenara doğru açınca korkunç görünümlü otomatik tabancası göründü. Max, duvarın ortasına kadar gelmişti, şu an bir entomoloğun laboratuvar masasındaki böcek gibi açıktaydı. Juan’ın karar vermek için saliseleri vardı ve tereddüt etmeden kararını uyguladı.</p>

  <p>Max’i bıraktı.</p>

  <p>Tam da ajanın tetiği çektiği sırada. Daha saniyeler önce Max’in asılı olduğu noktada duvardan çimento ve toz parçacıkları uçuştu. İnsanlar çığlık atmaya ve makineli tabancanın motorlu testereyi andıran gürültüsünden koşarak uzaklaşmaya başladılar. Otuz mermilik şarjör, Max’in yüzükoyun yattığı yerin birkaç santim üzerine, beton duvara boşaldı.</p>

  <p>Ne yaptığını bilmeden sadece içgüdüleri ve adrenalinle harekete geçen Cabrillo, Kel-Tec’ini çekip karşı ateşe başladı. İlk mermiler taciz ateşiydi, sadece silahlı adamın, yüzükoyun haldeki Max’e nişan almasını engellemeye çalışıyordu. Silahlı adam, hafifçe geri çekilip doğruca hedef alamamıştı, ama yine de mermiler Max’in hemen başının üzerine isabet etmişti.</p>

  <p>İkinci ajan da paltosunu açmaya başlamıştı, altında silahı olduğu muhakkaktı. Juan silahını ona doğru çevirdiğinde dehşete düşmüştü, adam intihar bombası yeleği giyiyordu. Patlayıcı kalıplarını ve şarapnel amaçlı metal parçalarının dolu olduğu diğer torbaları görebiliyordu.</p>

  <p><i>“Allahüekber!”</i> diye haykırdı adam.</p>

  <p>Juan’ın mermisi adamın boğazına isabet edince ipleri kesilmiş kukla gibi geriye yığıldı.</p>

  <p>İlk adamın yüzünden kan sızıyor, kafatasının üzerini sıyırıp geçen 380 kalibrelik merminin şaşkınlığıyla sendeleyerek geriye doğru gidiyordu. Makineli tabancasını kol askısına koyup elini paltosunun cebine sokup yoklamaya başladı.</p>

  <p>Kendilerini farkında olmadan silahlı çatışmanın tam ortasına attıklarından bihaber şekilde ortalıkta kaçışan insanlar yüzünden Juan istediği temiz atışı bir türlü gerçekleştiremiyordu. İlk adamın da büyük ihtimalle bomba yeleği giydiğini biliyordu, nihayet serseri bir kurşunla tek bir sivili öldürmenin, onlarcasını helak edecek bir patlamadan daha makul olduğuna karar verdi.</p>

  <p>Otelin güvenlik görevlisi sonunda gelmişti. Platformun en ucundaydı ve bir şey görememişti. Yerde, kan gölünün içinde yatan adamı fark etti, yüzünden kan sızan adama dikkat etmedi, bunun yerine tüm dikkatini Cabrillo’ya, görünürde silahlı tek hedefe verdi.</p>

  <p>Tabancasını çıkarıp Cabrillo’ya çevirdiği anda Max, savunma oyuncusu gibi aradaki on metreyi fırlayıp adamın üstüne çullandı. Birbirlerine dolaşmış halde yerde yuvarlanırken önlerine çıkan başka bir adamı daha devirdiler.</p>

  <p>Juan aradığı fırsatı bulmuştu. Bir kez daha ateş etti. Bombacıyı göğsünden vurdu, ne var ki adam merminin etkisiyle sadece geriye doğru sendeledi. Mermi, adamın giydiği yelekteki çivi torbalarından birine isabet etmiş, torba zırh işlevi görmüştü. Kel-Tec’in mekanizması son ateşten sonra geride kalmıştı, mermisi bitmişti.</p>

  <p>Cabrillo, sıçrayarak ayağını silahlı adama doğrultacak şekilde döndü. Protez bacağının içine gizli 44 kalibrelik tabancanın namlusu, silaha olabildiğince mukavemet ve böylelikle isabet kabiliyeti kazandıracak şekilde metal bacak kirişinden destek alıyordu. Tek atış hakkı vardı, sadece hayati durumlarda kullandığı silahın kazara ateşlenmesini önlemek için çift tetikli ateşleme mekanizmasına sahipti.</p>

  <p>İkinci tetiğe bastığında bacağının alt kısmına balyozla vurulmuş gibi hissetmişti. Ayakkabısının tabanını parçalayarak çıkan mermi, neredeyse Juan’ı bulunduğu yerden düşürecek kadar geri tepmişti. Yaklaşık yirmi gramlık koca mermi, bombacının karnına girmiş, kinetik enerjisiyle adamın ayaklarını, adeta arkadan çekilmişçesine yerden kesmişti.</p>

  <p>Adam havuza düştü, vücudunun bir kısmı suyun üstündeydi, yavaş yavaş battığı sırada giydiği bomba infilak etti. Gayzer patlaması gibi yekpare beyaz bir sütun şeklinde on beş metre yükseğe fışkıran su, sel yağmuru gibi yere çarparak saçıldı. Patlama, havuzun çelik kenarının bir kısmını kopartacak kadar yakın ve şiddetliydi. Açılan aralıktan hücum eden su, dans edercesine döne döne binanın kenarından aşağıya dökülüyordu. Daha az evvel seyrine doyum olmayan durgun havuz, bir anda dünyanın en yüksek şelalelerinden biri haline gelmişti.</p>

  <p>Bombacıdan geriye bir şey kalmamıştı. Havuzun, muazzam infilak gücünün ve şarapnellerin büyük bölümünü soğurmasıyla göründüğü kadarıyla kimse, en azından ciddi şekilde, yaralanmamıştı.</p>

  <p>Patlama sesinin sağır edici etkisinden sonra Cabrillo yeni yeni duymaya başlamıştı. Artık çığlık atan, nereye gideceğini ve ne yapacağını bilmeden panik halinde etrafta koşuşan daha çok insan vardı. Hepsinden öte, kulağında ince bir feryat sesi, otel konuklarının korku dolu çığlıklarını bastıran gerçek bir ölüm tehlikesinin yakarışı kulağına gelmişti.</p>

  <p>Küçük bir çocuk, kollarında plastik yüzme kolluklarıyla hala havuzdaydı. Havuzun sığ ucunda, kendi kendine mücadele ediyordu. Açılan delikten hücum eden sulardan kaçışan tüm yetişkinlerin arasında belli ki ailesi onu kurtarmaya vakit bulamamıştı.</p>

  <p>Su, bükülen aralıktan hücum edercesine dışarı aktıkça, suyun üstündeki çocuk, adeta yüksek devirli bir su pompasıyla çekilircesine parçalanmış metale doğru sürüklenmekteydi.</p>

  <p>Juan, iki buçuk metrelik istinat duvarından atlayıp platformun diğer ucuna doğru koştu. Olimpiyat jürilerinden dahi alkış alacak atlayışla mükemmel şekilde suya dalarak çocuğa doğru kulaç atmaya başladı. Bedenini kapmak istercesine zorlayan akıntıyı hissedebiliyordu. Ters akıntıya karşı mücadele etmek gibiydi. Tüm hayatı boyunca güçlü bir yüzücü olmuş, birkaç kez oldukça tehlikeli durumlarda yüzüp kurtulmayı başarmıştı, ama bir yanı patlamış havuzdan boşalan suyun ham enerjisine karşı koymaya hazırlıklı değildi. Delik en az bir metre yarıçapındaydı.</p>

  <p>Çocuğa ulaştığında, deliğe sadece üç metre kalmıştı. Çocuk panik halinde Juan’a karşı koyuyor, çığlıklar atıyordu. Juan, kollarına vurmaması için çocuğu saçından yakalayıp arkasından çekmeyi denedi, ama akıntı tek eliyle karşı koyamayacağı kadar şiddetliydi. Çaresizce etrafa bakındı. Onları gören kimse yoktu.</p>

  <p>Delik, su sonsuzluğa dökülürken güneş ışıklarıyla aydınlanan girdapların ve anaforların olduğu, havuzun dibine yakın bir yerde parlak bir nokta gibiydi.</p>

  <p>Cabrillo, tüm gücünü topladı, süratle kulaç atmaya, bacaklarını çırpmaya başladı. Attığı her kulaçta iki kulaç geri gidiyordu. Girdap çok kuvvetliydi. Havuzun kenarındaki gedikten aşağı uçmadan önce sadece birkaç saniyesi vardı. O anda aklına gelen tek şeyi yaptı.</p>

  <p>Yüzmeyi bıraktı.</p>

  <p>Sonra yüzü parçalanmış açıklığa gelecek şekilde döndü. Aşağıya doğru sürüklendikçe çocuğu kollarıyla havaya kaldırdı. Tek şansı vardı, tek an, bunu başarabilirse ikisi de kurtulabilirdi. Yapamazsa, o da çocuk da havuzdan dışarı fırlayıp yüzlerce metre yüksekten yere çakılıp öleceklerdi.</p>

  <p>Yarım metreden az kalmıştı. Su hala yere basamayacağı kadar derindi; bu yüzden Cabrillo tüm gücünü bacaklarına verip vücudunun üst kısmını suyun üstüne çıkardı. Çocuğu, yüzme havuzunun çevresini saran çıkıntıya doğru fırlatıp tekrar dibe battı ve sıçrayarak yeniden yukarı çıktı. Kendini kısmen yukarı fırlatıp doğruca havuzun kenarındaki yırtığın üzerine vurdu. Acımasız akıntı, boştaki bacaklarını çekiyor, onu tekrar önüne katmaya çalışıyordu. Nihayet betona daha sıkı tutununca kendini yukarı çekip kurtuldu. Hemen yanına baktı. Çocuk, gözlerinden yaşlar boşanırken henüz ayağa kalkıyordu. Sağ dirseği burkulmuştu. Fakat sadece birazcık kanamaya başladığını gördüğünde itfaiye sireni gibi bağırmaya başladı.</p>

  <p>Juan ayağa kalktı, tekrar düşmemesi için çocuğu yakaladı. Max’i bulup ağlayıp sızlayan çocuğu, bir palmiye ağacı saksısının yanına bıraktı ve SkyPark’tan dışarı hücum eden çılgın kalabalığa karıştı.</p>

  <p>On dakika sonra, tam da bir sürü polisin otele ulaştığı sırada lobiye vardılar. Bu aşamada herhangi bir güvenlik kordonu oluşturma çabası söz konusu olamazdı ve polisler de görünüşe göre aynı kanıdaydılar. İnsanlar, korkmuş hayvan sürüsü gibi binadan dışarı kaçışıyordu. Cabrillo ve Hanley, kendilerini bu insan gelgitinin akıntısına bıraktılar. Binadan çıktıkları anda, taksi sırasının en arkasına gidip en sondaki arabaya atladılar.</p>

  <p>Şoför, sırası gelmeden yola çıkarsa ücret alamayacağını söyleyip karşı çıkmak üzereydi ki Cabrillo’nun elindeki üç yüz Singapur dolarını görünce vazgeçti.</p>

  <p>Hatta müşterilerinin sırılsıklam olmalarını dahi umursamadı.</p>

  <p class="dip-ciz"></p>

  <p class="dipnot"><a id="ayrac1"><sup></sup></a><a href="#dipnot1"><sup>[1]</sup></a> Savaş ismi, (ç.n.)</p>
</body>
</html>