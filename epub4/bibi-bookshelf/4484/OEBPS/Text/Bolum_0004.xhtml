<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>4</h1>

  <h2 id="toc_1">BRUNEİ</h2>

  <div style="margin-top:10%"></div>

  <p><span class="ilk-hrf">D</span>ünyadaki en büyük kale hendekleri tarafından korunuyorlar, denizden adeta modern kaleler gibi yükseliyorlardı. Ejderhalar gibi alevler püsküren bacalarıyla okyanusa dağılmış koca istiflerin tepesine monte edilmiş muazzam büyüklükte koca beton bloklardan ve metal plakalardan inşa edilmiş petrol sondaj kuleleri. Ufuk boyunca ufak bir gezinti, bu canavarlardan iki düzinesini daha karşınıza dikebilirdi, yeryüzünün bu uzak kıvrımında yüzlercesi daha vardı.</p>

  <p>Devasa petrol sahaları, Borneo Adası’nın kuzey kıyısındaki bu küçücük sultanlığı, dünyanın en zengin ülkelerinden biri, hükümdarını da en zengin kişilerinden biri yapmıştı.</p>

  <p>Petrol platformlarının üzerinde helikopterler vızır vızır kuyu delmek ve üretmek için gerekli malzemeleri ve adamları taşıyor, koca gemiler onlar arasında mekik dokuyarak denizleri arşınlıyordu. İşte bu tür helikopterlerden biri, küçük bir Robinson R22, Petrol Bakanlığı’na aitti ve yıllık gözden geçirme için petrol platformlarından birine bir müfettiş götürmekteydi. Müfettişin adı Abdullah’tı, dünyanın bu bölümündeki gibi onun da soyadı yoktu.</p>

  <p>Zayıfça, topu topu yirmi altı yaşındaydı. Yeniydi, bu onun üçüncü teftişi olacaktı. İşin doğrusu, asıl teftişi o yapmayacaktı. Birkaç saat sonra başka bir ekip gelecekti. Onun görevi, Petrol Bakanlığı’nın karasularında faaliyet gösteren her petrol platformunda bulunmasını zorunlu kıldığı evrak yığınlarını toparlamak ve sıraya koymaktı. Tam da onun gibi acemilere yaraşır bir görevdi. Buna karşın Abdullah, gerektiği kadar çalışma süresini tamamladığı anda ziyadesiyle mükafatlandırılacağını biliyordu - kıdemli müfettişler altı haneli maaş çekleri alıyor, hizmetçilerinin, özel şoförlerinin olduğu köşklerde yaşıyorlardı.</p>

  <p>Platformun idari bölümünden ötesini görmeyecek olmasına rağmen iş tulumu, baret ve kurallar gereği burun kısımları çelik destekli çizme giyiyordu. Ayaklarının, kağıt çığının altında ezilmelerini istemezdi.</p>

  <p>Pilot, kalkıştan beri Abdullah’a en fazla on kelime etmişti; bu yüzden telsiz kulaklığından ses duyduğunda adamın onunla mı konuştuğunu anlamak için dönüp bakması gerekiyordu.</p>

  <p>Pilotun aniden iki eliyle başını tutmasıyla dehşete düştü. Kumanda kolunu tutan kimse kalmayınca çift koltuklu helikopter çılgın şekilde aşağı doğru düşmeye başladı. Abdullah bir anlık da olsa, görünüşüne bakılırsa emektar askere benzeyen pilotun, çaylak denetmenle eğlendiğini düşündü, ne var ki çok geçmeden adam kendi yanındaki kapıya yığılmıştı, vücudunu ayakta tutan tek şey emniyet kemeriydi.</p>

  <p>Robinson kendi etrafında dönmeye başlamıştı.</p>

  <p>Abdullah, bu şartlar altında aldığı temel eğitimi hatırlayınca kendi kendine hayret etti. Kumanda kolunu kavradı ve ayaklarını pedallara yerleştirdi. Aracı kontrol etmek ve irtifa kazanması için pedala hafifçe bastı. Yaklaşık on beş saniye sonra helikopter, elbette gerçek bir pilotun kontrolünde uçtuğu gibi stabil olmasa da öyle ya da böyle dengesini sağlamıştı.</p>

  <p>Gözucuyla pilota baktı. Adam hala olduğu yere yığılmış vaziyetteydi. Rengi daha yeni değişmeye başlamış olsa da Abdullah adamın öldüğünün farkındaydı. Aniden başını tutma biçimi, Abdullah’ta yaşlı adamın şiddetli bir kalp krizi geçirdiği intibaı uyandırmıştı.</p>

  <p>Abdullah’ın her yanı ter içinde kalmış, midesine ağrı saplanmıştı. Gittikleri platform otuz mil ötede, üs yirmi beş mil gerideydi. Aracı bu kadar uzun mesafeye götürebileceği yanılsamasına hiç kapılmadı. Tek seçeneği, en yakındaki platformlardan birine iniş yapmayı denemekti.</p>

  <p>“Şey, Mayday, Mayday, Mayday,” diye çağrı yaptı telsizin doğru frekansta ya da kulaklığın telsize bağlı olup olmadığından dahi bihaber halde. Yanıt yoktu.</p>

  <p>Ne yapabileceğini anlamak için gösterge paneline şöyle bir göz attığında bir anlık konsantrasyonunu kaybetti. Helikopter yine dönmeye başlamıştı. Panikledi, eli ayağına dolaştı. Hala irtifa kaybediyordu. Altimetre irtifanın yüz yetmiş metre olduğunu gösteriyordu, ama ona okyanus adeta helikopterin kızaklarına değecek kadar kabarmış gibi geliyordu. Helikopteri uçurmanın tamamen incelik olduğunu hatırlayınca sıkı sıkı abandığı kumanda kolunu gevşetti. <i>Hafifçe dokun.</i> İki günlük eğitim süresi boyunca eğitmeni defalarca böyle söylemişti. Tek başına yapmasına hiç fırsat verilmemiş olsa da Abdullah bunun neredeyse aynısı bir helikopteri tam iki kez indirmişti ve iki defasında da eğitmen kumanda kollarından elini bir kez olsun bir milimetre uzaklaştırmamıştı.</p>

  <p>Helikopter dengesini tekrar sağlar sağlamaz en yakındaki petrol platformunu bulmak için okyanus boyunca baktı. Platformların hepsinde ya yatakhane blokunun üzerinde ya da daha çok okyanus üstünde ayrı bir platform halinde daima mutlaka helikopter pisti olurdu. Onu dehşete düşürense şu anda işletilmeyen birkaç gaz ve petrol sahasından birinin üzerinde olmasıydı. Üç mil kadar uzakta sadece tek bir platform görebilmişti. Eski bir denizaltıya benziyordu. Kocaman dört ayağının alt kısmı, suyun altında, bilgisayar kontrolüyle doldurulup boşaltılan iki devasa dubaydı. Bu tür petrol sondaj platformları römorkörlerle dünyanın her yanına çekilebilirdi. İstenilen yere ulaşınca balast tankları doldurularak dengelenir ve çapalarla da deniz tabanına sabitlenirdi. Platform muhtemelen tamamen terk edilmişti. Hava borusundan yükselen alev filan görememişti. Biraz daha yaklaşınca paslar ve boyanın döküldüğü gözüne çarptı.</p>

  <p>Ne fark eder ki, diye düşündü sonra. Hele bir yere insin, tüm dikkatini telsize ve yardım çağrısına verebilirdi.</p>

  <p>Tek renk griliğin ortasında soluk sarı daire ve H harfi vardı. Burası platformun helikopter pistiydi. Pist, yekpare değil, helikopterin oluşturduğu aşağıya doğru hava akımını soğurup böylece iniş yapmayı daha kolaylaştıran ızgara şeklindeydi.</p>

  <p>Abdullah, küçük Robinson’ı adeta yalvara yalvara piste doğru yanaştırdı. Güvertede herhangi bir hareketlilik, sondaj alanında çalışan bıçkın bir tip ya da yatakhane bloklarından kimin geldiğini görmek için koşup gelen tek bir kişi yoktu. Burası tamamen hayalet bir platformdu.</p>

  <p>Helikopteri pistin üzerine getirdi, yavaşça gücü kesti ve araç ağır ağır alçalmaya başladı. Bir yandan da uğraşmak zorunda kalmayacağı bir rüzgar olmaması için Allah’a yakarıyordu. Helikopteri havada sabit tutmak, pinpon topunu raketin üzerinde tutmakla aynı beceriyi ve koordinasyon kabiliyetini gerektiriyordu. Muhtemel bir yan rüzgar ölümcül olabilirdi. Helikopter alçaldıkça vahşi atlar gibi sendeliyor, sallanıyor, acemi pilotuna isyan edercesine sarsılıyordu. Keşke avuçlarımdaki terleri bir silebilsem, diye vahladı için için. Kumanda kolu elinin içinden kayıyor, yüzündeki boncuk boncuk terler burnunun ucundan damlıyordu.</p>

  <p>İniş pistine yaklaşık bir metre kadar kaldığını hesap ettiğinde gücü aniden kesti. Ne var ki ayaklarının altındaki pleksiglas kuvözden dikey mesafe değerlendirmeye çok da aşina olmadığı için yanılmıştı, daha üç metre vardı.</p>

  <p>Robinson güverteye hızla çarpıp tekrar havaya sıçradı, sonra bir kez daha yere vurup yan yattı. Rotor palleri zemindeki çelik parmaklıklara çarpmış, uçları parçalanıp denize savrulmuştu.</p>

  <p>Helikopterin gövdesi güverteye yan tarafıyla çarptıktan sonra neyse ki kaymamıştı. Yuvarlanmış olsa platformdan aşağı düşmesi işten bile değildi. Abdullah motoru nasıl durduracağını bilmiyordu. O an için tek endişesi bir an evvel araçtan çıkmaktı. Çok aksiyon filmi izleyen herkes gibi o da arabaların, uçakların ve helikopterlerin çarpışmadan sonra daima infilak ettiklerini biliyordu.</p>

  <p>Emniyet kemerinin klipsine bastırıp açtı ve hareketsiz haldeki pilotun üzerinden, bir cesede dokunduğunu aniden idrak etmenin verdiği irkilme hissini bastıran korkuyla kapıya ulaşmaya çalıştı. Kokpitin ardından dört silindirli Lycoming motorun sesi hala gelmekteydi. Nihayet pilot kapısının mandalını açmayı başardı ve kapıyı itti. Kendini yukarı doğru çekip helikopterden çıkabilmek için pilotun kalçasından güç alması gerekiyordu.</p>

  <p>Benzin kokusu muydu bu?</p>

  <p>Aniden tüm vücudunu yeni bir korku dalgası kapladı. Zıplayıp araçtan kurtuldu. Ayağı pistin metal ızgarasına değdiği anda helikopter pistinden uzaklaşıp yatakhane blokunun olduğu yöne, devasa petrol platformunun güvertesinin üçte birini kaplayan muazzam büyüklükteki çelik binaya doğru koşmaya başladı.</p>

  <p>Yatakhane blokunun üst kısmında, minyatür bir Eiffel Kulesi’ne benzeyen, ince çelik kirişlerle örülü sondaj kulesi yükseliyordu.</p>

  <p>Abdullah, blokun köşesine ulaşıp geriye baktı. Görünürde alev yoktu, fakat Robinson’ın motor bölümünden dumanlar yükseliyordu ve saniyeler içinde her yanını sarmıştı.</p>

  <p>O anda içini pilotun ölmemiş olması ihtimali korkusu sardı. Ne yapacağını bilmiyordu. Duman giderek artıyordu. Burundaki pilot kubbesi kısmından içeriyi, kokpiti görebiliyordu. O hareket eden pilot muydu yoksa ısı yüzünden görüntünün bulanıklaşması mıydı sadece?</p>

  <p>Duman kaynağında alevler gözükmeye başladığında geri dönecekmişçesine kararsız bir adım attı. Hollywood veya Hong-Kong film yapımcılarının sunduğu o şok edici patlamalardan biri değildi belki ama alevler kısa sürede tüm aracı sarmıştı. Helikopterin motor sesi, alevlerin uğultusunu bastırıyordu. Dumanlar gökyüzüne yükseliyordu.</p>

  <p>Abdullah donakalmış haldeydi. Zaten aklındaki tek şey de sonsuza dek buraya saplanıp kaldığıydı. Şayet burası terk edilmiş bir platformsa, birilerinin buraya gelmesi için neden yoktu. Kapana kısılmıştı.</p>

  <p>Hayır, dedi kendi kendine. Bu kazadan terk edilmiş bir petrol sondaj platformunda ölmek için kurtulmamıştı. Duman, diye geçirdi aklından. Elbette biri dumanı görecek ve araştırmaya gelecekti. Sonra yüz mil içindeki her petrol platformundan duman çıktığını hatırladı. Hem buradaki ateş o kadar uzun süre de yanmazdı. Civardan geçen bir geminin ya da helikopterin sönmeden önce bu yangını görme olasılığı da çok düşüktü.</p>

  <p>Ama birinin geçtiğini görürse, onlara sinyal vermek için kendisi başka bir ateş yakabilirdi.</p>

  <p>Evet, yapması gereken buydu. Derin derin birkaç nefes aldı. Artık elleri az önceki gibi felaket şekilde titremiyordu, boğazındaki düğüm de açılıyor gibiydi. İyi şansına tebessüm etti, çok geçmeden tebessümün yerini kahkaha almıştı. Hele bir ofise dönsün kahraman olacaktı. Büyük ihtimalle terfi alır ya da en azından ücretli izin verilirdi. Abdullah daima her durumun iyi bir yanını bulabilirdi. İyimser biriydi, her zaman öyle olmuştu.</p>

  <p>Gözüne büyük bir yangın söndürme tüpü ilişti. Hala için için patlama korkusu yaşıyordu, ama yine de tüple helikoptere doğru gitti. Sıcaklık dayanılır gibi değildi, fakat kimyasal önleyici üzerine püskürünce alevler kısa sürede gözden kayboldu. Görünüşe göre alevleri, helikopterden sızan yakıt besliyordu, ancak çoğu metal ızgaradan aşağı akıp gitmişti. Alevlerin tamamen sönmesi bir dakika bile sürmemişti. Pilotun cesedinin yangında aşırı derecede zarar görmediğini görünce çok mutlu oldu.</p>

  <p>Bu işi de hallettikten sonra petrol platformunun açık güvertesinden ayrılıp yatakhane blokunda keşif yapmaya gidebileceğini hissetti. İçeride çalışan bir telsiz olabilirdi. Önceki ayak izlerini takip etti, çabucak dört katlı binaya açılan bir bölme kapağı buldu. Asma kilitle kilitlenmişti.</p>

  <p>Yılmadı, amacına uygun bir çelik boru parçası bulana dek güverteyi karış karış aradı. Nihayet bulunca boruyu parlak zincirden geçirip asıldı. Bağlantılardan gıcırdama sesi bile çıkmamıştı, ama kilidi binaya bağlayan bağlantı demiri bükülmüştü. Kopması çok sürmedi. Boruyu bir kenara bırakıp kapıya asıldı. Menteşeler gıcırdayarak açıldı. Sanki aylardır açılmamış gibiydi. Ötesindeki koridor, karanlıklar içinde kayboluyordu. Tulumunun kolundaki küçük cebin içinden bir kalem fener çıkarıp çevirerek çalıştırdı. Bakanlığın zorunlu kıldığı araçlardan biriydi ve ebadına aykırı derecede çok ışık veriyordu.</p>

  <p>Duvarlar ve iç güverte çelik, kullanışlı ve tozsuzdu. Bu, temizlenmiş olmasından değil, kapalı yapının içinde toz oluşturacak insan varlığının olmamasındandı. Birkaç ofisi inceledi. Ofis mobilyalarını almamışlardı, üç yıl öncesine ait bir takvim de gözüne çarpmıştı ama hiçbir dosya ya da evrak yoktu. Zımba, yedek tükenmezkalem gibi malzemeler dahi alınmıştı.</p>

  <p>Petrol platformu eski olmasına rağmen, bunun gibi terk edilmiş olanlar dahi hala oldukça değerliydiler. Hiçbir şey etmezse bile hurda metal olarak birkaç milyon dolar ederdi. Platformların birkaç ay boyunca kullanılmamaları gayet bilindik bir durumdu, ama birkaç yıl? Mantıklı gelmiyordu.</p>

  <p>Koridorun sonunda üst seviyeye çıkan bir merdiven vardı. Çabucak merdivenden çıktı. Tüm gün tropik güneşin altında kavrulan çelik kutunun içerisi sıcaktı. Merdiven sahanlığında iki kapı vardı. Biri diğer koridora ve oradan da muhtemelen mürettebat odalarına açılıyordu. Diğerini açtığında yüzüne buz gibi bir hava akımı çarptı. Hava değişikliği o kadar şiddetliydi ki kapının ötesindeki geniş odaya girmeden sendeleyip bir adım geri atmıştı.</p>

  <p>“Bu da neyin nesi?” dedi yüksek sesle, gördüklerine inanıp inanmayacağına karar veremez halde.</p>

  <p>Ve nihayet anlamıştı. J-61’deydi. Talihin böylesine, dedi içinden. Burası bakanlık personelinin hepsi için yasak olan tek petrol platformuydu. Bu talimatın ardındaki sebebi bilmiyordu, tek bildiği emrin çok yukarıdan geldiğiydi ve hiçbir şart altında, her ne sebeple olursa olsun asla ve asla bu platforma adım atmaması ona söylenmişti.</p>

  <p>Ama anlamıyordu. Neydi bu kadar önemli olan? Oysa tüm gördüğü bir takım…</p>

  <p>“Hey, sen!”</p>

  <p>Ses, arkadan gelmişti. Biri koridordan ona yaklaşıyordu. Abdullah döndü, sakinleştirici bir edayla ellerini kaldırdı. “Affedersiniz. Görmüşsünüzdür, helikopterim buraya düş…”</p>

  <p>Adam, Abdullah’ın midesine onu yere sermeye yetecek kuvvette bir yumruk savurdu. Daha kendisini savunmayı düşünmeye fırsat bulmadan bir darbe daha aldı, şakağına gelen yumrukla sersemleyip neredeyse felç olmuştu. Ardından yüzüne okkalı bir tekme yediğini hatırlıyordu, sonrasında ise her şey karanlığa gömüldü.</p>

  <p>Yavaş yavaş kendine geliyordu; tıpkı dininin emirlerini hiçe sayıp birkaç arkadaşıyla körkütük sarhoş olduktan sonraki sabah gibiydi. Başı ağrıyor, midesi yanıyor ve gözlerini güç bela aralayabiliyordu. Bulanık kenarlar ve ışık noktaları dışında bir şey görmüyordu. Hiçbir şey mantıklı gelmiyordu. Birkaç kişinin sesini duydu, başını çevirmeyi denedi. Omurgası erimiş gibiydi. Hayatında böyle bir acı hissettiğini hatırlamıyordu. <i>“Neler oldu?”</i> diye geçirdi içinden.</p>

  <p>Sesler. Adam. Muhtemelen muhafız. Dayak. Yavaş yavaş hatırlamaya başladı. Hareket etmeyi denedi, ama sandalyeye bağlıydı. Panik her yanım sarmıştı. Biraz daha artan duyularıyla kendisini dehşete düşüren gerçeği fark etti: Helikopterde, hafif şekilde yanmış pilot cesedinin yanında bağlı haldeydi.</p>

  <p>Biri, bu kuşu tekrar iniş takımlarının üzerine dikmiş ve onu koltuğa bağlamıştı. Kemeri klipsinden çıkarmaya çalıştı ama bağlantılar alüminyum bantla o kadar sıkı bağlanmıştı ki kucağında kocaman gümüş rengi bir topak oluşmuştu. Bir hareketlenme hissetti.</p>

  <p>Helikopteri itiyorlardı!</p>

  <p>Başının üzerinde yükselen ufka baktı, ufkun yerini okyanus manzarası doldurdu, sonra aniden hızlandı. Düşüyordu, helikopter platformdan baş aşağı düşerken çaresiz halde bağlıydı.</p>

  <p>Robinson suya merminin düşüş hızına yakın bir hızda düştü; çarpmanın etkisi Abdullah’ın boynunu kırarak boğulmadan önce ölmesine neden olup genç müfettişe merhametli bir son sunmuştu.</p>

  <p>Yirmi dakika sonra, teftişin başlamasını bekleyen platformun yöneticisi bakanlıkla bağlantı kurunca alarm durumuna geçildi. Kurtarma helikopterleri ve devriye tekneleri derhal bölgeye sevk edildi. Robinson, pilotu ve tek yolcusundan en ufak bir ipucu bulunamadı. Dikkatli bir helikopter pilotu, J-61 petrol platformunun üzerinde “adet yerini bulsun diye” bir tur bile atmıştı, ne var ki tüm yangın izleri dikkatle temizlendiği için hiç olmadığı kadar terk edilmiş görünüyordu. Gizlediği sır bir kez daha güvendeydi.</p>
</body>
</html>