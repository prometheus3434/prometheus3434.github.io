<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>10</h1>

  <p><span class="ilk-hrf">J</span>uan, ilerlemenin en kolay yolunun küçük pınarı takip etmek olduğunu sanmıştı; ama pınar kenarı, her adımda botlarını yutan çamur bataklığıydı. Bir ayağını çamurdan çektiğinde botunun üzerine koca çamur parçaları yapışmış oluyor ve her adımda bu parçalar giderek büyüyordu. Sadece on adım sonra ayağını çamurdan dahi çıkaramaz olmuştu.</p>

  <p>Bu durum onları, pınar yatağından uzaklaşıp çalılıklara gitmek zorunda bıraktı.</p>

  <p>Juan birden, Birinci Dünya Savaşı’nda, dikenli tellerle örülü hendeklerde savaşan askerleri hatırladı. Keskin yapraklar elbiselerine takılıyor ve yırtıyor, kollarında ve yüzünde incecik, ama bir o kadar da acı veren çizikler açıyordu. Söz etmeye değecek bir yol izi ya da patika yoktu. Asma ve sarmaşık keşmekeşi içerisinde, zücaciye dükkanına girmiş fil maharetiyle savaş verip yolunu bulmak zorundaydı.</p>

  <p>Cabrillo’nun hemen arkasından gelen MacD, patronunun omzuna hafifçe dokunup öne geçmesinin iyi olacağını işaret etti. Cabrillo, sesini çıkarmadan başını eğerek Lawless’ın dediğini yaptı. Lawless, Juan’ın bir adım önünde durup karşılarındaki çalı duvarını inceledi, birkaç adım sola atıp, ağaç gövdelerinin güç-bela ayırt edildiği tarafa yaklaştı. Bedenini adeta bir akrobat gibi hareket ettirerek ilerlemeye başladı. Gayet beceriksiz görünüyorlardı, ama diğer ekip üyeleri de arayı açmadan öncekinin hareketlerini taklit ederek ilerliyorlardı. Lawless yılan gibi sessizce ilerliyordu, oysa Cabrillo çalıları ezip geçerken gergedan kadar ses çıkarıyordu.</p>

  <p>Yine de ilerleyiş çok yavaştı; yarım saat sonra orman örtüsünden sızıp gelen güneş ışıkları o kadar azalmıştı ki sanki suyun on beş metre altında gibiydiler.</p>

  <p>“Geceyi burada geçirmemiz gerek,” diye fısıldadı MacD. “Hiçbir şey göremiyorum.”</p>

  <p>Juan da mecburen aynı fikirdeydi. “Pekala.” Başını kaldırıp gökyüzüne baktı, günün son ışıkları da kaybolmak üzereydi. “Yarın ilk ışıkla yola koyuluruz.”</p>

  <p>Herkesin ilk işi, yemeklerini kimyasal olarak ısıtmaya başlamak için hazır yemek kitlerinden alevsiz ısıtma birimlerini çıkarmak oldu. Sonra sırada sineklikli naylon uyku tulumlarını sermek vardı. Bu sık ormanda rahatça uzanmalarına yetecek genişlikte bir alan bulmak başlı başına angaryaydı; bu yüzden MacD’nin yanından ayırmadığı palası çok işe yaramıştı.</p>

  <p>Yemekleri hazır olduğunda herkes tulumlarını sermiş, ama RHIB’in motoru durduğu dakikadan beri başlarına musallat olan böcek ordusunun geceleyin de onlara katılmaması için ağızlarını sıkıca kapatmışlardı. Tüm bu süre zarfında kimse tek kelime etmemişti. Yemek bitince Juan parmağıyla önce Smith’i, sonra kendini, sonra da sırasıyla MacD ve Linda’yı işaret etti. Bu nöbet sırasıydı. Saatine bakıp güneşin doğmasına kaç saat kaldığını hesapladı, sonra iki parmağını kaldırdı. Diğerleri başlarını sallayarak anladıklarını işaret ettiler.</p>

  <p>Cabrillo, ilk nöbeti kasten Smith’e vermişti; lejyonerin işini doğru yaptığından emin olmak için o sırada uyanık kalabilirdi.</p>

  <p>Gece, tam olarak rahat olmasa da sakin geçiyordu. Ormanda geçirilen bir gece, kuşların ve maymunların kulakları sağır eden çığlıklarının oluşturduğu senfoni ve arka planda aralıksız böcek çıran korosuyla doluydu. Juan’ın Smith’le ilgili kaygıları yersiz çıkmıştı.</p>

  <p>Uyandıklarında, çöken nemli sis, ormanın tüm seslerini adeta izole etmiş ve her yeri ürkütücü bir sessizlik kaplamış, beyaz duman tabakası uhrevi bir görüntü ortaya çıkarmıştı. Kampı kurduktan gibi sessizce dağıttılar, on dakika içinde her yer yeniden ayırt edilebilecek kadar aydınlıktı. MacD önde, Cabrillo hemen arkasında yürüyüşe başladılar.</p>

  <p>Neyse ki orman sıklığını kaybetmeye başlamıştı; MacD’nin bir keçiyolu bulmasıyla da artık neredeyse normal yürüme hızında ilerleyebiliyorlardı. Lawless neredeyse her adım başı durup çevreyi dinliyor, ayrıca yolu yakın zamanda bir insanın kullandığına dair en ufak bir iz var mı diye kontrol ediyordu. Bu bölgeye düşen ortalama günlük yağış miktarı göz önüne alındığında Cabrillo herhangi bir şey bulabilecekleri konusunda karamsardı; belki de bu yüzden Lawless, bitişik çalılıkların etrafından çabucak dolaşıp elinde top haline getirilmiş gümüş rengi bir kağıtta çıkageldiğinde Juan çok şaşırdı. Elindeki sakız ambalajıydı. MacD kağıdı açıp Cabrillo’nun burnuna götürdü. Hala nane kokusunu atabiliyordu.</p>

  <p>“Bizim Soleil,” diye fısıldadı Cabrillo. “Bu tür şeyleri etrafa atmayacak kadar çevreci.”</p>

  <p>Lawless çöpü cebine sıkıştırırken Juan GPS cihazını kontrol etti. Gitmeleri gereken yarım kilometre daha vardı.</p>

  <p>Hedeflerine yaklaştıkça molalar sıklaşıyor, uzuyordu. Kendilerini neyin beklediğini bilmeyen ama yine de her şeye hazırlıklı dörtlünün elleri tetikteydi. Kuşların ve ağaçta yaşayan diğer canlıların orman kubbesinde zıplayıp uçuşmaları hayra alametti. Bu, etrafta başka birileri olmadığının genelde kesin işaretiydi.</p>

  <p>Orman birdenbire, diz boyu çayırla kaplı küçük bir kayrana açılıyordu. Havuza atlamayı düşünüp çevresini kolaçan eden yüzücüler gibi açıklığın kenarına gelip durdular. Çayırları okşayıp dans ettiren hafif esinti dışında hareket eden hiçbir şey yoktu. Cabrillo, Soleil’in son yer bildirimini açıklığın sağ tarafında, ormanın yeniden başladığı noktada yaptığını tahmin etti.</p>

  <p>Kayranı doğruca geçmek yerine çalılığa dönüp alana kenardan yaklaşmaya karar verdiler. Son GPS koordinatlarının beş metre yakınına geldiklerinde Cabrillo, açıklığın tam kenarında, yerde eşyalar olduğunu fark etti. Hemen bunun kamptan artakalan malzemeler olduğunu anladı. Koyu yeşil çadır bezinin yırtılarak ikiye ayrıldığını ve çadır destek iskeletinin ezilip tanınmaz halde olduğunu fark etti. Tiftik tiftik edilen uyku tulumu, pamuk topaklara benziyordu. Başka malzemeler de vardı - küçük bir kamp ocağı, plastik tabaklar, birkaç kıyafet ve bir yürüyüş sopası.</p>

  <p>“Görünüşe göre çok geç kalmışız,” dedi Smith kısık sesle. “Buraya saldıranlar her kimse gideli epey olmuş.”</p>

  <p>Cabrillo başını salladı.</p>

  <p>Neyle karşılaşacaklarını hiç düşünmemişti, ama bu manzara en kötü korkularını adeta teyit ediyordu. Artık yapmaları gereken tek şey hayvanların cesetlerden geride bıraktıklarını ortaya çıkarmaktı. Croissard’a kızının kesinlikle ölmüş olduğunu kanıtlamak için gerekli ama bir o kadar da tüyler ürpertici o adımı atması gerekiyordu.</p>

  <p>“Sen ve MacD çevreyi kontrol edin. Linda, sen benimle gel.”</p>

  <p>İki adamı dışarıda nöbet tutan Cabrillo, Linda’yla birlikte kamp alanına yaklaştı. Biraz daha yaklaştıkça çadırda, hafif silahla açılmış mermi delikleri olduğunu gördüler. Naylon bezde ufak delikler, deliklerin çevresinde mermi sıcaklığından ötürü yanık izleri vardı.</p>

  <p>Linda çöken çadırın girişini açmak için çömeldi. Kolu istemsizce çadırın fermuarına uzandı. Yüzündeki ifade, buranın dışında her yerde olmak istediğini, bu işin dışında her işi yapabileceğini belirtmeye fazlasıyla yetiyordu. Juan, hemen arkasında ayaktaydı.</p>

  <p>Linda’nın görüş alanının dışında, çadırın serin gölgesinde zehirli bir yılan uzanmıştı. İki koca memelinin nabız titreşimleri ve soluk alıp verişleri yılanı saniyeler önce uyandırmaya yetmişti; bu yüzden saldırdığında rahatsız edilmenin öfkesini kusacaktı.</p>

  <p>Hayvan o kadar hızlı hareket etmişti ki hamlesini yakalamak için yüksek hızlı kamera gerekirdi. Başını kaldırdığında iğne gibi sivri dişleri ağzından dışarı çıkmış, uçlarında zehir damlacıkları çoktan oluşmuştu. Yeryüzündeki en güçlü nöro toksinlerden biriydi ve diyaframı felç edip akciğerleri felç ediyordu. Panzehir olmadan ısırıldıktan sonra yarım saat içinde ölüm kaçınılmazdı.</p>

  <p>Işık hızında hareket eden yılan, doğruca Linda’nın kolunu hedeflemişti ve çenesini genç kadının koluna geçirip dişindeki zehri etine zerk etmesine beş santim kalmıştı ki Juan hayvanın boynundan kavrayıp hamle yapmak için kıvrılan bedeninin muazzam kuvvetinden faydalanarak yılanı ormana doğru fırlattı.</p>

  <p>Tüm olay sadece tek bir saniye içinde gerçekleşmişti.</p>

  <p>“Bir şey mi oldu?” dedi Linda olan bitenden habersizce.</p>

  <p>Cabrillo nefes nefeseydi. “Güven bana. Bilmek istemezsin.”</p>

  <p>Linda omuz silkip eğildi, yeniden işine koyuldu. İçeride birkaç eşya daha vardı -yiyecek ambalajları, mutfak kiti ve birkaç kıyafet daha- ama ceset yoktu, hatta kan bile. Juan, Linda’nın omzunun üzerinden içeri eğildi, gördüklerinden ziyade göremediklerine odaklanmış halde eşyaları elleriyle karıştırdı. Otların arasını şöyle bir karıştırdı; nihayet aradığını bulmuştu: Soleil’in uydu telefonu ya da ondan artakalanlar. Küçük, teknolojik cihaz mermiyle parçalanmıştı. Juan ayrıca bir sürü mermi kovanı da fark etti: 7.62 mm. Sovyetler Birliği’nin dünya şiddetine yadigarı AK-47’den ateşlendikleri muhakkaktı.</p>

  <p>Yavaşça Lawless ve Smith’e seslenip gelmelerini istedi.</p>

  <p>“Burada değiller,” dedi ikili gelirken. “Galiba pusuya düşmüşler ama ormana kaçmayı başarmışlar. Saldırganlar kampı yerle bir edip istedikleri neyse -ki görünüşe göre yiyecek, çünkü hiç bulamadık- almış, sonra peşlerine takılmışlar.”</p>

  <p>Smith’in gözlerinin çevresinde bir parça kısılma hesaba katılmazsa yüz ifadesinde en ufak bir değişiklik olmamıştı.</p>

  <p>Bu adam taştan yapılma, diye düşündü Juan.</p>

  <p>“MacD, izlerini bulabilir misin?”</p>

  <p>“Bana birkaç saniye ver.” Ormanın, dağıtılmış kampa en yakın kenarına ağır adımlarla gitti. Dizleri üstüne çöküp yere dikkatle baktı, sonra en yakındaki çalılıkları inceledi. Tamı tamına beş dakika sonra diğerlerine el salladı. Cabrillo bu zamanı <i>Oregon</i>’u arayıp Max Hanley’e gelişmeleri bildirmek için kullanmıştı. Max de yeni bir bilgi olmadığını söylemişti.</p>

  <p>“Bunu görüyor musunuz?” dedi MacD kırık bir dalı göstererek. Daldaki yaranın çevresi soluk griye dönmüştü. “Burası bana sumak gibi geldi. Renk değişikliğinin seviyesi, dalın bir hafta ya da on gün önce kırıldığını gösteriyor.”</p>

  <p>“Yani izlerini takip edebilirsin?” dedi Smith.</p>

  <p>“Denerim, bu kesin, ama garanti edemem.” Juan’a baktı. “Bot, ayakkabı filan buldunuz mu?”</p>

  <p>“Hayır.”</p>

  <p>Lawless, canlarını kurtarmak için kaçan ölesiye korkmuş iki insanı zihninde canlandırdı. Olabildiğince dümdüz bir doğrultuda kaçacaklardı. Ayakkabı bulamamışlardı, bunun anlamı saldırganların baskınına uğradıklarında mağdurların uyanık olduklarıydı ki bu da saldırının büyük ihtimalle gündüz vakti ya da şafak vakti gerçekleştiği anlamına geliyordu. Evet, dümdüz bir hat boyunca koşacaklardı, zira sola ya da sağa sapmaları halinde peşlerindekiler onları kolayca görebilirdi.</p>

  <p>Ormana girdi; ekibin geri kalanının arkasını kollayacağından emin olduğu için tüm dikkatini takibe verebilirdi. Yirmi metre ileride dikene takılmış kırmızı bir kumaş parçası buldu, artık doğru yolda olduğundan emindi.</p>

  <p>Böylece devam ettiler. Kimi zaman ormandan bir grup insan geçtiğine dair bir sürü iz buluyorlar, kimi zaman da genelde kırık bir dal parçası ya da dağılmış, güçlükle ayırt edilebilen ayak izleri gibi bazı müphem ipuçlarına bakarak yarım kilometre kadar gidiyorlardı. Sabah güneşi yerini, nemli öğleden sonrasına bırakmıştı. Yemek için durmak yerine yanlarındaki protein çubuklarını tek lokmada midelerine indiriyorlar ve sırt mataralarından su içiyorlardı.</p>

  <p>Cabrillo’ya göre, en az on beş kilometreyi geride bırakmışlardı. O sırada orman, araziyi bir balta ağzı gibi kesen bir geçitle bitiyordu. Dipte, tahminine göre otuz metre aşağıda, köpüren nehir, taş sınırlarını aşmak istercesine kayalara çarpıyor, çevrelerinden uğultuyla dolanıyordu.</p>

  <p>“Sola mı sağa mı?” diye sordu MacD’ye.</p>

  <p>Lawless her iki yöne de dikkatle baktı, yüz metre ileride gözüne bir şey ilişti. “Aman Tanrım!” diye bağırdı.</p>

  <p>Diğerleri koşarak Lawless’ın durduğu yere geldiklerinde onun neden duraksadığını gördüler. Bu, nehrin ana kolundan ayrıldıklarında gördükleri gibi fakat onun aksine uçurum kenarına inşa edilmiş, adeta kayaya organik şekilde bağlı gibi görünen bir tapınak kompleksiydi. Cabrillo’ya bir an Colorado, Mesa Verde’deki Anasazi oyma kentini hatırlatmıştı; tek farkı burası, zarif eğik çatıları, basamaklı pagodalarıyla tipik doğu mimarisi tarzındaydı. Yapının bazı bölümleri zaman içinde yıkılmış olmalıydı, çünkü binaların altında, aşağıdaki nehir yatağında, bazılarındaki dekoratif oymaların hala görülebildiği süslü duvar parçalarından tepecik oluşmuştu. Molozların ortasında, büyük ihtimalle tapınak içindeki değirmeni döndüren bir su çarkının kalıntıları vardı. Çoğu çürüyüp dökülmüştü, ama zamanında ne kadar büyük olduğunu göstermeye yetecek metal destek ve kirişler hala duruyordu.</p>

  <p>Kompleksin çok az bir kısmı uçurumun üstüne dek uzanıyordu ve o azıcık kısım da ön cepheden aşağı uzanan asma ve sarmaşık gibi bitkilerle kaplıydı. Tapınağı ilk inşa edenler, adeta bulunmasının imkansız olması için uğraş vermişti.</p>

  <p>Linda, bu fevkalade mühendislik harikasından gözlerini alamıyordu. “Lara Croft’un neler hissettiğini artık çok iyi anlıyorum.”</p>

  <p>Kanyon kenarı boyunca ilerleyince kendilerini bekleyen iki sürpriz daha olduğunu gördüler. İlki, nehrin bu yakasında eskiden bir köy olduğuydu. Orman parça parça onu içine katsa da arazinin eskiden açık olduğu ve pirinç sulakları oluşturacak şekilde setler çekildiği aşikardı. Birkaç düzine eğreti kulübe kalıntısı vardı. Pek çoğu çürük kereste istifine dönmüştü, yine de bazıları dinlenmeyecek kadar gururlu, sendeleyen yaşlı kadınlar gibi fersiz bacakları üstünde ayakta durmaya çalışıyordu. Burada yaşayanlar, tapınakta ikamet eden keşişler olmalıydı.</p>

  <p>Diğer sürpriz, yirmi beş metre genişliğinde uçurumun iki yakası arasında uzanan asma köprüydü. Ortasından sarkmış ve sanki üzerine kuş konsa çökecek gibi görünüyordu. Ana taşıyıcı ipin çevresi en az otuz santim vardı; omuz hizasında asma çelik köprülerin süspansiyonunu sağlayan çelik kablolar gibi iplerle ana halatı sağlamlaştıran iki kılavuz halat vardı. Daha ince ve çürümüş oldukları için bu desteklerin birçoğu parçalanmıştı ve ana halattan aşağı bezgin şekilde asılmaktaydı.</p>

  <p>“Yok artık!” dedi Linda.</p>

  <p>Juan, Linda’nın bu hayret dolu tepkisine, “Bence mümkün,” diye karşılık verdi.</p>

  <p>“Hayatta onun üzerinden geçmem.”</p>

  <p>“O halde aşağıya inip göründüğü kadarıyla beşinci sınıf bir akıntıyı aşıp sonra diğer taraftan serbest tırmanış yapmaya can atıyorsun?” Cabrillo, Linda’nın yanıtını beklemedi. “MacD, bak bakalım Soleil ya da arkadaşının bu yoldan gidip gitmediğini anlayabilir misin?”</p>

  <p>Lawless, köprü halatlarının bağlı olduğu taş sütunların yanındaydı. Sütunlar, oyulan kayaların içine yerleştirilmiş, sonra her biri zemin seviyesinden bir metre kadar yukarıda kalacak şekilde tekrar gömülmüştü. İki sütunun da üstüne ejderha başlı bronz kafalıklar yerleştirilmişti. Birinde, ejderhanın açık ağzında, daha önce bulduğuyla aynı biçimde küçük, kırmızı bir bez parçası vardı.</p>

  <p>“Bu yoldan gelmişler,” dedi bulduğunu göstererek.</p>

  <p>“Juan,” diye seslendi Smith. Elinde kamp alanında buldukları mermi kovanlarından vardı.</p>

  <p>Cabrillo, çürük köprüye isteksizce baktı, ama kısa süre önce diğerleri üzerinden geçtiyse, onları da taşıyacağını hesap etti. Tüfeğini omzuna asıp köprüye yaklaştı. “Gözünüzü açık tutun,” deyip omuz hizasındaki kılavuz halatı kavradı.</p>

  <p>Ana halat hasır iplerden örülüydü ve çelik gibi sertti, ne var ki ince kılavuz halatlar, çürümüş bitki hissi veriyordu. Bir an aşağıya bakma gafletine düştü. Altından akan nehir, kaynarcasına köpük köpüktü ve gürüldeyen su yatağının her yanına ustura gibi keskin taşlar dağılmıştı. Aşağıdaki her şey keskin ve ölümcül görünüyordu. Düşerse suda boğulacağı kesindi, ayrıca o sivri kayalara çarparsa karpuz gibi parçalanması işten değildi.</p>

  <p>Dikkatle bir ayağını diğerinin önüne koyup tüm ağırlığını vermeden evvel her noktanın mukavemetini sınadı. Cabrillo, uçurum üzerinde santim santim ilerlerken aşağıda çağıldayan suyun sesi jet motoru gibi geliyordu. Köprüyü yarıladığında başını çevirip gözucuyla arkadaşlarına baktı, onu izliyorlardı. Sarkan halat yüzünden sadece yüzlerini görebiliyordu. Linda endişeli görünüyordu, MacD meraklı, Smith ise sıkkın.</p>

  <p>Sarkık halattan tırmanmak, inmekten daha çetrefilliydi ve Juan’ın ayağı bir defasında tamamen kaydı. Tüm gücüyle kılavuz halata tutununca ip gerginleşip titredi. Yavaşça dengesini yeniden sağlayıp esefle omuz silkerek geri baktı. Kalan yolu herhangi bir olay yaşanmadan geride bırakıp ayağı sağlam zemine değdiğinde derin bir iç çekti.</p>

  <p>Sırada Linda vardı. Maymun kıvraklığında hareketlerle, peri gibi yüzünü kararlılık kaplamış halde karşıya ulaştı. MacD, her şey sanki bir oyunmuş gibi sırıtarak onu izledi. O da karşıya ulaşınca Cabrillo başını kaldırıp diğer tarafa baktı, Smith gözden kaybolmuştu.</p>

  <p>“Tuvaletini yapması gerekiyormuş,” dedi Lawless, sonra hemen sarmaşıklarla kaplı tapınağın girişine yöneldi. Kusursuz, kare şeklinde bir mağaraya benziyordu; içeriden gelen hava, dünyaya soğuk hava püskürtüyor gibiydi.</p>

  <p>Smith, ormanın diğer ucunda belirdi; Juan, REC7’siyle ormanda arkasından gelen biri ihtimaline karşı onu korurken çabucak uçurumun karşısına geçti.</p>

  <p>“Tamam mısın?”</p>

  <p><i>“Oui.”</i></p>

  <p>Tapınağın içinden Lawless’ın heyecanlı sesi duyuldu. “Burada!”</p>

  <p>Üçlü koşarak, sadece tek katlı, sade taş tapınağa girdi. Lawless, kompleksin alt kısımlarına uzanan, taştan oyma birkaç basamak merdivenin ortasındaydı. Eğilmiş, elindeki feneri genç bir adamın cesedine tutuyordu.</p>

  <p>Adam gençti, birkaç haftalık kirli sakallıydı. Üzerinde bol cepli keten bir pantolon, kırmızı, uzun kollu bir tişört ve ayağında bot vardı. Belirgin bir iz görülmüyordu. Hatta morarmaya başlayan soluk yüzü olmasa sadece dinlenmek için uzandığı akla gelebilirdi. MacD, nazikçe cesedi öne çekti. Sırtında dört mermi yarası vardı. Aldığı yaralar hemen öldürecek şekilde olmasa gerekti, yoksa kendi başına bu şekilde duvara yaslanması imkansızdı. Ya da belki de Soleil bunu son bir incelik göstermek için yapmıştı.</p>

  <p>“Bu, Paul Bissonette,” dedi Smith. “Soleil’le çok defa tırmanışa gitmişti.”</p>

  <p><i>“Vaya con Dios,”</i> diye mırıldandı MacD.</p>

  <p>“Peki ya Soleil?”</p>

  <p>Linda’nın sorusunu Cabrillo cevapladı. “Ya kaçmaya devam etmiştir ya da şurada, aşağıda bir yerdedir.” Parmağıyla merdiveni işaret etti.</p>

  <p>Fenerlerini yakıp, alan makineli tüfek kullanılamayacak kadar dar olduğundan tabancalarını çıkardılar. Üçü dikkatle merdivenden indi. Cabrillo, MacD’ye arkada kalıp girişi beklemesini emretmişti.</p>

  <p>Üst odanın sade duvarlarının aksine, alt bölümdeki duvarlara mitsel karakterler ve geometrik şekiller işliydi. Merdivenlerin sonuna ulaştıklarında kendilerini başka bir penceresiz odanın içinde buldular; ama bunda üç duvarı saran taştan bir sedir ve dördüncü duvara bitişik şömine vardı. Oda, geçen onca yıla rağmen parlaklığından hiçbir şey kaybetmeyen parlak sarı ve koyu kırmızı mozaiklerle kaplıydı. Antreden başka bir merdiven başlıyordu. Burada, aşağıdaki şelalelere tepeden bakan pencereye benzer boşluklar vardı.</p>

  <p>Sonraki seviyede, hapishane hücrelerine benzeyen ve muhtemelen keşişlerin uyuduğu küçük odalar buldular. Ayrıca içinde bir tandır ve ortada pilav pişirmekte kullanılan bir yer ocağının olduğu bir mutfak vardı.</p>

  <p>Buranın altı, ana tapınak olsa gerekti. Geçmişte, keşişlere yukarıdan bakan mihraptaki şatafatlı Buda heykeli, zemini kaplayan muhteşem kilimler ve altın yaldızla kaplı olduğu belli olan odanın süslemeleri yer yer yıpranmıştı. Buradaki pencerelerin hepsinde karmaşık taş işçiliğiyle örülü Fransız balkonlar vardı.</p>

  <p>Linda, yukarıdan uçuruma bakınca neredeyse küçükdilini yutacaktı. “Vay canına!”</p>

  <p>Uçurumun karşı tarafında, tapınağı ilk fark ettikleri noktada, keşişler kayaya Buda resmi oymuştu. Sanki hala üzerinde çalışılıyormuş gibi tamamen bitmemişti. Bazı bölümleri güzelce oyulmuşken diğer kısımları sadece kabaca taslak şeklinde kazınmıştı.</p>

  <p>“Çalışırken asma iskele kullanmış olmalılar,” dedi Cabrillo.</p>

  <p>Linda şaşkındı. “Bu yer Dünya Kültür Mirası Listesi’ne eklenmeli.”</p>

  <p>“Belki de Soleil ve şu arkadaşı…” O adamın adını neden sürekli unutuyordu ki?</p>

  <p>“Paul,” diye hatırlattı Linda.</p>

  <p>“Belki de burada yapmaya çalıştıkları da buydu?”</p>

  <p>Smith, eskiden heykelin olduğu kaideyi gayet yakından inceliyordu. Kaide, adeta cam gibi pürüzsüz olana dek zımparalanmış yan yana oturtulmuş ahşap plakalardan yapılmıştı. Açık pencerelerden içeriyi döven yağmur ve rüzgar yüzünden cama yakın kenarda çukurluklar ve solmalar olsa da korunaklı diğer taraf, eserin sahibi ustanın maharetini ortaya koymaya yetiyordu.</p>

  <p>Cabrillo biraz daha yakından bakınca pütürlü tarafın zorlanıp kırılmış olduğunu fark etti. Ahşap kalas koparılmış, odanın her yanına saçılmış yapraklar arasında birkaç parçası dağılmıştı. Ahşap mihrabın yaşı yüzünden bu vandallığın ne zaman vuku bulduğunu anlamak neredeyse imkansızdı. Smith’in yanına gidip mihraptaki aralıktan baktı. Keşişlerin en kutsal olarak gördükleri her ne ise onu muhafaza edip saklamak için kullanılan bir yere benziyordu.</p>

  <p>Acaba Soleil’in peşinde olduğu şey bu muydu? Uzun zaman önce yağma edilen dini bir hazine? Görünüşe göre zaman kaybıydı. Arkasını döndü, üzgün şekilde başını iki yana salladı.</p>

  <p>Ana tapınağın altında bir kat daha vardı. Burası, kısmen nehre çöken kısımdı. Merdivenden kapı eşiğine adım attıkları anda kendilerini kabaran suların ancak üç metre üzerinde olan platformda buldular. Taş, akıntıdan sıçrayan sulardan ötürü ıslak ve nemliydi. Hemen altlarında su çarkının iskeleti ve çevresinde demirden yapılmış, ancak dokunulsa parçalanacak kadar feci paslanmış bir mekanizmanın kalıntıları vardı.</p>

  <p>Cabrillo, mekanizmadan artakalanları dikkatle inceledi, dişli ve millerin bağlantısını takip etti ve nihayet bunun devasa bir pompa olduğuna karar verdi. Bunun büyük ihtimalle vakumlu odada yapılmış eski bir deri körük olduğunu söyleyebilirdi. Dönemine göre oldukça gelişmiş ve karmaşıktı; ebatlarına bakılacak olursa çok güçlü olmalıydı.</p>

  <p>Bu, kullanım amacının ne olduğu sorusunu cevapsız bırakmaktaydı. Çok büyük olmasına rağmen, kurak aylarda dahi, nehir seviyesine ulaşıyor olması mümkün değildi. Başka bir şey olmalıydı.</p>

  <p>Platformun sağ tarafına doğru ilerledi; örme taş kısmın oynak olabileceği olasılığına karşılık dikkatle yürüdü, kenardan aşağı baktı. Tek gördüğü barajdan fışkırırcasına çağıldayan bembeyaz sulardı. Sonra bunun hemen altında, tapınak kompleksinin aşağısındaki kayalıkların kenarında, içe doğru oyulmuş bir mağara girişi gördü. Su çarkı çökmeden önce içinden oraya geçiş olmalıydı.</p>

  <p>“Her iddiasına varım, bunu buraya mağara yüzünden inşa etmişler,” diye mırıldandı kendi kendine. “Dini açıdan bir önemi olmalı.” Budist inancı hakkında bilgisi sınırlıydı, ama bazı mağara ve obrukların kutsal olarak addedildiğini biliyordu.</p>

  <p>Mağara girişine, doğru düzgün tırmanma teçhizatı ve yanlarında getirdikleri halattan daha fazlası olmadıkça ulaşmak imkansızdı; yine de Soleil’in bunu deneyip denemediğini merak etmiyor değildi. Acaba kızı bulamamalarının nedeni bu muydu? Mağara girişine ulaşmaya çalışırken kayıp düşmüş ve cesedi akıntıya kapılıp sürüklenmiş olamaz mıydı?</p>

  <p>“Hey, Juan. Bir saniye gelsene.” Linda bir yandan seslenirken bir yandan da elini sallayıp gelmesini işaret ediyordu. Smith’le birlikte su çarkının akıntının üzerine oturduğu kısma dik dik bakıyorlardı. “Sen de şurada, aşağıda bir şey görüyor musun? Çarka takılıp dolanmış bir şey?”</p>

  <p>Juan, platformun kenarından aşağı baktı. Ayırt etmek zordu, akıntı nehri adeta bir o kıyıya bir bu kıyıya fırlatıyordu, ama çarkın yukarı kısmına takılmış bir şey olduğu muhakkaktı. İlk aklına gelen, nehrin sürüklediği dal parçaları olduğuydu. Metal iskelet, bu tür serseri molozlar için tam bir kapan görevi görüyordu. Biraz daha bakınca aklındakilerle gördüklerini bir araya getirdi. Resim aniden netleşmişti. Çarkın ispitleri arasına sıkışmış bir cesetti bu.</p>

  <p>“Tanrım! Bu o!”</p>

  <p>Hemen sırtındaki çantayı yere fırlatıp içindeki altı metrelik ip kangalını çıkardı. O ipin bir ucunu muharebe koşumlarının arkasına bağlarken Linda da diğer ucunu antik pompanın taş kaidesine sabitledi. Metal kısım, güvenilmeyecek kadar paslıydı.</p>

  <p>“Benim yerime sen ve MacD geçseniz daha iyi olmaz mı?” dedi Smith’e.</p>

  <p>Lawless, Linda’dan daha kuvvetliydi; fakat Cabrillo, henüz yeni tanımaya başladığı iki kişiye canını emanet etmek istemiyordu. Başını iki yana sallayıp Linda’ya baktı. “Sen ve John halledersiniz.”</p>

  <p>Koşar adımlarla platformun kenarına, Soleil’in cesedinin sıkıştığı yerin hemen üstüne geldi. Islanmaması için sağlam ayağındaki botu çıkarabilmek için neler vermezdi, ama metal ve kayalar jilet gibi keskindi. “Hazır mısınız?”</p>

  <p>İkili aynı anda onayladı. “Evet.”</p>

  <p>Cabrillo, yüzü aşağı dönük halde kendini uçurumdan aşağı bıraktı. Linda ve Smith, patronlarının ağırlığını alıp yavaş yavaş ipi salmaya başladılar. Nehirden yükselen su kabarcıklarının taşıdığı damlacıklar buz gibi soğuktu. İp gevşetildikçe Juan’ın bedeni biraz dönüyor, sonra tekrar dengesini sağlıyordu. Biraz daha alçalınca ayağının ucuyla su çarkını yokladı. Bir süre sonra eski makineden hafifçe güç alınca ip gevşedi.</p>

  <p>Artık iyice yakındı, cesedin ufak tefek, narin birine ait olduğunu görebiliyordu. Ne var ki yüzü dönük olduğu için teşhis etmesi olanaksızdı. Dizleri üstüne çöküp kolunu buz gibi suya soktu. Akıntı, onu da alıp götürecek gibiydi. Yerini sağlamlaştırıp tekrar uzandı. Cesedi gömleğinin yakasından kavrayıp tüm gücüyle kendine çekti.</p>

  <p>Ceset en başta kıpırdamadı bile. Çarka fazlasıyla dolanmıştı ve akıntı çok kuvvetliydi. Daha rahat hareket etmek için oturuşunu değiştirip tekrar denedi. Bu defa cesedin hareket ettiğini hissetti. Soleil’in bedeni, suya düştüğünden beri adeta saplandığı payandanın çevresinde bir anlığına döndü, Cabrillo o anda cesedi yakaladı. Ne var ki akıntı dayanılmazdı. Cabrillo, cesedi çarkın üzerine çekmek için savaş veriyor gibiydi. Islak kıyafetlerden elleri kaymaya başladı, parmakları soğuktan uyuştu. O sırada dikkatini kızın omzunda bir çanta olduğu çekti. Çok geçmeden ceset parmaklarının arasından kayıp gidecekti, bu yüzden tutabileceği tek yer çantanın kayışıydı. Ancak bu olduğunda ceset çantanın kayışından kurtulup nehrin içinde gözden kayboldu. Hepsi o kadar hızlı olmuştu ki Cabrillo’nun seyretmekten başka elinden bir şey gelmezdi. Bir saniye önce ceset avuçlarının içindeydi ve bir saniye sonra yoktu, gitmişti.</p>

  <p>Aptal kafasına lanet etti. Cesedi hareket ettirmeden önce bağlaması gerekirdi. Başını kaldırıp diğerlerine baktı.</p>

  <p>“O muydu?” diye bağırdı yukarıdan Smith.</p>

  <p>“Evet. Saç rengi, vücut yapısı aynıydı. Gerçi yüzünü göremedim. Üzgünüm.”</p>

  <p>Çantayı omzuna takıp Linda ve Smith’in kendisini yukarı çekmesini istedi. Taş platforma eli uzanacak yüksekliğe ulaşır ulaşmaz kollarına ve omuzlarına güç vererek kenardan kendini yukarı attı. Taşın üstüne soluksuz halde kendini bıraktı; bitkinliği yorgunluktan ziyade hayal kırıklığındandı.</p>

  <p>Nihayet Linda elini uzatıp Cabrillo’nun doğrulmasına yardım etti.</p>

  <p>O anda hızla yaklaşan bir helikopter sesi duymuşlardı.</p>
</body>
</html>