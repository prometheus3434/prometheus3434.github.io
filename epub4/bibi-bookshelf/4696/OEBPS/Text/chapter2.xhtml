<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Radetzky Marşı</title>
	<link href="../Styles/main.css" rel="stylesheet" type="text/css"/>

</head>
<body class="chapter epub-type_chapter">
	<div class="container html5_section">
		<h1>İkinci bölüm</h1>
		<h2>9</h2>
		<p>Habsburg güneşinin doğuya uzanan ışınları <em>ta</em> Rus çarlarının sınırına ulaşıyordu. Trotta sülalesine asalet ve itibar kazandıran da aynı güneşti. Franz Joseph’in çok keskin bir belleği, inayetinin de çok uzun bir kolu vardı! Tercih edip onurlandırdığı bir vatandaşı günün birinde budalaca bir davranışta bulunmaya kalkıştı mı, bakanları ve yardımcıları hemen buna engel olur, budalanın dikkatini çeker, akıllı olmasını önerirlerdi. Bu nedenle de okuma yazma bilmeyen bir Sloven köylü ailesinin çocuğunun, jandarma görevlisi bir babanın oğlunun, İmparator’un soylu yaptığı Solferino Kahramanı’nın tek torununun şimdi o yöreye gitmek istemesi kadar yakışık almayan bir şey olamazdı. Trotta soyundan gelen bu genç adam şimdi süvarilerden ayrılıp İmparator’un yaşamını kurtarmış olan büyükbabası gibi piyade olarak orduda göreve devam etmek istese bile bu gibi konularda çok duyarlı davranan imparatorluğun Savaş Bakanlığı, sülalesinin doğmuş olduğu Sloven köyünün adını soyluluk unvanında taşıyan kişiyi o köye yakın bir birliğe yollamaya karşıydı. Resmî makamlar gibi düşünen Solferino Kahramanı’nın oğlu, bölge valisi babası da böyle bir tayine karşıydı. Ona zor gelse de genç teğmeninin piyade olarak görev yapmasına ise karşı çıkmıyordu. Fakat Carl Joseph’in Slovenya’nın bir taşra kasabasına gitmek istemesini kabul etmiyordu. Bölge Valisi Baba yaşamı boyunca bir gün olsun babasının memleketini görmeyi arzulamamıştı. O bir Avusturyalıydı. Habsburgların emrinde bir memurdu. Memleketi de İmparator’un Viyana’daki imparatorluk sarayıydı. Uçsuz bucaksız bu imparatorlukta yenilikler ve değişiklikler üzerine kafa yorduğu kimi zaman İmparator’un hükmettiği bütün bölgelerde imparatorluğa ait Hofburg Sarayı’nın renkli ve koskocaman birer kopyasını gözünün önüne getirir, monarşinin sınırları içinde yaşayan bütün halk topluluklarını da Habsburgların hizmetkârları olarak düşlerdi! O bir bölge valisi olarak papa gücündeki Majestelerini bu yörede temsil etmekle görevlendirilmişti. Üzerinde yakası sırma işlemeli üniforma, başında geniş kenarlı şapka ve belinde bir kılıç taşıyordu. Slovenya’nın o kutsal topraklarında karasabanın peşinden yürümeyi arzulamıyordu. Oğluna yazdığı mektuptaki şu cümle çok önemliydi: “Alınyazısı bizi sınır köylülerinden Avusturyalılar yaptı. Hep de böyle kalacağız!”</p>
		<p>İşte oğlu Carl Joseph, Sipoljeli Baron von Trotta’ya imparatorluğun güney sınırları kapalı kaldı. Bundan sonra ya imparatorluğun iç bölgelerinde ya da doğu sınırına yakın bir yörede görev yapabilecekti. Genç teğmen, Rus sınırına iki kilometre uzakta konuşlandırılmış bir avcı taburuna gitmeye karar verdi. Bu tabur, yanında görevli Onufrij’in memleketi olan Burdlaki adlı bir köye çok yakındı. Yöre, akşamları koğuşlarında ağız armonikası çalıp hüzünlü şarkılar söyleyen Ukraynalı köylü çocuklarının memleketine de pek uzak sayılmazdı. Onun gözünde Slovenya’nın kuzeydeki kardeşiydi.</p>
		<p>Teğmen Trotta’nın tren yolculuğu çok uzun sürdü. On sekiz saat sonra imparatorluğun en doğu istasyonu göründü. Burada trenden indi. Emir eri Onufrij’i de yanına almıştı. Avcı taburunun kışlası, küçük kentin tam göbeğindeydi. Kışlanın kapısından içeri adım atmadan Onufrij üç kez istavroz çıkardı. Hava daha yeni aydınlanmıştı. İmparatorluğun diğer yörelerine çoktan gelmiş olan ilkyaz buraya henüz ulaşmıştı. Demiryolunun iki yanında uzanan yamaçlarda sarısalkımlar açmıştı. Ağaçları kırağı örtülü ormanlarda yerler menekşelerle doluydu. Sonsuza uzanan bataklıklarda kurbağalar şarkılar söylüyordu. Damları kuru otla kaplı, köy evlerini anımsatan alçak yapıların üzerinde kendilerine yazlık yuva arayan leylekler uçuyordu.</p>
		<p>İmparatorluğun kuzeydoğusundaki, Avusturya ile Rusya arasındaki bu sınır bölgesi, ilginç bir yerdi. Carl Joseph’in görev yapacağı avcı taburu, on bin nüfuslu bir küçük kentte konuşlanmıştı. Merkezindeki büyükçe yuvarlak alanda iki anacadde birleşiyordu. Bu caddelerden biri doğudan batıya, diğeri ise kuzeyden güneye uzanıyordu. Biri istasyonu mezarlığa bağlıyordu, öteki ise bir saray yıkıntısını buharla çalışan değirmene. On binlik kent nüfusunun üçte birini değişik mesleklerden esnaf oluşturuyordu. Diğer üçte bir az verimli tarlalarının ürünüyle yaşamaya çalışıyordu. Kalan üçte biri ise her türden ticaret yapıyordu.</p>
		<p>Şimdi biz buna ticaret diyoruz, fakat ne kentte üretilenler ne de tüccarların çalışma şekli uygar toplumlarda alışılmış ticaretle bağdaşıyordu. Yöre tüccarlarının belirli beklentileri yoktu, onların ticaret yaşamı daha çok rastlantılara bağlıydı. Yazgıları belirsizdi, ticari gelecekleri üzerine önceden karar veremiyorlardı. Her tüccar rastlantının aniden karşısına çıkardığı bir malın alışverişini yapmaya her an hazır olmalıydı. Tanrı’nın armağanını beklemek istemeyen de bir şeyler bulmak, satabileceği malı icat etmek zorundaydı. Evet, yöre tüccarlarının yaşamı bir muammaydı! Dükkânları yoktu! Kim oldukları pek bilinmezdi, halk arasında da saygın kişiler oldukları söylenemezdi. Ancak o insanların, çoğu kişinin bilemediği gizemli bazı para kaynaklarını keşfetmedeki sezileri inanılmayacak kadar keskindi. Belki başkalarının yaptıklarından kazanıyorlardı, fakat başkalarına iş olanağı da yaratıyorlardı. Bu tüccarlar alçakgönüllü kimselerdi. Sürekli sağa sola giden bu zeki insanları tek ayakta tutan konuşkanlıkları ve zeki oluşlarıydı. Dünyada neler olup bittiğini bir bilselerdi çabaları ve zekâlarıyla yarısını ele geçirmeleri hiç de zor olmazdı! Fakat birçok olup bitenden habersizdiler. Doğu ile Batı arasındaki bu uzak yörede, karanlık ile aydınlığın arasına sıkışmış bu topraklarda, gecenin doğurmuş olduğu gündüz gezinen hayaletler örneği sürdürüyorlardı yaşamlarını.</p>
		<p>Burada biraz “hapsolmuş” gibi yaşadıklarını mı söylemiştik? Memleketlerinin doğası bunu onlara hissettirmiyordu. Doğa, yemyeşil ormanları ve yamaçlarıyla sınır bölgesinde yaşayan insanları çevreleyip kucaklıyordu. Onlar kış yaklaştı mı yöreyi çevreleyen ormanlara giriyor, karaçamları kesiyorlardı. Kent tüccarları sadece odun ticareti yapmıyordu. Çevre köylerdeki ve sınır ötesindeki Rus köylerinde yaşayan kadınlara mercan taşından süs eşyaları satıyorlardı. Bunun yanı sıra yatak şilteleri için kuştüyü ve at kılı, tütün ve gümüş tel, mücevher ve Çin çayı, sıcak ülkelerden gelen çeşitli meyveler, balık ve sebze, Hint keneviri ve yün, at ve büyükbaş hayvan, tavuk ve yumurta, tereyağı ve peynir, orman ve arazi, İtalya’dan mermer ticareti de yapıyorlardı. Ayrıca Çin’den ithal edilen ve peruk yapımında kullanılan insan saçı, ipek kozası ve ipek, Manchester’den çeşitli kumaşlar, Brüksel’den danteller, Moskova’dan galoşlar, Viyana’dan keten ve Bohemya’dan kurşun da bu yöre tüccarlarının ve aracılarının elinden geçiyordu. Bu dünyadaki değerli ve güzel birçok şey onlara yabancı değildi. Yasal yollardan bulamadıkları veya satamadıkları eşyaları da çabucak ve kurnazca yasal olmayan yollardan temin edip satıyorlardı. Hatta içlerinden bazıları insan ticareti yapıyordu, evet onlar canlı insan tüccarıydı! Rus ordusundan firar etmiş olanları Birleşik Amerika’ya, genç köylü kızlarını Brezilya ve Arjantin’e yolluyorlardı. Gemi acentaları ile yabancı genelevlerin temsilcileri, adamlarıydı. Ancak kazançları her şeye karşın pek yüksek değildi. Daha fazla kazanıp bolluk içinde görkemli bir yaşamın ne olduğundan haberleri yoktu. Belki bu insanlar para kazanmak uğruna her yolu deneyebiliyor, gerektiğinde becerikli elleriyle her şeyi yontmasını, deyiş yerindeyse taş kırıp altın çıkarmasını biliyorlardı, fakat zevkle ve sağlıklı yaşamasını başaramıyorlardı. Bu yörenin insanları bataklıkların çocuğuydu! Çünkü hemen hemen bütün yöre bataklıkla kaplıydı. Kente uzanan yolların iki yanı bataklıktı, kurbağalar, sivrisineklerle doluydu. Altı bataklık olan sinsi çayırlıklar buraların yabancısı biri için çekici olduğu kadar, sonu ölümle biten bir tuzaktı da. Bu tuzağa düşenlerin son haykırışlarını kimseler duymazdı. Fakat buralarda doğmuş olanlar, bataklık arazinin ne sinsi ve şeytanca olduğunu çok iyi bilirdi ne de olsa onlar da şeytanlıktan iyi anlıyordu! Yöre ilkbaharda ve yazın, kurbağaların vraklamalarıyla inlerdi. Tarla kuşlarının şakımaları gökyüzünü kaplardı. Bu, bataklıklar ile gökyüzü arasındaki sonsuz bir karşılıklı konuşmaydı.</p>
		<p>Az önce sözü edilen tüccarlar arasında birçok da Yahudi vardı. Acaba doğanın keyfinden mi, yoksa Hazar bölgesinden göç ettiği anlatılan efsanevi bir halk topluğuna ait oldukları için mi bilinemez, sınır Yahudilerinin çoğu kızıl saçlıydı. Başlarındaki saçlar alev alevdi. Sakalları da yanıyordu. Kaba elleri kızıl kıllı fırçaları andırıyordu. Kulaklarından yün topaklarını andıran kızılımsı kıllar fışkırıyordu.</p>
		<p>Bu yöreye gelen bir yabancı zamanla bataklığa teslim olmak zorundaydı. Çünkü o her şeyden güçlüydü. Sınır bölgesi yaşamına da dayanmak kolay değildi. O günlerde Viyana ve Petersburg’daki efendiler büyük savaşın hazırlıklarına başlamıştı. Sınırda yaşayan insanlar, onun gelişini diğer yörelerde yaşayanlardan daha çabuk hissediyordu. Onlar sadece hissetmiyor, yaşamlarındaki kimi değişiklikleri, çöküşün belirtilerini günbegün görüyorlardı. Tabii bazıları bu değişimden de kendilerine çıkar sağlıyordu. Casusluk ve karşı casusluk kimileri için yeni gelir kaynağı olmuştu. Avusturya polisinden Avusturya guldeni, Rus tarafından da Rus rublesi alıp ceplerine atıyorlardı. Çevresi bataklıklarla sarılı garnizondaki kimi subay da zamanla umutsuzluğunun, kumarın, borçlarının ve karanlık tiplerin kurbanı oluyordu. Sınır bölgelerinde konuşlandırılmış garnizonların mezarlıklarında zayıf insanların genç bedenleri yatıyordu!</p>
		<p>İmparatorluğun bütün garnizonlarında olduğu gibi burada da askerler her gün talime çıkıyordu. Avcı taburu kışlaya kir pas içinde, çizmeleri baştan aşağı çamurlu dönüyordu. İlk müfrezeye Binbaşı Zoglauer komutanlık ediyordu. Birinci bölüğün ikinci müfrezesinin başındaysa Teğmen Trotta yürüyordu. Askerler boru çalanların yeknesak melodisine ayak uyduruyordu. Daha önceki alayında atlara binmiş, hoş nal sesleriyle kentten geçen süvarilerin uyduğu hareketli müzikle bunun hiçbir benzerliği yoktu. Carl Joseph artık yürüyordu ve bunun daha çok hoşuna gittiğine inanıyordu. Askerî makamların isteği üzerine her ilkbaharda bataklığın genişlemesini engellemek amacıyla döşenen kaba taşlarda yürüyen askerlerin tabanları çivili asker çizmelerinden yükselen sesi seviyordu. Zemini doymak bilmeyen yol milyonlarca taşı yutuyordu. Yine de gümüş grisi, parıldayan bataklık çamuru tabaka tabaka yerin dibinden fışkırıyor, taşlara yayılıyor, askerlerin çizmelerine yapışıyordu.</p>
		<p>Kışla, kent parkının arkasındaydı. Kışlanın hemen solunda Bölge Mahkemesi vardı. Bölge Valisi’nin makamı ve duvarları viran, biri Katolik, diğeri Ortodoks iki kilise kışlanın karşısındaydı. Az ötede de lise binası yükseliyordu. Kent o kadar küçüktü ki, bir uçtan öteki uca yürüyerek yirmi dakikada gidiliyordu. Akşam gezintisine çıkmış insanlar bir hapishanenin iç avlusunda havalandırmaya çıkmış tutuklular örneği parkın çevresinde dönenip duruyorlardı. Kışladan tren istasyonuna yol tam yarım saat sürüyordu. Subay yemekhanesi yakın bir evin iki odasındaydı. Fakat çoğu arkadaşı yemeği istasyon lokantasına getirtiyordu. Carl Joseph de orasını yeğliyordu. Değişiklik olsun, istasyonu biraz görsün, diye her gün çamurlu yolda yarım saat yürümeyi göze alıyordu. Işıl ışıl parıldayan iki hat buradan ta imparatorluğun yüreğine uzanıyordu. Bu istasyonda da, çalışırken insana tıkırtılarıyla çok uzaklardaki memleketini anımsatan madenden, camdan renkli ve hoş sinyaller vardı. Hiç aralıksız çalışan, gürültüsü bir dikiş makinesini andıran telgraf aleti yitirilmiş bir dünyanın karmakarışık, belirsiz seslerini buralara taşıyordu. Bu istasyonda da çok gürültü çıkaran çanı kullanan bir görevli vardı. Binanın dışında asılı çan çaldı mı, tren harekete hazır demekti, yolcular binmek zorundaydı! Bu görevli tam öğle üzeri çanı çaldığında batıya giden tren yola koyuluyordu. Krakov’a, Oderberg’e, Viyana’ya... Güzel, sevgili tren! Carl Joseph burada öğle yemeğinde oturduğu sürece istasyonda mola veriyordu. Birinci mevki vagonları tam da subayların masasının karşısındaydı. Biraz sonra kahveler geldiğinde makinist düdüğü çalıyor, kocaman lokomotifin bacasından çıkan karamsı duman bulutu masanın yanındaki pencereye çarpıyor, camlarda buhar damlaları bırakıyordu. Damlalar yavaş yavaş aşağı süzülürken de tren gözden uzaklaşıyordu. Onlar kahvelerinin son yudumlarını alıyor ve çamurlu taşlarda ağır ağır, biraz hüzünlü kışlaya doğru yürüyorlardı. Teftişle görevli generaller bile buraya gelmekten kaçınıyordu. Ne onlar geliyordu ne de başkaları! Kentteki küçük otelin çoğu müşterisi, kışlada kalmak istemeyen subaylardı. Senede iki kez ise şerbetçiotu alım satımı yapan, Nürnberg, Prag ve Saaz’dan gelen varlıklı tüccarlar bu otele iniyordu. İşleri iyi gitti mi akşamları otele orkestra çağırıyor, yandaki kafede de bağıra çağıra iskambil oynuyorlardı.</p>
		<p>Carl Joseph, Brodnitzer Oteli’nin ikinci katındaki odasından bütün kenti görüyordu. Yerel mahkeme binasının damını, bölge valisinin kaldığı binanın beyaz kuleciklerini, kışlada dalgalanan siyah sarı bayrağı, Ortodoks Kilisesi’nin kubbesindeki ikili haçı, belediye binasının üzerindeki horozu ve damları ince tahtalarla kaplı bütün alçak evleri de görebiliyordu. Brodnitzer Oteli, kentin en yüksek binasıydı. Kilise, belediye binası gibi bu otel de yön belli ediyordu. Küçük kentin sokaklarında tabela yoktu, evler de numaralanmamıştı. Buranın yabancısı biri yol sorduğunda kendisine gideceği yön şöyle bir tarif edilebiliyordu: Aradığı kimse kilisenin arkasında oturuyordu, kent hapishanesinin karşısında veya yerel mahkemenin hemen sağında. İnsanlar burada bir köyde gibi yaşıyordu. Ve koyu gri çatı padavralarının altında, küçük pencereli ve ahşap kapılı alçak evlerde yaşananların sırları duvarlardaki çatlaklardan ve çatılardaki kirişlerden dışarı, çamur içindeki sokaklara taşıyordu. Şu adam, karısını aldatmış, bu adam, kızını bir Rus kaptanına satmış, öteki ise bayat yumurtaları piyasaya sürmüş, şu evdeki kaçakçılıkla geçinir, bir başkası ise hapiste yatmıştır, şuradaki subaylara borç para verir. Bir zamanlar bu garnizon kentine yolları düşmüş bazı Almanlar da artık buralara alışmıştı. Geldikleri toprakların geleneklerini ve anadillerini çoktan unutmuşlardı. Bataklıkların sonsuz kasvetine uyum sağlamış, kumara ve bu yörede yapılan, doksan derece olduğu söylenen sert içkiye bağımlı olmuşlardı. Bu kentin insanları, Rusya’ya sadece on dört kilometre uzaktaydı. Komşu ülkenin sınır garnizonundan bazı subaylar arada sırada kenti ziyaret ediyor, üzerlerinde, güvercin grisi ve kum rengi uzun paltoları, geniş omuzlarında simli ve sırmalı süsler, ayaklarında her havada tertemiz pırıldayan çizmeler ve pırıl pırıl galoşlar, kentin sokaklarında geziniyordu. Her iki garnizon arasında oldukça dostça ilişkiler vardı. Bu garnizonun askerleri Rus tarafına geçerken üzerleri çadır beziyle kaplı küçük yük vagonlarına binerdi. Karşıda Kazak askerlerinin at üzerindeki hünerlerini izler, meyhanelerde sert Rus içkilerinin tadına bakardı. Bu garnizon kentinde içi içki dolu fıçılar tahta kaldırımlarda durur, ellerinde uçları süngülü tüfekleriyle askerler başlarında nöbet tutardı. Akşam olduğunda çizmeli Kazak askerleri bu fıçıları ayaklarıyla ite ite çarpık taş yollarda gürültüyle Rus gazinosuna kadar yuvarlarlardı. Yol kenarında duran insanlar fıçılarda ne olduğunu bilirdi. Sonra hep birlikte oturduklarında Çar’ın subayları, Majestelerinin subaylarına Rus misafirperverliğinin ne olduğunu gösterirdi. O günlerde ne Çar’ ın subayları ne de Majestelerinin subayları ölümün zayıf, kemikli elini, şerefe kaldırdıkları kristal kadehlerin üzerinde gezdirmeye başladığının farkına varmıştı.</p>
		<p>Her iki ülkenin, Avusturya ile Rusya’nın, sınır ormanları arasında uzanan geniş ovada sınır Kazakları, rüzgârların o süvarileri, küçük atlarını geldikleri yörelerin bozkırlarındaymış gibi müthiş bir hızla koşturuyor, kenarlarından küçük bayrakçıklar uzanan tahta mızraklarını karşıdan gelen atlının kürk şapkasının üzerinden yıldırım gibi sallıyordu. Bataklığın hafifçe kurumuş yumuşak toprağında nal sesleri duyulmuyordu. Uçar gibi koşan atların nallarının vurmasıyla nemli topraklar sanki nefes alıyor, hafif bir iç geçiriyordu. Kazaklar sanki geniş arazinin üzerinde uçuyordu. Sarı topraklara çıktıklarında da tozdan oluşmuş altın rengi kocaman bir bulut güneşte parıldayarak önce yukarı yükseliyor, sonra hemen parçalara ayrılıyor, çözülüyor, binlerce bulutçuğu oluşturuyordu. Bu olağanüstü gösteriye davet edilmiş, tahtadan çabucak hazırlanmış tribünde oturuyordu. Çılgınca koşuşturan atların hareketleri, izleyenlerin bakışlarından daha hızlıydı. Kazaklar, atları dörtnala koşarken, başüstü eğiliyor, parıldayan çizmeli bacaklarını hayvanın böğrüne bastırıyor ve yerden kırmızı, mavi mendilleri topluyordu. Bazıları koşu sırasında ellerindeki mızrakları bütün güçleriyle havaya savuruyordu. Büyük bir hızla göğe doğru yükselen mızrak az sonra sahibine dönen bir şahin örneği tekrar yere doğru inerken, atını uçar gibi süren binici onu ani bir hareketle havada kapıveriyordu. Başka biniciler iyice atının üzerine eğiliyor, başını hayvanın başına yapıştırıyor, neredeyse ağız ağıza geliyor ve fıçıları saran halkaların büyüklüğündeki demir halkaların içinden uçarcasına geçiyorlardı. Atlar ön ve arka bacaklarını uzatıyor, yeleleri titriyor, kuyrukları düzleşiyor, başları dalgaları yaran hızlı bir geminin pruvası örneği sipsivri uzanıyordu. Başka atlılar yere arka arkaya dizilmiş yirmi fıçının üzerinden atlıyordu. Çok uzaktan bir yerden sonsuz hızla gelen binici ve atı önce küçücük bir nokta gibi yaklaşıyor, sonra gittikçe büyüyor ve insanla attan oluşmuş dev bir efsane kuş örneği havalanıp fıçıları aşıyordu. Başka biniciler de kurşun hızıyla atlarını sürerken yanlarından dörtnala geçen başka atlıların tuttuğu kocaman levhalara ateş ediyor ve hedefi tam ortasından vuruyorlardı. Gösteri sırasında atından yere yuvarlanan oldu mu, peşinden gelen hızla üzerinden atlayıp geçiyor, tek nal bile yerde yatana dokunmuyordu. Bazı biniciler ona paralel olarak yanında koşan binicisiz ata uçar gibi atlıyor, sonra yine kendi atına dönüyordu. Gösterinin sonunda da koşan atları elleriyle eyerlerinden kavrıyor, bacakları havada aralarında uçar gibi duruyordu. Hedefe varır varmaz atlar ani bir hareketle duruyor, biniciyle sanki hayvanlar tunçtan bir heykeli oluşturuyordu.</p>
		<p>Sadece monarşi ile Rusya arasındaki sınır bölgesinde arada sırada düzenlenen Kazak binicilerin bu gösterileri değildi garnizonun subaylarını karşı tarafa çeken. Burada bir hafif süvari alayı da konuşlanmıştı. Avcı taburu ile hafif süvari alayı ve Rus piyade alayı arasında dostça ilişkiler vardı. Bu ilişkilerin kalıcı olmasını ve geliştirilmesini, çok zengin bir toprak sahibi olan Polonyalı Kont Wojciech Chojnicki üstlenmişti. Ledoçovski ve Potockilerle akraba, Sternberglerle dünür, Thunlarla dost olan, dünya erbabı Kont Wojciech Chojnicki kırk yaşındaydı, ancak yaşını göstermezdi. Yedek süvari yüzbaşısıydı, bekârdı, hem hafif bir yaşamı vardı hem de romantikti, atların yanı sıra içkiyi, toplum yaşamını, sosyeteyi severdi, yerine göre düşüncesiz, yerine göre de çok ağırbaşlı davranırdı. Kışları büyük kentlerde ve Fransız Rivierası’nın kumarhanelerinde geçirirdi. Kışın sonu yaklaştığında, sarısalkımlar açmaya başladığında göçmen kuşlar misali atalarının yaşamış olduğu topraklara geri dönerdi. Kont Wojciech Chojnicki her zaman parfüm kokulu, maceralarla dolu bir kibarlar dünyasının insanıydı. O düşmanı olmayan biriydi, fakat gerçek dostları da yoktu. Kont’un çevresinde daha çok geçici arkadaşlığı sevenler, yaşamı pek umursamayanlar vardı. Gözleri hafif çıkık, bakışları çok zekice, açılmış tepesi parıldayan, sarı bıyıklı, dar omuzlu ve bacakları vücuduna göre çok uzun bu adamı tanıyan her insan kısa sürede ondan hoşlanıyordu.</p>
		<p>Halk arasında “Eski Saray” ve “Yeni Saray” olarak bilinen iki villası vardı. Keyfine göre bazen birinde, bazen de ötekinde konaklıyordu. “Eski Saray” denilen, harap durumdaki, fakat Kont’un nedense bir türlü tamir ettirmediği büyükçe bir av köşküydü. Yeni Saray ise oldukça geniş, iki katlı bir villaydı. Üst katında arada sırada tuhaf birileri konaklardı. Söylendiğine göre Kont’un “fakir akrabaları”ydı bunlar. Ancak aile geçmişini araştırmasına karşın kime ne kadar yakın olduğunu bilemediğini söylerdi. Bu nedenle de kentliler, Kont Wojciech Chojnicki’nin Yeni Saray’ında yaz tatilerini geçirenlere, akrabaları gözüyle bakardı. Burada kalan akrabalar da, sığırcık kuşları evlerine doğru yola çıktığında, tarlalarda mısırlar tükendiğinde karınları doymuş, iyice dinlenmiş, Kont’un kent terzisine ısmarlamış olduğu giysiler üzerlerinde, gelmiş oldukları, adı bilinmeyen o yörelerdeki evlerine dönmeye başlarlardı. “Sarayların Efendisi” ise misafirlerinin ne gelişini ne de gidişini bilirdi, orada kaldıkları sürece de onlarla pek ilgilenmezdi. Akrabaları orada yaşadığı sürece bütün sorumluluğu “saray”ların yöneticiliğini yapan bir Yahudi’ye yüklemişti. Bu kişi onlara yiyecek içecek temin eder, kış gelmeden de evlerine dönmelerini sağlardı. Binanın iki girişi vardı. Kont ve akrabası olmayan misafirleri ön girişi kullanırken, akrabaları meyve bahçesinden dolaşıp arkadaki küçük kapıdan içeri girerlerdi. Kont’un orada ne yaptıklarına karışmaması akrabalarının hoşuna giderdi.</p>
		<p>Haftada iki kez, daha doğrusu pazartesi ve perşembe günleri villada toplantılar yapılırdı. Kont Chojnicki belirli kişileri davet ettiği bu “küçük sohbet akşamları”nda villasının altı salonunu açardı. Ayda bir düzenlediği büyük eğlenti için ise davetlileri tam on iki salonda ağırlardı. “Küçük sohbet akşamları”nda hizmet veren garsonlar koyu sarı ceket giyer, eldiven kullanmazlardı. Aylık eğlentilerde ise uşaklar siyah kadife yakalı, gümüş düğmeli kiremit rengi ceketler giyer, ellerine de beyaz eldivenler geçirirlerdi. Akşam mutlaka vermut ve hafif buruk İspanyol şaraplarıyla başlardı. Ardından Bourgogne ve Bordeaux yörelerinin şarapları çıkardı. Tabii şampanya ve konyak da eksik olmazdı. Akşamın sonunda yaşadıkları topraklar da anımsanır, doksan derecelik sert içkiyle dolu kadehler masalara gelirdi. Kont Chojnicki’nin davetlerinde süvari alayının feodal görüşlü subayları ile piyade taburunun orta sınıf subayları duygulu konuşmalar yapıp güç birliğine söz verirlerdi. Yaz sabahlarında gün erken ışırken saray yavrusu villanın kemerli büyük pencerelerinden içeri bakan biri, salonlarda piyade ve süvari üniformalarını sağa sola saçılmış görürdü. Saat beşe doğru bir sürü emir eri, efendilerini uyandırmak için koşa koşa villaya gelirdi. Çünkü alay sabah saat altıda talime çıkardı. İçkiyle öyle kolay kolay yorulmayan ev sahibi ise o saatte çoktan küçük av köşkündeki odasına çekilmiş olurdu. Orada küçük gaz ocağından yükselen alevin üzerinde, elinde tuhaf cam tüpler ve değişik aletler bir şeyler yapardı. Çevrede bazı kimseler arasında dolaşan dedikodulara göre Kont, altın yapmaya çalışıyordu. Gerçekten de kendisini simyacı sanıyor, budalaca denemelere kalkışıyordu. Belki altın yapmasını bir türlü beceremiyordu, fakat rulet masasına oturdu mu kazanıyordu. Kimi zaman, uzun zaman önce ölmüş bir kumarbazın ona çok güvenilir bir “sistem”i miras bırakmış olduğunu kimi zaman anlatırdı...</p>
		<p>Yıllardır İmparatorluk Meclisi üyesiydi, her dönem yeniden seçiliyordu. Üyesi olduğu Parlamento’yu hor görmesine karşın yöneticilerin gözdesi kabul edilen Kont, karşıtlarını hep gafil avlamasını beceriyor, yerine göre paradan ve şiddetten de kaçınmıyordu. Yıllardır hiçbir toplantıda kürsüye çıkıp konuşmamıştı, oturduğu yerden bile sesini yükseltip bağırmamıştı. Dinle arası iyi olmayan, iğneleyici konuşmayı seven Chojnicki, İmparator’un artık düşünemeyen yaşlı biri ve baştakilerin de bir enayiler takımı olduğunu, İmparatorluk Meclisi’nin körü körüne her şeye inanan, çabuk heyecana kapılanlardan oluşmuş bir topluluk, resmî makamların da yiyici, korkak ve tembel olduğunu hiç korkmadan ve çekinmeden söylerdi. Onun gözünde Avusturyalılar valsi sever, meyhane şarkıları söylerdi; Macarlar pis kokardı; Çekler analarından ayakkabı boyacısı doğardı; Ukraynalılar kalleşliği seven kıyafet değiştirmiş Ruslardı; Hırvatlar ile Slovenler fırça ve kestanecilik yapardı, kendi vatandaşları Polonyalılar da kur yapmasını sever, ya berberliği ya da fotoğrafçılığı yeğlerdi. Kendini mutlu hissettiği Viyana’ dan ve dünyanın başka kentlerinden bu topraklara dönmesinin ardından çok umutsuz bir konuşma yapmıştı:</p>
		<p>“Bu imparatorluğun çökmesi lazım. İmparatorumuz hayata gözlerini yumduğu anda yüzlerce parçaya ayrılacağız. Balkan ülkeleri bizden daha güçlü olacak. Bütün uluslar, kendi berbat ülkeciklerini oluşturacak. Yahudiler bile Filistin’de kendi krallarını seçecekler. Viyana demokratların ter kokusundan geçilmiyor, Ring Bulvarı’nda gezinmeye dayanamıyorum. Ellerinde kızıl bayraklar taşıyan işçiler çalışmaya yanaşmıyor. Viyana Belediye Başkanı da dindar bir kapıcıdan başka bir şey değil! Papazlar halkla kucak kucağa, kiliselerde artık Çekçe vaaz veriyorlar. Burg Tiyatrosu’nda kötü Yahudi oyunları sahneleniyor. Her hafta bir Macar klozet fabrikatörüne ‘kont’ unvanı veriyorlar. Evet, efendiler şunu bilin ki, eğer şimdi silahlar konuşmazsa sonumuz gelmiş demektir. Göreceksiniz, biz o kötü günleri yaşayacağız!”</p>
		<p>Kont’u dinleyenler kahkahalar atıp kadehleri başlarına dikiyordu. Onun ne demek istediğini anlamıyorlardı. Sadece seçim zamanı geldiğinde, içinde yaşadıkları o dünya batmasın ve Kont Chojnicki tekrar seçilsin, diye bir araya geliyorlardı. Ne de olsa İmparator henüz yaşıyordu, ondan sonra tahta kimin çıkacağı da belliydi. Ordu kışlasındaydı, ışıl ışıl üniformaları üzerlerindeydi, talimlerini de yapıyorlardı. İnsanlar hanedanı seviyordu, değişik ulusal giysilerine karşın ona içten bağlıydılar. Onu dinleyenlerin gözünde Kont Chojnicki nükteci biriydi.</p>
		<p>Teğmen Trotta ise çevresindeki arkadaşlarından daha duyarlı, daha hüzünlü biriydi. Ölümün uğultusu ruhunda gittikçe daha çok yankılanıyordu. Ne de olsa o ölümle iki kez karşılaşmıştı. Teğmen kimi kehanetleri de çok önemsiyordu.</p>
		<h2>10</h2>
		<p>Teğmen Trotta her hafta, alay merkezinde nöbette olduğu akşamlarda, bölge valisi babasına hep birbirine benzeyen mektuplar yazıyordu. Kışlada elektrik olmadığı için her yerde, Solferino Kahramanı’nın askerlik yaptığı yıllardaki gibi, yönetmeliğe uygun mumlar kullanılıyordu. Kaliteli stearinden imal edilmiş, fitilleri sağlam ve kolay kolay sönmeyen “Apollo mumları” kırılmayan, az akıtan kar beyazı mumlardı. Teğmen, babasına yolladığı mektuplarda artık değişmiş olan yaşamından ve bu sınır bölgesindeki çok değişik ortamdan hiç söz etmiyordu. Bölge Valisi de ona sorular sormuyordu. Ayda bir kez pazarları oturup oğluna yazdığı mektuplar, Teğmen’in mektupları gibi hep birbirine benzer konuları içeriyordu.</p>
		<p>Hizmetkârı yaşlı Jacques her sabah, efendisi Bölge Valisi’nin yıllardır kahvaltı yaptığı odaya o günün mektuplarını getiriyordu. Burası evin bir köşesinde, bütün gün kullanılmayan bir odaydı. Doğuya bakan penceresinden sabahları berrak, kapalı, sıkıcı, sıcak, soğuk, yağmurlu hava içeri girerdi. Kahvaltı süresince, ister yaz, isterse kış olsun pencere açıktı. Bölge Valisi Baba, kış sabahları bacaklarını kalın bir şala sarardı. Kahvaltı masası da, yaşlı Jacques’ın efendisi gelmeden yarım saat önce yakmış olduğu, içinde odunların çatır çatır yandığı büyük sobaya yakın dururdu. Nisanın on beşi geldiğinde Jacques sobayı artık yakmazdı. Her yıl nisanın on beşinde, hava nasıl olursa olsun, Bölge Valisi sabah yürüyüşlerine başlardı. Daha önce, sabah saat altıda, berberin yarı uykulu, traşsız çırağı, Trotta’nın yatak odasına gelirdi. Saat altıyı çeyrek geçe de Bölge Valisi sinekkaydı traşını olmuş, yüzü pudralanmış, sakalı taranmış haldeydi. Dazlak başı, gereksiz birkaç saç teli kesildikten sonra kolonyayla bir güzel ovulur; burun, kulak delikleri ile ensesinde çıkmış tüyler temizlenirdi. Bunun ardından Bölge Valisi Trotta bastonunu eline alır, kısa silindir şapkasını başına geçirir ve kent parkında yürüyüş yapmak için yola koyulurdu. Üzerinde güvercin grisi uzun bir ceketle düğmeleri gri-beyaz bir yelek vardı. Ütü çizgisi görünmeyen dar pantolonun uzun paçaları, zarif oğlak derisinden hiç dikişsiz yapılmış, sivri burunlu, ince çizmelerin üzerine inerdi. O saatte her yer bomboştu. İki kocaman beygirin ağır ağır çektiği belediye arazözü arnavutkaldırımı sokakları ıslatırdı. Aracın üstünde oturan adam, Bölge Valisi’ni görür görmez kırbacını aşağı indirir, dizginleri çekip arabayı durdurur ve kasketi neredeyse dizlerine değecek kadar başını önüne eğip onu selamlardı. Belki de kentte Bölge Valisi Trotta’yı böylesine candan selamlayan, hatta arkasından coşkuyla el sallayan tek insan o idi. Kent parkının girişinde duran polis, onu görür görmez selama dururdu. Bölge Valisi de elini kaldırmadan yüksek sesle, “Merhaba,” derdi! Parka girer girmez doğru soda satılan büfeye giderdi. Başındaki silindir şapkayı şöyle bir arkaya iter, sarışın kadının uzattığı bir kupa sodayı başına dikip içer ve gri eldivenlerini çıkarmadan yelek cebinden aldığı parayla ödemeyi yaptıktan sonra yoluna devam ederdi. Gezintisi boyunca karşılaştığı fırıncı, baca temizleyicisi, manav, kasap onu selamlardı. Bölge Valisi de elini şöyle bir başına götürerek selamlarına karşılık verirdi. Silindir şapkasını sadece, onun gibi sabah gezintilerini seven, Belediye Meclisi üyesi eczacı Kronauer’le karşılaştığında çıkarıp eline alırdı. Ona, “Günaydın, nasılsınız?” diye sorunca eczacı da, “Çok iyiyim!” yanıtını verirdi. Bunun üzerine Bölge Valisi de, “Çok sevindim!” der ve silindir şapkasını tekrar başına geçirip yoluna devam ederdi.</p>
		<p>Saat sekizden önce eve dönmezdi. Kimi sabah evin girişinde veya merdivenlerde postacıya rastlardı. Hemen kahvaltı masasına otururdu. O günkü mektupların tepsinin yanında getirilmesi hoşuna giderdi. Kahvaltı sırasında birinin yüzüne bakmayı, onunla konuşmayı hiç sevmezdi. O kahvaltı ederken yaşlı Jacques kışları sobadaki odunlara bakmak, yazları da eğer yağmur başlamışsa pencereyi kapatmak için odaya girerdi. Fräulein Hirschwitz o saatlerde ortada görünmezdi. Bölge Valisi Trotta saat bir olmadan o kadını görmekten rahatsız olurdu.</p>
		<p>Günün birinde, mayıs sonuydu, Herr von Trotta sabah gezintisinden saat sekizi beş geçe eve döndü. Postacı uğrayıp gitmiş olacaktı. Herr von Trotta kahvaltı odasına geçti, masaya oturdu. Az haşlanmış yumurta her zamanki gibi gümüş kabının içinde onu bekliyordu. Kâsedeki bal, altın sarısı ışıldıyor; taptaze sandviç ekmekleri her sabahki gibi hâlâ fırın kokuyordu. Taze tereyağı yeşil bir salata yaprağının içinde onu bekliyor, kenarları yaldızlı porselen ibrikteki sabah kahvesinin kokusu bütün odayı kaplıyordu. Masada hiçbir eksik yoktu. Fakat yaşlı Trotta az sonra elindeki peçeteyi bırakıp yerinden şöyle bir doğruldu. Sabah postasıyla gelmiş olması gereken mektuplar her zamanki yerinde durmuyordu. Bölge Valisi anımsayabildiği kadar yıllardır her sabah masasında resmî posta dururdu. Açık pencereye doğru yürüdü, her şey yolunda mı, diye şöyle bir dışarı baktı! Evet, dünya eskisi gibiydi. Kent parkındaki yemyeşil açmış asırlık kestaneler capcanlıydı. Dalları arasından her sabah olduğu gibi kuş cıvıltıları geliyordu. Sabahları hep bu saatte Bölge Müdürlüğü’nün önünde duran süt arabası da yine karşıdaydı. Demek ki değişen hiçbir şey yok, diye düşündü bir an için Herr von Trotta. Peki o gün posta gelmemiş miydi? Yoksa Jacques mı getirmeyi unutmuştu? Herr von Trotta, eline küçük çıngırağı alıp birkaç kez salladı. Çınlaması sessiz evin bütün odalarına yayıldı. Gelen olmadı. Bölge Valisi kahvaltıya başlamadı, çıngırağı tekrar salladı. Az sonra kapı vuruldu. İçeri girenin başhizmetkâr Fräulein Hirschwitz olduğunu görünce önce şaşırıp ürktü, sonra da aşağılanmış gibi oldu.</p>
		<p>Üzerindeki tuhaf giysiyi o güne dek hiç görmemişti. Koyu kahverengi muşamba bir önlük boynundan ayak bileklerine uzanıyordu. Bembeyaz, iri kulaklarının etli memeleri itinayla kolalanmış, tertemiz başlığının kenarlarından taşıyordu. Herr von Trotta başhizmetkârın bu görünümünü iğrenç buldu. Hele üzerindeki muşamba önlüğün kokusu dayanılmazdı.</p>
		<p>“Çok tuhaf!” dedi. “Jacques nerede?”</p>
		<p>“Jacques bugün rahatsızlandı.”</p>
		<p>“Rahatsızlandı mı?” diye Bölge Valisi sordu. “Hasta mı demek istiyorsunuz?”</p>
		<p>“Evet, ateşi çıktı!” dedi Fräulein Hirschwitz.</p>
		<p>“Teşekkür ederim,” diye mırıldandı Herr von Trotta ve masaya oturdu. O sabah sadece bir fincan kahve içti. Gümüş tepside duran yumurtaya, bala, tereyağına ve sandviçlere elini sürmedi. Jacques hasta olduğu için mektupları getirmemişti demek, diye bir an düşündü. Fakat sonra kendi kendine sordu, niçin hastalanmıştı Jacques, neyi vardı? Bölge Valisi gibi o da her zaman sağlıklı idi. Herr von Trotta’nın gözünde, bir insan hasta oldu mu ölecek demekti! Hastalık, doğanın insanı ölüme hazırlaması anlamına geliyordu. Salgın hastalıkların tedavisi var sayılırdı, fakat bilinmeyen ya da aniden geliveren hastalıklara insanoğlu teslim oluyordu. Doktorlara sorulsa her türlü hastalığı tedavi edeceklerini ileri sürerlerdi. Tabii onların amacı aç kalmamaktı! Ağır bir hastalık geçirmesine karşın onu atlatıp yaşamını sürdürenler olduğu söylenirdi. Ancak Herr von Trotta çevresinde böyle birisini hiç tanımıyordu.</p>
		<p>Tekrar çıngırağı çaldı ve içeri giren Fräulein Hirschwitz’e, “Bana bugünkü mektupları getirin,” dedi. “Sizin gelmenize gerek yok, başka biri de getirebilir. Hem Jacques’ın nesi var?”</p>
		<p>“Ateşi var!” dedi Fräulein Hirschwitz. “Üşütmüş olacak.”</p>
		<p>“Üşütmüş mü? Mayıs ayında mı?”</p>
		<p>“Genç sayılmaz.”</p>
		<p>“Hemen Doktor Sribny’i çağırtın!”</p>
		<p>Bu Sribny, bölge doktoruydu. Her gün saat dokuzla on iki arası Bölge İdare binasındaydı. Az sonra göreve gelmesi gerekiyordu. Bölge Valisi’nin gözünde güvenilir birisiydi.</p>
		<p>Bu arada odacısı o günkü postayı getirdi. Bölge Valisi şöyle bir göz gezdirdikten sonra açmadan odacıya geri verdi ve bürosuna götürüp masasına koymasını söyledi. Pencereye gitti. Dışarıdaki dünyanın, evindeki değişikliklerden habersiz olmasına şaşırdı. O bu sabah ne kahvaltı etmişti ne de her gün yaptığı gibi gelen mektupları açıp okumuştu. Jacques bilinmeyen bir hastalıktan yatağa düşmüştü. Ve dışarıdaki yaşam doğal akışını sürdürüyordu.</p>
		<p>Herr von Trotta, kafasında çok sayıda düşünce, ağır ağır yürüyerek bürosuna gitti. O gün her zamankinden yirmi dakika daha geç masasına oturdu. Odasına ilk giren, günlük rapor vermek isteyen bölge komiseri oldu. Söylediğine göre dün Çek işçiler bir toplantı yapmıştı.  Ayrıca “Slav kökenliler” –Bunlar Sırplar ve Ruslardı, fakat resmî görüşmelerde onlara sadece, “Slav kökenliler” deniyordu– düzenledikleri Sokol<a class="si-noteref epub-type_noteref" href="#f3" id="ref_f3">3</a> spor etkinliğinin duyurusunu yapmıştı. İlk katılımcıların yarın gelmesi bekleniyordu. Bu arada Alman sosyal demokratlar da seslerini duyurmaya başlamıştı. İplikhanede bir işçi, arkadaşları tarafından dövülmüştü. Jurnalcilerin verdiği habere göre adam, Kızıl Parti’ye üye olmamakta ısrar ediyordu. Bölge Valisi Trotta son zamanlarda çok kafa yorduğu bu gibi olaylar karşısında üzülüyor, güceniyor ve yaralanıyordu. Toplumda, Majesteleri İmparator’u doğrudan veya dolaylı olarak aşağılayan, devleti zayıflatmaya çaba gösteren, yasalara uymayanların, ülkenin şerefini ayaklar altına alanların, huzursuzluk çıkaranların, Çek okulları kurmakta ısrar edenlerin, daha çok muhalif milletvekili çıkarmak isteyenlerin girişimleri, aynı zamanda bölge valisi olan kendisine karşı da davranışlardı. İlk zamanlar, daha çok özerklik talep eden ulusların ve kendilerine daha çok hak verilmesini isteyen halk topluluklarının çabalarını pek ciddiye alıp önemsememişti. Fakat şimdi onlardan nefret ediyordu, o kundakçılardan! Bölge komiserine, önerge getirip bazı kararlar çıkartmak isteyen her türlü toplantıyı hemen feshetmesini söyledi. Son zamanlarda moda olmaya başlayan bu gibi girişimlerden insanlara devrimi hatırlatma tehlikesi olduğu için nefret ediyordu. Herr von Trotta’nın ne özel yaşamında ne de resmî görüşmelerinde “devrim” kelimesinin yeri vardı. Eğer önüne konulan evraklardan birinde girişimci bir sosyal demokrattan “devrimci gösterici” veya “devrimci kışkırtıcı” diye söz ediliyorsa hemen üzerini çizerek kırmızı mürekkeple “kuşkulu kişidir” diye düzeltiyordu. Belki monarşinin başka bölgelerinde devrimciler vardı, fakat Herr von Trotta’nın valisi olduğu bölgede onların varlığı bilinmiyordu!</p>
		<p>“Bana öğleden sonra Jandarma Başçavuşu Slama’yı yollayın!” dedi Herr von Trotta, komisere. “Şu Sokol spor etkinliği için jandarmadan destek talep edin. Genel Vali’ye de kısa bir rapor kaleme alıp en geç yarın sabah masama koyun! Belki askerî makamlarla da ilişkiye geçmemiz gerekecek? Her neyse, jandarma yarın hazır olmak zorunda. Bakanlığın bu gibi konularda ne gibi hazırlıklar yapılması üzerine yayımlamış olduğu en son tamiminin kısa bir özetini de bana yollayın.”</p>
		<p>“Başüstüne, efendim!”</p>
		<p>“Güzel. Bu arada Doktor Sribny geldi mi?”</p>
		<p>“Hemen Jacques’ın yanına yollandı.”</p>
		<p>“Onunla konuşmak isterim.”</p>
		<p>Bölge Valisi Trotta o gün tek dosyaya bile el sürmedi. Buraya gelip göreve başladığı yıllarda özerklik talep edenler, sosyal demokratlar yoktu, sadece “şüphe çekici” birkaç kişi vardı. Aradan geçen yıllarda ortaya çıkışlarını, çoğalıp gelişmelerini ve sonunda tehlikeli olmalarını hiç kimse fark etmemişti. Şimdi Bölge Valisi Trotta’ya öyle geliyordu  – ki ancak Jacques’ın ani hastalığının ardından dünyadaki acımasız gelişmeler ve değişikliklerin farkına varmıştı. Yaşlı hizmetkârın yatağının başında tehdit eder gibi duran ölüm sanki sadece onu beklemiyordu. Düşündü, eğer şimdi Jacques ölürse onunla birlikte Solferino Kahramanı bir kez daha ölecekti. Hatta belki –bir an için yüreği duracak gibi oldu– Solferino Kahramanı’nın yaşamını kurtarmış olduğu kişi de. Ah, keşke Jacques bugün hasta olmasaydı! O sabah gelen mektuplar hâlâ açılmamıştı, Bölge Valisi’nin masasında öyle duruyordu. Kim bilir neler yazılıydı onlarda? Sokol grupları, resmî makamların ve jandarmanın gözü önünde imparatorluğun her köşesinde toplanıyordu. Slav kökenliler arasında büyük bir grup oluşturan, jimnastik ve vücut geliştirmek amacıyla spor yaptıklarını iddia eden bu insanların –Trotta onlara “Sokolistler” diyordu– onun gözündeki amacı bambaşkaydı. Gerçekte bu kişiler Çar’ın finanse ettiği casuslar veya halkı ayaklanmaya hazırlayan kışkırtıcılardı. Daha dün <em>Fremdenblatt</em> gazetesinde Prag’daki Alman üniversite öğrencilerinin arada sırada <em>Wacht am Rhein</em> marşını söylediğini okumuştu. Onu söyleyenler, Avusturya’yla müttefik Prusyalılardı! Şu günlerde insan kime güveneceğini bilemiyordu. Bölge Valisi ürperdiğini hissetti. Gitti ve bürosunda çalışırken hep açık duran pencereyi, sıcak bir mayıs sabahı olmasına karşın, kapattı.</p>
		<p>Aynı anda bölge doktoru içeri girdi. Herr Trotta ona hemen yaşlı Jacques’ın sağlık durumunu sordu. Doktor Sribny, “Eğer zatürree ise atlatacağını sanmıyorum,” dedi. “Çok yaşlı. Şu anda ateşi kırk derece. Benden papazı çağırmamı rica etti.” Bölge Valisi, masasının üzerine eğildi. Karşısında duran Doktor Sribny’nin yüzündeki değişikliği görmesinden korkuyordu. Hissediyordu, o anda bakışları ve yüz ifadesi değişmişti. Masanın çekmecesini açtı ve sigara kutusunu aldı. Sonra hiç konuşmadan Doktor’a bir sigara ikram etti ve oturması için koltuğu işaret etti. Karşılıklı birer sigara yaktılar. Trotta. biraz sonra, “Az ümidiniz var galiba?” diye sordu. “Gerçeği söylemek gerekirse çok az,” dedi Doktor. “Onun yaşında...” “Fakat o hiç hastalanmamıştı,” diye Bölge Valisi atıldı. Sanki bu hafifletici bir nedendi ve karşısında oturan da o kişinin yaşayıp yaşamayacağına dair en son kararı verecek olan bir yargıç. “Evet, anlıyorum...” dedi Doktor. “Acaba kaç yaşında?” Bölge Valisi şöyle bir düşündükten sonra, “Sanırım yetmiş sekiz, belki de seksen...” dedi. “Evet. Ben de öyle tahmin etmiştim,” dedi Doktor Sribny. “Daha doğrusu bugün. İnsan, hep ayakta, hep koşuştururken gördüğün birinin, sonsuza kadar yaşayacağını sanır, öleceğini hiç aklından geçirmez!”</p>
		<p>Sonra ayağa kalktı ve veda edip gitti.</p>
		<p>Herr von Trotta da bir kâğıda, “Ben Jacques’ın yanındayım,” diye yazdı ve üzerine kâğıt ağırlığını koyup bürosunu terk etti, avluya çıktı.</p>
		<p>O güne dek Jacques’ın kaldığı küçük eve hiç adımını atmamıştı. Burası, arka bahçenin duvarına yapışık, sonradan sarı tuğlalardan inşa edilmiş küçük bir yapıydı. Bacası nedense çok büyüktü. İçeri girince doğrudan mutfağa adım atılıyordu. Oradan da camlı bir kapıdan oturma odasına geçiliyordu. Jacques’ın uysal kanaryası o sabah, beyaz perdeleri biraz kısa olan pencerenin yanında duran kafesinin üzerinde tünemişti. Yüzeyi çok güzel planya edilmiş büyük bir masa duvara dayalıydı, üzerindeki büyük çerçevede bir Meryem Ana resmi vardı. Tavandan yuvarlak aynalı bir gaz lambası sallanıyordu. Baş tarafı pencerenin yanındaki duvara dayalı yatakta, bir sürü beyaz örtü ve yastığın arasında Jacques yatıyordu. Odaya girenin papaz olduğunu sandı. Rahatlamış gibi derin bir iç geçirdi. Şimdi Tanrı’nın merhameti ona gelmişti. Fakat karşısında duranın Trotta olduğunu görünce, “Ah, Saygıdeğer Baron, siz miydiniz?” diye mırıldandı. Bölge Valisi, yataktaki yaşlı adamın yanına sokuldu. Ve o anda anımsadı, çocuk Trotta, büyükbabasını, benzerî bir odada açık tabutunda yatarken görmüştü. Sonra gözünün önüne başka şeyler de geldi. Perdeleri kapalı odanın loşluğu, büyük beyaz mumların ışıltısı, üzerinde tören üniformasıyla yatan ölünün ayağındaki kocaman çizmelerin geniş tabanları... Acaba sıra Jacques’ta mıydı? Yaşlı adam dirseklerine dayanıp şöyle bir doğruldu. Başındaki lacivert yünden örgü şapkanın altından beyaz saçları parlıyordu. Kemikli, ateşten biraz kızarmış yüzü hafif renklendirilmiş fildişini anımsatıyordu. Bölge Valisi Trotta yatağın kenarına ilişti ve, “Evet, az önce Doktor’un bana söylediğine göre hastalığınız o kadar ciddi değilmiş!” dedi. “Grip olacak...” “Evet, Saygıdeğer Baron!” dedi Jacques ve yorganın altında topuklarını vurur gibi yaptı. Sonra biraz doğruldu, yatağın içinde oturdu. “Kusura bakmayınız,” diye devam etti. “Sanırım yarına bir şeyim kalmaz.” “Hayır, birkaç gün daha sürebilir.” “Papaz Efendi’yi bekliyorum, Saygıdeğer Baron.” “Evet, evet,” dedi Trotta. “Birazdan gelir. Henüz gerekmiyor ki.” “Hayır, yolda,” dedi Jacques. Bakışları kapıdaydı, sanki Papaz’ın o anda eve doğru geldiğini görüyordu. Birden dalgınlaştı. “Nasıl da birden ölüvermişti kıymetli Baron... Herkes şaşırıp kalmıştı... Daha o sabah, yoksa bir gün önce miydi, yanıma gelmiş ve, ‘Jacques,’ demişti bana, ‘çizmelerim nerede?’ Evet, evet, bir gün önceydi. Ve ertesi sabah onları giymesine gerek kalmamıştı. Ve birkaç gün sonra kış gelmişti. Çok soğuk bir kış olmuştu... Belki ben de gelecek kışa kadar dayanırım... Sabırlı olmalıyım, kışa pek bir şey kalmadı ki... Az sonra temmuz, evet temmuz, haziran, mayıs, nisan, ağustos, kasım ve Noel geldi mi sanırım ben yolcuyum... Bölük, marş, marş!” Sustu ve gözlerini aça aça ötelerde bir yere baktı, bakışları efendisi Trotta’yı delip geçti.</p>
		<p>Herr von Trotta, Jacques’ın yanına sokuldu, vücudunu arkasındaki yastığa dayamak istedi. Fakat başaramadı, bedeni o anda çok sertti. Sadece lacivert şapkalı başı aralıksız sallanıyordu. Kemikli, açık alnında ter damlacıkları birikmişti. Trotta, elindeki mendille onları sildi, fakat hemen yenileri oluştu. Yaşlı Jacques’ın elini eline aldı. İri elinin kırmızımsı, aşınmış, pütürlü derisine, diğer parmaklarından ayrıkmış gibi duran başparmağına baktı. Sonra yaşlı adamın elini yavaşça yine yorganın üzerine bıraktı ve odadan çıktı. Doğru bürosuna gitti. Hademeyi yanına çağırdı, bir an önce papazla kiliseden bir rahibeyi getirmesini emretti. Ayrıca Fräulein Hirschwitz de Jacques’ın başında nöbet tutacaktı. Hademe gittikten sonra hemen şapkasını, bastonunu ve eldivenlerini alıp bürosunu terk etti. Az sonra alışılmamış bir saatte onu parkta görenler şaşırdı.</p>
		<p>Ancak kestane ağaçlarının gölgesinde yaptığı kısa bir yürüyüşün ardından çabucak eve döndü. Tam içeri girecekken Papaz’ın dualarını duydu. Şapkasını eline aldı, başını hafif eğdi ve kapının önünde öyle bekledi. Yanından geçen birkaç kişi de onu böyle görünce durdu. Az sonra Papaz evi terk etti. Bekleyenler Trotta’nın eve girmesinin ardından içerideki hademeden Jacques’ın ölüm döşeğinde olduğunu öğrendiler. Ne de olsa Bölge Valisi’nin hizmetkârını kentte çoğu insan tanıyordu. Göçmekte olan yaşlı adama saygı dolu birkaç sessiz dakika adandı.</p>
		<p>Bölge Valisi avluyu dosdoğru geçip ölüm döşeğindeki adamın odasına girdi, mutfağın karanlığında şapkasını, bastonunu ve eldivenlerini koyacak bir yer aradı. Sonra boş raflardan birine, tencerelerle tabaklar arasına bıraktı. Jacques’ın başında beklemekte olan Fräulein Hirschwitz’i dışarı yolladı ve yatağın kenarına oturdu. İyice yükselmiş olan güneş büyük avluyu aydınlatıyor, küçük odanın penceresinden de içeri giriyordu. Kısa beyaz perde şimdi güneşte hoş bir önlüğü andırıyordu. Kafesindeki kanarya  hiç ara vermeden şakıyordu. Odayı dolduran güneş ışığı yerin tahtalarına sarımtırak vuruyor, yatağın ayakucunda geniş, gümüşi bir bant oluşturuyordu. Hastanın üzerindeki yorganın beyazı da odanın aydınlığında sanki renk değiştirmiş, ilahî bir hal almıştı. Güneşin ışınları yavaş yavaş yatağın yanındaki duvara da tırmanmaya başlamıştı... Dışarıda avluda, duvar kenarındaki bir sıra asırlık ağacın yaprakları hafif rüzgârda oynaşıyordu. Jacques’ın her gün gölgesinde oturduğu bu ağaçlar en az onun yaşındaydı, belki de ondan daha yaşlıydı. Rüzgârda dorukları da sallandı. Sanki Jacques, bunu fark etmiş gibi yerinde şöyle bir doğruldu ve, “Saygıdeğer Baron... Pencereyi lütfen...” dedi.</p>
		<p>Bölge Valisi hemen pencereyi araladı. Mayıs güneşinin vurduğu avlunun sesleri hemen küçük odaya doldu. Titreşen, oynaşan yaprakların, ağaçların içinden geçen rüzgârın nefes alışı, parıldayan atsineklerinin vızıltısı, gökyüzünün maviliğine yükselmiş tarlakuşlarının şakımaları duyuluyordu. Odadaki kanarya, kafesinin açık kapısından çıkıp sanki hâlâ uçabildiğini göstermek istermiş gibi odanın içinde şöyle bir uçtu. Sonra geldi, pencerenin kenarına kondu ve bütün gücüyle şakımaya başladı. Dünya içeride ve dışarıda sevinç doluydu. Ve Jacques sırtı hafif eğik, başını uzatmış bu sesleri dinledi. Kemikleri çıkmış alnında yine terler birikmişti. İnce dudaklı ağzını yavaş yavaş araladı, donuk donuk gülümsedi. Sonra gözlerini yumdu. Ateşten kızarmış yanakları çökmüş, elmacıkkemikleri çıkmıştı. Yüzünde aniden muzip bir ifade belirdi, gırtlağından gülmeyi andıran bir ses çıktı. Güldü, güldü. Hiç ara vermeden, ince ince güldü. Dayandığı yastıklar titredi, hatta yatağı inler gibi bir ses çıkardı. Bölge Valisi Trotta gülümsemeye çalıştı. Evet, ölüm, ilkbaharda mutlu, neşeli bir genç kız gibi Jacques’ın yanına gelmişti. Yaşlı adam, çoğu dişleri dökülmüş ağzını açtı. Elini kaldırıp pencereyi işaret etti ve başını iki yana sallayarak sarsıla sarsıla gülmeye başladı. “Güzel bir gün,” diye Bölge Valisi Trotta mırıldandı. “Evet, evet... Geliyor o!” dedi Jacques. “Beyaz bir atın üzerinde... Beyazlar giyinmiş. Fakat niçin böyle yavaş sürüyor atını? Bak, bak, nasıl da yavaş. Merhaba, merhaba! Niçin biraz yakınıma gelmiyorsunuz? Gelin, evet gelin. Bugün hava ne güzel, değil mi?” Elini geri çekti, yorganın üzerine bıraktı ve Trotta’ya bakıp devam etti: “Bakın, nasıl da yavaş sürüyor atını! Çünkü o öteki tarafta, öleli çok oldu. Buranın taşlı yollarında at sürmeye alışık değil! Evet, eskiden... Resmini görmek istiyorum! Bilmeliyim değişmiş mi? Getirin bana resmini, haydi, ne olur! Lütfen saygıdeğer Baron...”</p>
		<p>Bölge Valisi, yaşlı adamın Solferino Kahramanı’nın resmini görmek istediğini hemen anladı. Emir almış gibi hızla odayı terk etti. Evdeki basamakları ikişer ikişer çıktı, doğru salona geçti ve bir iskemleye çıkıp Solferino Kahramanı’nın duvarda asılı resmini indirdi. Üzeri biraz tozluydu, şöyle bir üfledi, az önce ölmekte olan adamın alnını kurulamış olduğu mendilini cebinden çıkarıp hafifçe tozunu aldı. Bölge Valisi’nin dudaklarındaki gülümseme hâlâ kaybolmamıştı. Neşeli gibiydi. Bugüne kadar kendini böyle hissetmemişti. Resim çerçevesi kolunun altında merdivenleri yine hızla indi, koşar adım avluyu geçti. Az sonra Jacques’ın yatağının kenarında duruyordu. Yaşlı adam resme uzun uzun baktı, sonra işaretparmağını uzatıp Solferino Kahramanı’nın yüzünde gezdirdi ve, “Şöyle güneşe doğru tutun!” dedi. Bölge Valisi, isteneni yerine getirdi, çerçeveyi yatağa vuran güneşe tuttu. Jacques yattığı yerden hafifçe doğruldu. “Evet, onu hep böyle anımsıyorum!” diye mırıldandı ve başını tekrar yastığa bıraktı.</p>
		<p>Bölge Valisi çerçeveyi masanın üzerindeki Meryem Ana resminin yanına duvara dayadı ve yatağa döndü. “Yakında her şey geçecek!” dedi Jacques gülümseyerek ve Solferino Kahramanı’nın resmini gösterdi. “Daha çok zamanın var,” diye Bölge Valisi mırıldandı. “Hayır, hayır,” dedi Jacques ve tebessüm etti. “Benim çok çok zamanım oldu. Şimdi artık yukarı gidiyorum. Bak bakayım, ben kaç yaşındayım! Unuttum...” “Nereye bakayım?” “Şuraya!” dedi Jacques ve eliyle yatağın kenarındaki küçük çekmeceyi işaret etti. Bölge Valisi çekmeceyi açtı. İçinde kahverengi kâğıda dikkatle sarılmış, sicimle bağlanmış küçük bir paketin durduğunu gördü. Paketin hemen yanında yuvarlak bir teneke kutu vardı. Rengi solmuş kapağını beyaz saçlı bir kadın çoban resmi süslüyordu. Çocukluğunda böyle şekerleme kutuları olduğunu anımsadı. Noel zamanı anne babalar çam ağacının altına çocuklar için koyardı... “İşte şurada!” dedi Jacques. Gösterdiği asker kayıt defteriydi. Bölge Valisi, monoklünü taktı ve küçük defteri açıp okudu: “Franz Xaver Joseph Kromichl.” “Bu defter senin mi?” diye sordu Herr von Trotta. “Tabii benim,” dedi Jacques. “Fakat burada yazdığına göre adın, Franz Xaver Joseph!” “Orada yazan doğru!” “Peki sana niçin Jacques diyorlar?” “Bunu o emretmişti!” “Öyle mi?” dedi Trotta ve doğum tarihine baktı. “Demek ki sen ağustosta seksen iki yaşına basacaksın!” “Bugün günlerden ne?” “On dokuz Mayıs!” “Ağustosa daha kaç günümüz var?” “Üç ay!” “Öyle mi...” diye mırıldandı Jacques ve arkasını tekrar yastığına dayadı. “Doğum günümü görmeyeceğim demek.”</p>
		<p>“Aç kutuyu!” Bölge Valisi küçük kutuyu açtı. “İçinde Aziz Antonius ile Aziz Georg var,” diye yaşlı adam devam etti. “Onlar senin olabilir. Şu da meşe palamudu kökü, ateşli hastalıklarda iyidir. Onu da oğluna, Carl Joseph’e verirsin. Selam söyle benden, ona gerekebilir, ne de olsa gittiği yer bataklık bölgedir! Pencereyi artık kapatabilirsin. Uyumak istiyorum!” Öğle olmuştu. Güneş şimdi bütün yatağa vuruyordu. Pencerenin camlarına yaz böcekleri yapışmıştı. Kanarya da susmuştu, kafesindeki şeker parçasını kemirip duruyordu. Belediye binasındaki saat kulesinin çanları on iki kez arka arkaya çaldı. Kulağa hoş gelen sesi avluda yankılandı. Jacques şimdi ağır ağır nefes alıyordu. Bölge Valisi, yemek salonuna geçti.</p>
		<p>“Bugün hiçbir şey yemeyeceğim,” dedi Fräulein Hirschwitz’e. Sonra bakışlarını yemek salonunda gezdirdi. Jacques hep bu saatte elinde tepsi içeri girer, şurada bir an durur, sonra da masaya sokulur, yemek servisini yapardı. Herr von Trotta’nın canı bugün yemek yemek istemiyordu. Aşağı indi, avluya çıktı ve çatının altındaki sıraya oturup rahibenin gelmesini bekledi. Az sonra kadın geldiğinde, “Uyuyor!” dedi. Oturmaya devam etti. Rüzgâr hafiften esiyor, çatının yere vuran gölgesi gittikçe uzuyordu. Küçük sinekler, sakalının çevresinde vızıldayarak uçuşuyorlardı. Arada bir eliyle onları kovalamaya çalışıyordu. İmparatorun emrinde görev yapmaya başlamasından bu yana ilk kez güpegündüz hiçbir şey yapmıyordu. Bugüne dek izne çıkmayı aklının köşesinden bile geçirmemişti. Yaşamında çalışmadığı ilk gün bugündü. Sürekli yaşlı Jacques’ı düşünmesine karşın kendini kötü hissetmiyordu. Yaşlı adam ölüm döşeğindeydi ve Bölge Valisi Herr von Trotta, bu nedenle yaşamının ilk izin gününü kullanabildiği için memnundu.</p>
		<p>Aynı anda rahibenin dışarı çıktığını gördü. Kadın yanına geldi ve Jacques’ın durumunun iyi olduğunu, yataktan kalktığını, aklı başında onunla konuştuğunu söyledi. Ateşi filan da yoktu, şu anda giyiniyordu... Gerçekten de o anda yaşlı adamı odasının penceresinde gördü. Jacques elinde traş fırçası, ona doğru bakıyordu. Sabunla usturayı pencerenin kenarına koydu. Küçük aynayı da pencere tokmağına astı. Sağlıklı olduğu sabahlarda yaptığı gibi günlük traşını olmaya hazırlanıyordu. Jacques pencereyi açtı ve her zamanki sağlıklı alışılmış sesiyle ona doğru seslendi: “Kendimi iyi hissediyorum, Saygıdeğer Baron! Sağlığım yine yerine geldi. Sizi rahatsız etmiş olduğum için de özür dilerim!”</p>
		<p>Herr von Trotta kalkıp yanına gitti.</p>
		<p>“Evet, öyle ise mükemmel! Sevindim, çok sevindim! Şimdi Franz Xaver Joseph olarak yeni yaşamın başlıyor!”</p>
		<p>“Ben Jacques olarak kalmak istiyorum!”</p>
		<p>Herr von Trotta, gerçekleşen mucizeye çok sevinmişti fakat kafası karışıktı. Oturmuş olduğu sıraya döndü ve rahibeye biraz daha burada kalmasını rica etti. Jacques’ın yaşında birisinin böyle bir hastalığı çok kısa sürede atlatmasını ve kendisini tekrar sağlıklı hissetmesini pek anlamamıştı. Rahibeye sordu, böyle bir şeyi hiç yaşamış mıydı? Kadın başını önüne eğdi, elindeki tespihe bakarak, hastalanma ve iyileşmenin Tanrı’nın elinde olan bir mucize olduğunu mırıldandı. Yalnız o isterse ölmekte olan birini çabucak eski sağlığına kavuşturabilirdi! Bir bilimadamından alacağı yanıt, Bölge Valisi’ni daha çok memnun ederdi. Ertesi gün bölge doktoruna danışmaya karar verdi. Oturduğu yerden kalktı ve bürosuna gitti. Belki önemli bir sorun kafasından çıkmıştı, fakat anlam veremediği büyük bir huzursuzluk onun yerini almıştı. O gün çalışamayacağını anladı. Bir süredir kendisini beklemekte olan jandarma görevlisi Slama’ya Sokol etkinliklerinde alınacak önlemlerle ilgili bazı emirler verdi. Fakat bunlar o kadar katı önlemler değildi. Nedense Baron Trotta, W. bölgesini ve monarşiyi bekleyen tehlikeleri birkaç saat önceki kadar önemsemiyordu. Tam Slama yanından ayrılırken arkasından seslendi: “Bakın Slama, hiç böyle bir şey duydunuz mu? Bizim yaşlı Jacques bu sabah ölüm döşeğindeydi, şimdi ise capcanlı, keyfi de yerinde!”</p>
		<p>Hayır, Slama böyle bir şeyi ne görmüş ne de duymuştu. Sonra Bölge Valisi sordu, Jacques’ı bir görmek ister miydi? Slama, evet, yanıtını verince birlikte avluya çıktılar.</p>
		<p>Jacques, elinde bir fırça taburesine oturmuştu. Önünde duran bir dizi çizmeyi cilaladıktan sonra fırçaya hızla bir tükürüp parlatıyordu. Bölge Valisi’nin karşısında durduğunu görünce yerinden doğrulmak istedi, fakat Trotta’nın elini omzunda hissetti ve tekrar yerine oturdu. Fırça tutan elini başına götürdü ve Slama’ya şöyle bir selam verdi. Baron Trotta sıraya oturdu, jandarma görevlisi Slama da elindeki tüfeği duvara dayadıktan sonra yanına ilişti. Jacques ise taburesinde oturmaya ve çizmeleri cilalayıp parlatmaya devam etti. Rahibe de içeride odasında oturmuş dualar etmekteydi.</p>
		<p>Jacques, “Az önce birden aklıma geldi,” dedi, “bu sabah Saygıdeğer Baron’a, ‘sen,’ diye hitap etmiştim!” “Önemli değil, Jacques,” dedi Trotta. “Ateşin yüksekti...”</p>
		<p>“Evet, evet, o sıra neredeyse bir cesettim! Siz Jandarma Efendi, şimdi beni gerçek adımı yıllarca gizlemiş olduğum için tutuklayacaksınız. Çünkü benim adım Franz Xaver Joseph! Fakat mezar taşıma yine de Jacques yazılmasını istiyorum. Asker kayıt defterinin altında banka cüzdanım duruyor. O hesapta cenaze törenine ve ayine yetecek kadar para olmalı. Konuşmalarda da, ‘Jacques,’ denecek...”</p>
		<p>“Hele o gün bir gelsin bakalım...” dedi Bölge Valisi. “Biz bekleyebiliriz, zamanımız çok!”</p>
		<p>Slama yüksek sesle güldü ve alnında elini şöyle bir gezdirdi. Jacques bu arada önündeki bütün çizmeleri cilalayıp parlatmıştı. Yerinden doğruldu, üşümüş gibi biraz ürperdi. Odasına gitti ve az sonra kürkünü giymiş bir halde geri dönüp tekrar tabureye oturdu. Bu kürkü, yazları yağmur yağdığında da omzuna alırdı. Ardından açık pencereden kanaryası uçup dışarı çıktı. Bir süre sağa sola uçuştu ve sonunda üzerinde birkaç halının asılı olduğu çubuğa konup yüksek sesle şakımaya başladı. Onun şakıması ağaç doruklarında uyuklayan tarlakuşlarını uyandırdı. Birkaç dakika sonra bütün avlu karmakarışık, neşeli kuş cıvıltılarıyla doldu. Jacques başını kaldırdı ve gururla kanaryasının diğerlerini bastıran şakımasına kulak kabarttı.</p>
		<p>Bölge Valisi Trotta da gülümsedi. Jandarma görevlisi Slama mendili ağzında güldü. Jacques da kıkırdadı. İçerideki rahibe bir an duasını bıraktı ve pencereden bakıp gülümsedi. Öğleden sonra güneşinde ağaçlar yukarıdan aşağı altın sarısına bürünmüştü. Binlerce böcek yorgun, günün son dansını yapıyordu. Arada sırada bir mayıs böceği vızıltıyla oturanlara çarpacak gibi başlarının yanından geçip gidiyor, ağaç yapraklarına doğru uçuyordu. Belki ölümüne uçuyordu, tarlakuşlarının açık ağızlarına. Biraz sonra esinti arttı. Kuşların şarkıları sona erdi. Gökyüzünün mavisi koyulaştı, bulutların beyazı  pembeleşti...</p>
		<p>“Fakat artık yatağa gitmelisin!” dedi Baron Trotta Jacques’a.</p>
		<p>“Önce çerçeveyi tekrar yukarı götürmeliyim,” diye yaşlı adam homurdandı ve Solferino Kahramanı’nın portresini kucakladığı gibi eve doğru yürüdü. Jandarma görevisi Slama peşinden baktı ve, “Tuhaf!” diye mırıldandı.</p>
		<p>“Evet, çok tuhaf!” dedi Herr von Trotta da. Jacques az sonra geri döndü. Hiç konuşmadan Bölge Valisi Baron Trotta ile jandarma görevlisi Slama’nın arasına oturdu. Yanındakiler biraz şaşkın ona baktılar. Yaşlı adam ağzını açtı, derin bir nefes aldı, başı arkaya düştü, elleri açıldı, bacakları tutulmuş gibi öyle gergin kaldı. Hızlı bir esinti, avlunun tozlarını havaya kaldırdı. Gökyüzünde kızarmaya başlamış olan beyaz bulutlar hızlandılar. Güneş avlu duvarlarının ardında kaybolmuştu! Baron Trotta, yaşlı hizmetkârının başını sol eline aldı, sağ elini yüreğine götürdü. Aynı anda Slama korkuyla ayağa fırladı, başındaki siyah şapkası yere yuvarlandı. Rahibe hızlı adımlarla yanlarına geldi. Yaşlı adamın ellerini parmaklarının arasına aldı, bir süre hiç konuşmadan öyle durdu. Sonra hareketsiz elleri yavaşça kürkün üzerine bıraktı ve ıstavroz çıkardı... Başını çevirip Slama’ya şöyle bir baktı. Jandarma görevlisi ne demek istediğini anlamış gibi yaşlı adamı kollarından kavradı, rahibe de bacaklarından ve odasına taşıyıp yatağına uzattılar. Ellerini kavuşturdular, tespihle birbirine bağladılar ve Meryem Ana resmini başucuna bıraktılar. Yatağın kenarında diz çöktüler. Sonra Baron Trotta bir dua okudu. Yıllardır hiç böyle dualar okumamıştı. Anılarının çok derinlerinden, çocukluk günlerinden, yakını ölmüşlerin ruhuna bir dua aklına geliverdi. Az sonra tekrar ayağa kalktı, eliyle pantolonun dizindeki tozları şöyle bir temizledi ve peşinde Slama odadan çıktı.</p>
		<p>“Günü geldiğinde ben de böyle ölmek isterim, sevgili Slama!” diye mırıldandı ve adamın yanıtını beklemeden bürosuna doğru yürüdü.</p>
		<p>Hemen masasına oturdu ve büyük bir resmî kâğıda hizmetkârının gömü töreniyle ilgili talimatları kaleme aldı. Bir protokol görevlisi titizliği ile her şeyi teker teker not etti. Bölge Valisi’nin talimatları bütün resmî daireler ile şubelerine yollanacaktı. Ertesi sabah da mezarlığa gitti. Orada bir mezar seçti, taşını ısmarladı, üzerine de, “Burada, kendisine Jacques denen Franz Xaver Joseph Kromichl, eski hizmetkârım ve sadık dostum yatmaktadır” sözünün yazılmasını söyledi. Gömü töreninin birinci sınıf yapılmasını istedi. Cenazeye dört kara yağız atla üniformalı sekiz görevli eşlik edecekti. Üç gün sonra da tabutun peşinden yürüdü. Jandarma görevlisi Slama ile Jacques’ı tanımış olanlar Baron Trotta’nın birkaç adım arkasından geliyordu. O gün hatırı sayılır bir kalabalık, kendisine hep “Jacques” dedikleri yaşlı Franz Xaver Joseph Kromichl’e son yolculuğunda eşlik etti.</p>
		<p>Ve o günden sonra Bölge Valisi Trotta kendini evinde yalnız hissetmeye başladı. Sanki evin bütün odaları boşalmıştı, her yer soğumuştu. Artık sabahları o günün mektuplarını kahvaltı tepsisinin yanında bulmuyordu. Masasında duran küçük gümüş çıngırağı da kullanması gerekmiyordu. Kimi zaman alışkanlıktan eli ona doğru uzandığında, fark ediyor, çıngırağı şöyle bir okşamakla yetiniyordu. Kimi öğleden sonraları dinlenirken merdivenlerde yaşlı Jacques’ın adımlarını duyar gibi oluyor, kulak kabartıyordu. Arada sırada da Jacques’ın odasına gidiyor ve kafesinde tüneyen kanaryaya bir parça şeker veriyordu.</p>
		<p>Ve günün birinde, Sokol etkinliklerinden birkaç gün önceydi ve görevinin başında bulunması kaçınılmazdı, Baron Trotta ani bir karar verdi.</p>
		<p>Fakat bundan, sonraki bölümde söz edeceğiz.</p>
		<h2>11</h2>
		<p>Bölge Valisi çok uzaklardaki bir garnizonda görev yapan oğlunu ziyaret etmeye karar vermişti. O güne dek çok değişik bir yaşamı olmuş onun gibi biri için böyle bir yolculuğa karar vermek pek olağan değildi. Monarşinin doğu sınırı üzerine kendine göre bazı düşünceleri vardı. Uzun yıllar önce görevlerinde büyük yanlışlar yapmış iki okul arkadaşının ceza olarak o çok uzak bölgeye tayin edilmiş olduğunu hâlâ anımsıyordu. Oralarda insanların Sibirya rüzgârlarının uğultusunu duyduğuna inanırdı. Bu bölgeye yollanmış uygar Avusturyalıların kurtlarla ayıların, daha da kötüsü, bitlerle pirelerin tehdidi altında yaşamak zorunda olduğunu düşünürdü. Onun gözünde Ukraynalı putperest köylüler, kimi tanrılara kurbanlar kesiyor, Yahudiler de her türlü yabancının malına mülküne zorla el koyuyorlardı. Baron Trotta yola çıkarken toplu tabancasını yanına aldı. Kendisini bekleyen maceralardan hiç korkmuyordu. Bir an için çok gerilerde kalmış çocukluğunda, arkadaşı Moser’le babasının gizem dolu ormanlarında yaptığı korkutucu gezintileri ve gece yarıları mezarlıkta dolaşmalarını anımsadı. Fräulein Hirschwitz’e veda ederken sevinçliydi. Onu bir daha görmezse ne kadar mutlu olacağını düşündü ve içten içe güldü. Sonra tek başına yola koyuldu. Tren istasyonunda biletini alırken gişedeki adam, “Ah, uzun bir yolculuğa çıkmanız ne güzel!” dedi. Peronda onu gören istasyon şefi de hızla yanına geldi ve, “Görev yolculuğu mu?” diye sordu. O anda keyifli olan Baron Trotta, “Öyle de denebilir, saygıdeğer istasyon şefi!” yanıtını verdi. “Görevli gidiyorum sayılır.” “Uzun mu sürecek yolculuğunuz?” “Henüz bilmiyorum...” “Tabii oğlunuzu da ziyaret edeceksiniz.” “Olanak çıkarsa tabii onu da göreceğim!” Bölge Valisi Baron Trotta, gelen trene bindi ve camı indirip aşağıda durmakta olan istasyon şefine şöyle bir el salladı. Sorumlu olduğu bölgeye veda etti! Bir daha dönmeyi hiç düşünmüyordu. Sonra yerine oturdu ve kompartımandaki plandan trenin nerelerde durduğuna bir göz attı. “Oderberg’de aktarma yapmam gerekecek,” diye mırıldandı. Sonra yol boyunca plandaki kalkış varış saatleriyle trenin gerçek kalkış varış saatlerini karşılaştırdı ve her gecikmeye sevindi. Oderberg’de trenden indi ve hemen aktarma yapmadı. Peronda gezindi, sağa sola bakındı. Bekleme salonuna geçti, kente inen caddede biraz yürüdü, sonra tekrar istasyona döndü. Memurlardan birine öfkeyle, “Trenimi kaçırdım!” dedi. Fakat adamın hiç şaşırmaması tuhafına gitti. İlk gelen trene binecek ve Krakov’da aktarma yapacaktı. Bu hoşuna gitti. Carl Joseph’e geleceğini haber etmemiş olsaydı ve o “kuş uçmaz, kervan geçmez” yöreye günde sadece iki tren gitmemiş olsaydı, yollarda biraz daha oyalanır, sağa sola bakardı. Yine de bu “yeni dünya”yı kompartımanın penceresinden seyretti durdu. İlkyaz ona yol boyunca, “Hoş geldin!” dedi. Hedefine öğleden sonra vardı. Trenin basamaklarından, yaşlı İmparator’un o esnek adımlarıyla indi. Ne de olsa uzun süredir devlet memurluğu yapanlar, Franz Joseph’in bazı hareketlerini övünerek kopya ederdi. Monarşinin o döneminde belli bir sınıfın insanları, şimdi unutulmaya başlamış da olsa, trenlerden ve atlı arabalardan inerken, lokantalara, evlere, tren istasyonlarına girerken, akrabalarını ve yakın dostlarını karşılarken bazı kalıplaşmaş kurallara uyarlardı. Bazı yaşlı beyler de giydikleri dar pantolonlar ve ayaklarındaki, üzerine lastik geçirdikleri yarım çizmelerden olacak, bir başka yürürlerdi. İşte Trotta da o akşamüstü trenden böyle indi. Hemen trenin kapısında beklemekte olan oğluna sarıldı. Ondan başka, birinci ve ikinci mevkiden inen yolcu olmadı. Üçüncü mevkiden ise birkaç tatilci ile memur ve üzerlerinde, etekleri uçuşan kara giysileriyle üç-dört Yahudi indi. Herkes babayla oğluna baktı. Trotta hızlı adımlarla bekleme salonuna girdi. Burada Carl Joseph’i alnından öptükten sonra hemen bara gitti ve iki kadeh konyak ısmarladı. Duvar aynasının önündeki raflarda dizi dizi şişeler duruyordu. Ayakta içkilerini yudumlarlarken baba ile oğul aynadan birbirlerinin yüzlerine baktılar. “Ayna mı kötü,” diye sordu Herr von Trotta, “yoksa gerçekten kötü mü görünüyorsun?” Carl Joseph de babasına, saçların ne kadar ağarmış, demek istedi, fakat vazgeçti. Daha çok sakalında ve şakaklarında birçok ağartı dikkatini çekmişti. Trotta, “Buradaki görevin pek kolay değil galiba?” diye oğluna sordu ve düşündü: Bu bir genç teğmen görünümü değil, acaba hasta mı? İnsanları öldürdüğü bilinen hastalıkların dışında kulağına geldiğine göre orduda askerleri etkileyen salgınlar da vardı. “Konyak içmen yasak değil umarım?” diye sordu ve dolaylı yoldan ağzından bir şey alabileceğini umdu. “Evet, baba yasak değil!” dedi Teğmen. Babası onunla yine çocukluğundaki, gençliğindeki, sakin pazar öğleden öncelerinde, sınavdan geçiren bir öğretmen gibi sorular sormuş olan meraklı ve araştırıcı, hafif genizden çıkan ve her türlü yalan yanıtı olanak dışı yapan o devlet memuru sesiyle konuşuyordu. O ses Carl Joseph’in hâlâ kulaklarındaydı. “Piyade hoşuna gidiyor mu?” “Çok, baba!” “Peki, atın ne oldu?” “Buraya beraberimde getirdim, baba!” “Biniyor musun sık sık?” “Pek sık değil, baba!” “Hoşuna gitmiyor mu?” “Hayır, baba! At binmek, hiçbir zaman pek hoşuma gitmemişti...” “Öyle bana ikide bir ‘baba’ deme!” diye Trotta birden sesini yükseltti. “Artık büyüdün ve ben de buraya tatile geldim!”</p>
		<p>Sonra birlikte kente indiler. “Burası hiç de vahşi bir yer değil gibi,” dedi babası. “Eğleniyor musun?” “Hem de çok,” dedi Carl Joseph. “Kont Chojnicki’nin evindeki toplantılarda... Oraya bir sürü insan geliyor. Sen de göreceksin ya! Benim hoşuma gidiyor.” “Öyle ise aranın iyi olduğu ilk arkadaşın sayılır?”</p>
		<p>“Hayır, Alay Doktoru Max Demant’la da aram iyiydi,” dedi Carl Joseph. Otele varmışlardı. “Kalacağın oda burada, baba!” diye devam etti Teğmen. “Bazı arkadaşlar da burada kalıyor. Arada sırada geceleri gürültü yaparlar... Ne yazık ki kentte başka otel yok. Fakat sen burada kaldığın sürece sanırım dikkat ederler!”</p>
		<p>“Önemli değil,” dedi Bölge Valisi Trotta.</p>
		<p>Bavulundan küçük bir teneke kutu çıkardı, kapağını açtı ve içinden çıkanı oğluna gösterdi. “Bu bir bitki kökü... Meşe palamudunun kökü... Bataklık bölgelerdeki ateşli hastalıklara iyi gelirmiş. Jacques yolladı onu sana...”</p>
		<p>“Ne yapıyor Jacques?”</p>
		<p>“Öteki dünyada artık!” Herr von Trotta eliyle gökyüzünü işaret etti. “Öteki dünyada...” diye Teğmen mırıldandı.</p>
		<p>Bölge Valisi sanki o anda yaşlı bir adam karşısında konuşuyor sandı. Oğlunun kimi sırları olabilirdi. Babanın onlardan haberi yoktu. Aralarında yıllar vardı, kocaman dağlar da! O babası olarak Carl Joseph’i pek tanıyor sayılmazdı. Önce süvari alayında idi, fakat sonra piyadeye tayinini çıkartmıştı. Şimdi piyade avcılarının yeşil apoletlerini taşıyordu, hafif süvarilerin kırmızı apoletleri yerine. Her neyse! Oğlunun yaşamını bilmiyordu. Yaşlandıkça da daha az şeyden haberi olmuştu... Şimdi de ona, Jacques’tan oğlu Carl Joseph’e o eski mi eski, taş gibi bitki kökünü getirmişti.</p>
		<p>Bölge Valisi Trotta, bavuluna doğru eğildi, bir şey söylemek için ağzını açtı ve bavulun içine açık bir mezara konuşur gibi konuştu. Seni çok seviyorum oğlum, diyeceğine, “O rahat öldü!” dedi. “Çok güzel bir mayıs akşamıydı. Her yandan kuş sesleri geliyordu. Anımsıyor musun o kanaryayı? Ne en yüksek sesle şakımıştı. Jacques oturmuş, bütün çizmeleri bir güzel boyayıp parlatmıştı... Ardından da yaşama veda etmişti, avludaki sıranın üzerinde! Slama ve ben yanı başındaydık. Sabah ateşliydi, sonra iyileşir gibi olmuştu. Ölmeden önce sana selam söylemişti...”</p>
		<p>Bölge Valisi Trotta başını bavuldan kaldırdı ve oğlunun yüzüne bakarak mırıldandı:</p>
		<p>“Ben de günün birinde öyle ölmek isterim!”</p>
		<p>Teğmen odasına gitti, dolabını açtı ve elindeki ateşe iyi gelen kuru kökü üst rafa, Katharina’nın mektuplarıyla Max Demant’ın kılıcının yanına koydu. Sonra doktorun, orada durmakta olan cepsaatini kurdu. Saniye ibresinin yelkovanla akrepten çok daha hızlı dönmesini bir süre seyretti. O hiç hedefi olmadan koşuyordu. Yakında babasının da cepsaatinin tik taklarını dinleyecekti. Saatini mutlaka bana bırakacaktır, diye bir an düşündü. Odamın duvarlarında Solferino Kahramanı’nın portresinin yanında Max Demant’ın kılıcıyla babamdan kalacak bir eşya asılı olacaktır. Benden sonra da her şey yok olup gidecek. Çünkü ben son Trotta’yım!</p>
		<p>Mateminden tatlı bir zevk ve soyunun sonuncusu olmanın kesinliğinden acı verici bir onur duyacak kadar yakındaki bataklıklardan kurbağaların uzun uzun vraklamaları duyuluyordu. Batmaya hazırlanan güneş, odanın eşyalarını ve duvarlarını kızıla boyamıştı. Aynı anda avluya bir aracın girdiğini duydu, nal sesleri kulağına dek geldi. Sonra araç durdu. Pencereden baktı. Kont Chojnicki büyük yazlık faytonuyla gelmişti. İndi, elindeki kırbacı üç kez kaldırıp indirdi, şaklattı, kurbağalar şarkılarına ara verdiler.</p>
		<p>Kont Chojnicki meraklı bir insandı. Bu tutkusuydu onu dünyanın dört bucağına yollayan, ona büyük yolculuklar yaptırtan, ünlü kumarhanelerin masalarına bağlayan, av köşkünde eğlenceler düzenleten, Parlamento’ya oturtan, ilkbahar geldiğinde doğduğu topraklara geri yollayan. Hırslı ve meraklı bir insan oluşuydu onu yaşatan. Evet, Kont Chojnicki’nin merakı sınırsızdı. Teğmen Trotta, ona kısa süre önce bölge valisi olan babasının kendisini ziyaret edeceğini anlatmıştı. Kont Chojnicki, Avusturyalı bir sürü bölge valisiyle birçok teğmen babası tanımasına karşın Bölge Valisi Baron Trotta’yla da mutlaka tanışmak istiyordu. “Ben oğlunuzun bir arkadaşıyım,” dedi Chojnicki. “Size mutlaka söylemiş olacak, burada benim misafirimsiniz. Yanılmıyorsam sizi bir yerde görmüştüm... Yanılmıyorsam Ticaret Bakanlığı’ndaki Doktor Swoboda’yla tanışıyorsunuz, öyle değil mi?” “Okuldan arkadaş oluruz!” “Evet, tamam!” diye Chojnicki sesini yükseltti. “Benim de çok iyi bir dostum olur Swoboda! Son zamanlarda kafası biraz karışık. Fakat çok nazik birisidir! İzin verirseniz çok samimi bir şey söylemek isterim. Bana Franz Joseph’i anımsatıyorsunuz!”</p>
		<p>Bir an için hiç konuşan olmadı. Bölge Valisi Trotta o güne kadar İmparator’un adını hiç ağzına almamıştı. Resmî törenlerde ondan “Majesteleri” diye söz edilirdi. Günlük yaşamında da o sadece “imparator” idi. Bu Chojnicki ise ona, “Franz Joseph,” diyordu, sanki yakın dostu Swoboda’dan söz edermiş gibi! “Evet, siz bana Franz Joseph’i anımsatıyorsunuz!” diye tekrarladı.</p>
		<p>Sonra yola koyuldular. Mavi yeşil bataklıklar sonsuzluğa uzanıyor, her yerde kurbağaların aralıksız korosu duyuluyordu. Menekşe rengi ve altın sarısı bir akşam, sanki üzerlerine geliyordu. Toprak yolun yumuşaklığında arabanın hafif tekerlek sesiyle dingillerin gıcırtısı birbirine karışıyordu. Chojnicki az sonra av köşkünün kapısında durdu.</p>
		<p>Yapının arka duvarları çam ormanına dayanıyordu. Köşkle yol arasında, alçak bir duvarla çevrilmiş bahçe vardı. Girişi binaya bağlayan dar patikanın sağını solunu, uzun zamandır budanmamış olduğu belli karmakarışık çalılar bürümüştü ve bunlar iki kişinin yan yana yürümesini zorlaştırıyordu. Bu nedenle üçü arka arkaya yürüdü, en arkadan da, sanki o da bu köşkte oturuyormuş gibi boş arabayı çeken uysal at geldi. Çalıların hemen ardında devedikenleri ve iri yapraklı öksürükotu yetişen geniş alanlar uzanıyordu. Köşkün az ötesinde de, biraz sağında, sivrisi kırılmış taştan bir sütun –bir kulenin kalıntısı olabilirdi– gökyüzüne doğru yükseliyordu. Bahçenin ortasında duran bu taş parçası, üzerindeki koyu yeşil yosun tabakası ve kara çatlaklarıyla kırık bir dişi andırıyordu. Binanın büyük, kalın ahşap kapısının üzerindeki mavi tabelada boynuzları bibirine geçmiş, altın yaldızlı üç erkek geyik resmi dikkati çekiyordu. Chojnicki sülalesinin arması olacaktı. Ev sahibi kont ışığı yaktı. Trotta geniş ve tavanı alçak bir odada olduklarını gördü. Günün son ışığı, yeşil panjurların arasından içeri girmeye çalışıyordu. Lambanın altındaki yemek masasının üzerinde tabaklar, şişeler, sürahiler, gümüş kâseler ve çatal bıçaklar dikkati çekiyordu. “Birlikte yememiz için bir şeyler hazırlattım,” dedi Chojnicki. Ardından da şişelerden birine uzanıp doksan derecelik sert içkiyi su koyar gibi küçük kadehlere doldurdu. İkisini misafirlere takdim etti, üçüncüyü de kendi aldı. Hep birlikte içtiler. Bölge Valisi Trotta boş kadehini masaya bırakırken karşısında uzanan yiyeceklere biraz şaşırır gibi oldu. Fakat karnının açlığı o andaki şaşkınlığından daha güçlüydü. Yer mantarıyla karışık kahverengi ciğer ezmesi, ışıl ışıl parıldayan buz parçalarından oluşmuş bir tacın üzerinde durmaktaydı. Leziz görünümlü sülün göğsü, gösterişli bir tabağa yayılmıştı. Çevresindeki maviye ve altına boyalı, armalı büyük tabakalara konulmuş yeşil, kırmızı, beyaz ve sarı sebzeler ona eşlik ediyordu. Büyük, geniş bir vazoyu andıran başka bir tabakta da milyonlarca kara-gri havyar incisi, aralarında altın sarısı limon dilimleri, oynaşıyordu... Uzunca bir tepside yuvarlak, pembe pembe jambon dilimleri sırt sırta, onlara dikkat eder gibi üç dişli, gümüş bir servis çatalı yanlarına uzanmış, çevrelerinde kırmızı yanaklı çıtır çıtır köy kızlarını anımsatan turplar... Gümüş, cam ve porselen tabaklarda soğan halkaları arasında haşlama ve kızartma, yağlı iri sazan parçalarıyla ince, kaygan turnabalığı dilimleri... Yuvarlak ekmek dilimleri, kara, kahverengi ve beyaz, hasır sepetlerde itinayla yan yana dizilmiş, beşiklerdeki bebekler örneği öyle uyukluyorlar. Ve bütün bu tabak tabak, kâse kâse, tepsi tepsi yemek arasında da kalın, ince, şişman şişeler, dar, uzunca, dört ve altı köşeli, düz, kısa ve uzun boyunlu kristal sürahiler... Masanın bir kenarında da süslü püslü, irili ufaklı bardaklar alayı...</p>
		<p>Ve yemeye başladılar.</p>
		<p>Bölge Valisi Trotta, alışılmamış bir saatte böyle değişik şeyler atıştırmak bu sınır bölgesinde yaşayanların alışılmamış bir geleneği olacak, diye düşündü ve bu gelenekten hoşlandı. Kraliyet monarşisinde soylu Trotta gibi tokgözlü bir yaşamı sevenler de yerine göre yemeden içmeden haz alırdı. Bölge Valisi anımsadı, en son uzun yıllar önce bir toplantıda çok değişik şeyler yemişti. Monarşiye yeni katılmış Bosna-Hersek bölgesine şerefli bir görevle yollanması kararlaştırılan Genel Vali Prens M.nin veda törenindeydi. Prensin yabancı dillere olan yatkınlığı ve “başıboş halk topluluklarını ehlileştirme” yeteneği bu görevin ona verilmesinin nedeni olmuştu. Evet, işte Bölge Valisi Trotta o veda töreninde oldukça fazla yemiş ve içmişti! Aklında çok yer etmiş olan bu toplantının yanı sıra kaymakamlığı sırasında ve ileride bölge valisi görevine tayini nedeniyle yapılan törenleri de unutmamıştı. Masalardaki değişik ve leziz yemeklerin tadına başkaları yiyerek varırken o daha çok görüntüsüyle mutlu olurdu. Şimdi de Kont Chojnicki’nin masasında otururken bakışlarını birkaç kez zengin tabaklarda gezdirdi, kimilerini zevk içinde uzun uzun seyretti. O akşam yemekler yediler, değişik şişelerden değişik içkiler içtiler. Bölge Valisi Trotta tabaktan tabağa gezindi, “çok leziz” ve “mükemmel” sözlerini sürekli tekrarladı. Ağzı oynayıp durdu ve yavaş yavaş yüzü kızardı.</p>
		<p>“Yeni Saray’da rahat olamayacağımızı bildiğim için,” dedi Chojnicki, “beyefendileri buraya davet ettim. Ne de olsa orada kapım herkese, her zaman açıktır. Bütün dostlarım istedikleri zaman bana gelebilirler. Çalışmak istediğimde ise buraya çekilirim.”</p>
		<p>“Çalışıyor musunuz?” diye sordu Bölge Valisi Trotta.</p>
		<p>“Evet,” dedi Chojnicki, “çalışıyorum. Daha doğrusu keyfim için çalışıyorum, atalarımın bir geleneğini sürdürüyorum. Açık söylemem gerekirse yaptığım işi büyükbabam kadar ciddiye almıyorum. Bu bölgenin köylüleri ona güçlü bir sihirbaz gözüyle bakardı. Evet, belki o gerçekten öyle biriydi. Köylüler beni de böyle biri sanıyor. Fakat bu yanlış, ben onun gibi değilim. Bugüne kadar başaramadım, bir toz olsun elde edemedim!”</p>
		<p>“Toz mu?” diye Trotta sordu. “Nasıl bir toz?”</p>
		<p>“Altın tozu tabii ki!” dedi Chojnicki umursamaz gibi. “Ben kimyadan biraz anlarım, ailemizin bir yeteneğidir bu. Şurada raflarda gördüğünüz gibi eski ve yeni bir sürü alet duruyor.” Eliyle duvardaki rafları gösterdi. Trotta altı rafta değişik havanlar, irili ufaklı kâğıt torbalar, camdan kâseler, kavanozlar, eczacı tüpleri, yine içinde çeşitli renkte sıvılar olan tuhaf camdan toplar, lambalar, gaz yakıcılar ve dar ve kalın borular durduğunu gördü.</p>
		<p>“Tuhaf, çok tuhaf,” diye mırıldandı Trotta.</p>
		<p>“Ben onlarla çalışırken ciddi miyim, değil miyim,” diye Chojnicki konuşmasını sürdürdü, “size söyleyemem. Kimi gün bu odaya girdiğimde büyük bir hırsa kapılıyor ve oturup büyükbabamdan kalma değişik tarifleri okuyorum. Sonra da masanın başına geçip uzun uzun deniyorum. Fakat başaramayınca da kendi kendimle alay ediyor ve çekip gidiyorum! Başka bir gün tekrar bu odaya giriyor, tekrar denemeler yapıyorum.”</p>
		<p>“Tuhaf, çok tuhaf!” diye Bölge Valisi Trotta tekrarladı.</p>
		<p>“Başka bir şey yapsam daha da tuhaf olurdu bence,” dedi kont. “Örneğin Kültür ve Eğitim bakanı mı olayım? Bunu yapıp yapmayacağımı bana bir süre önce sordular. Yoksa İçişleri Bakanlığı’nda daire şefi mi olayım? Bana bunu da sordular. Ya da saray başnazırı mı? Bunu da yapardım, ne de olsa Franz Joseph beni iyi tanır.”</p>
		<p>Bölge Valisi Trotta, altındaki iskemleyi biraz geri çekti. Chojnicki, İmparator’dan, sanki seçimler yapılmaya başladığından bu yana sürekli Parlamento’ya giren ve hiçbir şey yapmadan öyle oturan o komik vekillerden biriymiş gibi söz ediyordu. Ya da çoktan ölmüş, ülke tarihinde unutulmaya yüz tutmuş biriydi... Trotta yüreğinin sızladığını hissetti. Chojnicki de hatasını anlamış gibi, “Majesteleri beni tanır!” dedi.</p>
		<p>Bölge Valisi Trotta, altındaki iskemleyi tekrar masaya yaklaştırdı.</p>
		<p>“Affederseniz, fakat başka bir şey yapmanız, anavatana hizmet etmeniz, niçin tuhaf olurdu ?”</p>
		<p>“Artık anavatan kalmadığı için.”</p>
		<p>“Sizi anlamıyorum,” dedi Herr von Trotta.</p>
		<p>“Beni anlamayacağınızı biliyordum!” diye Chojnicki konuştu. “Bizler artık yaşamıyoruz.”</p>
		<p>Odada bir an hiç konuşan olmadı. Akşam karanlığı çökmüştü. Perdelerin arasından yıldızların çıktığı görülüyordu. Bataklık kurbağalarının vraklamaları şimdi azalmış, tarlalardaki cırcırböceklerinin gece şarkıları başlamıştı. Arada sırada guguk kuşunun kalın sesi de duyuluyordu. Baron Trotta içkinin, alışmamış olduğu bu ortamın ve Chojnicki’nin tuhaf konuşmalarının etkisiyle olacak biraz büyülenmiş gibiydi. Kendine yakın, güvendiği birini ararmış gibi ikide bir kaçamak bakışlarla oğluna bakıyordu. Fakat bir an için Carl Joseph’in de kendine yakın olmadığını fark eder gibi oldu. Ona güvenilir miydi? Yoksa Chojnicki gerçekten haklı mıydı, anavatan yok muydu, bizler, o ve oğlu, artık yaşamıyor muyduk? Trotta zorla da olsa konuştu:</p>
		<p>“Anlamıyorum! Sizce monarşi niçin artık yok?”</p>
		<p>“Evet, resmen var!” dedi Chojnicki. “Ordumuz var!” Kont eliyle Teğmen’i işaret etti. “Memurlarımız da var!” Trotta’yı işaret etti. “Fakat monarşinin bu yaşayan vücudu yavaş yavaş ayrışıyor... Yaşlandı, süresi doldu, parça parça oluyor! Artık ölüme mahkûm çok yaşlı biri gibi, en ufak nezlede yaşamı tehlikeye girebilir. Tahtının devrilmemesinin tek nedeni hâlâ üzerinde oturuyor olması! Bu da tam bir mucize. Fakat bu daha ne kadar, evet, bu mucize daha ne kadar sürecek? Devir artık bizi istemiyor! Devir, özgür ulus devletleri yaratmak istiyor! İnsanlar artık Tanrı’ya inanmıyor. Yeni din, ulusalcılık! Halk toplulukları artık pek kiliselere gitmiyor. Onlar ulusal kuruluşları yeğliyor. Monarşi ise dindarlık temelleri üzerine kurulmuştur. İnsanlar yüzyıllar boyu Katolik toplumları yönetmesi için Tanrı’nın kendine Habsburgları seçmiş olduğuna inanmıştır. İmparatorumuz, papanın bu dünyadaki temsilcisidir. Majestelerimiz, papaya tabidir. Avrupa’da hiçbir imparator bizim imparatorumuz kadar Tanrı’nın inayetine bağımlı değildir. Onun halkı da Tanrı inayetine inanmaktadır. Tanrı, Avusturya-Macaristan imparatorunu terk edemez. Fakat Tanrı şimdi onu tek başına bıraktı!”</p>
		<p>Bölge Valisi Trotta ayağa kalktı. O güne kadar hiçbir insanın, “Tanrı şimdi İmparator’u terk etti,” diyebileceğini aklının ucundan bile geçirmemişti. O güne kadar dinle ilgili her şeyin bilimadamlarını ilgilendirdiğine, kiliselerden, din adamlarından, ayinlerden ve yortulardan monarşinin sorumlu olduğuna inanmış olan ve son haftalarda, hele yaşlı Jacques’ın vefatının ardından kafası çok karışık bir yaşam sürdüren Trotta, aradığı yanıtı şimdi, karşısındaki bu kontun son cümlesinde bulduğunu sandı. Evet, Tanrı şimdi İmparator’u tek başına bırakmıştı! Bölge Valisi Trotta pencereye doğru doğru yürüdü. Ayaklarının altında döşemenin eski tahtaları gıcırdadı. Pencerede durdu ve perdelerin arasından akşamın lacivert karanlığına baktı. Birdenbire doğada olup biten her şey, insanın tüm günlük yaşamı anlamsızlaşmış, korkutucu olmuştu. Cırcırböceklerinin korosu, yıldızların parıltısı, karanlığın yumuşak mavisi, buraya, sınır bölgesine yapmış olduğu uzun yolculuk, kontun evindeki bu akşam yemeği... Her şey onun için aniden tüm anlamını yitirmişti. Masaya döndü. Eliyle çenesini şöyle bir sıvazladı. Biraz kararsız olduğu zamanlar hep böyle yapardı. Biraz kararsız mı? Yaşamında hiç böylesine kararsız olmamıştı!</p>
		<p>Önünde durmakta olan içki dolu bardağı eline aldı ve ağzına götürdü, kana kana içti. “Evet,” dedi, “size göre biz artık...”</p>
		<p>“... yokuz,” dedi Chojnicki. “Biz yokuz, biz yitiğiz. Siz, oğlunuz ve de ben! Bana göre Tanrı’nın bize monarşiyi armağan ettiğine, altın yapılacağına inananlar dünyasının son fertleriyiz! Çevrenize şöyle bir bakının, olup bitenlere bir kulak kabartın!”</p>
		<p>Ve Chojnicki masadan kalktı, kapıya gitti, elektrik düğmesini çevirdi. Büyük avize tüm görkemiyle ışıldadı.</p>
		<p>“İşte bakın,” diye Chojnicki konuştu, “bu elektriktir, simya değil! Franz Joseph’in sarayında ise hâlâ mum yakıyorlar. Anlıyor musunuz ne demek istediğimi?”</p>
		<p>Elektrik ampullerinin yaydığı ışıltı duvardaki raflara vuruyor, orada dizi dizi duran şişelerde, cam tüplerde yeşil, kırmızı ve mavi titreşen yansımalar oluşturuyordu. Carl Joseph hiç sesini çıkarmadan öyle oturuyordu. Yüzünün rengi kaçmış gibiydi. İki soylu konuşurken o önündeki içkiyi yudumlayıp durmuştu. Babası başını çevirip ona şöyle bir baktı. Biraz içkili olduğu için karşısında oturan Carl Joseph, ona bir an için okuldan arkadaşı ressam Moser’i anımsattı. Sanki çok ötelerde duran bir aynada oğlunu seçer gibiydi. Viyana’daki Halk Parkı’nın yeşil ağaçları altında, başında kenarları geniş şapkası, koltuğunun altında kocaman dosyası öyle oturuyordu... Dünya tarihinin geleceğini önceden gören Kont Chojnicki’nin bu peygamberce yeteneği bir an için sanki Bölge Valisi Trotta’ya da bulaşmıştı. O da evladının geleceğini görüyor gibiydi...</p>
		<p>Masanın üzerinde yarısı boşalmış tabaklar, tepsiler, kâseler, şişeler ve bardaklar hüzünlü hüzünlü öyle duruyordu. Raflardaki cam tüpler, kâseler, kavanozlar büyülercesine ışıldıyordu. Az sonra favorileri uzun, İmparator Franz Joseph ile Bölge Valisi Trotta’yı andıran yaşlı iki uşak içeri girdi ve masayı toplamaya başladılar. Ötelerden bir yerden kulağa gelen guguk kuşunun kalın sesi cırcırböceklerinin tiz sesini bastırıyordu. Kont Chojnicki masada duran şişelerden birini eline alıp şöyle bir havaya kaldırdı ve, “Bu yörenindir,” dedi, “mutlaka denemelisiniz! İçinde de pek bir şey kalmamış ya...” Şişeyi birlikte boşalttılar.</p>
		<p>Trotta, cebinden saatini çıkardı, fakat kaç olduğunu pek seçemedi. Sanki yelkovanla akrep o akşam çok hızlı hareket ediyordu, daha doğrusu iki değil, yüzlerce yelkovanla akrebi vardı saatinin. On iki rakam yerine de on iki kere on iki rakam saatleri gösteriyordu! Bu rakamlar dakika çizgileri gibi yan yana dizilmişti. Şimdi saat akşamın dokuzu olabilirdi, gecenin on ikisi de.</p>
		<p>“Saat on!” dedi Chojnicki.</p>
		<p>Favorileri uzun iki uşak, misafirlerin koluna girip yürümelerine yardımcı oldu. Chojnicki’nin büyük faytonu kapıda bekliyordu. Gökyüzü o akşam çok yakındı, dünyanın üzerini örten mavi bir kapaktı, insan elini şöyle uzatsa onu kavrayabilirdi. Köşkün hemen yanındaki uzun taş baca sanki gökyüzüne dokunuyordu. Tepedeki yıldızları da insan elleri topluiğnelerle göğe tutturmuş olsa gerekti! Yol boyunca üzerindeki mavi gece Trotta’nın başının üzerinde döndü, yavaş yavaş sağa sola sallandı. Sonsuz bataklıklarda kurbağalar vraklayıp duruyordu. Hava rutubet ve ot kokuyordu. Kara faytonun önünde bembeyaz dört at hayalet gibi koşuyor, siyah pelerinli arabacı bütün cüssesiyle tünemiş gibi oturuyordu. Arada bir atlar kişniyor, ayakları kediler misali yolun yumuşak, nemli toprağını eşeliyordu. Arabacı arada sırada kırbacını şaklatıyor, atlar hızlanıyordu...</p>
		<p>Akşamüstü gelmiş oldukları yoldan geri döndüler. Az sonra taş kaplı, her iki yanında sıra sıra kayın ağacı uzanan yola çıktılar, “Yeni Saray” işaretinin yanından geçtiler. Ağaçların gövdeleri, yol fenerlerinin ışığında parıldıyordu. Büyük faytonun lastikli tekerlekleri taş kaplı yolda sanki boğuk boğuk mırıldanıyordu. Arada sırada beyaz atların nal sesleri kulağa geliyordu. Kont Chojnicki’nin faytonu geniş ve rahattı, içinde yatağa uzanır gibi oturuluyordu. Teğmen Trotta, babasının yanında uykuya dalmıştı. Solgun yüzünü koltuğun dirsekliğine dayamıştı. Küçük pencereden giren esinti onu okşuyor, arada sırada içeri vuran sokak lambalarının ışığı yüzünü aydınlatıyordu. Karşılarında oturan Chojnicki, genç adamın yarıaçık ağzına, kansız dudaklarına, kemikli, çıkık burnuna baktı ve, “İyi uyuyor,” dedi Trotta’ya.</p>
		<p>Sanki o anda ikisi de genç teğmenin babasıydı. Bölge Valisi az önce çıkmış olan serin rüzgârla biraz kendine gelir gibi oldu. Aynı anda nedenini bilemediği bir korku içini kapladı. Bir dünyanın batmakta olduğunu görüyordu ve bu onun dünyasıydı. Karşısında oturan, dizi arada sırada dizine çarpan Chojnicki, bu batan dünyanın insanıydı fakat tuhaftır ki çok canlıydı. Yola çıkarken yanına almış olduğu tabanca, pantolonun arka cebinde onu rahatsız ediyordu. Ne işi vardı bu tabancanın? Sınır bölgesinde ne ayılar vardı ne de kurtlar! Burada insan, batan bir dünyadan başka bir şey görmüyordu!</p>
		<p>Fayton, kemerli ahşap bir kapının önünde durdu. Faytoncu elindeki kırbacı iki kez şaklattı. Hemen kapının iki kanadı birden açıldı ve beyaz atlar ağır adımlarla içeri girdiler. Çakıllı yol ve çimler pencerelerden vuran sarımtırak ışıkla aydınlanıyordu. İçerden konuşup gülen insanların ve piyanonun sesi duyuluyordu. Mutlaka büyük bir eğlenti vardı...</p>
		<p>Yemek bitmiş olacaktı. Uşaklar ellerinde rengârenk içki kadehleri dolu tepsiler, davetliler arasında dolaşıp duruyordu. Davetliler dans ediyordu. Değişik iskambil oyunları oynayan, içip sohbet edenler de görülüyordu. Bir köşede de adamın biri çevresine toplanmışlara bir şeyler anlatıyordu, fakat onu pek dinleyen yoktu. Bazıları sallana sallana davetliler arasında geziniyor, bazıları ise kanepelere uzanmış şöyle bir kestiriyordu. Dans edenler daha çok erkeklerdi. Hafif süvari alayı subaylarının siyah gömlekleri, piyade avcılarının mavi gömleklerine dokunuyordu! “Yeni Saray”ın salonlarında Chojnicki mumlar yaktırmıştı. Kar beyazı veya sarı kalın mumlu kocaman gümüş şamdanlar, taştan ve mermerden pencere kenarlarında duruyordu. Bazı şamdanları da uşaklar ellerinde salondan salona dolaştırıyordu. Mum alevleri açık pencerelerden içeri giren esintiyle arada sırada tireşiyordu. Piyanist kısa bir ara verdiğinde tarlakuşları ile cırcırböceklerinin bağırtısı duyuluyordu.</p>
		<p>Bölge Valisi Trotta, oğlunu aradı. Anlam veremediği bir korkuyla salondan salona geçti. Neredeydi oğlu? Ne dans edenler ne de sarhoş sarhoş gezinenler arasında gördü onu. İskambil oynayanlarla, köşe masalarda oturmuş sohbet edenler arasında da yoktu. Sonunda, teğmen oğlunu odalardan birinde tek başına öyle oturur buldu. Büyükçe, yuvarlak bir şişe yerde ayaklarının dibinde duruyordu. Yarısı boşalmıştı. İnce yapılı, oturduğu yerde öyle kıvrılmış uyuklayan Teğmen’in yanında kocamanmış gibiydi, sanki her an onu içine çekip yutacaktı. Baron Trotta, oğlunun önünde dimdik durdu, çizmeleri şişeye dokunuyordu. Carl Joseph karşısında birden çok baba durduğunu görür gibi oldu. Babaları her geçen saniye çoğalıyordu. Onu sıkıştırıyor, onu rahatsız ediyorlardı. Hepsine birden saygı göstermesine, hemen ayağa kalkmasına hiç gerek yoktu! Teğmen Trotta yerinden kıpırdamadı, oturmakla kıvrılmak arası öyle kaldı. Babası öfkelenmedi. Kafası hızla çalışıyordu, binlerce anı aynı anda gelip gidiyordu. Askerî okul öğrencisi Carl Joseph’i yazın pazar günleri çalışma odasında bembeyaz eldivenler elinde, siyah öğrenci şapkası dizlerinin üzerinde uysal uysal oturur, gözlerinin masum bakışlarıyla sorularına ince sesiyle yanıtlar verirken gözünün önüne getirdi. Sonra genç süvari teğmenini üzerinde mavi, sırmalı ve kan kırmızısı üniforması aynı odaya girerken gördü. Fakat o genç adam şimdi yaşlı Trotta’dan çok çok uzaklardaydı. Karşısında kendisine yabancılaşmış, sarhoş bir Piyade teğmenini görmesi onu niçin böylesine üzüyordu? Niçin acı duyuyordu?</p>
		<p>Teğmen Trotta yerinden kıpırmadı. Şöyle bir de olsa babasının o gün gelmiş olduğunu anımsadı. Fakat şimdi karşısında duran o değildi, birçok babaydı. Babası niçin gelmişti ve niçin böylesine çoğalmıştı? Ve o, Teğmen Trotta, niçin ayağa kalkmıyordu? Bunu kafası bir türlü almıyordu. Genç Teğmen Trotta son zamanlarda doksan derecelik o yerel içkiye alışmıştı. Bu içki insanın kafasına çıkmıyordu, içenlerin söylediği gibi sadece ayaklara iniyordu! İlk kadehlerle insanın içi ısınıyor, kanı kaynamaya, damarlardan daha hızla akmaya başlıyordu. Ardından da iştah, yerini mide bulantısına bırakıyordu. İçen kusmak istiyordu. Ve bir tek daha atılıyordu. Sabahlar bulutlu, hüzünlü ve soğuk da olsa güneşli bir yaz sabahıymış gibi kışladan çıkılıyordu. Mola verildi mi de, talim yaptıkları sınıra yakın ormanın az ötesindeki meyhanede hep birlikte birer tek doksan derecelik atılıyordu. Aniden çıkan ve kendi kendine yine çabucak sönen bir yangın gibi boğazdan aşağı kayıp gidiyordu. Mola sırasında bir şeyler yemiş olduklarını ise pek fark etmiyorlardı. Talimin ardından tekrar kışlaya dönüyorlar ve öğle yemeği için istasyon lokantasının yolunu tutuyorlardı. Yemekle birer kadeh daha atıyorlar ve kendilerini yorgun hissediyorlardı. Acı bir kahve ile bir kadeh doksan derecelik onlara iyi geliyordu. Kısacası yeknesak geçen gün boyunca şöyle bir kadeh atmak için hep olanak buluyorlardı. Kimi öğleden sonraları ve akşamları eğlenceler düzenleniyordu.</p>
		<p>İçtikçe yaşamları kolaylaşıyordu! Bu içki, sınır bölgesinin ne güzel bir mucizesiydi! Buralar temkinli, soğukkanlı insanların bile yaşamını zorlaştırıyordu. Fakat kim temkinli olmak istiyordu? Teğmen Trotta içtiği günlerde bütün arkadaşlarına, komutanlarına ve emri altındakilere uzun yıllardır tanıdığı yakın dostları gözüyle bakıyordu. Sınır kenti de ona çok yakın geliyordu, sanki burada doğmuş ve büyümüştü. Çarşının kalın duvarlarına dağ faresi yuvaları örneği gömülmüş, içleri bir sürü eşya ve malla dolu küçük dükkânlara girip çıkıyor, işine yarasın yaramasın hoşuna gideni satın alıyordu. Taklit mercandan çeşitli şeyler, ucuz el aynaları, kötü sabunlar, kavak ağacından taraklar, köpek tasmaları... Ona dostça seslenen kızıl saçlı her esnafın yanına gidiyor, yanından geçen insanlara dostça gülümsüyordu. Koltukların altında sepetler taşıyan rengârenk başörtülü köylü kadınlarına, süslü püslü Yahudi kızlarına, bölge yönetiminde çalışan memurlara ve lisenin öğretmenlerine... Bu küçük dünyasında dostluk ve cana yakınlık, geniş bir nehir örneği ona doğru akıyordu. Karşılaştığı güleryüzlü insanlar, Teğmen’i neşeyle selamlıyordu. Onun dünyasında, kışlada da ne kışla dışında da hoşuna gitmeyen hiçbir şey yoktu! Görev sırasında, görev dışında da her şey yolundaydı. Onufrij’nin dilini burada herkes anlıyordu. Bu nedenle çevre köylerden birine gittiğinde oranın insanlarını anlamaması önemli değildi. Artık atını pek kullanmıyordu. Onu, atları ve biniciliği daha çok seven dostlarına ödünç veriyordu.</p>
		<p>Kısacası Teğmen Trotta böyle bir yaşamdan memnundu. Fakat zamanla yürüşüyünün değiştiğinin, üzerindeki giysileride lekeler oluştuğunun, ütüsüz pantolon giymeye başladığının, gömleğinde kimi düğmelerin kopuk olduğunun, akşamları sarı olan yüz renginin sabahları da kül grisine dönüştüğünün, bomboş bakışlarla çevresine baktığının farkında değildi. Binbaşı Zoglauer’ın hoşuna giden tek şey, kumar oynamamasıydı! Bir insanın yaşamında kimi dönemler vardı, içmesi gerekirdi. Önemli değildi, zamanla bu da geçer giderdi. Buralarda sert içkiler çok ucuzdu. Trotta, görevini diğerlerinden daha kötü yerine getirmiyordu. Birçok arkadaşı gibi skandallara da adı karışmıyordu. İçtikçe daha uysal biri oluyordu. Binbaşı, kimi zaman, günün birinde evlenecek ve artık içmeyecek, diye düşünüyordu. O çok yukarıdakilerin önemsediği biriydi. Mesleğinde çabuk tırmanacaktı basamakları. İsteseydi Genelkurmay’a kadar çıkardı... Baron Trotta yavaşça kanepeye oğlunun yanına oturdu. Konuşmak istedi, fakat şimdi ona ne söylemesi gerektiğine karar veremedi. Bir sarhoşla nasıl konuşması gerektiğini bilmiyordu. Bir süre öyle oturduktan sonra, “Sen böyle sert içkilere dikkat etmelisin!” dedi. “Ben hiçbir zaman bu kadar içmemişimdir!”</p>
		<p>Yatar gibi kanepede oturmakta olan genç teğmen bunun saygısızlık olduğunu fark etmiş olacak, şöyle bir doğruldu. Fakat bu emeği boşuna olmuştu. Doğru dürüst oturamadı. Babasını bir süzdü, bereket versin yanımdaki sadece bir kişi, oturacak yer bulmuş kendine, diye düşündü. Sonra sordu:</p>
		<p>“Ne dedin, baba?”</p>
		<p>“Böyle sert içkilere dikkat etmeni söyledim,” diye Bölge Valisi Trotta az önce söylemiş olduğunu tekrarladı.</p>
		<p>“Niçin?” dedi Teğmen.</p>
		<p>Baron Trotta, oğlunun söylediğini anlamış olmasına sevindi. “Bu sert içki seni mahvedebilir! Moser’i anımsıyor musun?”</p>
		<p>“Moser, Moser?..” Carl Joseph bir an düşündü. “Ah, evet, tabii anımsıyorum onu. Büyükbabamın portresini yapmıştı Moser!”</p>
		<p>“Unutmuşsun,” dedi babası.</p>
		<p>“Ben hiçbir şeyi unutmadım,” diye Teğmen karşı çıktı. “O portreyi hep düşünüyorum ben. Hep aklımda! Ölüler! Ben ölüleri hiç unutmam! Baba, ben onları unutamam!”</p>
		<p>Yaşlı Trotta ne söyleyeceğini bilemedi, oğlunun yanında öyle oturmaya devam etti. Carl Joseph’in söylemek istediğini pek kavramamıştı; fakat o anda söylediklerinin nedeni sadece sarhoşluk değildi. Genç teğmen “yardım edin!” diye feryat ediyordu; babası ise ona yardım edemiyordu. O oğlunun yanına, bu sınır bölgesine kendine yardım aradığı için gelmişti... Çünkü o da bu dünyada tek başınaydı! Ve içinde yaşadığı dünya da çökmek, yitirilmek üzereydi. Jacques artık toprağın altındaydı, Baron Trotta tek başına kalmıştı! Şimdi kalkıp buraya gelmişti, hiç olmazsa oğlunu bir kez daha görmek için. Fakat o da yalnızdı ve belki daha genç olduğu için de dünyasının sonu ona daha yakındı! O güne kadar içinde yaşadığım dünya ne kadar da kolay bir dünya oldu, diye Baron Trotta bir an düşündü. Her ortama uymuş, nasıl davranması gerektiğini bilmişti. Oğlu yaz tatillerine geldiğinde onu hep sınavdan geçirmiş, Teğmen çıktığında da candan kutlamıştı. Babasına pek uzun olmasa da uysal mektuplar yollamış, babası da oğluna ciddi yanıtlar vermişti. Fakat şimdi karşısında sarhoş oturan oğluna nasıl davranmalıydı? Ne demeliydi “baba” diye bağıran oğluna?</p>
		<p>Kont Chojnicki’nin odaya girdiğini gördü ve hızla ayağa kalktı. Başka zaman olsa böyle davranmazdı.</p>
		<p>“Size bir telgraf geld!” dedi Chojnicki. “Bir otel görevlisi getirdi.”</p>
		<p>Resmî bir telgraftı. Baron Trotta kendisini geri çağırdıklarını söyledi.</p>
		<p>“Herhalde Sokol etkinlikleriyle ilgili,” dedi Chojnicki.</p>
		<p>“Eminim,” dedi Trotta. “Huzursuzluk çıkmış olabilir.” Eğer gerçekten bölgesinde huzursuzluk çıkmışsa ne yapabilirdi? Kendini o anda hiç de güçlü hissetmiyordu. Yorgundu. Emekliliğine daha birkaç yıl vardı. Fakat o anda kafasında bir şimşek çaktı! Emekliliğini hemen isteyebilir, bundan sonraki yıllarını Carl Joseph’e ayırabilirdi. Yaşlanmaya başlamış bir babaya uygun bir görev değil miydi bu?</p>
		<p>Chojnicki, “Bu lanet olası monarşide böyle huzursuzluklar çıktığında insanın elinin kolunun bağlı olması ne kadar da kötü,” dedi. “Hele birkaç elebaşını tutuklatmaya kalkışın, derhal kimi Masonlar, milletvekilleri, halk temsilcileri, gazeteler üzerinize çullanır ve adamlar da birkaç gün içinde yine serbest kalır! Bazı Sokol derneklerini kapattırın, ânında genel validen fırça yersiniz! Özerkleşmeymiş! Hele bir kalkışın bakayım! Bu bölgede her türlü huzursuzlukta tüfekler patlar. Ben yaşadığım sürece yönetenlerin adayıyım ve her defasında da seçiliyorum! Bereket versin buralar o pis kokan gazete idarelerinde ortaya atılan tüm çağdaş düşüncelerden çok uzakta!”</p>
		<p>Sonra Carl Joseph’in yanına sokuldu ve sarhoşlarla konuşmaya alışmış bir adamın tavrıyla, “Babanızın tekrar yola çıkması gerekiyor!” dedi.</p>
		<p>Carl Joseph, kontun dediğini anlamış olacak ki, hemen ayağa kalktı. Gözlerinin donuk bakışlarıyla babasını aradı ve, “Çok özür dilerim baba,” dedi.</p>
		<p>“Ben onun için biraz kaygılanıyorum,” dedi Baron Trotta, Chojnicki’ye bakarak.</p>
		<p>“Çok haklısınız,” dedi Chojnicki de. “Buralardan uzaklaşmalı! İzne çıktığında ona başka dünyaları da gösterebilirim. Eminim o zaman bir daha buralara geri gelmek istemeyecektir. Belki de âşık olur...”</p>
		<p>“Ben kimseye âşık olacak değilim,” dedi Carl Joseph kelimelerin üzerine basa basa.</p>
		<p>Sonra otele geri döndüler. Yol boyunca hiç konuşan olmadı. Sadece Carl Joseph bir kez, “Baba!” dedi ve sustu.</p>
		<p>Bölge Valisi Baron Trotta ertesi sabah geç uyandı. Dışarıdan talimden dönen taburun borazan sesleri duyuluyordu. Trenin kalkmasına iki saat vardı. Carl Joseph geldi. Az sonra da aşağıdan Chojnicki’nin kırbaç sesi duyuldu. Yaşlı Trotta o gün öğle yemeğini tren istasyonunda alayın subaylarıyla aynı masada yedi.</p>
		<p>W. bölgesinden ayrılalı çok zaman geçmişti... Zar zor anımsadı, iki gün olmuştu bu istasyonda trenden ineli. Kont Chojnicki’den başka uzun, at nalı biçimindeki masada rengârenk üniformalı, subaylar arasında oturan tek sivil giyimli o idi. Tepesinde I. Franz Joseph’in bembeyaz mareşal üniformalı, en tanınmış tablosu asılıydı. En yüce başkomutan İmparator’un beyaz favorileri ile gür bıyıkları birbirine karışıyordu. Ondan belki yarım metre ötede oturan Baron Trotta’nın favorileriyle bıyığı da içiçe geçiyordu, onlar henüz hafif kırlaşmaya başlamıştı. At nalı masasının ucunda oturmakta olan genç subaylar için Majesteleri ile hizmetkârı Trotta arasında pek fark yoktu. Teğmen oğlu da o anda duvardaki İmparator ile karşısında duran babası arasında benzerlikler seçti. Hatta birkaç saniye için duvarda yaşlanmış babasının tablosunun asılı olduğunu sandı; masada karşısında oturan ise gençleşmiş İmparator idi! Fakat o anda her ikisi de, hem İmparator hem de babası, çok uzaklara gitti, ona yabancılaştı.</p>
		<p>Baron Trotta ümitsizce bakışlarını masada gezdirdi. Tüyleri yeni çıkmaya başlamış çok genç subaylara ve kalın bıyıklı yaşlı subaylara baktı. Hemen yanıbaşında Binbaşı Zoglauer oturuyordu. Ah, Baron Trotta şimdi onunla, oğlu Carl Joseph hakkında biraz söz etmeyi nasıl da isterdi! Fakat zamanı kalmamıştı. Pencereden dışarıda trenin sefere hazırlandığını gördü.</p>
		<p>Bölge Valisi Baron Trotta o anda kendini yılgın hissetti, gelişmelerden gözü korkmuş gibiydi. Öteki masalardan şerefine kadeh kaldıranlar, iyi yolculuklar ve onu bekleyen görevde başarılar dileyenler vardı. O ise herkese gülümsüyor, masasındakilerle kadeh tokuşturuyordu. Fakat kafası sorunlarla doluydu, önsezisi yüreğini sıkıştırıyordu. W. bölgesinden buraya geleli çok zaman geçmiş, çok şey yaşamıştı. Bölge Valisi Trotta, sevgili oğlunu ziyaret etmek için yola çıkarken keyifli ve coşkuluydu. Şimdi bu sınır bölgesinden tek başına geri dönerken ise geride tek başına yaşayan bir insan bırakıyordu. Buralarda dünyanın sonunun yaklaşmakta olduğu apaçık seziliyordu. Sanki çevresini kara bulutların sardığı, fırtınanın yaklaştığı bir kentin caddelerinde insanlar masmavi bir gökyüzünün altında mutlu ve neşeli geziniyordu. Peron görevlisi küçük çanı çaldı. Lokomotifin düdüğü duyuldu. Bacasından o nemli beyaz buhar yükseldi, lokantanın camlarına küçücük inci taneleri gibi döküldü.</p>
		<p>Öğle yemeği sona ermişti. Herkes ayağa kalktı, “bütün tabur” Baron Trotta’nın peşinden perona yürüdü. Kısa da olsa bir şeyler söylemek istedi, fakat konuşamadı. Oğluna doğru sevecen baktı. Fakat aynı anda birilerinin bu bakışları göreceğini düşünüp başını çabucak önüne eğdi. Sonra Binbaşı Zoglauer’in elini sıktı. Chojnicki’ye teşekkür etti. Bir yere gittiğinde hep yanına aldığı yarım silindir şapkasını ötekilere doğru salladı. Ardından Carl Joseph’in sırtına şöyle bir vurdu, onu yanaklarından öptü. Başıma dert açacak şeyler yapma, ben seni seviyorum oğlum, demek istedi. Fakat sadece, “Kendine dikkat et!” diye mırıldandı. Trottalar biraz çekingen insanlardı.</p>
		<p>Bölge Valisi Baron Trotta trene bindi. Kompartmanın penceresini açtıı, parlak deriden şık eldivenini pencerenin kenarına koydu. Saçları dökülmüş başı ışıldıyordu. Hüzünlü bakışları oğlu Carl Joseph’i aradı. “Saygıdeğer Bölge Valisi, bir daha geldiğinizde,” dedi Yüzbaşı Wagner her zamanki gibi neşeyle, “burasını küçük bir Montecarlo olarak bulacaksınız!” “Niçin?” diye sordu Baron Trotta. “Burada bir kumarhane açılacak...” yanıtını verdi Wagner. Oğluna seslenip sözü edilen şu “Montecarlo”ya dikkat etmesini söylemek istedi. Fakat aynı anda lokomotif uzun bir düdük çaldı, vagonlar arasındaki tamponlar birbirine çarptı ve tren ağır ağır hareket etti. Bölge Valisi Baron Trotta, eldivenli eliyle peronda duranlara el salladı. Bütün subaylar hazır ola geçti. Carl Joseph hiç yerinden kıpırdamadan öyle duruyordu. Tren uzaklaştı...</p>
		<p>Sonra hep birlikte istasyondan ayrıldılar. Carl Joseph, Yüzbaşı Wagner’le yan yana yürüdü.</p>
		<p>“Mükemmel bir kumarhane olacak!” dedi Yüzbaşı. “Evet, her şeyiyle gerçek bir kumarhane! Ah Tanrım, rulet görmeyeli yıllar geçti... Topun rakamlar arasından zıplarken çıkardığı o ses yok mu... Bir bilsen nasıl sevindiğimi!”</p>
		<p>Kumarhanenin açılmasını hasretle bekleyen tek kişi Yüzbaşı Wagner değildi. Herkes bir beklenti içindeydi. Sınır garnizonu yıllardır bekliyordu Kapturak’ın açmayı planladığı bu kumarhaneyi!</p>
		<p>Bölge Valisi’nin kentten ayrılmasından bir hafta sonra Kapturak geldi. Beraberinde bir hanımla değil de tek başına gelmiş olsaydı, mutlaka daha çok ilgi çekerdi. Fakat yanındaki o kişi, birden herkesin ilgi odağı oldu.</p>
		<h2>12</h2>
		<p>O günlerde Avusturya-Macaristan İmparatorluğu’nun sınır bölgelerinde bu Kapturak benzeri birçok insana rastlanıyordu. Son anlarını yaşayan birinin tepesinde dönenen, keskin gözleriyle aşağı bakıp o ânı bekleyen korkak kara kuşlar misali yaşlanmış imparatorluğun üzerinden ayrılmıyorlardı. Sabırsız ve acayip kanat vuruşlarıyla sürekli dönüyor, arada bir hızla aşağı inip keskin gagalarıyla orasını burasını ısırıyorlardı.</p>
		<p>Kapturak ufak tefek, pek dikkati çekmeyen biriydi, fakat hakkında çeşitli söylentiler vardı. Buraya geldiğinde hep sınıra çok yakın meyhanenin üstündeki odada kalıyor, Güney Amerika’ya seferler düzenleyen ve her yıl Rusya’dan kaçan binlerce insanı yeni vatanlarına taşıyan gemi acentelerinin temsilcileriyle pazarlıklar yapıyordu. Kumar oynamasını seviyordu, içkiyle ise başı pek hoş değildi. Kimi zaman bu insan kaçakçılığını sınırın öteki yanından, Rusya topraklarından yapmış olduğunu, ancak birkaç kez yakalanmasının ardından günün birinde Sibirya’ya sürülmekten korktuğu için arkasında ev, eş ve çocuk bırakarak bu tarafa yerleşmek zorunda kaldığını anlatıyordu. Şimdi buraya niçin gelmiş olduğunu soranlara da Kapturak gülümseyerek kısaca, “İş yapmak için,” derdi.</p>
		<p>Açılması beklenen kumarhanenin sahibi, subayların konakladığı oteli işleten, hangi nedenle buraya yerleşmiş olduğu pek bilinmeyen Silezya kökenli Brodnitzer’di. Bir süre önce kahvehanenin penceresine asmış olduğu büyük bir kâğıtla kumarhanenin yakında açılacağını kent sakinlerine bildirmişti. Bu kumarhanede her akşam akla gelen bütün oyunlar oynanacak, bir orkestra sabahın erken saatlerine kadar müzik çalacaktı. Ayrıca “dünyaca tanınmış” kabare şarkıcıları da tutulmuştu. Salonun açılışında sağdan soldan toplanmış, sekiz müzisyenden oluşan bir orkestra müzik yaptı. Kısa süre sonra da “Mariahilf Bülbülü” dedikleri, Oderbergli sarışın bir genç kızı da getirtti. Bu kız daha çok Lehár şarkıları söylüyordu. <em>Aşk Yaptığımız Gecede</em> veya <em>Etekliğimin Altında Pembe</em> gibi cüretkâr şarkılar, en çok sevilenleriydi. Brodnitzer’in müşterileri hep yeni şeyler bekliyordu. Salonlarında küçük kumar masalarının yanı sıra perdelerle ayrılmış loşça bir bölümde rulet masası da vardı. Yüzbaşı Wagner herkese bunun nasıl bir oyun olduğunu coşkuyla anlatıp duruyordu. Uzun yıllardır hep sınır bölgelerinde görev yapmış, yaşamları boyunca hiç rulet masası görmemiş erkekler, sınırsız bir dünyanın gizem dolu o topu sayesinde güzel kadınlar elde edebileceklerine, değerli atlar ve muhteşem saraylar alabileceklerine inanıyordu! Hepsi de çocukluklarını yatılı okullarda geçirmiş, askerî okullarda zor dönemler yaşamıştı. Şimdi de sınır bölgelerinde acımasız koşullarda görev yapıyorlardı. Onlar bir savaşın çıkmasını beklemişlerdi! Ancak savaş yerine sadece Sırbistan’a kısmi sevkıyat yapılmış olduğu için bu bölgedekiler, alışılmış yaşamlarını sürdürmeye devam ediyorlardı. Tatbikat, görev, askerî gazino, görev, tatbikat! Şimdi ise yaşamlarında ilk kez bir rulet topu görmüş, dönerken çıkardığı o sesi duymuşlardı. Şansın bugün birine, yarın ötekine vurmasını bekliyorlardı! Ve günün birinde Yüzbaşı Wagner, beş yüz kron kazandı. Ertesi gün sağa sola olan bütün borçlarını ödedi. Ancak Teğmen Schnabel ile Teğmen Gründler aynı gün yüzer kron yitirdiler. Yarın da onlar kazanabilirdi, hem de belki bin kron!</p>
		<p>Beyaz rulet topu koşusuna başladı mı, siyahlardan ve kırmızılardan oluşmuş o sonsuzlukta ilerledi mi, siyah ve kırmızı sonsuzluk gittikçe hızlanarak birbirine karışıp her şey bulanıklaştı mı, masanın çevresindeki subayların ürpermesi artıyor, yürekleri ağızlarına geliyor, sanki dönüp duran beyinleriymiş gibi kafaları zonkluyor, gözlerinin önünden sadece siyah ve kırmızı, siyah ve kırmızı geçiyordu. Otursalar bile dizleri tir tir titriyor, gözler çılgınca o topun peşinden koşuyordu. Onun kendine göre yasaları vardı, ne isterse onu yapıyordu, canı istediği zaman yavaşlıyor, uzun koşusundan sersemlemiş gibi sendeliyor ve sonunda numaralı çukurlardan birinde çok bitkin bir halde duruveriyordu. Masanın çevresinde duranlar derin bir iç geçiriyordu. Kazanmamış olan bile rahatlıyordu. Ertesi sabah biri ötekine anlattı. Bu yenilik büyük bir coşku oluşturdu, her akşam daha çok subay kumarhaneye gelmeye başladı. Adı sanı bilinmeyen yörelerden de insanlar kente akın etti. Daha çok insan, daha çok oyun oynadı, cüzdanlardan büyük banknotlar, yelek ceplerinden altın akçeler, saatler, zincirler, parmaklardan yüzükler çıktı, kumarhanenin kasası gittikçe doldu... Otelin bütün odaları sürekli doldu boşaldı. O güne kadar duraklarında öyle uyuklayan, balmumu müzesindeki figürleri andıran faytoncularla bir deri, bir kemik atlar da artık uyandı. Tren istasyonundan otele, otelden sınıra, oradan tekrar kente sürekli insanlar taşıyıp durdular. Hep canları sıkkın, bezgin esnafın da yüzü güldü. Loş dükkânlar aydınlandı, sıkıcı vitrinler renklendi, “Mariahilf Bülbülü” de her gece şakıdı! Onun melodileri başkalarını da uyandırmış olacaktı ki, kumarhane gazinosuna yeni yeni, süslü püslü şarkıcılar geldi. Masaları biraz kenara çektiler, Lehár melodileriyle insanlar valsler yaptı. Bütün dünya birden değişmişti.</p>
		<p>Evet, bütün dünya! Sonra sokak ve caddelerde o güne kadar görülmemiş afişler boy göstermeye başladı. Değişik dillerde yazılmış bu afişlerle, fırça fabrikasında çalışan işçileri greve çağrılıyordu. Fırça fabrikası, yörenin tek endüstri dalıydı. İşçileri fakir köylülerdi. Aralarından birçoğu kışın ormanda odun kesmeye, sonbaharda hasat kaldırmaya, diğer aylarda da fırça kılı üreten bu fabrikaya çalışmaya gidiyordu. İşçilerin bir bölümü de fakir Yahudilerdi. Çalışanların hiçbiri ne hesap yapmasını ne de hakkını korumasını biliyordu. Doğru dürüst bir meslek de öğrenmemişlerdi. Kentin yirmi mil çevresinde çalışabilecekleri başka bir fabrika yoktu! Fırça kılı yapımında işverenin pek hoşuna gitmeyen, ona pahalıya gelen koşullar geçerliydi. Bu nedenle üreticiler, koşulları iyileştirmekten kaçınıyordu. Toz ve mikrobun işçileri etkilememesi için maskeler gerekliydi. Fırça kılı yapımının büyük ve aydınlık atölyelerde gerçekleştirilmesi de bu koşullardan biriydi. Atıkların da günde iki kez yakılıp yok edilmesi gerekiyordu. Bu koşulların dışında öksürmeye başlayan işçilerin çalışmaya ara vermesi, yerlerine başkalarının alınması gerekliydi. Fırça kıllarının yıkanıp temizlenmesinde çalışanlar arasında bir süre sonra kan tükürmeye başlayanlar görülüyordu. Fabrika yıkılmaya yüz tutmuş, küçük pencereli, damı acil tamir gerektiren viran bir binaydı. Toz toprak bir arsanın ortasına inşa edilmiş, çevresini de bakımsız çalılıklar sarmıştı. Az ötesi, yıllardır her şeyin atıldığı bir çöplüktü. Burada kokuşan ölü kedilerle farelerin yanı sıra paslanıp çürümeye bırakılmış tenekeden mutfak ve ev eşyalarına, parçalanmış çanak çömleğe, yırtık ayakkabılara da rastlamak mümkündü. Az ötelerde ise üzerlerinde cırcırböceklerinin aralıksız öttüğü, çeşitli tahıl ekili, bereketli tarlalar, neşeli kurbağaların ardı arkası kesilmeyen şarkılar söylediği koyu yeşil bataklıklar uzanıyordu. İşçilerin ellerinde demirden büyük tırmıklar, önlerinde kocaman fırçaotu demetleriyle oturduğu ve yorulmak nedir bilmeden taradıkları, yükselen toz dumanını ciğerlerine çektikleri küçük pencerelerin hemen önünde çevik kırlangıçlar yıldırım hızıyla inip çıkıyor, pırıl pırıl küçük yaz böcekleri danslar yapıyor, beyaz ve renkli iri kelebekler süzülüyor, viran damın büyük deliklerinden de tarlakuşlarının coşkulu şarkıları kulağa geliyordu. Birkaç ay önce buraya çalışmaya gelmiş köylüler, tarlalarından güzel kokular yayılan, cıvıl cıvıl kuşların yaşadığı bir doğanın bütün nimetlerini tatmış yörelerin insanlarıydı. Şimdi bu işçiler toz bulutlarının arasından kırlangıçların, kelebeklerin ve yaz böceklerinin dansını görüyor, memleketlerinin özlemini çekiyorlardı. Tarlakuşlarının şarkıları onları mutsuz ediyordu. Yakın zamana kadar sağlıklarını koruyan bir yasa olduğundan haberleri yoktu. Hatta monarşide bir parlamento olduğundan, bu parlamentoda işçi kökenli milletvekillerinin oturduğundan da habersizdiler. Sonra kente yabancı insanlar geldi, afişler astılar, toplantılar yaptılar, onlara yasalardan söz ettiler, onlara gazetelerde çıkanları okudular, onlarla anlayacakları dillerde konuştular. Bu insanlar, tarlakuşlarından ve kurbağalardan daha gürültücüydü. Ve sonunda işçiler greve gitti. Bu yöredeki ilk grevdi! Resmî makamlar bu grevden çok korktu. Onlarca yıldır yaptıkları belli şeyler vardı. Nüfus sayımı yapmak, İmparator’un doğum gününü kutlamak, acemi erlerin dağıtımını gözlemlemek ve genel valiye hepsi birbirine benzeyen raporlar yollamaktı. Arada sırada Rus yanlısı Ukraynalıları, tütün kaçakçılığı yapan Yahudileri veya karşı taraf casuslarını tutukladıkları da oluyordu. Bu yörede insanlar, onlarca yıldır fırça kılı yapımında çalışıyordu. Burada temizlenen fırça kılları Moravya, Bohemya ve Silezya’daki fırça fabrikalarına yollanıyor, hazır fırça olarak da aynı topraklara geri dönüyordu. İşçiler hep öksürüyor, kan tükürüyor, hasta oluyor ve kimileri kent hastanesinde yaşama gözlerini kapatıyordu. Fakat tek bir gün olsun grev yapmamışlardı. Şimdi ise resmî makamlar çevre kentlerden jandarma güçleri talep etmek, Genel Vali’ye raporlar kaleme almak zorunda kaldı. Genel Vali, Ordu Başkomutanlığı’yla ilişkiye geçti. Ordu Başkomutanlığı da Garnizon Komutanlığı’nı arayıp onları durumdan haberdar etti.</p>
		<p>Kışladaki genç askerler buradaki en alt tabaka insanlarının monarşi temsilcileri, soylular ve yüksek devlet memurlarıyla aynı hakları talep ettiğine inandı. Eğer bir ihtilal engellenmek isteniyorsa onlara bu haklar tabii ki verilmeyecekti. Ve iş işten geçmeden önce de gerektiğinde ateş açılacaktı! Binbaşı Zoglauer yaptığı kısa konuşmada bunlardan açık açık söz etti. Bazıları savaşın daha rahat olduğuna inanıyordu. Fakat şimdi savaş yoktu ve emir emirdi. Süngü takılacaktı ve gerektiğinde “ateş” emri de verilecekti. Ancak şu sıralar isteyen Brodnitzer’in kumarhanesine gidebilir, orada çok para kazanabilirdi. Buna engel olunmayacaktı! Ve günün birinde Yüzbaşı Wagner çok para yitirdi. O akşam kumarhaneye kimsenin tanımadığı biri geldi. Sonra anlatıldığına göre bu yabancı, orduda hafif süvari olarak görev yapmış, Silezyalı büyük bir çiftçiydi. İki akşam arka arkaya kazandı, Yüzbaşı’ya borç verdi ve üçüncü akşam uğramadı. Çünkü gelen bir telgrafla onu geri çağırmışlardı. Kazandığı toplam iki bin kron onun için pek önemli bir tutar değildi, fakat borç verdiği Yüzbaşı için çok önemliydi! Belki Chojnicki’den de isteyebilirdi, ancak ona daha önceden üç yüz kron borçluydu. Ancak o iki bini geri vermesi gerekiyordu.</p>
		<p>“Kim verebilir bu tutarı bana?” diye sordu Yüzbaşı, otelci Brodnitzer’e.</p>
		<p>Brodnitzer şöyle bir düşündü ve, “Herr Kapturak!” dedi.</p>
		<p>Az sonra karşısına çıkan Kapturak da, “Demek ki borcunuz iki bin kron. Ne zaman geri ödemeniz gerekiyor?”</p>
		<p>“Hiç bilmiyorum!”</p>
		<p>“Bu çok para, Yüzbaşı!”</p>
		<p>“Size geri ödeyeceğim,” dedi Yüzbaşı Wagner.</p>
		<p>“Nasıl, kaç taksitle? Biliyorsunuz, böyle durumlarda maaşınızdan sadece üçte biri kesilebiliyor. Diğer beylere gelince; onlar da kefil olacak durumda değil. Mümkünatı yok gibi görünüyor.”</p>
		<p>“Herr Brodnitzer,” diye Yüzbaşı başladı, ancak hemen sustu.</p>
		<p>“Herr Brodnitzer de,” dedi Kapturak sanki Brodnitzer yanlarında değilmiş gibi, “bana oldukça borçludur! Ancak sağa sola borcu olmayan yakın dostlarınızdan biri yardımınıza gelir ve size kefil olursa istenen tutarı karşılayabilirim. Örneğin Teğmen Trotta. Süvari Alayından geldiği için bir ata sahip!”</p>
		<p>“Evet!” dedi Yüzbaşı. “Onunla bir görüşeyim.”</p>
		<p>Ve az sonra Teğmen Trotta’yı uykusundan kaldırdı. Otelin dar, uzun ve karanlık koridorunda bir süre konuştular. Sonunda Yüzbaşı, “Haydi at şu imzanı artık!” dedi. “Beni aşağıda bekliyorlar. Yanaşmadığını düşünecekler.” Ve Trotta istenen imzayı attı.</p>
		<p>“Gel hemen aşağı!” dedi Wagner. “Seni bekliyorum!”</p>
		<p>Carl Joseph aşağı indi, kumarhaneye gitmek isteyen otel müşterilerinin kullandığı kapıda durdu ve içeri baktı. Brodnitzer’in yeni açmış olduğu salonu ilk kez görüyordu. Daha doğrusu yaşamında ilk kez bir kumarhane görüyordu! Fitilli kumaştan koyu yeşil bir perde rulet masasının çevresini şöyle bir kapatıyordu. Yüzbaşı Wagner’in perdeyi biraz kenara itip kendi dünyasında kaybolduğunu gördü. Carl Joseph hoplayıp zıplayan rulet topunun kadife gibi yumuşak sesini duydu. Oraya gidip perdeyi aralamaya cesaret edemedi. Salonun öteki ucunda, caddeye açılan kapının az ötesinde küçük bir sahne dikkatini çekti. Orada yorulmak nedir bilmeyen “Mariahilf Bülbülü” şarkılar söylüyor, danslar ediyordu. Salonda kumar oynanıyor, iskambil kâğıtları mermer taklidi masalarda şaklıyordu. Carl Joseph anlamadığı tuhaf sözler duydu. Masaların çevresinde oturan oyuncular bir “beyaz gömlekliler alayı” oluşturmuştu! Ceketler iskemlelerin arkasına atılmıştı. Başların üzerinde oluşmuş sigara dumanları, kara fırtına bulutlarını andırıyordu. Sisler içinde sigaraların ateşi ışıldıyor, havaya üflenen dumanlar fırtına bulutlarını oluşturuyordu. Bu sigara bulutlarının altında bir başka bulut daha varmış gibiydi. Sanki masalarda oturanların üzerinde dev bir çekirge sürüsünün vızıltısı o bulutu oluşturuyordu.</p>
		<p>Az sonra Yüzbaşı Wagner perdeyi açıp salona geçti. Yüzü değişmiş gibiydi. Gözleri morarmış, çukurlaşmıştı. Kahverengi bıyığı dudağının üzerinden sanki yarısı kopmuş gibi öyle sallanıyordu. Teğmenin karşısında durmasına karşın, “Neredesin Trotta?” diye seslendi. “İki yüz kaybettim! Şu lanet olası kırmızı yok mu! Rulette artık şansım kalmadı, başka bir oyun denemeliyim!” Trotta’nın koluna girdiği gibi iskambil oynanan masalardan birine yürüdü. Kapturak ve Brodnitzer oturdukları masadan kalktılar.</p>
		<p>“Kazandınız mı?” diye sordu Kapturak, fakat aynı anda Yüzbaşı’nın kazanmamış olduğunun farkına vardı.</p>
		<p>“Kaybettim, kaybettim!” diye bağırdı Yüzbaşı.</p>
		<p>“Çok yazık!” dedi Kapturak da. “Bakın ben kazandığım kadar kaybettim de! Gün oldu çok kaybettim, gün oldu çok kazandım! Tabii her defasında aynı oyunu oynamadım. Önemli olan, değiştirmektedir!”</p>
		<p>Yüzbaşı Wagner ceketinin yakasını kaldırdı. Az sonra yüzüne renk geldi, bıyığı da kendiliğinden yine düzeldi. Trotta’nın sırtına şöyle bir vurdu ve, “Eline hiç iskambil almadın, öyle mi?” dedi. Teğmen aynı anda Kapturak’ın cebinden bir deste iskambil çıkarıp sanki en  alttaki kâğıt çizilmesin diye itinayla masanın üzerine bıraktığını gördü. Sonra eliyle çabucak desteyi şöyle bir okşadı. Parmaklarının arasına aldı, oynadı. İskambil kâğıtlarının küçük aynalar gibi ışıldayan yeşilimsi sırtlarında tavanın ışığı dalgalar oluşturdu. Bazıları hafif bir çıtırdıyla yukarı doğru yükseldi, uçan kuşlar gibi kanat çırptı, üzerlerindeki siyah ve kırmızı yüzler hızlı bir fırtına örneği gelip geçti. Sonra hepsi yine masanın üzerine düştü, kimi yüzüstü, kimi sırtüstü küçük grupçuklar oluşturdular, masaya yayıldılar. Biri diğerini hafifçe örttü, bazıları birbirlerine iyice sokulup daireler meydana getirdi. Hemen ardından hepsi bir sıraya girip toplandılar ve yine desteyi oluşturdular. Sanki bütün iskambil kâğıtları aynı anda sessizce parmakların çağrısına uymuştu. Yüzbaşı Wagner bu gösteriyi aç gözlerle takip ediyordu. Ah, nasıl da seviyordu şu iskambil kâğıtlarını! Oynarken kimi zaman sesleniyor ve istediği kâğıt gerçekten eline geliyordu, fakat çoğu kez ondan kaçanlar da oluyordu. O zaman peşlerinden sesleniyor, istekleri onları takip ediyordu. Ve kâğıtlar sonunda kaçmaktan vazgeçip eline geldiklerinde de çok seviniyordu! Ancak onun istekleri, kaçanları her zaman yakalamayı başaramıyor, yorgun argın geri dönüyorlardı. Aradan geçen yıllarda Yüzbaşı, kendine oldukça çapraşık bir “savaş planı” geliştirmişti. Şansını zorlamak amacıyla aklına gelen her yöntemi uyguluyordu. Şansının üstüne üstüne gidiyor, onu gafil avlamaya çalışıyor, yalvarıp yakarıyor, dualar ediyor, onu kendine çekmeye çalışıyordu. Kimi zaman zavallı Yüzbaşı, kupa kızının eline gelmesini arzuladığında eğer gelmezse intihar edeceğini ona fısıldıyordu! Oyun sırasında gelişme onun için ümit vericiyse özlemini çektiği kâğıda gururla, “Gelmesen de olur,” diye fısıldıyordu! Bir defasında da mutlaka kazanmak istediği için iskambil kâğıtlarını kendi bildiği gibi sol elini kullanarak karıştırmıştı. Daha önce günlerce sabır ve inatla denediği bu yöntemi o gün başarmıştı. Bir kez de ona şans getireceğini umduğu için kumarhane sahibinin sağında oturmuştu. Fakat en iyisi bütün bu yöntemleri bir arada uygulamak veya masadaki diğer oyuncuların fark etmemesi için çabucak birinden ötekine atlamaktı. Bazen Yüzbaşı karşısındakine, “Acaba sizinle yer değiştirebilir miyiz?” diye sorar ve öteki adam yanıt vermeden sadece gülümserse, o da gülerek, “Yok sakın benim batıl inançlı biri olduğumu filan sanmayın, sadece beni şu ışık rahatsız ediyor,” diye bir bahane bulurdu. Kimi zaman diğer oyuncular, Yüzbaşı’nın stratejik kurnazlığını fark ediyor, iskambiller de amacını seziyor, ondan kaçıyorlardı. Böylece Yüzbaşı, kumar masasına oturur oturmaz, bütün bir kurmay subay ekibiymişçesine canla başla çalışmaya başladı. Beyni insanüstü bir çaba gösterirken her yanını ateşler kaplıyor, buzlar üstüne düşüyor, ümitlerle sancılar, coşkularla acılar peş peşe yüreğini sarıp sarmalıyordu. Böyle anlarda Yüzbaşı savaşıyor, dövüşüyor ve dehşetli acılar çekiyordu. Rulet oynamaya başladığından bu yana sürekli o şeytan topları yenmek amacıyla aklına gelen her türlü savaş planını geliştirmeye uğraşmıştı. (Ancak sonunda onları yenmenin iskambil kâğıtlarını yenmekten daha zor olduğunu kavramıştı!)</p>
		<p>Sadece yasak oyunlar arasında yer almasına rağmen değil, hoş karşılanmamasına da rağmen, neredeyse hep bakara oynuyordu. Hesaplamak, üzerinde çok düşünmek gerektiren oyunları yeğlemiyordu. Onun bütün amacı, alın yazısı denen bulmacayı çözmek, hatta onu alt etmekti! Bu nedenle de çoğu kez bakara oynamayı yeğliyordu. Gerçekten de bakara masasında daha çok kazanıyordu. O akşam da Yüzbaşı’nın eline arka arkaya üç dokuzlu ve üç sekizli gelirken, Trotta’ya sadece vale ve kral çıktı. Kapturak’ın eline de iki kez dörtlü ve beşli geldi. Fakat işte tam o anda Yüzbaşı Wagner bir hata yaptı. Kumar masasında diğerlerine şansını belli etmemek en önemli koşul olmasına karşın yatırdığı parayı aniden üçe katladı. Böyle yaparsa bütün borcunu o gün ödeyebileceğini ümit etmişti. Ve bu davranışı ona uğursuzluk getirdi. Yüzbaşı oyunu kaybetti. Trotta da oturduğu andan itibaren bütün oyunları kaybetmişti. En çok kazanan ise beş yüz kron ile Kapturak oldu. Yüzbaşının yeni borç senetlerinin altına imza atması gerekti.</p>
		<p>Wagner ile Trotta masadan kalktılar ve bara gidip doksan derecelik içkiyi, konyak ve Okocim birasıyla karıştırdılar. Yüzbaşı Wagner oyunu kazanamamış olmasına bir meydan savaşını yitirmiş mareşal gibi utanıyordu. Yanındaki Teğmen de onun bu utancını bölüşüyordu; çünkü o da utanç duyuyordu. Her ikisi de birkaç kadeh içmeden göz göze gelemeyeceklerine inanıyordu. İçkilerini yavaş yavaş yudumladılar.</p>
		<p>“Şerefine!” dedi Yüzbaşı. “Şerefine!” dedi Trotta da.</p>
		<p>Birbirlerine birkaç kez daha, “şerefine” dediler ve her defasında daha çok yüreklendiler, sonunda da az önceki uğursuzluğu pek umursamadıklarına inandılar. Genç teğmen o akşam Yüzbaşı Wagner’ın en iyi dostu ve bu dünyanın en şanssız insanı olduğuna inandı, birden ağlamaya başladı. “Niçin ağlıyorsun?” diye Yüzbaşı dudakları titreyerek sordu. “Senin için, senin için ağlıyorum!” diye mırıldandı Trotta. “Benim zavallı dostum.” Birbirlerine karşılıklı bir şeyler söylediler, yakındılar. Biri ötekini yatıştırmaya çalıştı.</p>
		<p>Aynı anda Yüzbaşı Wagner’in aklına bir zaman önce kafasından geçirmiş olduğu bir plan geldi. Plan, Trotta’nın atıyla ilgiliydi. Her gün bindiği bu hayvana zamanla alışmıştı, hatta bir zamanlar satın almayı aklından geçirmişti. Bir an düşündü, cebinde yeteri kadar parası olsaydı bakara masasında hiç çekinmeden oynar ve birkaç at alacak kadar kazanabilirdi. Kafasındaki plana göre Teğmen’ den atı para vermeden üstüne devralacak, sonra hayvanı teminat olarak gösterip borçlanacak, o parayla masaya oturacak ve kazanacaktı. Sonunda da kazandığı parayla Trotta’dan atı satın alacaktı. Bu hileli ve yasalara karşı bir şey değildi ki! Kime zararı olabilirdi? Hepi topu iki saatlik bir oyun sonunda her şey olup bitecek ve herkesin cebine para girecekti. Ah, keşke masaya bir kez olsun hiç çekinmeden, cebimdeki para yetecek mi, yetmeyecek mi, diye düşünmeden zengin ve özgür biri gibi oturup oynayabilseydi! Bir kez! Yüzbaşı eline kısıtlı maaş geçtiği için lanet okudu. O parayla bu kumarhanede “insan gibi” oynaması hiçbir zaman mümkün olmayacaktı!</p>
		<p>Şimdi biraz hüzünlü, biraz öfkeli öyle oturmuş, çevrelerindeki dünyayı tamamen unutmuşlardı. Yüzbaşı ile Teğmen’in gözünde çevrelerindeki dünyaydı onları unutmuş olan! Az sonra Yüzbaşı Wagner sesini yükselterek, emreder gibi konuştu: “Sat bana atını!” “Onu sana hediye edeceğim!” diyeTrotta karşılık verdi biraz hüzünlü. Hayır, bir hediyeyi teminat olarak gösterip karşılığında para alamazdı. “Hayır, satacaksın!” “Hayır, onu sana veriyorum!” diye Trotta yalvarır gibi konuştu. “Karşılığında para vereceğim sana!” diye Yüzbaşı ısrar etti.</p>
		<p>Bu tartışmaları birkaç dakika böyle sürdü gitti. Sonunda Yüzbaşı oturduğu yerden kalktı. Ayakta zor duruyordu. “Size atınızı bana satmanızın emrini veriyorum!” diye bağırdı. “Başüstüne, Komutanım!” dedi Trotta ânında. “Fakat cebimde hiç para yok!” diye Yüzbaşı peltek peltek konuştu. “Bu hiç önemli değil! Sana hediye ediyorum onu!” “Hayır, kesinlikle hayır! Hem satın almaktan da vazgeçtim! Yeter ki biraz param olsaydı.”</p>
		<p>“Başkasına satabilirim!” dedi Trotta. Aklına gelen bu değişik buluşa çok sevinmiş gibi gözleri ışıldadı. “Enfes!” diye Yüzbaşı sesini yükseltti. “Fakat kime satacaksın?” “Örneğin şu Chojnicki’ye.” “Enfes!” diye Yüzbaşı tekrarladı. “Benim ona beş yüz kron borcum var!” “Ben senin borcunu devralıyorum!” dedi Trotta.</p>
		<p>O akşam içkili olduğu için Trotta, Yüzbaşı’ya acıyor, yüreği sızlıyordu! Zavallı arkadaşını kurtarmalıydı. Çünkü o büyük bir tehlikenin içine düşmüştü. Yüzbaşı Wagner’i kendine çok yakın ve dost hissediyordu! Ona bu kederli ânında teselli edici, güzel şeyler söylemeli, mutlaka yardım etmeliydi! Eli açıklık, yakın dostluk ve yardımseverlik duyguları büyük bir akarsu örneği aynı anda yüreğine akıyordu. Sabah olmak üzereydi. Salonda sadece birkaç ampul yanıyordu. Başlamakta olan günün henüz güçsüz ışığı pancurların arasından içeri giriyordu. Brodnitzer’le bir garsondan başka içeride kimse kalmamıştı. İskemlelerle masalar ve “Mariahilf Bülbülü”nün bütün akşam şarkılar söyleyip dans ettiği sahne şimdi kasvet içindeydi. Her yer karmakarışıktı, sanki yakındaki bir tehlikeyi sezmiş olan müşteriler panik içinde akın akın salonu terk etmişti. Yerler kartondan uzun ağızlıklar ve puro izmaritleriyle doluydu. Onlar Rus sigaralarından ve Avusturya purolarından geriye kalanlardı ve kumarhanede yabancı ülkelerden gelenlerin kentlilerle oyun oynayıp eğlendiğini kanıtlıyordu.</p>
		<p>“Hesap!” diye seslendi Yüzbaşı. Sonra Teğmen’i kolları arasına aldı, ona uzun uzun sarıldı. “Tanrı yardımcın olsun!” diye mırıldandı, gözlerinde yaşlar belirmişti.</p>
		<p>Trotta caddeye çıktığında sabah olmuştu. Küçük doğu kentinde o sabah havayı kestane ağaçlarından, yeni açmış leylaklardan, az önce fırından çıkmış ve fırıncıların sepet sepet taşıdığı ekmeklerden yükselen kokular dolduruyordu. Kuşlar şarkılar söylüyor, onların cıvıltıları sonsuz bir deniz örneği her yeri kaplıyordu. Soluk mavi bir gökyüzü küçük evlerin alçak damlarına gergin bir örtü gibi uzanıyordu. Köylüler, küçük at arabalarıyla henüz uyumakta olan kentin tozlu, yumuşak yollarından geçiyor, yerlerdeki kuru otlarla samanları sağa sola savuruyorlardı. Teğmen Trotta, çok uzaklardaki ufukta, doğudan hızla yükselmiş olan güneşe doğru yürüyordu. Sabah esintisi onu biraz kendine getirmişti. Yakın dostunu sorunlarından kurtaracağı düşüncesi onu gururlandırıyordu. Tabii önce babasına haber vermeden, onun iznini almadan atını satması pek doğru olmazdı. Fakat onu dostuna bir iyilik yapmak için satacaktı! Daha doğrusu atı Chojnicki’ye devredecekti. Bu da pek kolay değildi. Teğmen Trotta yaşamı boyunca hep zor şeylerle karşılaşmıştı. Kafasından geçirdiklerinin kolay olmayacağını anladı, dimdik ve kararlı adımlarını sıklaştırdı. Kilise kulesindeki saat çaldığında Trotta Yeni Saray’ın kapısına varmıştı. Kont Chojnicki çizmelerini giymiş, elinde kırbacı üstü açık küçük arabasına binmeye hazırlanıyordu. Yanına gelen Teğmen’in yanaklarının çökmüş, soluk yüzünün tıraşsız olduğu dikkatini çekti. Bu, içenlerin makyajıydı. Sonu iyi değil, diye düşündü Chojnicki.</p>
		<p>Trotta, “Size bir öneride bulunmak istiyorum,” diye konuştu. “Atımı ister misiniz?” Kendi sorusuna kendi irkildi. Konuşmakta zorlandığını da fark etti.</p>
		<p>“Pek ata binmediğinizi biliyorum,” dedi Chojnicki. “Süvari Alayından da bu nedenle ayrılmıştınız. Atın bakımı da size zor geliyor olacak. Ancak elinizden çıkardıktan bir süre sonra bunu yaptığınıza pişman olabilirsiniz...”</p>
		<p>“Hayır!” diye Trotta karşı çıktı. Konttan gerçeği saklamasına hiç gerek yoktu. “Paraya ihtiyacım var!”</p>
		<p>Ve bunu söylediği için hemen utandı. Chojnicki’den borç istemek ayıp bir şey değildi. Ancak Carl Joseph o anda yaşamında yeni bir sürecin başladığını fark eder gibi oldu, bunu da önce babasına sorması gerektiğini düşündü. Utandı.</p>
		<p>“Gerçeği söylemem gerekirse,” diye devam etti, “yakın bir dostuma kefil oldum! Borcu pek az değil... Bu akşam oyunda yine kaybetti. Kumarhane sahibine borçlu kalmasını istemiyorum. Benim de ona borç vermem mümkün değil. Evet, bu mümkün değil! Hem o kişinin size de borcu var!”</p>
		<p>“Fakat bu sizi ilgilendiren bir şey değil!” diye Chojnicki konuştu. “Evet, bu sizin dışınızda bir şey. O kişi zamanı gelince bana olan borcunu ödeyecektir. Hem önemli bir rakam da sayılmaz. Bakın dinleyin beni. Ben paralıyım, buna zenginlik deniyor! Fakat parayla pek ilgilenmem! Benden bir kadeh içki de rica edebilirsiniz, bir miktar para da! Benim için bunun hiç farkı yoktur. Bakın...” diye devam etti ve eliyle şöyle bir ufku gösterdi, “... bütün bu ormanlar benim! Vicdan azabı çekmenize hiç gerek yok. Benden bir şey isteyen her insana ben gönül borcu duyarım! Evet, biliyorum bu gülünecek bir durum, fakat bu gibi şeylerin benim için hiç önemi yoktur. Sözün kısası, size bir öneride bulunayım: Atınızı satın alacağım ve size de geri almanız için bir yıl tanıyacağım. Bir yıl sonra at benim olacak!”</p>
		<p>Chojnicki’nin sabırsızlandığı belliydi. Taburun bir saat sonra talime hazır olması gerekiyordu. Güneş hızla yükseliyordu. Gün başlamıştı.</p>
		<p>Trotta hızlı adımlarla kışlaya gitti. Yarım saat sonra tabur hazırdı. Sakal tıraşı olmaya zaman kalmamıştı. Binbaşı Zoglauer saat on bire doğru geldi. Emrindekilerin tıraşsız olmasını hiç kabul etmezdi. Sekiz yıldır bu sınır bölgesinde görev yapıyordu. Herkesin temizliğine ve giyimine dikkat etmesi onu için çok önemliydi. Fakat Trotta o sabah geç kalmıştı, artık tıraş olamazdı! Hiç olmazsa biraz kendine gelmişti. Bölük karşısında onu bekleyen Yüzbaşı Wagner’le karşılaştı. “Tamam, hallettim,” dedi çabucak ve askerlerin karşısına geçti. “Sağa dön! Çift sıra, marş marş!” Belinden sallanan kılıcı ışıldıyordu. Trompetler çaldı. Tabur kışladan çıktı.</p>
		<p>O günkü “serinletici içki”yi sınır meyhanesinde Yüzbaşı Wagner ödedi. Yarım saatte iki-üç kadeh doksan derecelik içtiler! Yüzbaşı Wagner şansın artık ona da gülmeye başladığına inandı. Bundan sonra herşey onun elindeydi, şansını o yönlendirecekti! Bugün öğleden sonra iki bin beş yüz kronu olacaktı. Bunun bin beş yüzü ile hemen borçlarını kapatacak, ardından da tıpkı kendine güvenen varlıklı biri gibi çok sakin bakara masasına oturacaktı! Dağıtıcı o olacaktı. Kâğıtları bir güzel karıştıracaktı. En iyisi bunu sol elle yapmalıydı! Belki borcunun tamamını değil de binini öderse daha iyi olurdu. O zaman masaya bin beş yüzle oturur ve varlıklı biri örneği, hiç sıkılmadan, çok rahat istediği gibi oynardı. Cebindeki paranın beş yüzünü rulete, binini de bakaraya yatırsa iyi ederdi! Evet, böylesi çok daha iyi idi! Meyhaneciye seslendi: “Hesaplar Yüzbaşı’dan!” Sonra kalktılar, mola sona ermişti, talim başlayabilirdi.</p>
		<p>Neyse ki Binbaşı Zoglauer yarım saat sonra talim yerinden ayrıldı. Yüzbaşı Wagner de kumandayı hemen Üsteğmen Zander’e devredip ata atladığı gibi doğru Brodnitzer’e gitti. Bilmek istiyordu, o gün akşamüstü kumarhanede oynamaya gelenler var mıydı? Tabii vardı, bu hiç sorun değildi! Çok mükemmel, diye düşündü. Ona öyle geldi ki, bazen oyun sırasında konuştuğu “ruhlar” o akşamüstü kumarhanenin salonlarında geziniyordu ve hepsi de Yüzbaşı Wagner’den yanaydı... Oyunlara kendini hazırlamak, hatta kışlaya dönüp de amacından vazgeçmemek için orada kaldı. Café Brodnitzer’de öğle yemeğini yedi ve Trotta’nın gelmesini bekledi. Saat üçe doğru ilk oyuncular gelmeye başladı. Yüzbaşı Wagner birden titrediğini hissetti. Ya şu Trotta onu yüzüstü bırakırsa ne olacaktı? Ya da parayı yarın getirirse ne yapacaktı? Belki o zaman bütün şansını yitirmiş olurdu! Ve böyle bir gün bir daha gelmezdi. Ruhlar bugün ondan yanaydı, yarın olmayabilirlerdi. Yüzbaşı Wagner oturdu ve bekledi. Bekledikçe de huzursuzlaştı, suratı ekşidi, geciken Teğmen için, “Hergele o,” dedi kendi kendine. Talim yerinden erkenden ayrılmış, öğle yemeğini her zamanki gibi istasyon lokantasında yememiş, ruhlarla konuşup zor da olsa anlaşmıştı. Bu perşembenin onun için çok şanslı bir gün olduğuna kendini inandırmıştı! Her şey hazırdı, fakat genç teğmen onu yüzüstü bırakıvermişti! Duvardaki saat acımasızca ilerliyor, Trotta ise bir türlü gelmiyordu. Yoktu görünürlerde, gelmeyecekti...</p>
		<p>Hayır! İşte geliyor! Kapı açıldı, Wagner’in gözleri ışıl ışıl parladı. Trotta’nın elini sıkamadı. Parmakları sabırsız bir hırsız örneği titriyordu. Aynı anda hışırdayan bir zarfa dokundular. Ne güzel bir duyguydu! “Otur çabuk,” diye Yüzbaşı emreder gibi konuştu. “Yarım saat sonra tekrar yanındayım!” Ve hızla uzaklaştı, yeşil perdenin arkasında gözden kayboldu.</p>
		<p>Yarım saat geçti, sonra bir saat ve bir saat daha. Akşam oldu, salonun ışıkları yandı. Yüzbaşı Wagner göründü, ağır ağır yürüyordu. Üzerinde üniforması olmasaydı tanımak mümkün değildi. Değil yüzü, giyimi bile değişmişti. Ceketinin düğmeleri açıktı, yakasının arasından boynundaki siyah bant dışarı çıkmıştı, kılıcının sapı belinden çarpık sallanıyordu, ceketinin üzeri sigara külü doluydu. Saçları karmakarışıktı, bıyığı da sanki öyle sarkıyordu. Ağzı bir tuhaf açıktı. Yüzbaşı hırıldar gibi bir ses çıkardı: “Hepsini!” dedi.</p>
		<p>Bir süre hiç konuşmadılar. Konuşacak bir şey yoktu. Aradan birkaç dakika geçtikten sonra Trotta bir şey sormak istedi, fakat Wagner susmasını istermiş gibi elini ona doğru uzattı, gözlerini iri iri açtı. Bir süre daha öyle oturdular. Sonunda Yüzbaşı ayağa kalktı, eliyle üniformasını şöyle bir düzeltti. Yaşamın artık ne anlamı var, diye bir an düşündü. Çekip gitmeliydi! “Elveda sana!” dedi ve çıktı gitti.</p>
		<p>Dışarıda güzel bir yaz akşamı vardı. Yüz binlerce yıldız, yüzlerce güzel koku onu sarıp sarmaladı. Bir daha kumar oynamamak, bir daha yaşamamaktan çok daha kolay, diye bir düşündü. Ve kumarhaneden içeri adım atmayacağına kendi kendine şeref sözü verdi. Eline iskambil kâğıdı alacağına geberip gitseydi... Evet, bir daha böyle bir şey yapmayacaktı! Sonra düşündü, “bir daha” çok uzun bir zamandı! Onu kısalttı, 31 Ağustos’a kadar kumar oynamak yoktu! Evet, ne olacağını görecekti. Şeref sözü veriyorum sana, Yüzbaşı Wagner! Gurur duydu. Vicdanını temizlemişti, şimdi çok sağlamdı, yaşamını da kendi eliyle kurtarmıştı. Yüzbaşı Wagner dinç adımlarla Chojnicki’nin evine doğru yürüdü. Kont kapıda duruyordu. Chojnicki, Yüzbaşı’yı çoktandır tanıyordu. Şimdi onu daha uzaktan görür görmez kumarda kaybetmiş olduğunu ve bir daha oynamamaya da karar verdiğini anlayıverdi. Seslendi: “Trotta’yı nerede bıraktınız?”</p>
		<p>“Görmedim onu!”</p>
		<p>“Hepsini mi?”</p>
		<p>Yüzbaşı başını önüne eğdi, çizmelerinin ucuna baktı ve, “Kendi kendime şeref sözü verdim...” dedi. “Mükemmel!” diye konuştu Chojnicki. “Çoktan yapmalıydınız bunu!”</p>
		<p>Teğmen Trotta’yı bu çılgın Wagner’le olan dostluğundan kurtarmasının zamanı geldiğini düşündü. Kararlıydı. Çeksin elini artık bu adamdan! En iyisi onu birkaç günlüğüne de olsa bir yolculuğa yollamalıydı. Bir kadının eşliğinde. Wally ile! Hemen kente indi.</p>
		<p>“Evet,” dedi Trotta hiç tereddüt etmeden. Ancak Viyana’dan çekinmiyor da değildi, hele bir kadının eşliğinde. Fakat buradan ayrılmalı, bir yere gitmeliydi de. O güne kadar alışmış olduğu yaşamın dışındaki her şeye, her türlü değişikliğe sıkıntı, baskı gözüyle bakıyordu. Şimdi de yeni bir tehlikenin onu beklediğini seziyordu. Ancak kimi zaman böyle tehlikenin özlemini çekmiş değil miydi? Kont Chojnicki’ye kadının kim olduğunu sormaya cesaret edemedi. Birçok yabancı kadının birçok yüzü... Mavi, kahverengi, kara gözler... Saçları kara, sarı... Kalçalar, göğüsler, bacaklar... Ona sürünmüş gibi öyle gelip geçmiş kadınlar, delikanlılığında, gençliğinde, çabuk çabuk, uçar gibi. Ona yabancı kalmış kadınların o güzel, sevecen fırtınası! Sonra içine çekiyor kim olduğunu bilmediği o kadının kokusunu, hissediyor dizlerinin serinliğini vücudunda, çıplak kollarının hoş boyunduruğu boynuna dolanıyor, iç içe geçmiş eller bir sürgü örneği ensesini kavrıyor.</p>
		<p>Şimdi Teğmen Trotta’yı bu korku sarıyor.</p>
		<h2>13</h2>
		<p>Frau von Taussig güzeldi, ancak gençlik yılları artık geride kalmıştı. Bir tren istasyonu şefinin kızıydı. Genç yaşında vefat etmiş olan Eichberg adında süvari yüzbaşısından dul kalmış, birkaç yıl önce de soylu Herr Taussig’le evlenmişti. İkinci eşi sinir hastasıydı, hastalığı altı ayda bir nüksediyordu. Haftalar önceden hastalığın yine gelmekte olduğunu fark ediyor ve her defasında tedavi için Konstanz Gölü kıyısındaki bir kliniğe yatması gerekiyordu. Burada çoğu çılgınlık aşamasına ulaşmış zengin hastalar, itinayla ve oldukça pahalı tedavi ediliyordu. Doktorlar ve bakıcılar, bir ebe kadar şefkatli kimselerdi! En son krizinden kısa süre önce işini bilen, becerikli bir doktorun önerisi üzerine –sanki hastalarından birine ravent otunu veya keneotunu kaynatıp suyunu içmesini önerir gibi– Herr von Taussig arkadaşı Eichberg’in dul eşiyle evlenmişti. Bu evliliğin ardından Taussig duygusal bir insan olmuştu, fakat çok geçmeden krizleri yeniden başlamıştı, hem de bu kez öncekilerden daha güçlü gelmişlerdi. Eşi, Herr von Eichberg’le olan kısa evliliği sırasında birçok dost edinmiş, vefatının ardından gelen evlilik tekliflerini de geri çevirmişti. Çevresi, kimi evlilik dışı ilişkilerinden, ailesine duydukları derin saygıdan dolayı pek söz etmezdi. O dönemde toplum yaşamı katı ve acımasızdı, fakat kuraldışı şeyleri de kabullenir, hatta onları severdi. Aristokratların ilkelerinden birine göre toplumun basit vatandaşları, ikinci sınıf insanlardan sayılırdı. Fakat burjuva sınıftan gelen bir subay, imparatorun yaverliğine getirilebiliyordu. Bir Yahudi üstünlük madalyasıyla onurlandırılamazken bir arşidükün yakın dostu olabiliyordu. Kadınlar bir yandan alışılmış ahlak kurallarına uygun yaşarken yerine göre içlerinden bazıları bir başkasını da sevebiliyordu. (Bu ilkeler günümüz toplumunun gözünde “yalancılık”tan başka bir şey değildir. Çünkü bizler acımasız ve fazla namusluyuz. Kimi şeyleri hafife almasını beceremiyoruz.)</p>
		<p>Eşinin ölümünün ardından ona evlilik teklifinde bulunmamış olan tek yakın dostu Kont Chojnicki olmuştu. İçinde yaşamaya değer dünya yavaş yavaş da olsa çökmeye, yitirilmeye başlamıştı. Yakın gelecekte onun yerine geçmesi beklenen dünyaya ise pek dürüst vatandaşlar gerekli değildi. İşte bu nedenle de sürekli birine bağlanıp onunla evlenmenin, onu sevmenin, çocuklar dünyaya getirmenin hiç anlamı yoktu. Chojnicki açık mavi, hafif dışarı çıkık gözleriyle dul kadına hüzün dolu gözlerle baktı ve, “Seninle evlenmek istemediğim için beni affet,” dedi ve başsağlığı ziyaretine son verdi, çıktı gitti.</p>
		<p>Dul kadın da arada bir sinir krizleri geçiren kaçık Taussig’le evlendi. Ona para gerekliydi, yeni kocası da çocuk kadar rahat biriydi. Tedavisi sona erdiğinde alıp eve götürmesi için haber yolluyordu. O da kliniğe gidiyor, yanağından öpmesine izin veriyor ve kocasını alıp eve götürüyordu. “Yakında görüşmek üzere!” diyordu Herr von Taussig onu tedavi etmiş olan ve çıkış kapısına kadar kendisine eşlik eden profesöre. “Çok yakında görüşmek üzere!” diyordu karısı da. Sonra eve dönüyorlardı. Kadın, kocasının hasta olduğu dönemleri seviyordu...</p>
		<p>Kadın, Chojnicki’yi en son on yıl önce ziyaret etmişti. O günlerde tabii Taussig’le henüz evli değildi. Bugünkü kadar güzeldi, tabii on yıl da genç! Evine tek başına dönmemişti, genç ve Trotta kadar hüzünlü bir Teğmen, kadına eşlik etmişti. Adı Ewald’dı ve hafif süvari alayında görevliydi. Chojnicki’nin yanından böyle acı dolu ve hüzünlü ayrılıp tek başına dönmek istememişti. Ancak yaşlılık durmak nedir bilmemişti. On yıl acı verici ve sessiz adımlarla geçmiş, yaşlılık kendini hiç fark ettirmeden gelivermişti. Her sabah yüzünde yeni kırışıkları görmüştü. Sanki yaşlılık, geceleri rahat uyurken gittikçe büyüyen bir ağ örneği yüzünü kaplamaya devam etmişti. Yüreği ise on altı yaşında genç bir kızın yüreği idi! Yaşlanmakta olan bir vücutta hiç yaşlanmayan bir ruh ikamet ediyordu! Artık viran bir sarayda hep gezinen bir ruh örneği.</p>
		<p>Frau von Taussig’in kolları arasına aldığı her genç erkek hep özlemle beklediği bir misafir gibiydi. Fakat bu misafirleri sadece antrede kabul ediyordu, onları hiç salona almıyordu! Frau von Taussig yaşamıyordu, o sürekli bir beklenti içindeydi. Misafirler hep gelip gidiyordu, her gidenin ardından sıkıntı dolu, doymamış ve küskün gözlerle bakıyordu. Ve zamanla böyle kısa ömürlü bir yaşama, erkeklerin gelip gitmesine alıştı. Çocuksu, beceriksiz, az akıllı, şişman, sıska, hareketleri ağır tiplerin yanı sıra onu fethetmeye kalkışan önemsemediği, ona el koymaya uğraşan alay ettiği, daha doğru dürüst tadına bakmadan her şeyi isteyen erkekler de olmuştu. Barbar bir güruhtu erkekler, fakat yaşadığı sürece yine de onları bekleyecekti! Hep ümit etmişti, belki içlerinden biri çıkar, ışıl ışıl, onu kutsar, ona bereketler getirirdi... Bu karmakarışık yaşamına son verecek bir prens! Fakat o gelmedi. Bekledi ve bekledi, o prens hiç gelmedi. Gençliğini geride bıraktı, yaşlanmaya başladı, beklediği prensi hiç görmedi. Frau von Taussig yaşlılığın karşısına genç dostlarını bir bent gibi dayadı. Her serüvene gözleri kapalı gitti. Beklentileriyle en akılsız erkeği bile büyüleyip onu amacına uygun kullanmayı başardı. Ne yazık ki onlar bunun farkına varmadılar.</p>
		<p>Karşısında duran Teğmen Trotta’yı baştan aşağı şöyle bir süzdü. Yaşından büyük gösteriyor, diye bir an düşündü. Yaşamında çok hüzünlü dönemler olmuş, fakat hiç akıllanmamış. Büyük bir tutkuyla ve ateşli sevmiyor olabilir, fakat üstünkörü birine de benzemiyor... Öylesine hüzünlü bir genç ki, onu mutlu etmek güzel bir başarı olacak!</p>
		<p>Ertesi sabah Trotta “ailevi nedenler”le üç günlüğüne izin aldı. Öğle yemeğinden sonra saat birde dostlarına veda etti. Sonra da onu kıskanan ve onun için sevinenlerin bakışları arasında Frau von Taussig’le trene bindi ve birinci mevki kompartımana oturdu. Akşam olduğunda küçük bir çocuk gibi karanlıktan ürktü ve sigara içmek bahanesiyle dışarı çıktı. Kafası karmakarışık düşüncelerle dolu, koridorda, lokomotifin bacasından çıkan beyaz kıvılcımların gecenin karanlığında yarattığı upuzun yılanları seyretti. Kapkara ormanlara, gök kubbenin altında o öyle sakin sakin duran yıldızlara da baktı... Sonra yavaşça kapıyı açtı, parmaklarının ucuna basarak sessizce kompartımana girdi. “Yataklı vagon alsaydık belki daha iyi olurdu,” dedi kadın karanlığın içinden. Trotta bir an irkildi. “Çok sigara içiyorsunuz galiba. Yanımda da içebilirsiniz!” Uyumuyordu demek. Bir sigara daha yaktı. Kibritin alevinde kadının yüzü bir an için aydınlandı. Karmakarışık siyah saçların sarmaladığı yüzü beyazdı. Evet, kadın haklıydı, yataklı vagona binmiş olsalardı daha iyi olurdu. Sigaranın ateşi karanlığı aydınlatıyordu. Tren bir köprüden geçti. Tekerlekler büyük gürültü çıkardı. “Köprülerden hep korkarım,” dedi kadın. “Yıkılacaklarmış gibi gelir bana!” Evet, dedi Trotta kendi kendine, yıkılsa ne iyi oldurdu! O anda ani bir felaket ile yavaş yavaş gelen bir felaket arasında seçim yapmak zorundaydı. Kadının karşısında hiç sesini çıkarmadan öyle oturuyordu. Durmadan geçtikleri istasyonların soluk ışıkları bir an için pencereden içeri vuruyor, Frau Traussig’in zaten renksiz yüzünü daha da renksizleştiriyordu. Trotta’ nın ağzından tek kelime çıkmıyordu. Bir an gözünün önüne getirdi, konuşmak yerine kadını öpebilirdi. Fakat bu öpücüğü hemen kondurmadı. Bekledi. Bir istasyon sonra, dedi kendi kendine. Aynı anda kadın elini kapıya doğru uzattı, kilidi aradı, buldu ve aşağı indirdi. Ve Trotta o elin üzerine eğildi. Öptü.</p>
		<p>Ondan sonraki bir saat içinde Frau von Taussig, Teğmen’le, on yıl önce Teğmen Ewald’la sevişmiş olduğu gibi öylesine ateşli sevişti. Aynı tren hattında, aynı saatte, belki de aynı kompartımanda... Fakat Hafif Süvari Alayının teğmenini, ondan önce ve ondan sonra gelenleri çok unutmuş, kafasından silip atmıştı. Şehvet, dev dalga örneği tüm anıların üzerinden geçip gidiyor, onları alıp götürüyor, izlerini yok ediyordu. Frau von Taussig’in ön adı Valerie idi. Ancak herkes ona sadece “Wally” diyordu. Erkeklerin sevecen anlarda fısıldadığı bu “Wally” her defasında kulağına bir başka geliyordu. Şimdi de bu genç erkeğin dudakları arasından çıkmıştı, adını sanki daha yeni duyuyordu. O daha çocuk sayılırdı. Yine bir an için “çok daha yaşlı” olduğunu düşündü, hüzünlendi. Ondan daha yaşlıydı. Birlikte olduğu genç erkeklere kimi zaman bunu söylemek yürekliliğini göstermişti. Bazıları onun söyledikleriyle daha bir başka okşayıp cilveleşmişlerdi. Frau von Taussig o akşam da aklında kalmış, başkalarına da söylemiş olduğu birçok sevecen sözü, Teğmen’in kulağına da fısıldadı. Aradan bir süre geçtikten sonra –her zaman olduğu gibi– erkekler aralarındaki yaş farkından söz etmemesini isterlerdi. Bekledi. Fakat Teğmen Trotta sesini çıkarmadı. Ne de içine kapanık bir genç adamdı bu! Korktu, onun bu suskunluğu bir hüküm olabilirdi. Biraz daha bekledikten sonra dikkatle devam etti: “Senden ne kadar yaşlı olduğumu sanıyorsun?” Trotta ne diyeceğini bilemiyordu. Böyle bir soruya yanıt verilmezdi. Hem ona neydi aralarındaki yaş farkından? Kadının vücudunun birden buz gibi olduğunu, sonra yine birden ateş gibi yandığını hissetti. Bu ani değişimler, sevişmenin ne kadar güçlü olduğunun büyüleyici belirtileriydi! Sadece bir saat içinde bütün mevsimlerin özellikleri bir kadında görülebilirdi... “Ben senin annen olabilirim!” diye fısıldadı kadın. “Tahmin et, ben kaç yaşındayım?” “Bilmiyorum!” “Kırk bir!” dedi Wally. Bir ay önce kırk iki yaşına basmıştı. Doğa bazı kadınlara gerçek yaşlarını söylemelerini yasaklar. Frau von Taussig isteseydi yaşını üç yaş daha küçültebilirdi ve bundan gurur da duyardı. Gerçekten sadece bir yılcık çalmak hırsızlık değildi ki!</p>
		<p>“Yalan söylüyorsun,” dedi genç adam nazikçe. Kadın, genç teğmene iyice sarıldı, ona sanki teşekkür etmek istiyordu. Duyguları aniden dev bir dalga gibi kabarmıştı. Hızla geçtikleri küçük istasyonların ışığı şöyle bir kompartımanın penceresine vuruyor, kadının ak yüzünü, çıplak omuzlarını aydınlatıyordu. Genç teğmen başını bir çocuk gibi göğsüne bırakmıştı. Kadın memnundu, bir annenin şefkat dolu duyguları içini kaplamıştı. Anne sevgisi bütün vücuduna yayılıyor, ona yepyeni bir güç veriyordu. O anda kolları arasında yatan yeni sevgilisine, az önce doğurmuş olduğu bebeği kucağında yatan bir anne örneği en iyi şeyleri vermek istiyordu. “Benim çocuğum! Benim çocuğum!” diye mırıldandı. O anda ilk kez yaşlılıktan korkmadı. Ve Teğmen’le arasında o kadar çok yıl olduğuna şükretti. Ve sabah olup da, kompartımanın penceresinden günün ilk ışınları içeri girince Teğmen’e o güne henüz hazırlanmamış gerçek yüzünü gösterdi. Kadın az da olsa sabah kızıllığını ümit etmişti; yanında oturduğu pencere doğuya bakıyordu.</p>
		<p>Doğanın aydınlanmasıyla Teğmen Trotta dünyasının değiştiğini fark etti. Az önce aşkı tanımıştı! Daha doğrusu kafasından geçirdiği aşk şimdi gerçekleşmişti! Karnı doymuş memnun bir çocuğu andırıyordu! “Viyana’da hep bir arada olacağız, değil mi?” diye sordu. “Sevgili çocuk, sevgili çocuk,” diye kadın da düşündü durdu. Çocuğuna bir şeyler verdiği için gurur duyan bir anne gibi uzun uzun genç adamın yüzüne baktı.</p>
		<p>Viyana’da kalacakları hafta Katolik yortusuna rastladığı için büyük bir geçit törenini de izleyebileceklerdi. Kadın hemen tribünde en iyi yerden iki bilet temin etmeye karar verdi. Oturdukları yerden rengârenk giysiler içinde geçen grupları yakından görecekler, törenin zevkine varacaklardı. Kadın başka küçük eğlencelere de katılmayı planlıyordu. Düşündüğü gibi iki bilet temin etmesini becerdi.</p>
		<p>Coşkulu ve heybetli geçit törenini izleyen kadın neşeliydi, gençleşmiş gibiydi. Katolik yortusu törenlerini gençliğinden bu yana hep izlediği için, yıllar boyu operada aynı locada oturan ve belirli oyunları yaşamları boyunca birkaç kez izleyen, çoğu sahneyi ezbere bilen opera meraklıları gibi onun da törenin akışı ezberindeydi. Carl Joseph çocukluğunda, baba evinin balkonundan izlemiş olduğu geçit törenlerini çok ötelerde kalmış güzel düşler gibi anımsadı. Kulaklarında hâlâ onu hep mutlu etmiş olan <em>Radetzky Marşı</em> vardı. Bir imparatorluğun tüm görkemi gözlerinin önünden bir film gibi geçti! Genç teğmen, Solferino Kahramanı büyükbabasını düşündü, babasının sarsılmaz, Habsburg  İmparatorluğu’nun ortasında yıkılmaz bir kale gibi duran vatanperverliğini de... Sonra kendini, o kutsal görevini de düşündü. İmparator’un uğruna ölmeyi göze almıştı, nerede olursa olsun, her an, denizde, karada veya havada! İçmiş olduğu ant da aklına geldi. Sözleri canlandı, teker teker ayağa kalktılar, yüceldiler, direklere çekilen bayraklar örneği yükseldiler Mareşallerin en yücesinin, imparatorluğun bütün duvarlarındaki tablolardan insanlara hep donuk donuk bakan açık mavi gözleri şimdi ona, Solferino Kahramanı’nın torununa bir baba gibi baktı, sanki üzerinde masmavi bir gökyüzü oluştu. Piyadelerin açık mavi pantolonları ışıldadı. Topçular da kahverengi üniformalarıyla gelip geçtiler. Boşnakların başlarındaki kan kırmızısı fesler, İslam’ın ateşiyle Majestelerinin uğruna yakılmış sevinç ateşleri örneği güneşte parıldadı. Üniformaları doreli şeritlerle süslü şövalyeler siyah cilalı görkemli faytonlara binmişti. Başka faytonlarda da kırmızı yanaklı belediye meclisi üyeleri oturmaktaydı! Onlardan sonra, İmparator’un yanından hiç ayrılmayan muhafız kıtasının subayları, sorguçlarındaki at kılından kuyrukları uçuştura uçuştura geçip gittiler. Ardından trampet sesleri ve hep bir ağızdan <em>Tanrı İmparator’u Korusun</em> marşı. Herkes ayakta, dizi dizi geçen askerler, hafif tırıs giden atların üzerinde süvariler ve hepsinin üzerini dev bir tente gibi örten marşlar, şarkılar! Genç teğmenin yüreği bir ara duracak gibi oldu, sonra delicesine attı. Tıbba aykırı bir şeydi bu! Marşın yavaşladığı bölümlerde halktan “Bravo!”, “Yaşa!” sesleri yükseliyor, insanlar ellerindeki küçük beyaz bayraklarla üzerleri armalı sancakları sallıyordu. Kraliyet harasında eğitim gören beyaz Lipizza<a class="si-noteref epub-type_noteref" href="#f4" id="ref_f4">4</a> atları Majestelerine cilve yapar gibi dans ederek gelip geçtiler. Onlardan sonra sıra, nal sesleriyle gök gürültüsünü andıran atlı süvari bölüğündeydi. Siyah sarı miğferleri güneşte ışıl ışıl parlıyordu. Nefesli çalgıların tiz sesine bazı insanların neşeli sesi karıştı: “Dikkat, dikkat, İmparatorumuz geliyor!”</p>
		<p>Ve İmparator geldi. Bembeyaz sekiz atın çektiği büyük arabasıyla yaklaştı. Her atın üzerinde sırma işlemeli siyah ceketler giymiş, başlarında beyaz peruklar saray hizmetkârları oturmaktaydı. Tanrılar gibiydi görünümleri, fakat onlar sadece yarı tanrıların hizmetkârlarıydı. Arabasının her iki yanında, omuzlarına sarı siyah panter postu atmış Macar muhafız kıtasının askerleri yürüyordu. Görünümleri, kutsal kent Kudüs’ün duvarlarını koruyan muhafızları anımsatıyordu. İmparator’un üzerinde, insanların imparatorluğun her yanında asılı o ünlü tablosundan tanıdığı bembeyaz üniforma ceketi vardı. Şapkasını da koskocaman, yeşil bir papağan tüyü süslüyordu. Bu tüy hafif esintide oynaşıyordu. İmparator her iki yana da gülümsüyordu. Yaşlanmış yüzündeki gülümseme kendi oluşturmuş olduğu küçük bir güneşi andırıyordu. Aynı anda Stephan Katedrali’nin çanları gürler gibi çalmaya başladı. Roma Kilisesi, Roma-Germen İmparatorluğu’nun imparatorunu selamlıyordu. Yaşlı imparator esnek adımlarla arabasından indi –sonradan bütün gazeteler bunu övecekti– ve Roma-Germen İmparatorluğu’nun imparatoru, sıradan bir vatandaş gibi çanların uğultusu arasında yürüyerek kiliseden içeri girdi.</p>
		<p>İmparatorluk ordusunun hiçbir teğmeni bu töreni umursamazca izleyemezdi. Ve Carl Joseph çok duygusal bir teğmendi! O dinî törenin üzerinden çevreye yayılan, altın gibi ışıldayan görkemi görüp ona hayran oluyordu. Kanat çırpan akbabaların oluşturduğu o karanlığı ise fark edemiyordu. Habsburg İmparatorluğu kartallarının üzerinde artık akbabalar, onlara en yakın düşmanlar, dönmeye başlamıştı.</p>
		<p>Hayır, Chojnicki’nin söyleyip durduğu gibi dünyanın sonu gelmemişti, insan dünyanın yaşadığını şimdi gözleriyle görebiliyordu. Viyanalılar geniş Ring Bulvarı’nı doldurmuştu. Majestelerinin mutlu ve neşeli yurttaşları! Sanki bütün kent koskocaman bir saraydı. Tarihî sarayların kemerli kapılarında ellerinde mızraklar gösterişli üniformalı nöbetçiler duruyordu. Saray hizmetkârları arasında onlar birer tanrıydı. Kocaman, zarif tekerlekleri lastik kaplama, rahat siyah faytonlar kapılarda durdu. Başlarında geniş kenarlı siyah şapkalar, üniforma yakaları sırma işlemeli, bellerinden ince kılıçlar sallanan yüksek devlet memurları mutlu ve ter içinde geçit töreninden geri döndü. Beyazlar giymiş, yaşadıklarına şaşırmış okullu kızlar, başlarında çiçekten taçlar, ellerinde beyaz mumlar, gururlu anne babalarıyla evlerine gitti. Yanlarındaki kavalyeleri, tasmalı köpekler örneği dolaştıran beyaz şapkalı yaşlıca hanımefendileri, zarif şemsiyeler güneşten koruyordu. Sırma ve sim işlemelerle süslü mavi, kahverengi, siyah, üniformalar, bir zamanlar güneyin bahçelerinden kaçıp da buralara gelmiş, kök salmış, şimdi ise yine geldikleri yerlere dönmek isteyen değişik büyüklükteki bitkilerle ağaçlar örneği kentin sokak ve caddelerinde oradan oraya gidip geliyordu. Heyecan dolu ve kırmızı yüzlerin üzerindeki silindir şapkalarda kara bir ateş ışıldıyordu. Rengârenk atkılarla eşarplar, insanların o gökkuşakları, geniş göğüsler ile kocaman göbeklerin üzerine yayılıyordu. Geniş Ring Bulvarı’nı bir boydan bir boya, başlarında beyaz tüyler, üzerlerinde kenarları kırmızı bantlarla süslü, melekleri anımsatan beyaz pelerinler, ellerinde parıldayan, uçları sivri küçük silahlarla muhafız alayının askerleri kaplıyordu. Onlar göründüğünde tramvaylar, faytonlar, hatta otomobiller yüzlerce yıl öncesinden günümüze kalmış hayaletleri andıran bu askerlerin geçmesini durup bekliyordu. Kavşaklarda ve köşebaşlarında, üzerlerinde kat kat, rengârenk önlükler çiçekçi kadınlar (kent meleklerinin kardeşleri) ellerinde koyu yeşil ibrikler çok sayıda renkteki çiçeklerini ıslatıyor, inciçiçeklerini bağlayıp küçük demetler yapıyor, yanlarından geçen sevgililere de gülümseyerek dua ediyordu! Bir yandan da diğer çiçekçi kadınlarla çene çalmayı ihmal etmiyorlardı. Geçit töreninin ardından eğlenmeye giden itfaiyecilerin altın sarısı miğferleri ışıl ışıl parlıyordu! Hoş leylak kokuları her yeri sarmıştı. Kentin gürültüsü parklar ve bahçelerde ötüşen karabakallar ile insanların üzerinde uçuşan tarlakuşlarının sesini bastırmaya yetmiyordu. İşte o gün Viyana dünyası bütün bunları Teğmen Trotta’nın üzerine saçıyordu! Genç adam, faytonda yeni sevgilisinin yanında oturuyor ve yaşamındaki en güzel günün içinden geçmekte olduğunu düşlüyordu.</p>
		<p>O gün gerçekten de yaşamı yeni başlıyormuş gibiydi. Sınır kentinde nasıl ilk kez doksan derecelikle tanışmışsa, burada da şarapla tanıştı! Yanındaki kadınla, sahibesine bir kraliçe kadar saygı duyulan o ünlü lokantada yemek yedi. Geniş salonu bir tapınak kadar saygı duyulan kutsal, bir saray kadar zarif ve soylu, bir kulübe kadar huzur içinde bir yerdi! Bu lokantada ünlüler, saygıdeğerler, soylular müdavimi oldukları masalarda yemek yiyordu. Onlara servis yapan garsonların da müşterilerden hiç farkı yoktu! Sanki arada sırada birbirleriyle yer değiştiriyorlardı. Herkes herkesi kardeşi gibi tanıyor, insanlar birbirlerini prensler gibi selamlıyorlardı. Masalarda genç yaşlı centilmenlerle dolandırıcılar, hoppalarla hırslılar, yardakçılarla gözdeler, geçmişin budalalarıyla yakın gelecekte güçlenecek açıkgözler oturuyordu! Salonda usul usul gelen çatal bıçak sesine yemek yiyenlerin gülümseyen fısıltısı karışıyordu. Kar beyazı örtüleri olan masalarda huzur ve görkem bir aradaydı. Yüksek pencerelerden suskun bir gün içeri giriyor, şişelerden şarap bütün büyüsüyle lıkır lıkır kadehlere doluyordu. Görgülü insanların bir arada oturduğu bu salonda, garsonu masasına çağırmak isteyenin gözüyle şöyle bir işaret etmesi yetiyordu.</p>
		<p>Evet, onun “yaşam” dediği, belki de o günlerde gerçekten yaşam olan şey işte böyle başladı. Pırıl pırıl cilalı bir faytonda onu seven bir kadının yanına oturmuş, henüz başlamış olan ilkyazın tüm kokularını içine çekiyor, Viyana’nın cadde ve sokaklarında geziniyordu. O kadının sevecen bakışları, kafasından geçenleri onaylıyordu. Genç Trotta değişik yetenekleri olan mükemmel bir erkekti, orduda söylendiği gibi “yaman” bir subaydı! Bugüne kadar olan yaşamının çoğu kez hüzünlü geçmiş olduğunu anımsadı. Böyle bir yaşam onu hiç memnun etmemişti! Şimdi ise kendinin, Teğmen Trotta’nın başka yanlarını tanımaya başlarken bugüne kadar niçin hep hüzünlü, çekingen, hatta kimi zaman asık suratlı olduğunu kafası pek almıyordu. Ölümün yakınlığıydı onu hep ürkütmüş olan! Çok gerilerde kalmış Katharina ile Max Demant’ı hüzünle anarken kendini biraz rahatlamış hissetti. Trotta şimdiye kadar zor bir yaşam geçirmiş olduğunu düşündü. Bu nedenle de artık güzel bir kadının sevecen bakışlarını hak etmişti. Fakat yine de onun yüzüne bakarken çekingenliğini tam olarak üzerinden atamıyordu. Acaba bu kadının şimdi onu yanına alması küçük bir çocuğa birkaç güzel gün geçirtip onu sevindirmek istemesi gibi bir şey miydi? Hayır, bunu kabul edemezdi. Çünkü az önce de düşündüğü gibi o hoş, cana yakın bir erkekti! Onu seven ona gerçekten sevgi göstermeliydi... Bu dürüst, ölüme dek sürecek bir sevgi olmalıydı! Tıpkı Katharina’da olduğu gibi. Kim bilir bu kadın şimdiye dek kaç erkekle birlikte olmuştu. Belki çoğu da onun sadece kendini sevdiğine inanmıştı! Trotta düşündü, ben acaba kıskanç mıyım? Evet, mutlaka kıskançtı! Kıskançtı ve cebinde beş kuruş para da yoktu! Burada tek başına mı kalsaydı, yoksa onu yitirmemek için kadınla beraber mi gitseydi? Onu daha yakından tanımalı, onu iyice kazanmalıydı... Evet, evet, o fakir teğmenin biriydi. Babasının her ay yolladığı elli kron ve borçlarıyla tek başına!..</p>
		<p>Birden, “Senin garnizonundaki arkadaşların kumar oynuyor mu?” diye sordu Frau von Taussig.</p>
		<p>“Evet,” dedi Trotta. “En çok oynayan da Yüzbaşı Wagner. Fakat pek kazandığı yok, hep yitiriyor!”</p>
		<p>“Ya sen?”</p>
		<p>“Ben oynamıyorum!” diye yanıt verdi genç teğmen. Bir insanın kendini göstermesi, öne çıkması gerektiğini o anda anladı. Ve şimdiye kadar bu konuda beceriksiz olduğu için de kendi kendine öfkelendi. Çok büyük, çok olağanüstü bir şey yapmalıydı! Bir devlet memuru olsaydı belki günün birinde, kendini üstlerine göstermek olanağını elde eder ve değişik bir şey yapabilirdi. Düşünsel bazı yetenekleri olduğunun bilincindeydi. Onlardan yararlanıp mesleğinde çok yukarılara çıkabilirdi. Fakat bir subay barış zamanında ne yapabilirdi ki? Solferino Kahramanı bile savaşta yaşamını tehlikeye atarak ne elde etmişti? Sadece soylu olmuştu...</p>
		<p>“Sen kumar oynamıyorsun demek!” diye Frau von Taussig konuştu. “Kumarda şansı olan birine de pek benzemiyorsun!”</p>
		<p>Genç teğmen gücenmişti. Aynı anda hırslandı ve kararını verdi, o her zaman şanslı biriydi ve bunu kanıtlayacaktı! Hemen kafasında bazı planlar oluştu. Bugün, derhal, bu gece gerçekleştirecekti düşündüklerini. Kadına sarılıp onu kolları arasına almalar henüz geçiciydi. Onlar bir aşkın ön denemeleriydi! Gerçek adımları yarın atacaktı, başarılı ve güçlü bir adam olarak! Saatine baktı, kadından ayrılmak için çabucak bir bahane aradı. Bir an önce gitmeliydi, geç kalmamalıydı. Wally oldu onu yollayan. “Geç oldu, gitmelisin!” dedi. “Yarın öğleye doğru...” “Evet, yarın öğleye doğru.”</p>
		<p>Otelin resepsiyonundaki adam ona yakındaki bir kumarhanenin adresini verdi. Az sonra oradan içeri girdiğinde görevliler genç teğmeni nezaketle selamladılar. Salonda birkaç subay dikkatini çekti. Yanlarından geçerken onlara askerî selamını verdi. Adamlar ise ona şöyle bir el salladılar, Trotta’nın davranışını anlamamış gibi suratına baktılar. Sanki onlar şu anda birer ordu mensubu değildi, üzerlerindeki üniformaları da kayıtsızca, zoraki taşıyorladı. Önlerinden geçen şu “acemi” uzaklardaki, çoktan unutmuş oldukları subaylık dönemlerini anımsatıyordu! Onlar şu anda yaşamlarının bir başka, daha doğrusu gizli bir döneminde bulunuyorlardı. Sadece üzerlerindeki üniformalarla omuzlarındaki yıldızlar onlara başlayacak sabahla kendilerini yine içinde bulacakları o banal yaşamlarını anımsatıyordu. Genç teğmen cebinde ne kadar parası olduğuna baktı. Yüz elli kron vardı yanında. Yüzbaşı Wagner’den öğrendiği gibi ellisini yine cebine koydu, geri kalanını da sigara kutusuna. Sonra rulet masalarına sokuldu ve bir süre oynayanları seyretti. İskambillerle arası pek iyi değildi, o masalardan uzak durdu. Çok sakindi ve sakin oluşuna kendi de şaştı. Masalardaki kırmızı, beyaz ve mavi küçük fiş yığınlarını gördü. Yığınlar sürekli azalıyor ve çoğalıyor, sağa ve sola itiliyordu. Fakat az sonra anımsadı, o buraya fişlerin yer değiştirmelerini seyretmeye gelmemişti. Kararını verdi oynayacaktı, daha doğrusu bu yerine getirmesi gereken bir görevdi. Ve kazandı. Kazandığının yarısıyla yine oynadı ve yine kazandı. Trotta ne renklere ne de rakamlara dikkat ediyordu. O rastgele oynuyordu. Kazandı. Bütün kazandığını yatırdı ve dördüncü kez bir daha kazandı. Onu seyreden Binbaşı eliyle şöyle bir işaret etti. Trotta yerinden kalkıp yanına gitti. “Sizin buraya ilk gelişiniz. Bin kron kazandınız. En iyisi şimdi çıkıp gidin!” “Başüstüne!” dedi Trotta ve emre uyarak salondan çıktı. Az sonra kasada fişleri paraya çevirirken Binbaşı’nın söylediklerini yerine getirmiş olduğu için öfkelendi. Herkesin isteğine uyduğu için kızdı kendi kendine. Niçin, “Çıkıp gidin,” diyenin sözünü dinlemişti? Dışarı çıkarken kendi kendiyle hoşnut değildi, ilk kazandığı da onu mutlu etmiyordu. Geç olmuştu. Sokaklar o kadar sessizdi ki, tek tük insanın ayak sesleri duyuluyordu. Dar sokağın iki yanından yükselen yapıların arasından karanlık gökyüzü bir şerit gibi görünüyor, ona yabancı yıldızlar sakin sakin göz kırpıyordu.</p>
		<p>Aynı anda kara giyimli biri köşeyi döndü ve Teğmen’in yanında durdu. Adam sarhoştu, durduğu yerde sallanıyordu. Trotta onu hemen tanıdı. Ressam Moser’di bu. Her gece hep aynı saatte yaptığı gibi elinde büyük dosyası, başında geniş şapkası kent merkezinin cadde ve sokaklarını arşınlıyordu. İşaretparmağını şöyle bir alnına götürüp selam verdi ve hemen koltuğunun altındaki resimleri satmaya uğraştı. “Hepsi kız... değişik pozisyonlarda!” Carl Joseph yürümeyi bıraktı. Şimdi bu ressam Moser’i alın yazısının karşısına çıkarmış olduğunu düşündü. Profesör’e yıllardır her gece bu saatlerde kent merkezinin ara sokaklarında mutlaka rastlanabileceğini bilmiyordu! Oynamamış olduğu elli kronu cebinden çıkardı ve yaşlı adama verdi. Sanki bunu yapmasını Trotta’ya usulca birisi emretmişti. Fakat aynı anda bunu yaptığı için de ürktü. Niçin yapmıştı, bir neden aradı. Acaba bu emir, karşısında duran ressam Moser’den mi gelmişti? Yanıt bulamadı, ürküntüsü de geçmedi. Aynı anda susamış olduğunu hissetti, bu içkicilerin susamasıydı, alkol istiyordu canı. Susayan ruhu ve vücuduydu! Sağını salonu doğru dürüst göremediğini, kulaklarının da tıkandığını fark etti. Hemen, çok çabuk bir bardak bir şey içmeliydi! Genç teğmen ressam Moser’in omzuna dokundu ve sordu: “Burada içebileceğimiz bir yer var mı?”</p>
		<p>Vardı. Az ötedeki geniş Wollzeile Caddesi’nde küçük bir lokanta henüz açıktı. Orada erik rakısı Slivovitz koydular önlerine. Ancak ne yazık ki doksan derecelik değil, sadece yirmi beş derecelikti! Teğmenle ressam karşılıklı içtiler. Trotta yavaş yavaş şanslı bir insan olmadığını düşündü, her türlü yeteneği olan biri de değildi! O fakir ve zavallının biriydi. Az önce rulete devam etmemesini söyleyen Binbaşı’ya itaat etmiş olduğu için çok üzüldü. Adam Trotta’nın yüz binlerce kron kazanmasını engellemişti! Frau von Taussig de, kumarhanedeki Binbaşı da onunla alay edip eğleniyordu! Herkes ona böyle davranıyordu! Sadece şu ressam Moser’in (ona şimdi bir dost da diyebilirdi) davranışları içten, doğru ve dürüsttü. Bu mükemmel insan ne de olsa babasının gençliğinden kalmış tek dostuydu. Fakir olsa bile ondan niçin utanacaktı? Büyükbabasının tablosunu yapmıştı! Genç teğmen kendini yüreklendirmek istermiş gibi derin nefes aldı ve, “Sizinle uzun zaman önce tanıştığımızı anımsıyor musunuz?” dedi.</p>
		<p>Ressam Moser başını karşısındaki gence doğru şöyle bir uzattı, kalın kaşlarının altındaki gözlerini iyice açtı ve sordu:</p>
		<p>“Biz... tanışıyoruz... öyle mi? Siz beni ressam olarak tanıyabilirsiniz! Çünkü ben ressam olarak tanınmışımdır. Fakat ben sizi... kusuruma bakmayın... evet, biz tanışmıyoruz! Acaba...” Moser biraz endişeyle Trotta’ya baktı. “... beni bir başkasıyla karıştırmış olmayın?”</p>
		<p>“Benim adım Trotta!” dedi genç teğmen.</p>
		<p>Ressam Moser donuk gözlerle bir süre ona baktıktan sonra elini uzattı. Ve aynı anda neşeli bir çığlık attı, masanın üzerinden Trotta’ya doğru uzandı, onu kendine doğru çekti. İki erkek masanın ortasında, birbirlerine doğru eğilmiş, çoktandır görüşmemiş iki dostmuş gibi öpüştüler.</p>
		<p>“Baban ne yapıyor?” diye profesör sordu. “Hâlâ aynı görevde mi? Ondan bir daha hiç ses çıkmadı! Birkaç yıl önce Viyana’da parkta karşılaşmıştık. O gün bana para vermişti. Tek başına değildi, oğlu vardı yanında... Ah, tabii şimdi o çocuk sensin!”</p>
		<p>“Evet, o gün ben yanındaydım,” diye Teğmen Trotta konuştu. “Aradan yıllar geçti, çok zaman geçti...”</p>
		<p>O gün ressam dostunun babasının bacağına dokunan kirli elini gördüğünde nasıl irkilmiş olduğunu anımsadı.</p>
		<p>“Beni affetmeni isterim, evet, beni affetmelisin!” dedi genç teğmen. “Sana o gün pek iyi davranmamıştım! Affet beni, sevgili dost!”</p>
		<p>“Evet, evet...” diye Moser başını salladı. “Affettim seni! O günü bir daha anımsamayacağız! Nerede kalıyorsun? Sana oraya kadar eşlik edeyim!”</p>
		<p>Küçük lokanta artık kapanacaktı. Kol kola girip dışarı çıktılar, dar sokakların sessizliğinde yürüdüler. “Ben burada oturuyorum,” dedi az sonra ressam. “İşte gördün, adresim burası! Yarın ziyaretime gel, oğlum!” Sonra cebinden, kahve ve lokantalarda insanlara dağıttığı o buruşuk kartvizitlerden birini çıkarıp Trotta’ya uzattı.</p>
		<h2>14</h2>
		<p>Genç teğmenin garnizona dönmesi gereken gün hava kapalıydı, o da hüzünlü! İki gün önce geçit töreninde coşkulu insanların yürümüş olduğu caddelerde şöyle bir dolaştı. O gün, diye düşündü, kendi kendine ve yaptığı meslekle gurur duymuş olduğunu anımsadı. Bugün ise aradan iki gün geçtikten sonra, garnizona geri dönmesi gerektiği düşüncesi ayağındaki bir pranga örneği onu engelliyordu! Sanki yanında gardiyan yürüyen bir tutukluydu o. Teğmen Trotta o güne kadar tüm yaşamını etkilemiş olan ordu yasa ve koşullarına artık karşı çıkmaya karar verdi! O çocukluğundan bu yana hep birilerine uyum sağlamıştı. Ve artık söz dinleyip uyum sağlamayacaktı! Belki özgürlüğün ne olduğunu pek bilmiyordu, fakat tatille arasında tıpkı savaşla tatbikat arasındaki gibi fark olması gerektiğini hissediyordu! Bu benzetmeyi bir asker olduğu için yapmıştı. Çünkü savaş, askerin özgürlüğü idi... Özgürlüğün cephanesinin para olduğunu da bu arada kavramıştı. Cebinde taşıdığı para ise tatbikatlarda atılan kuru sıkı mermilerden pek farklı değildi. Hem onun ne kadar serveti vardı? Özgürlüğüne yeter miydi? Solferino Kahramanı büyükbabası bir servet bırakmış mıydı? Günün birinde babasından ona bir şey kalacak mıydı? Bugüne kadar bu gibi şeyler üzerine hiç kafa yormamıştı. Şimdiyse kuş sürüleri örneği tepesinde uçuşuyor, beyninde yuvalar kuruyor, huzursuzca çevresinde dönenip duruyorlardı. Büyük dünyanın kafa karıştıran seslerini duyuyordu! Chojnicki’nin bu hafta, daha önce tasarladığından bir yıl önce, kadın dostuyla ülkesini terk edeceğini ve güneye yerleşeceğini dün öğrenmişti. Yaşamında ilk kez bir tanışını kıskandığını hissetti ve bundan utandı. O az sonra kuzeye dönecekti, yakın arkadaşı ise yanında kadın dostuyla güneye gitmeye hazırlanıyordu! O âna kadar haritadaki herhangi bir toprak parçasından başka bir şey olmayan “güney”i şimdi renkleriyle insanı çılgına çeviren gizem dolu bir cennet olarak gözünde canlandırıyordu...</p>
		<p>Ve bu “güney” yabancı bir ülkedeydi! Evet, İmparator I. Joseph’in hükmetmediği, kendi orduları, küçük ve büyük garnizonlarında binlerce teğmeni olan yabancı ülkeler de vardı demek! Ve oralarda Solferino Kahramanı’nın adının hiç değeri yoktu. O ülkelerde de monarşi vardı. Bu karmakarışık düşünceler genç teğmenin kafasını iyice karıştırdı.</p>
		<p>Ruletten kazanmış olduğu paradan cebinde yedi yüz kron kalmıştı. Bir an o kumarhaneye yine gitmeyi düşündü, fakat hemen vazgeçti. Sadece tanımadığı, belki de kent kumandanlığının genç subayları denetlesin diye görevlendirmiş olduğu o binbaşıyla tekrar karşılaşmaktan korkmuyordu, emir verildiği için terkettiği o kumarhanenin kapısından yine girmeye utanıyordu. Ve şunu da çok iyi biliyordu ki, bir üstünün isteği veya eliyle şöyle bir işaret etmesiyle bile aynı durumla yüz kez de karşılaşsa kumarhaneyi hep terk edecekti! Hoşuna gitmese de o anda şu bilince erişti: Şansını zorlamasını bilen biri değildi o ve hiçbir zaman da böyle biri olamayacaktı! Çok üzüldü. Ardı ardına birkaç kadeh içti ve kendini yine iyi hissetti. Hapishaneye atılan ya da manastıra kapatılan biri gibi genç teğmen de o anda cebindeki paranın artık gereksiz olduğu kanısına vardı. Canı sıkıldı. Hemen harcamaya karar verdi. Babasının yıllar önce gümüş sigara kutusu satın almış olduğu aynı dükkâna gitti ve bir inci kolye aldı. Sonra çiçek de temin etti ve kolye cebinde, çiçek buketi elinde, hüzünlü bir suratla Frau von Taussig’in karşısında durdu, “Sana bir şey getirdim,” diye mırıldandı. Sanki bir şey çalmıştı da şimdi kadının karşısında itiraf ediyordu. Yanlış rol oynadığının farkındaydı. Frau von Taussig’e getirdiklerini uzatırken yaptığının gülünç olduğunu düşündü. Belki de bu zengin kadına böyle bir şey hediye etmek, ona hakaret etmek demekti! “Affınızı rica ederim!” dedi. “Küçük de olsa size bir şey almak istedim de...” Başka söyleyecek bir şey bulamadı. Yüzü kızardı. Başını önüne eğdi, gözlerini yumdu.</p>
		<p>Genç Teğmen Trotta yaşlanmaya başlamış kadınları pek tanımıyordu! Bu kadınların kendilerine verilen her hediyeyi onları gençleştirecek sihirli bir değnek olarak kabullendiklerinden de haberi yoktu. Karşısındaki genç erkeğin bu çaresiz davranışları, acemice sıkılganlığı Frau von Traussig’in hoşuna gitti. Çünkü acemi davranışları onu yaşından da küçük yapıyor, o küçüldükçe de kadın daha gençleşiyordu! Aynı anda coşkuyla Teğmen’in boynuna sarıldı, çocuğu gibi yanaklarından öptü. Sonra onu yakında yitireceği aklına geldi, gözleri yaşardı. Güldü, onu şu anda kolları arasında tutabildiği ve inci kolye de çok hoşuna gittiği için... Ve gözyaşları arasında heyecanla konuştu:</p>
		<p>“Sen beni seviyorsun, sen beni seviyorsun çocuğum!”</p>
		<p>Ancak Frau von Taussig aynı anda bunu söylediğine pişman oldu. En çok da, “çocuğum” demiş olmasına... Bunu söylemekle kendini belki olduğundan da daha yaşlandırmıştı. Fakat karşısındaki gencin, sanki en büyük komutandan nişan almış gibi gururlandığını fark edince pişmanlığı geçti, sevindi. O henüz, benim yaşımı pek önemsemeyecek kadar genç, diye düşündü.</p>
		<p>Sonra gerçek yaşını unutmak, onu şehvet denizinin derinliklerinde yok etmek için genç teğmeni omuzlarından yakalayıp kendine çekti. Onun ince, sıcak kemiklerini elleri arasında hissedince kafası daha da karıştı. Birlikte kanepeye yuvarlandılar. Gençleşmenin verdiği tutku dev bir ateş örneği kadının bütün vücudunu sarmaya başladı. Işıldayan gözlerle minnettarlık ve mutluluk dolu üzerindeki genç erkeğin yüzüne baktı. Onun bakışları bile kadını bir anda gençleştirmeye yetti. Ömür boyu genç bir kadın kalma şehveti, vücuduna dokunan erkeği sevme şehveti kadar yüceydi! Sanki kendini bu genç teğmenin kolları arasından hiç kurtaramayacaktı. Az sonra nefes nefese konuştu: “Ne yazık bugün geri dönmen...”</p>
		<p>“Seni bir daha hiç görmeyecek miyim?” diye genç sevgilisi usulca sordu.</p>
		<p>“Bekle beni, ben sana döneceğim!” Bir an sustuktan sonra hızla devam etti: “Sakın beni aldatmaya kalkışma!” Ses tonunda yaşlanmaya başlamış, aldatılacağından ve sevgilisinin gençliğinden çekinen bir kadının korkusu vardı.</p>
		<p>“Ben sadece seni seviyorum!” dedi genç teğmen. Onun için dürüstlük ve bağlılık, dünyanın en önemli erdemiydi.</p>
		<p>Birbirlerine veda ettiler. Trotta istasyona gitti. Oraya vardığında trenin kalkmasına daha çok zaman olduğunu fark etti. Beklemesi gerekiyordu. Fakat o düşüncelerinde çoktan dönüş yolundaydı. Bu kentte geçireceği her dakika onun için ızdıraptı, hatta utandırıcıydı. Bir an önce garnizona dönmek istiyordu. Sonunda tren geldi. Bindi, yerine oturdu ve oturur oturmaz da, mutlu ve derin bir uykuya daldı. Tekrar gözlerini açtığında sınır istasyonuna yaklaşmışlardı.</p>
		<p>Emir eri Onufrij onu bekliyordu. Kentte ayaklanmalar olduğu haberini verdi. Fırça kılı yapımında çalışan işçiler nümayişler yapıyordu. Garnizondaki askerler de hazırlık emri almıştı! Teğmen Trotta, Kont Chojnicki’nin bu yöreden niçin böyle apar topar ayrıldığını şimdi anlıyordu. Demek ki bu nedenle Frau von Taussig ile “güney”e gidiyordu! Kendisini zavallı bir tutuklu gibi hissetti. Hemen istasyondan içeri girip ilk trene binerek gerisingeri gitmesi mümkün değildi!</p>
		<p>Bugün istasyonun önünde onu bekleyen araba da yoktu. Teğmen Trotta yürümek zorundaydı. Peşinden gelen Onufrij bavulunu taşıyordu. Kentin dükkânlarının kapalı olduğu dikkatini çekti. Çoğu ev tahta kapılarını ve alt kat panjurlarını kapatmış, demir kirişlerle korumaya almıştı. Ellerinde süngülü tüfekler jandarma erleri devriye geziyordu. Yakın bataklıklardaki kurbağaların vraklamasından başka bir şey duyulmuyordu. İnce topraklı araziden rüzgârın kaldırmış olduğu tozlar damların, duvarların, tahta çitlerle tahta yolların ve tek tük söğütlerin üzerine inmişti. Sanki yüzyılların tozu bu unutulmuş dünyanın üzerine çöküp onu iyice örtmüştü. Sokaklarda tek insan yoktu. Sanki ani gelen bir ölüm kapalı kapılarla pencerelerin ardındaki insanları öteki dünyaya yollamıştı! Kışlanın kapısındaki nöbetçilerin de sayısı artırılmıştı. Bütün subaylar artık kışlada kalıyordu. Brodnitzer’in oteli boştu, kapılarını kapatmıştı.</p>
		<p>Teğmen Trotta, hemen Binbaşı Zoglauer’in karşısına çıktı ve dönmüş olduğunu bildirdi. Ona şöyle bir bakan üstü de, “İzin size yaramış,” dedi. On yılını bu sınır bölgesinde geçirmiş her insana, başka bir yöreye yapılan yolculuklar yarardı! Sonra da karşısında bekleyen Teğmen’e onu yollayacağı görevin alışılmış bir şey olduğunu söyledi. Yarın sabah bir takım asker, fırça kılı yapım fabrikasının karşısında nöbete yollanacaktı. Eğer grevdeki işçiler devletin varlığını tehlikeye sokacak girişimlerde bulunurlarsa silah kullanılacaktı. Bu askerler, Teğmen Trotta’nın emrinde olacaktı. Bu önemsiz bir görevdi, çünkü herhangi bir olayın çıkması için şu anda neden yoktu. Ayrıca jandarmanın orada bulunuşu da çalışanların herhangi bir huzursuzluk çıkarmasını mutlaka engelleyecekti. Önemli olan serinkanlı davranmak, gereksiz yere harekete geçmemekti. Askerlerin nasıl davranacağı konusunda en son kararı tabii ki resmî merciler verecekti ve bu subaylar için pek sevinilecek bir durum değildi. Biliyordu, askerin bir bölge komiserinden emir alması hoş bir şey sayılmazdı! Fakat yine de alayın en genç teğmeni olarak böyle sorumlu bir göreve verilmek onurlandırıcı bir şeydi. Hem diğer arkadaşları son zamanlarda izin filan yapmamıştı ve askerde arkadaşlar arasındaki dayanışma çok gerekliydi...</p>
		<p>“Başüstüne, Komutanım!” dedi Teğmen ve odadan çıktı. Binbaşı Zoglauer’e tabii ki karşı çıkacak değildi. Hem o Solferino Kahramanı’nın torununa emir etmemiş, neredeyse ondan bu göreve gitmesini rica etmişti. Solferino Kahramanı’nın torunu, güzel geçmiş bir izinden daha yeni dönmüştü! Avluya çıktı ve doğru subay lokantasına gitti. Kader kendisi için bu politik gösteriyi hazırlamıştı. Sınır bölgesine o yüzden gelmişti. Biliyordu, aynı alın yazısı onu önce güzel bir izne yollamış, ardından da bu göreve getirmişti...</p>
		<p>Subay lokantasında oturanlar Trotta’yı abartılmış bir coşkuyla karşıladılar. Hepsi de “neler olup bittiği”ni çok merak ediyordu.</p>
		<p>“Nasıldı?” diye sorup durdular. Sadece Yüzbaşı Wagner, “Hele yarınki görevini bir yerine getirsin de her şeyi anlatır bize!” dedi. Ve o anda herkes sustu.</p>
		<p>“Peki, ya yarın vurulursam,” dedi Teğmen Trotta, Yüzbaşı Wagner’e bakarak.</p>
		<p>“Ağzından yel alsın...” diye Yüzbaşı sesini yükseltti. “Bu kötü bir ölüm olur! Hem de çok kötü... İşçiler zavallı insanlar... Bakarsın sonunda haklı da çıkarlar!”</p>
		<p>Teğmen Trotta, fabrikada çalışanların zavallı insanlar olabileceğini hiç de düşünmemişti. Şimdi Yüzbaşı tam zamanında dikkatini çekmişti, o insanların zavallı olduğuna emindi. Arka arkaya iki kadeh doksan derecelik içti ve, “Üzerlerine ateş edilmesine izin vermeyeceğim!” dedi. “Süngü de takılmayacak! Jandarma başının çaresine baksın!”</p>
		<p>“Sen ne yapman gerekiyorsa onu yapacaksın! Bunu çok iyi biliyorsun...”</p>
		<p>Hayır, Carl Joseph o anda bunu bilmiyordu! İçti ve kısa sürede aklına gelecek her türlü şeyi yapmaya yürekli olduğunu fark etti. İtaatsizlik, ordudan istifa etme ve çok kazançlı kumar oyunları... Bundan sonraki yaşam yolunda artık başka ölüler görmek istemiyordu! “Bırak ordudaki görevini!” demişti ona Doktor Max Demant. Teğmen çok uzun süre zayıf biri olarak yaşamıştı! Ordudaki görevini bırakacağına bu sınır bölgesine tayinini yaptırtmıştı. Bu yaşamda yollanan her türlü göreve gitmek zorundaydı. Yarın herhangi bir yerde nöbetçiliğe yollanabilirdi, ertesi gün de sokakta önüne gelene bilgi vermek görevini üstlenebilirdi! Ne tuhaftı, barış dönemlerinde askerlere istedikleri oyunu yaptırırlardı. Hiçbir zaman savaş çıkmayacaktı! Kışla kantinlerinde çürüyüp gidecekti! Fakat o, Teğmen Trotta... Kim bilir belki de haftaya bugün, bu saatte güneyde bir yerde oturuyor olacaktı!</p>
		<p>İşte bütün bunları kafasından geçirmedi, yüksek sesle ve çabuk çabuk karşısındaki Yüzbaşı Wagner’e söyledi. O böyle konuşurken birkaç arkadaşı masaya sokulup söylediklerine kulak kabartmıştı. İçlerinde bazıları savaş sözünü duymak bile istemiyordu. Onlar biraz fazla maaştan ve daha konforlu kışlalardan başka bir şey arzulamıyordu! Teğmen Trotta’nın az önce söylediklerini hem tuhaf bulmuş hem de ürkmüşlerdi. Trotta tuhaf biriydi... Hoş günler geçirmiş olduğu izinden döneli daha ne kadar olmuştu ki! Yarın göreve gitmekten kaçınıyor gibiydi. Olur muydu böyle bir şey?</p>
		<p>Teğmen Trotta çevresinde ona karşı bir hava sezer gibi oldu. Orduda görev yaptığından bu yana arkadaşlarıyla bir tartışmayı ilk kez göze aldı. Onları nasıl öfkelendireceğini, hatta bazılarının kalbini kıracağını, biliyordu.</p>
		<p>“Belki de beni kurmay okuluna yollamalarını isterim,” dedi.</p>
		<p>Subay arkadaşları, “Tabii, niçin olmasın,” dediler. Ne de olsa süvariden buraya gelmişti, kurmay okuluna gidebilirdi. Sınavları başarıyla verdikten sonra da, onlar daha binbaşı rütbesine erişirken Trotta’nın general bile olmasına engel yoktu. Fakat önce yarınki görevine gitmeliydi!</p>
		<p>Sabah kışlayı erkenden terk ettiler. Bu gibi görevlere gönderilen askerlerin ne zaman gideceğine asker karar veriyordu. “Devlet düşmanları”nın öğleye doğru huzursuzluk çıkarmasının beklenmesine karşın Teğmen Trotta, emrindeki askerlerle sabahın sekizinde tozlu geniş yolda kente doğru yürümeye başladı. Tarlakuşları şarkılar söylüyor, cırcırlar ötüyor, böcekler vızıldıyordu. Çok ötelerdeki tarlalarda köylü kadınların rengârenk başörtüleri sabah güneşinde parlıyordu. Kadınlar şarkılar söylüyordu. Bu yörede doğmuş bazı askerler uzaktan onlara aynı şarkılarla eşlik etti. Tarlalardakiler ne yaptıklarını biliyordu. Şimdi tozlu yolda ilerleyenler ise niçin göreve yollandıklarını anlamıyorlardı... Savaş bu muydu? Bugün öğleden sonra ölecekler miydi?</p>
		<p>Yakında küçük bir köy meyhanesi vardı. Teğmen Trotta bir kadeh doksan derecelik içmek için doğru oraya gitti. Tavanı alçak meyhane doluydu. Genç teğmen, saat on ikide fabrikanın önünde toplanmaları istenen işçilerin şimdi burada beklemekte olduğunu fark etti. O içeri adımını attığı anda herkes susuvermişti. Gitti, tezgâhın önünde durdu. Meyhaneci sanki her zamankinden daha yavaş şişelerle ve bardaklarla ilgileniyordu. Trotta arkasında bir ölüm sessizliği hissetti. Bu sanki bir suskunluk dağı idi! Sonunda meyhanecinin uzattığı kadehi aldı, bir dikişte boşalttı. Arkasında duranlar onun bir an önce çıkıp gitmesini bekliyormuş gibiydi. Gelişmelerden sorumlu olmadığını onlara açıklamak isterdi. Fakat şu anda ne bunu yapacak ne de hemen çekip gidecek durumdaydı. İşçilerden çekindiğini şimdi onlara belli etmek de istemiyordu. Ve peş peşe birkaç kadeh daha ısmarlayıp içti. Belki de arkasındakiler tuhaf tuhaf işaretler yapıyordu! Başını çevirip bakmadı. Bir süre sonra hesabı ödedi ve kapıya doğru yürüdü. İşçilerin arasından geçerken sanki sert bir suskunluk kayasını yarıyordu! Yüzlerce gözün fırlattığı bakışlar ensesine mızraklar gibi saplanıyordu.</p>
		<p>Az sonra emrindeki askerlerin yanına döndü. Saat henüz on olmasına karşın onları sıraya sokmasının doğru olacağını düşündü. Canı sıkılıyordu ve canı sıkılan askerlerin kolayca morallerinin bozulduğunu, bu nedenle de silahla yapılacak bir talimin onları tekrar yüreklendireceğini öğrenmişti. Emrindeki askerler hemen iki sıra hazır ola geçtiler. O anda asker yaşamında ilk kez karşısındaki erlerin vücutlarının ve uzuvlarının ölü makinelerin işe yaramaz ölü parçaları olduğunu düşündü. Donmuş gibi hiç kıpırdamadan öyle duruyorlardı. Sanki nefes bile almıyorlardı! Fakat az önce meyhanenin tezgâhında dururken arkasındaki öfkeli işçilerin ürkütücü ve güçlü suskunluğunu yaşamış olan Teğmen Trotta şimdi başka tür bir suskunluk olduğunu da fark etti. Ve düşünmeyi sürdürdü, belki nasıl değişik gürültüler varsa, değişik suskunluklar da vardı? O meyhaneye girdiğinde hiç kimse işçilere “hazır ol” emrini vermemişti ki! Fakat onlar yine de Trotta içeri girer girmez susuvermişti. İşçilerin bu suskunluğundan meyhaneye ürkütücü bir kinin yayıldığını hissetmişti. Bu ani gelişmeyi, sessiz kara bulutların oluşturduğu bunaltıcı ve sıkıcı havanın birdenbire fırtınaya, ardından da sağanak bir yağmura dönüşmesine benzetti.</p>
		<p>Teğmen Trotta kulak kabarttı. Karşısında hiç hareketsiz duran askerlerin sessizliği ise bir mezar sessizliği idi... Taş gibi yüzler yan yana dizilmişti. Bazılarını emir eri Onufrij’e benzetti. Etli dudaklı, zor kapattıkları iri ağızları, küçük, renksiz ve bomboş bakan gözleri vardı. Zavallı Teğmen Trotta karşısında duran askerlerinin tek tek yüzlerine bakarken yazın yaklaştığı şu günlerde tepesinde uçuşan tarlakuşlarının şarkılarından, cırcırların ve çok sayıda böceğin vızıltısından değil de bu genç insanlardan yükselen mezar sessizliğinden etkilendiğini hissetti. Aynı anda, ben buralara ait değilim, diye düşündü. Ve hemen ardından, fakat ben nerenin insanıyım, diye kendi kendine sormadan da edemedi. Karşısındaki askerler yeni bir komut bekliyordu... Evet, ben nereye aidim? Şu meyhaneden hiç çıkmayanların arasında yerim yok! Acaba Sipolje mi benim toprağım? Babamın babalarına mı gitmeliyim? Benim elimde karasaban olmalı, kılıç değil! Genç teğmen karşısındaki erlerin hâlâ hiç kıpırdamadan durduğunu fark etti.</p>
		<p>“Rahat!” diye seslendi ve askerlerine dinlenmelerini emretti. Az sonra erler tüfeklerini çapraz dikip piramitler oluşturmuşlar ve yanlarına uzanmışlardı. Uzak tarlalardan yine köylü kadınların şarkıları duyuluyordu. Askerler de onlara aynı şarkılarla yanıt veriyordu...</p>
		<p>Az sonra kentten jandarmalar geldi. Başlarında Bölge Komiseri Horak vardı. Teğmen Trotta onu tanıyordu. Silezya bölgesinden bir Polonyalıydı, iyi dans ederdi, yerine göre neşeli ve atılgan, yerine göre de saf olmasını iyi becerirdi. Postacılık yapmış olan babasına benzerdi. Bölge Komiseri Horak’ın üzerinde, yakaları koyu menekşe renginde, siyah yeşil bir üniforma vardı. Belinden de kılıcı sallanıyordu. Küçük, sarı bıyığı buğday renginde parıldıyor, tombul pembe yanakları, az önce sürmüş olacak, pudra kokuyordu. Sanki günlerden pazarmış ve geçit törenine gidermiş gibi keyifliydi.</p>
		<p>“Bana verilen görev,” dedi Teğmen Trotta’ya, “toplantıyı hemen dağıtmak! Sanırım siz de hazırsınız, Teğmen!”</p>
		<p>Hemen ardından da onunla birlikte gelmiş olan jandarma erlerine emirler yağdırdı ve onları işçilerin saat on ikide fabrikanın önünde toplanacağı alanın çevresine dizdirdi.</p>
		<p>Trotta, “Evet,” diyerek yanından uzaklaştı.</p>
		<p>Askerlerin yanına gitti ve bekledi. Bu arada bir doksan derecelik hiç de fena olmaz, diye düşündü. Fakat tekrar küçük meyhaneye gitmesi pek kolay değildi. Garnizondan bazı komutanların meyhaneye girdiğini, az sonra tekrar dışarı çıktığını gördü. Yolun kenarındaki çimenlere şöyle bir uzandı ve bekledi. Güneş yükseliyor, fakat zaman geçmek bilmiyordu. Köylü kadınların uzaklardan gelen şarkıları artık duyulmaz olmuştu. Sanki Viyana’dan döneli günler geçmişti... Çok uzaklardaki o kadını gözünün önüne getirdi. Ona ihanet etmiş, genç teğmeni yalnız bırakmıştı! Şimdi güneyde bir yerlerde olmalıydı. O ise sınırdaki garnizonun az ötesinde, toprak yolun kenarına oturmuş öyle bekliyordu! Beklediği düşman değildi, sadece nümayişçilerdi!</p>
		<p>Ve geldiler meyhaneden doğru fabrikaya. Teğmenin o güne kadar duymamış olduğu bir şarkı, onlara bir bayrak örneği eşlik ediyordu. Bu o yörenin bir şarkısı değildi! <em>Enternasyonal</em> idi, üç dilde söylüyorlardı... Bölge Komiseri Horak bu şarkıyı tanıyordu. Teğmen Trotta ise tek kelimesini olsun anlamıyordu. Fakat melodisinden hissediyordu, o sabah meyhanede sırtında hissetmiş olduğu hırs şimdi şarkıya dönüşmüştü. Birden heyecanlanmış olan Komiser, elinde küçük bir defterle kalem sağa sola koşuşturmaya başlamıştı. Bir jandarmadan ötekine gidip bir şeyler söylüyordu. Trotta askerlerini tekrar hazır ola geçirdi.</p>
		<p>Birbirine kenetlenmiş nümayişçiler, yeryüzüne inmiş bir fırtına bulutu örneği iki sıra dizilmiş askerlere sürtünecekmiş gibi yanlarından geçtiler. Genç teğmen bir an için dünyanın sonunun gelmiş olduğunu sandı. Sonra Viyana’daki rengârenk o yortu geçit törenini gözünün önüne getirdi, başkaldırmak isteyenlerin İmparator’un arabasına doğru kapkara bir fırtına bulutu örneği yürüdüğünü görür gibi oldu. Aynı anda inanılmaz bir güç genç teğmenin üzerinde belirdi, daha birçok şeyi görmeye başladı. Birbirine çok aykırı iki zaman dev kayalar örneği yuvarlandı, yuvarlandı ve Teğmen Trotta aralarında kalıp ezildi.</p>
		<p>Emrindeki askerler tüfekleri omuzlarına aldı. Aynı anda az ötedeki huzursuz kalabalık bir adamı elleri üzerinde havaya kaldırdı. İnsanlar çember oldu, eller üzerindeki adam ortalarında kaldı. Sonra kollarını havaya kaldırarak anlaşılmayan bir şeyler bağırmaya başladı. Kalabalık haykırdı! Bölge Komiseri Horak, Teğmen Trotta’nın hemen yanında duruyordu. Aniden elindeki küçük defteri kapattı ve caddenin öteki yanındaki kalabalığa doğru ağır ağır yürüdü. İki jandarma eri ona eşlik ediyordu.</p>
		<p>“Kanun namına yasaklıyorum!” diye bağırdı.</p>
		<p>İnce sesi konuşmacının sesini bastırdı. Nümayişçilerin toplantısı dağılmak zorundaydı. İnsanlar bir an için sustu, hiç kimse sesini çıkarmadı. Fakat bu sessizliğin hemen ardından işçiler haykırmaya başladılar. Yüzlerin sağından solundan yumruklar belirdi, havaya yükseldi. Jandarma erleri kolkola girip etten bir duvar ördüler. Fakat aynı anda işçiler de yarımay oluşturup harekete geçtiler. Bağıra çağıra jandarma erlerinin üzerine doğru ilerliyorlardı.</p>
		<p>“Süngü tak!” diye emretti Trotta ve kılıcını çekip havaya kaldırdı. Pırıl pırıl silah güneşte, yaklaşmakta olan kalabalığın üzerine doğru ışıldadı. Jandarmaların miğferleri ve süngü uçları birdenbire nümayişçilerin arasında kayboluverdi. “Hedef fabrika!” diye bağırdı Trotta. “Marş, marş!” Emrindeki askerler harekete geçtiler. Kalabalık üzerlerine demir ve tahta parçaları, taşlar savurmaya başladı. Bağırıp çağrışmalar, itişip kakışmalar... Horak küçük bir gelincik misali Trotta’nın yanında koşmaya başladı.</p>
		<p>“Teğmen, emir verin ateş açsınlar!” diye fısıldadı.</p>
		<p>Trotta’nın askerleri, Binbaşı Zoglauer’in o sabah söylemiş olduğu gibi önce bir el havaya ateş ettiler. Kalabalık bir an için sustu. Ve o bir anda kentin üzerindeki öğle sessizliğini bozan doğanın huzur verici sesleri duyuldu, ilerleyen askerlerin çıkardığı tozun arasından güneşin sıcaklığı, havaya sıkılmış kurşunların kokusu hissedildi. Fakat aniden bir kadın çığlığıyla ortalık yine karıştı. Kadının vurulduğunu sanan kalabalıktan bazı işçiler askerlerin üzerine tekrar demirler ve taşlar yağdırmaya başladı. Çok geçmeden bütün nümayişçiler ellerine ne geçerse askerlere attı. İlk sıradaki erlerden bazıları yere yuvarlandı. Teğmen Trotta sağ elinde kılıcı, sol eli tabanca kılıfında ne yapacağını bilmeden öyle duruyordu. Yanındaki Horak’ın kulağına fısıldadığını duydu:</p>
		<p>“Ateş emri verin! Tanrı rızası için ateş açmalarını emredin!”</p>
		<p>Genç Teğmen Trotta’nın kafasından bir saniye içinde yüzlerce düşünce kopuk kopuk peş peşe, karmakarışık geçti, ne olduğunu anlamadığı belirsiz sesler kulaklarını doldurdu. Önce acıma, hemen ardından da gaddarca duygular yüreğini sardı. Böyle bir anda büyükbabası olsa ne yapardı? Bir saniye sonra ölmüş olabileceğini de düşündü. Buradaki savaşın hemen sona ermesi için ne iyisi kendi ölümüydü.</p>
		<p>Eli havaya kalktı. Kimdi bunu yapan? “Ateş!” Kimdi bu bağıran? Tüfeklerin kalabalığa çevrilmiş olduğunu gördü. Bir saniye sonra ise ne bir şey gördü ne de bir şey duydu. Nümayişçilerin bir bölümü geri çekilip kaçar gibi yaptı, fakat sonra aniden arkadan saldırışa geçti. Trotta’nın emrindeki askerler iki ayrı grubun kıskacında kalmıştı. Saldıranlara ateş açıldı, taşlar havada uçtu, uçları çivili sopalar askerlerin sırtlarına ve enselerine indi. İşte bu “silahlar”dan biri de Trotta’nın başına isabet etti. Kendini kaybedip yere yuvarlanan genç teğmenin vücuduna ve başına başka şeyler de vuruldu. Askerleri her yönden saldıran nümayişçilere rastgele ateş etmeye başladı. Sonunda saldırganlar kaçmaktan başka çıkar yol bulamadı!</p>
		<p>Her şey üç dakika bile sürmemişti. Askerler bir astsubayın komutasında tekrar bir araya geldiğinde yolun tozlarında yaralı işçilerle askerler yatıyordu. Cankurtaranların gelmesi zaman aldı. Teğmen Trotta’yı hemen küçük garnizon hastanesine kaldırdılar. Orada doktorlar kafatasında yarılma ve sol köprücükkemiğinde de kırılma tespit ettiler. Beyin iltihabından da korkuyorlardı. Çok anlamsız bir rastlantı Solferino Kahramanı gibi torununu da köprücükkemiğinden yaralamıştı. İmparator’un dışında mutlaka hiç kimse Trotta ailesinin yükselişine o köprücükkemiği kırılmasının neden olduğunu bilmiyordu.</p>
		<p>Doktorların korktuğu beyin iltihaplanması üç gün sonra gerçekleşti. Eğer o gün hastaneye yatırılmasının ardından bir süre için kendine gelen Teğmen çok rica etmemiş olsaydı bölge valisi babası, komutanları tarafından olup bitenden haberdar edilecekti. Aradan birkaç gün geçtikten sonra Trotta komaya girmiş olmasına, hatta doktorları yaşamından endişe etmeye başlamasına karşın Binbaşı, beklemeye karar verdi. Bu nedenle de Bölge Valisi Baba, sınır bölgesindeki ayaklanmadan ve oğlunun olaylarda başına gelenden ancak iki hafta sonra haberdar olabildi. İlk haberleri karşıt politikacıların gazetelere yapmış olduğu açıklamalardan aldı. Çünkü muhalefet, insanların ölmesinden ve geride öksüzler kalmasından orduyu, ateş açmış olan askerleri ve ateş emrini vermiş olan Teğmen Trotta’yı sorumlu tutuyordu. Gerçekten de Teğmen hakkında bir soruşturma açılabilirdi. Daha doğrusu askerî makamların açacağı bu soruşturmayla karşıt politikacıların yatıştırılması ve suçlanan kişinin temize çıkması sağlanacaktı. Ancak Bölge Valisi Baba’nın içi rahat etmedi. Hemen oğluna peş peşe iki telgraf çekti, Binbaşı Zoglauer’i de aradı. Bu arada genç teğmen tehlikeyi atlatmıştı, eski sağlığına kavuşması bekleniyordu. Yatağından çıkmasına henüz izin vermiyorlardı, fakat yaşamı artık tehlikede değildi. Babasına hemen kısa bir mektup yazdı. O günlerde yaşamının pek önemli olmadığına inanıyordu. O güne kadar yaşam yolunda ölülerle çok karşılaşmıştı ve orduya veda etmeye kararlıydı!</p>
		<p>Kafasında bu düşünceler hasta yatağında sağlığına kavuşmayı bekleyen genç Trotta için, özlemesine karşın babasını görmek, onunla konuşmak mümkün değildi. Onun için vatan hasretiyle babası aynı şeydi, fakat yine de babasının vatanı olmadığı bilincindeydi. Ordudaki görevin mesleği olmadığına da artık inanmaktaydı. Onu hastaneye düşüren olayları düşündükçe ürperiyordu, fakat uzun süredir ertelediği kararları sonunda gerçekleştirmesine yararlı olacağı için de olup bitene bir yerde minnettardı. Fakat duvarları beyaz odasının sıkıcılığına, havadaki asit kokularına, pansuman yapılırken çektiği acılara, hastabakıcıların acımasızlığına ve hep neşeli arkadaşlarının sıkıcı ziyaretlerine bir süre katlanmaktan başka çıkar yol yoktu. Askerî liseden bu yana eline kitap almamıştı. Babasının bir zamanlar ona hediye etmiş olduğu birkaç kitabı okudu ve okurken sık sık yaz tatillerini geçirmiş olduğu baba evini, öğle yemeğinden önceki saatleri, hizmetkâr Jacques’ı, askerî bando şefi Nechwal’i ve tabii <em>Radetzky Marşı</em>’nı anımsadı...</p>
		<p>Günün birinde Yüzbaşı Wagner ziyaretine geldi, uzun süre yanında kaldı, havadan sudan söz etti, ayağa kalkıp odanın içinde bir süre dolaştı, sonra tekrar yanına oturdu. Ve sonunda derin bir nefes aldı ve ceketinin cebinden borç senedini çıkardı, Trotta’dan imzalamasını rica etti. Trotta ricasını yerine getirdi, istenen imzayı attı. Borç senedinde yazan tutar, bin beş yüz krondu. Kapturak, ondan Trotta’nın teminatını talep etmişti. İmzanın ardından Yüzbaşı Wagner birden canlanıverdi. Uzun uzun bir yarış atından söz etti. Onu iyi bir fiyata satın alıp Baden’daki yarışlarda koşturmayı kafasından geçiriyordu. Sonra birkaç komik şey anlattı ve aniden ayağa kalktı, genç teğmene veda edip çıktı gitti.</p>
		<p>İki gün sonra Başhekim, yüzü sapsarı ve hüzünlü odasına geldi. Trotta’ya Yüzbaşı Wagner’in ölmüş olduğunu söyledi. Sınıra yakın ormanda kafasına kurşun sıkmıştı. Geride bıraktığı mektupta bütün arkadaşlarına, en çok da Teğmen Trotta’ya candan selamlar gönderiyordu!</p>
		<p>Teğmen o anda senedin ve altındaki imzasının başına ne işler açabileceğini hiç düşünmedi. Birden ateşi çıktı. Derin bir uykuya daldı. Düşünde, ölülerinin onu çağırdığını, bu dünyaya veda etme zamanının geldiğini gördü, bir şeyler sayıkladı. Yaşlı Jacques, Max Demant, Yüzbaşı Wagner ve hiç tanımadığı işçiler sıraya girmiş, onu yanlarına çağırıyordu. Onlarla arasında bir rulet masası vardı. Kimse oturmuyordu masada, fakat toplar hiç aralıksız dönüp duruyordu.</p>
		<p>Ateşi tam iki hafta düşmedi. Trotta’nın hastalığının uzun sürmesi askerî makamların işine geldi, soruşturma açılması ertelendi. Ayrıca Ordu Komutanlığı politik girişimlerde bulundu ve askerlerden de zarar görenler olduğu açıklandı. Çünkü sınır bölgesi resmî makamların denetimindeydi, jandarmayı zamanında güçlendirmedikleri için de çıkan olaylar ile ardından olup bitenlerden onlar sorumluydu... Olaylarla ve Trotta’yla ilgili dosyalar gittikçe kalınlaştı, çoğaldı. Her resmî makam evraklar yazıp durdu, dosyaların sayısı arttı. Ve konu sonunda İmparator’un Askerî Kurulu’na geldi. Çünkü bu arada çok dikkatli bir denetleyici genç teğmenin, unutulmuş Solferino Kahramanı’nın torunu olduğunu keşfetmişti. Bu nedenle de Teğmen Trotta olayı en yüce makamı ilgilendiriyordu, soruşturma açılmadan önce İmparator’un ne diyeceğini beklemek doğru olurdu!</p>
		<p>Bu nedenle de bir gün önce Ischl dinlencesinden dönmüş olan İmparator’un sabahın yedisinde Sipoljeli Baron Carl Joseph von Trotta’yla ilgilenmesi gerekti. İmparator, Ischl’de iyice dinlenmiş olmasına karşın önüne konulan dosyada bu kişinin adını görünce niçin bir an Solferino Meydan Savaşı’nı düşündüğünü bilemedi. Yazı masasından kalktı ve pek büyük olmayan çalışma odasında bir aşağı, bir yukarı yürümeye başladı. Dışarıda bekleyen yaşlı özel hizmetkârı huzursuz olmuş olacaktı ki, kapıya usulca vurdu.</p>
		<p>“Girin!” diye İmparator seslendi. Gelenin hizmetkârı olduğunu görünce de sordu: “Montenuovo ne zaman gelecek?”</p>
		<p>“Saat sekizde, Majesteleri!”</p>
		<p>Saat yedi buçuktu, gelmesine daha yarım saat vardı. Ancak İmparator bu kadar bekleyeceği için biraz huzursuzlandı. Bu Trotta adı ona niçin Solferino’yu anımsatıyordu? Aralarındaki ilişkiyi de niçin bulamıyordu? Yoksa artık çok mu yaşlanmıştı? Ischl dinlencesinden döneli kaç yaşında olduğunu düşünüp duruyordu. Yaşını bulmak için doğum yılını içinde olduğu yıldan çıkarması gerektiğini biliyordu; fakat yılların ocakla başladığını, doğum gününün de ağustosun on sekizine düştüğünü unutmuştu! Yıl ağustosla başlasaydı tam yaşı belki kolayca aklında kalırdı. Şimdi ise seksen ikisini bitirip seksen üçüne mi basmıştı, yoksa seksen üçünü bitirip seksen dördüne mi basmıştı, bir türlü bulamıyordu! İmparator tabii çevresindekilere de sormak istemiyordu yaşını! Hem şu sıralar bütün dünya çok sayıda sorunla uğraşıyordu, onun bir yaş genç veya bir yaş yaşlı olması hiç de önemli değildi. Hem ondan genç birisi de şu Trotta’nın Solferino ile ne ilgisinin olacağını bilemezdi. Saray başöğretmeni bilebilirdi, fakat onun gelmesine daha yarım saat vardı. Belki de yaşlı özel hizmetkârı anımsardı?</p>
		<p>İmparator küçük adımlarla çalışma odasında gezinmeyi bırakıp durdu ve hizmetkârına sordu:</p>
		<p>“Söyleyin bakayım, Trotta adı size neyi anımsatıyor?”</p>
		<p>“Trotta....” diye özel hizmetkârı mırıldandı. Anılarının çok ötesindeki “Solferino Meydan Savaşı” adlı bir okuma kitabını düşündü. Ve aynı anda yüzü güneş gibi ışıldadı ve, “Trotta!” diye sesini yükseltti, “Trotta siz Majestelerinin yaşamını kurtarmıştı!”</p>
		<p>İmparator hemen yazı masasına gitti. Çalışma odasının açık penceresinden Schönbrunn saray parkındaki kuşların sabah şarkıları içeri giriyordu. İmparator aniden gençleşmiş gibi hissetti kendini. Tüfek seslerini duydu, biri omuzlarından çekip onunla yere yuvarlandı! Ve Trotta adını anımsadı, hem de çok iyi.</p>
		<p>“Evet, evet,” diye eliyle şöyle işaret yaptı ve masasına oturup önündeki evrakın kenarına şu notu düştü: “Olumlu sonuçlandırılsın!”</p>
		<p>Sonra tekrar ayağa kalktı ve açık pencereye gitti. Kuşlar şevinç çığlıkları atıyordu. Yaşlı adam onlara doğru gülücükler yolladı...</p>
		<h2>15</h2>
		<p>İmparator yaşlıydı. O, dünyanın en yaşlı İmparatoru’ydu. Ölüm, çevresinde dolanıp duruyor, elinde orağı biçiyor ve biçiyordu. Bütün tarlalar biçilmişti, sadece İmparator, ölümün unutmuş olduğu gümüşi bir saman sapı örneği öyle durmuş bekliyor, sert bakışlı gözleriyle yıllardır yitirilmiş bir dünyayı arayıp duruyordu. Saçlı dökülmüş başı, kubbeli bir çölü andırıyordu. Bıyıklarıyla karışan uzun beyaz favorileri kardan iki kanat gibiydi. Yüzündeki karmakarışık çalılıkları andıran çok sayıda kırışıkta onlarca yıl gizliydi. Zayıftı, hafif öne eğik yürüyordu. Sarayın odalarında küçük adımlarla tıpış tıpış geziniyordu. Dışarı çıktığında ise sırtını dikleştiriyor, kalçalarını sertleştiriyor, dizlerini esnek yapıp hafif adımlarla yürümeye çaba gösteriyordu. Bakışlarına da bir sevecenlik geliyordu. İmparator sanki ona her bakanın gözünün içine bakıyordu, bakışlarıyla her selam vereni selamlıyordu. Gerçekte ise bütün insan yüzleri ona dokunmadan uçup gidiyor, uzaklaşıyordu. İmparator’un bakışları yaşamla ölüm arasındaki o incecik çizgiye dikiliydi; evler, ormanlar veya dağlar engel olsa da çok yaşlıların yine de gördüğü o ufuk çizgisine... İnsanlar artık yaşlanmış olduğu için Franz Joseph’in çok şeyden haberi olmadığını sanıyorlardı. Fakat onun çoğu insandan daha fazla şeyden haberi vardı. İmparatorluğunun üzerindeki güneşin artık batmaya hazırlandığını fark ediyor, ancak sesini çıkarmıyordu. İmparatorluğun sonu gelmeden öleceğinin de bilincindeydi.</p>
		<p>Çevresindekiler ona haberi olmadığını sandıkları olaylardan söz ederken susup anlatılanları dinliyor ve içten içe seviniyordu! Çünkü çocukların ve çok yaşlıların açıkgözlülüğüyle insanları kandırıp şaşırtmak Franz Joseph’in çok hoşuna gidiyordu. Yakın çevresindekilerin kendilerini İmparator’dan akıllı sanmaları onu eğlendiriyordu. Hatta kimi zaman bir İmparator’un danışmanlarından daha akıllı olamayacağını düşünüyor ve saflığa vurup akıllılığını gizliyor, onları dinliyordu. Böyle anlarda sadeliği üstün zekâya yeğliyordu. Avlanmaya gittiğinde de tüfeğinin karşısına bir hayvan diktiklerini biliyordu. Bir başkasını da vurabilirdi, fakat o yardımcılarının ona doğru sürmüş olduğu hayvanı yeğliyordu. Bir korucudan daha iyi ateş edip hedefi vurmasını beceriyordu; fakat çevresindekilerin kurnazlığını fark etmiş olduğunu onlara belli etmek bir İmparator’a yakışmazdı!</p>
		<p>Kimi zaman ona masalımsı şeyler anlatanların da sözünü kesmeden öyle dinliyordu. Gerçeği söylemediğini karşısındakinin yüzüne vurmak bir İmparator’a yakışmayan bir davranıştı. Arkasını döndüğünde gülenler oldu mu, bunu fark etmemiş gibi yapıyordu. Çünkü arkasından gülenler olduğunu bilmek de bir İmparator’a yakışmazdı. Bilmediği sürece bu gülüşmeler onun gözünde budalaca şeylerdi! Ateşi çıktığında ve hüzünlü yakınları korkularından tir tir titrediğinde yalan söyleyen özel doktoru, “Ateşiniz yok efendim,” dediğinde İmparator de, ateşini hissetmesine karşın, “Öyle ise çok iyi!” diyordu. Çünkü bir İmparator, doktorun yalanını yüzüne vurup onu cezalandırmazdı. Hem o ölüm saatinin henüz gelmediğini çok iyi biliyordu. Ateşi çıkmasına karşın doktoruna haber vermediği geceler de olmuştu. Kendini iyi hissetmediği, fakat çevresindekilerin bunun farkına varmadığı günler olduğu gibi, sağlığı yerindeyken çevresindekilerin hüzünlendiği günler de olmuyor değildi. Kendisine sevecen dendiğinde umursamaz biriydi. Soğuk yürekli dediklerinde de öfkelenip çok hüzünlenirdi. Her zaman gerçeklerden söz etmenin akıllıca bir şey olmadığını bilecek kadar da yaşam deneyimi vardı. İnsanların kimi zaman yanılması onun için olağandı. İçinde yaşadığı dünyanın kalıcı olduğuna da inanmıyordu. Ve İmparator susuyordu.</p>
		<p>Ischl dinlencesinde kendine gelmiş, özel doktoru da tansiyonundan, ciğerlerinden ve nefesinden memnun olmasına karşın dünden bu yana nezleye tutulmuştu. Fakat bu nezleyi çevresindekilere belli etmek hiç hoşuna gitmiyordu. Doğu sınırındaki güz tatbikatlarına gitmesine engel olabilirlerdi. O ise hiç olmazsa bir günlüğüne bu tatbikatları görmek istiyordu. Kısa süre önce, yaşamını kurtarmış olan o insanın adını tekrar duymakla Solferino Meydan Savaşı’nı anımsamıştı. Savaşlar hoşuna gitmezdi, fakat orduları ve askerleri seviyordu. Savaş oyunlarının yapıldığı tatbikatlar, üniformalar, bölüklerin silahlı eğitimleri, askerlerin dizi dizi önünden geçtiği törenler ve kıtaların talimleri hoşuna giderdi. Subay şapkalarının onun şapkasından daha yüksek, pantolonlarının ütü çizgili ve gömlek yakalarının daha geniş ve kolalı olması kimi zaman İmparator’u rahatsız ederdi. Hatta içlerinden birçoğu da kafasını dümdüz traş ettirmişti. Kısa süre önce kafası sıfır numara tıraşlı bir ihtiyat subayıyla karşılaşmıştı. Birlikleri ziyaret ettiğinde ise herkes askerî kurallara uyuyor, soytarılıklardan kaçınıyordu.</p>
		<p>Ve İmparator da bu ordunun bir askeriydi! Nasıl da hoşuna giderdi trompetlerin sesi, fakat çevresindekilere, kafasında sadece seferberlik planları olduğunu kanıtlamak zorundaydı! Tanrı’nın onu bu tahta oturttuğunu bilmesine karşın kimi düşünceli zamanında niçin sınırda subay olarak görev yapamadığını kafasından geçirir, hüzünlenirdi. Kurmay subaylarla da arası pek iyi değildi. Solferino Meydan Savaşı’nda geri çekilirken bütün disiplini yitirmiş birliklere bir başçavuş gibi bağıra çağıra komuta etmiş ve düzene sokmuş olduğunu anımsadı. Başarılı on başçavuşun, yirmi kurmay subaydan daha verimli olabileceğinden emindi; fakat bunu çevresindeki kime söyleyebilirdi? Tatbikatların özlemini çekiyordu!</p>
		<p>Nezlesini diğerlerinden saklamaya, cebindeki mendili de mümkün olduğu kadar az kullanmaya karar verdi. Kimseye haber vermeyecekti, tatbikata katılan herkese bir sürpriz yapmak istiyordu. Böylece her defasında İmparator gelmeden önce her türlü önlemi alan resmî makamları da şaşırtıp kızdıracaktı. O korkmuyordu! Çünkü ölüm saatinin henüz gelmemiş olduğunu biliyordu. Yola çıkmaya karar verdiğini bir gün önce söylediğinde çevresindekiler irkildiler, onu bu kararından vazgeçirmeye çok uğraştılar. Fakat İmparator inat etti ve özel trenine binip doğuya doğru yola koyuldu.</p>
		<p>Rus sınırına on mil ötedeki Z. köyünün yakınlarında bulunan eski bir sarayı konaklaması için alelacele hazırladılar. Ona sorsalar subayların konakladığı barakalardan birinde de kalabilirdi. Yıllardır askerler gibi yaşamasına hiç izin verilmemişti. Yaşamında bir kez, o da yengiye uğramış olduğu İtalya seferinde, yatağında canlı bir pire görmüştü, fakat bunu hiç kimseye söylememişti. Çünkü o bir imparatordu ve imparatorlar böceklerden söz etmezdi. O günlerde böyle düşünmüştü.</p>
		<p>O gece yattığı odanın pencerelerini kapattılar. Fakat gözüne uyku girmedi. Onu koruması gerekenler çoktan uykuya dalmışken İmparator uyuyamıyordu. Üzerinde geceliği yatağından çıktı, gürültü yapmamaya dikkat ederek, ayaklarının ucuna basa basa pencereye gitti ve hafifçe kanatlarını açtı. Bir süre açık pencerenin önünde durdu ve serin güz gecesinin temiz havasını ciğerlerine çekti, koyu mavi gökyüzünde ışıldayan yıldızlara baktı, ötelerde askerlerin yakmış olduğu kamp ateşini uzun uzun seyretti.</p>
		<p>O anda bir zamanlar okumuş olduğu bir kitap aklına geldi. Ondan, İmparator’dan söz ediyordu. Kitaptaki bir cümle aklında kalmıştı. “I. Franz Joseph romantik biri değildir,” diye yazmışlardı. Benim için, diye yaşlı adam düşündü, “romantik değildir” diye yazmışlar. Fakat bu kamp ateşleri ne kadar da hoşuma gider. Nasıl da isterdi şimdi genç bir teğmen olmayı! Evet, belki o kadar romantik biri olmayabilirim, fakat ne güzel olurdu şu anda genç olsaydım! Yanılmıyorsam, diye İmparator düşünmeye devam etti, tahta çıktığımda on sekiz yaşındaydım... Bu düşüncesini bir tuhaf buldu. Şimdi penceresinden karanlık doğayı seyrederken imparator olması pek hoşuna gitmedi. Evet, belki o günlerde büyük bir saygıyla kendisine sunmuş oldukları o kitapta böyle yazıyordu. I. Franz Joseph’ti o! Koyu mavi, yıldızlarla dolu gece sonsuz bir kubbe gibi başının üzerinde yükseliyordu. Karşısında uzanan dümdüz toprakların ucu bucağı yoktu. Ona bu odanın pencelerinin kuzey doğuya baktığını söylemişlerdi. Öyle ise biraz ötede Rus toprakları başlıyor olacaktı. Tabii buradan sınırı görmesi mümkün değildi. Fakat İmparator Franz Joseph o anda imparatorluğunun sınırlarını görmeyi nasıl da istiyordu! Onun imparatorluğu! Gülümsedi.</p>
		<p>Koyu mavi gecenin her yeri yıldızlarla doluydu. İmparator, penceresinde durmuş gecenin doğasını seyrediyordu. Yaşlı ve zayıf, üzerinde beyaz bir gecelik... Ucu bucağı görünmeyen gecede kendini küçücük hissetti. Şu anda çadırların arasında nöbet tutan en küçük asker bile ondan güçlüydü! En küçük asker! O ise en yüce komutandı! Ve göreve başlayan her asker, Yüce İmparator I. Franz Joseph’e bağlılık andı içiyordu! Onun için en yüce olan, inandığı Tanrı idi. Şu anda altın gibi ışıldayan yıldızlarla kaplı koyu mavi gökyüzünün ötesinde bir yerde saklıydı O! İnanılmaz bir şey. Işıldayan bu yıldızlar O’nundu. Yeryüzünün üzerini kaplayan şu gökyüzü de O’nundu. Ve bu yeryüzünün bir bölümünü, Avusturya-Macaristan İmparatorluğu topraklarını I. Franz Joseph’e emanet etmiş olan da O’ydu!</p>
		<p>Açık pencerede durmakta olan yaşlı ve zayıf I. Franz Joseph, kapının aniden açılıp korumalarının içeri gireceğinden korktu. Cırcırböcekleri aralıksız ötüyordu. İmparator bu küçük hayvanların gece gibi sonsuz şarkılarına tıpkı yıldızlara olduğu gibi saygı duydu. Bir an için sanki yıldızlar şarkı söylüyor sandı. Şöyle bir ürperdiğini hissetti. Fakat pencereyi kapatmaktan çekindi. Bunu eskisi gibi becerebilecek miydi? Bir an için ellerinin titrediğini fark etti. Sonra anımsadı, çok uzun bir zaman önce yine bu yöreye tatbikatları izlemek için gelmişti. Bu yatak odasını da anımsadı. Fakat ne zamandı, aradan on veya yirmi yıl mı geçmişti, yoksa daha da fazla bir süre mi? Sanki bir zaman denizinde yüzüyordu. Hedefi yoktu, sağa sola gidiyor, arada sırada bazı kayalıklara çarpıyor, fakat batmıyordu. Ancak günü geldiğinde denizin dibine çökeceğini de biliyordu. Aksırdı. Evet, nezlesi vardı. Bir an bekledi, fakat dışarıdan ses gelmedi. Pencereyi dikkatle kapattı ve kemikleri çıkmış ayaklarının ucuna basa basa yatağına geri döndü. Yıldızlarla dolu kubbe gökyüzünü yanına almıştı. Gözlerini kapattı, yıldızları düşledi. Sanki dışarıda bir yerde yatıyormuş gibi gökyüzünün altında derin bir uykuya daldı.</p>
		<p>Her tatbikatta olduğu gibi tam saat dörtte uyandı. Aynı anda da kapı açıldı, hizmetkârı içeri girdi. Özel korumalarının da yan odada beklemekte olduğunu biliyordu. Evet, yeni bir gün başlayacaktı ve o gün boyunca hiç tek başına kalamayacaktı. Hiç olmazsa yatmadan önce kimseye fark ettirmeden on beş dakika kadar açık pencerede durmuş, gece doğasını izlemişti... Dün gece kurnazca ve ötekilerden gizlice yapmış olduğu şeyi anımsadı ve gülümsedi. Hizmetkârının peşinden koruma görevlisi genç de içeri girdi. İmparator’un dudaklarında hâlâ donuk bir gülümseme vardı. Genç adam şaşırdı. Onu şaşırtan sadece gülümseme değildi, bu sabah İmparator’u ilk kez henüz giyinmemiş, üzerinde sadece pantolon askılarıyla görüyordu. İmparator’un sararmış yüzünü iki yandan örten henüz taranmamış uzun favorileri gür bıyıklarına karışıyor, gülümserken çırpınmaya uğraşan yaşlı bir kuş örneği sağa sola hareket ediyordu. Odasına gelmiş olanlar o anda ne yapacaklarını bilemedi. Yaşlı adamla birlikte gülümsemeliler miydi, yoksa hiç seslerini çıkarmadan emirlerini mi bekleselerdi... Sonra İmparator birdenbire ıslık çalmaya başladı. Dudaklarını iyice büzdü, bıyığının iki yanı hafifçe kalktı ve İmparator tanınmış bir melodiyi, biraz hatalı da olsa, çaldı. Sanki ses, küçük bir çoban kavalından çıkıyordu.</p>
		<p>“Hojas bu melodiyi hep çalar,” diye İmparator konuştu. “Fakat sözlerini de bilmek isterdim.”</p>
		<p>Yanındakiler, hizmetkârıyla genç koruması,sözlerini bilmiyorlardı. Ve az sonra da İmparator, yıkanıp temizlenirken ıslıkla çalmış olduğu melodiyi çoktan unutuvermişti.</p>
		<p>Zor bir gün onu bekliyordu. İmparator Franz Joseph üzerinde günün programı yazılı kâğıda bir göz attı. Her saat yeni bir şey vardı. Önce yakın kentteki Yunan Ortodoks Kilisesi’ne gitmesi ve oradaki Roma Katolik bir rahibin düzenlediği ayine katılması gerekiyordu. Kiliselerdeki böyle dinî ayinler sırasında İmparator’un canı çok sıkılırdı. Fakat o anda Tanrı’nın karşısında, tıpkı bir üstünün karşısında olduğu gibi, kendini toparlaması gerektiğini fark etti. O artık yaşlanmıştı. Beni bazı durumlarda bağışlayabilir, diye geçirdi kafasından İmparator. Ancak Tanrı benden de yaşlı, öğütlerini her zaman pek anlamıyorum, tıpkı ordudaki askerlerimin benimkileri de her zaman anlamadığı gibi! Hem sonra her emir alan, üstünü eleştirmeye kalkışırsa kim bilir neler olurdu?</p>
		<p>İmparator odasının yüksek, üstü kemerli pencerelerinden Tanrı’nın güneşinin doğmakta olduğunu gördü. Hemen istavroz çıkarıp dizlerinin üzerine çöktü. Yaşamı boyu her sabah güneşin doğuşunu yaşamıştı. Sabahları hep güneşten önce uyanmıştı, komutanından önce kalkan bir asker örneği. O bütün gündoğumlarını tanıyordu, yazları ateşli ve sevinç dolu, kışları ise puslu ve geç... Yaşamı boyunca ona mutluluk veya mutsuzluk getirmiş olan günleri, ayları ve yılları artık tam olarak anımsamıyordu. Fakat her sabah kalkar kalkmaz istavroz çıkarmış, dizlerinin üzerine çökmüştü, sabahları güneşi görünce yaprakları canlanan bazı ağaçlar gibi hissetmişti kendini. Yaz kış dua etmişti Tanrısına, ister sabahlar fırtınalı olsun, ister yerler buzlu, ister sıcak ve mutluluk dolu...</p>
		<p>İmparator Franz Jopeph tekrar doğruldu. O anda berber odaya girdi. Her sabah aynı saatte, uzun favorilerini ve gür bıyığını düzeltip bir güzel tarasın diye başını berberin elleri arasına bırakırdı. Adamın elindeki küçük makasın serinliği kulak kepçelerini ve burun deliklerini hafifçe gıdıkladı. İmparator küçük, oval bir aynanın karşısına oturmuş berberinin kemikli ellerinin hareketlerini keyif dolu bir ilgiyle seyretti. Ustura veya fırça, İmparator’un yüzüne biraz sert değdi, berber hemen heyecanla bir adım geri çekildi ve özür dilermiş gibi, “Saygıdeğer Majesteleri!” diye fısıldadı. Fakat İmparator onun bu fısıldamalarını bir kez olsun duymadı. O sadece aynadan berberin dudaklarının titrediğini ve ikide bir arkaya doğru adım attığını gördü. Nedenini sormadı, herhalde adamcağız bugün biraz heyecanlı, diye kafasından geçirdi. Fakat az sonra sormadan da edemedi:</p>
		<p>“Adınız ne?”</p>
		<p>O sabah İmparator’a yollamış oldukları berber –altı aylık asker olmasına karşın onbaşı rütbesindeydi, çok iyi çalıştığı için de üstleri onu beğeniyordu– zarif adımlarla biraz geri çekildi. Genç berberin bu hareketi reverans ile saygıyla donup kalma arası bir şeydi. İmparator hoşuna gitmiş gibi başını şöyle bir salladı.</p>
		<p>“Hartenstein!” dedi heyecanlı berber.</p>
		<p>“Niçin böyle sıçrayıp duruyorsunuz?” diye Franz Joseph sordu, fakat yanıt alamadı.</p>
		<p>Onbaşı yavaş yavaş tekrar yanına sokuldu ve becerikli hareketlerle görevini yerine getirdi. Bir an önce buradan ayrılmak ve kampa dönmek istiyordu.</p>
		<p>“Kalın biraz daha burada!” dedi İmparator. “Gördüğüm kadarıyla onbaşısınız! Ne kadar süredir bu görevdesiniz?</p>
		<p>“Altı aydır, Majesteleri!” diye fısıldar gibi yanıt verdi berber.</p>
		<p>“Anlıyorum... Demek ki onbaşı rütbesindesiniz... Benim zamanımda,” dedi İmparator, bir emekli subay gibi, “bu kadar çabuk terfi ettirilmiyorduk! Hem siz zarif bir askersiniz de... Orduda kalmak istiyor musunuz?”</p>
		<p>Berber Hartenstein evliydi, bir çocuğu vardı, Olmütz’te de iyi iş yapan bir dükkânı. Birkaç kez eklem romatizması rahatsızlığını öne sürüp ordudan ayrılmayı denemiş, ancak başarılı olamamıştı. Şimdi İmparator’un önerisine karşı çıkacak gücü de kendine göremedi.</p>
		<p>“Başüstüne, Majesteleri!” dedi, bu sözüyle bütün yaşamını berbat ettiğini bile bile.</p>
		<p>“Çok güzel! Şu andan itibaren başçavuş rütbesindesiniz. Fakat hep böyle sinirli olmayın!”</p>
		<p>Evet, çok güzel! İmparator o sabah bir insanı sevindirip mutlu etmiş olduğunu düşündü. O da sevindi, hem de çok sevindi. Şu Hartenstein’a yaptığı mükemmel bir davranıştı. Artık onu bekleyen gün başlayabilirdi. İmparator’u almaya gelmiş olan araba dışarıda bekliyordu. Yola koyuldular. Araba ağır ağır ilerliyordu. Gittiği Yunan Ortodoks Kilisesi bir tepedeydi. Çift haçlı, altın kaplama kubbesi sabah güneşinde ışıl ışıl parıldıyordu. Beklemekte olan askerî bando, <em>Tanrı Onu Korusun</em>’u çalmaya başladı. İmparator arabasından inip kiliseye girdi. Mihrabın önünde diz çöküp dudaklarını oynattı. Fakat dua etmiyordu. Kafasında az önceki berber vardı. Ne yazık ki Yüce Tanrı, İmparator’a böyle ani lütuflarda bulunmuyordu, onun az önce genç onbaşıya yapmış olduğu gibi. Kudüs Kralı! Bu bir imparatora verilebilecek en büyük görevdi!. Ve Franz Joseph çoktandır Kudüs Kralı’ydı... Yazık, diye bir an düşündü İmparator. Yanına sokulan biri kulağına fısıldadı, köyde onu Yahudi vatandaşlar beklemekteydi. Evet, Yahudileri çoktandır unutmuştu. Ah, şimdi onlara da görünmeliyim, diye İmparator şöyle bir düşündü. Peki, peki... Fakat acele edelim, yoksa tatbikat çatışmalarına geç kalacağız!</p>
		<p>Roma Katolik rahip, ayini çabuk çabuk bitirdi. Askerî bando tekrar <em>Tanrı Onu Korusun</em>’u çaldı ve İmparator kiliseden çıktı. Saat dokuz olmuştu. Tatbikat yirmi dakika sonra başlayacaktı. Franz Joseph arabasına değil de atına binmeye karar verdi. Şu Yahudilerin karşısına atıyla da çıkabilirdi. Arabasını konakladığı saraya geri yolladıktan sonra Yahudileri selamlamak üzere atına binip yola koyuldu. Tatbikat alanına uzanan geniş toprak yolun kenarındaki bir yamaca kurulmuş köyün girişinde kapkara bulutu andıran bir kalabalığın üzerine doğru geldiğini sezdi. Yahudi cemaatinin insanları birden durdular ve rüzgârda sallanan tarla dolusu kara başaklar örneği İmparator’un önünde eğilip kalkmaya başladılar. Franz Joseph, atının üzerinden onların eğik sırtlarını gördü. Atını yanlarına doğru sürdü. Gümüş gibi ışıldayan ak, kıpkırmızı ve kömür karası uzun sakallı, kemikli uzun burunlu, yerde bir şey ararmış gibi öyle eğik duran insanların yanına gitti.</p>
		<p>İmparator, sırtında mavi paltosu beyaz atının üzerinde oturuyordu. Favorileriyle karışık gür bıyığı güz güneşinde gümüş gibi ışıldıyordu. Çevredeki tarlaları beyaz bir örtü gibi örten ince bulutlar yavaş yavaş kalkıyordu. Cemaatin başkanı olacak yaşlı bir adam, üzerinde Yahudilerin dua ederken giydikleri siyah, beyaz çizgili uzun bir palto, gür sakalı sağa sola sallanarak yanına yaklaştı. İmparator’un atı çok yavaş ilerliyordu. Yaşlı Yahudi de yavaşladı ve aniden durdu. Fakat durduğu yerde de iki yana sallanıyormuş gibiydi. Franz Joseph, atının dizginlerine yapıştı. Altındaki hayvan şöyle bir şaha kalktı ve durdu. İmparator hafifçe ürperdi. Sonra atından indi ve yürüdü. Ona eşlik edenler de atlarından indiler. Tertemiz ve pırıl pırıl cilalı çizmelerine yolun tozu bulaştı, ince kenarlarına kara çamurla pislik yapıştı.</p>
		<p>Onu karşılamaya gelmiş olan Yahudi cemaatinin kara giyimli insanları eğilip kalkarken kocaman bir dalgayı andırıyordu. Gümüş gibi ışıldayan ak, kıpkırmızı ve kömür karası uzun sakallar hafif sabah esintisiyle oynaşıyordu. Yaşlı Yahudi ağır ağır yanına sokuldu ve İmparator’a üç adım kala yine durdu. Üzerinde altından bir taç bulunan erguvan rengi kocaman bir Tevrat rulosunu elinde tutuyordu. Yanından sallanan küçük çıngıraklar hafif sesler çıkarıyordu. Yaşlı Yahudi Tora’yı havaya kaldırdı, İmparator’a doğru tuttu. Sonra sakalının kapattığı dişsiz ağzı hafifçe aralandı, Yahudilerin İmparator önünde ettiği anlaşılmaz dualar duyuldu.</p>
		<p>Franz Joseph hafifçe başını eğdi. Ilık güz sabahında ötelerden yabankazlarının sesleri duyuldu. Ardından yakın çiftlikten bir horoz uzun uzun bağırdı. Yahudilerin kara yığınından anlaşılmaz bir homurtu yükseldi. İnsanlar daha çok toprağa doğru eğildi. Işıl ışıl bulutsuz bir gökyüzü yeryüzünü masmavi bir kubbe örneği örtüyordu. “Sen kutsal insan, bu dünyanın sonunu görmeyeceksin!” dedi yaşlı Yahudi. Bunu ben de biliyorum, diye Franz Joseph düşündü ve yaşlı adama elini uzattı. Sonra arkasını döndü ve atına bindi.</p>
		<p>Beyaz atı tırısa kalktı. İmparator, kendisine eşlik edenler peşinde, ılık güz sabahında dinlenen tarlaların kara toprağında hızla ilerledi. Az ötesinde onu takip eden süvari alayından Kautniz’in, yanındaki atlıya söylediklerini sabah esintisi İmparator’a taşıdı:</p>
		<p>“Yahudi’nin söylediklerinin tek kelimesini anlamadım!”</p>
		<p>İmparator hafifçe ona doğru döndü ve, “Onun sözleri sadece beni ilgilendirdiği için, Sevgili Kaunitz!” deyip atını hızlandırdı.</p>
		<p>İmparator Franz Joseph bu tatbikatın niçin yapıldığını bilmiyordu. Onun gözünde bu “maviler” ile “kırmızılar” arasında bir savaştı! Kendisine eşlik eden subaylar ona her şeyi açıkladılar. İmparator da ikide bir “Evet, evet,” deyip başını salladı. Yanındakilerin onu herşeyi anlıyor sanmasına sevindi, o ise istemesine karşın anlayamıyordu. Budalalar! diye düşündü ve başını sallayıp, “Evet, evet,” demeye devam etti. “Maviler”in bugün Z. köyünden bir buçuk mil uzağında konuşlandırılmış sol kanadı “kırmızılar”ın iki gündür ilerleyen süvarileri karşısında geri çekiliyordu. Savaş alanının ortasındaki P. köyünün civarı “maviler”in diğer kolunun işgalindeydi. Bu tepelik alanın düşman tarafından ele geçirilmesi zor, savunulması ise kolaydı. Ancak her yönden kuşatılma tehlikesi de yok değildi. “Kırmızılar” şu anda bütün güçlerini “maviler”in sağ ve sol kanatlarını ortadan yarıp birbirinden ayırmaya vermişti. Belki sol kanat geri çekiliyordu, fakat yavaş yavaş ilerleyen sağ kanat dayanacak, hatta “kırmızılar”ı çembere alabilecek güçteydi.</p>
		<p>Ancak bütün bu gelişme İmparator’a göre çok budalacaydı. Eğer “kırmızılar”ın başında o olsaydı geri çekilmeye başlamış “maviler”i üzerine çeker ve onları böylece tuzağa düşürdükten sonra bütün gücüyle saldırırdı. Fakat sesini çıkarmadı. İmparator’u o anda rahatsız eden başka bir şey vardı. Süsüne düşkün, kendini beğenmiş Triesteli Albay Lugatti’nin üzerinde –Franz Joseph’in kesin görüşüne göre her İtalyan böyleydi– geniş yakalı bir palto vardı ve yakalarını çevresindekilere hava atmak için olacak kaldırmıştı!</p>
		<p>“Baksanıza Albay,” diye İmparator konuştu, “paltolarınızı nerede diktiriyorsunuz? Milano’da mı? Ben oradaki terzilerin adını ne yazık ki unuttum...”</p>
		<p>Kurmay Albay Lugatti hemen topuklarını çarpıp hazır ola geçti, paltosunun yakalarını indirdi ve düğmeledi.</p>
		<p>“Çok genç görünüyorsunuz,” diye Franz Joseph devam etti, “gören sizi bir teğmen sanır!”</p>
		<p>Sonra altındaki beyaz atını mahmuzlayıp bazı meydan savaşlarında yapmış olduğu gibi hızla tepeye doğru ilerledi. Sanki savaşa kumanda eden generaller orada toplanmıştı. Eğer arazideki “savaş” daha uzun sürerse kesmeye karar vermişti. Bir geçit törenini izlemek istiyordu canı... Franz Ferdinand ise başka türlü yapardı. Her defasında taraflardan birinin yanında yer alır, birliğe komuta eder ve sonunda da tabii kazanırdı. İmparatora karşı kazanacak general neredeydi?</p>
		<p>Yaşlı İmparator, rengi kaçmış yorgun mavi gözlerini çevresinde duranlarda şöyle bir gezdirdi. Hepsi de süsüne düşkün tipler, diye düşündü. Birkaç yıl önce olsa onları gördüğünde öfkelenirdi. Bugün ise öfkelenmiyordu, evet, böyle şeyler karşısında öfke duymuyordu! Tam kaç yaşındaydı, onu da pek bilmiyordu. Fakat çevresindekilerin yüzüne bakınca kendisinin çok yaşlı olduğunu anlıyordu. Kimi zaman sanki uçuyor, yükseliyor, insanlardan ve dünyadan uzaklaşıyordu... Çevresindekiler, yüzlerine baktıkça küçülüyor gibiydi. Ağızlarından çıkan sözler de çok uzaklardan geliyordu kulaklarına. Başlarına bir şey gelmişler ona dertlerinden söz ediyordu, fakat anlatırken çok dikkatliydiler. Onlar bilmiyordu İmparator’un ne çok derde katlanabilen biri olduğunu. Büyük hüzünler onun ruhunda yer etmişti, yeni hüzünlere de yer vardı. O artık ne eskisi kadar öfkeleniyordu ne de seviniyordu! Pek ıstırap da çekmiyordu...</p>
		<p>Evet, bu tatbikata son vermenin zamanı gelmişti. Askerleri geçit töreni yapsın, karşısından geçsindi! Az sonra tatbikata katılmış olan bütün alaylar uçsuz bucaksız araziye dizildiler. Hepsi de gri üniformalıydı, İmparator’un hoşuna gitmeyen, modern olduğu söylenen bir üniforma rengiydi. Bereket versin, süvarilerin kırmızı pantolonları, koyu bulutları yarıp fışkıran alevler örneği kuru sarı otlarla kaplı tarlalarda piyadelerin gri üniformalarının arasında biraz olsun ışıldamaktaydı. İki sıra düzgün adım yürüyen askerlerin bellerinden sallanan kılıçlar pırıldıyor, makineli tüfek birliklerinin önünden giden kırmızı haçlı beyaz bayraklar ışıldıyordu. Kocaman top arabalarında ayakta duranı askerler savaş tanrılarını andırıyordu. Kahverengi ve açık gri güzel atlar arada sırada gururla şaha kalkıyordu.</p>
		<p>İmparator Franz Joseph, elindeki dürbünle hareket halindeki tüm birlikleri izlerken hem gururlanıyor hem de hüzünleniyordu. Onlara sahip olduğu için gurur fakat yavaş yavaş yitirmeye başladığı için de hüzün duyuyordu. Ordusunun parçalandığını, kocaman imparatorluğunu oluşturan değişik halk topluluklarına geçtiğini artık biliyordu. Onun gözünde Habsburg sülalesinin kocaman, altın güneşi batmaya, parçalanmaya, çok sayıda küçük güneşçikler ve bağımsız yıldızlar, bağımsız uluslar doğurmaya hazırlanıyordu. Onlar artık İmparator tarafından yönetilmek istemiyor, diye yaşlı adam düşündü. Yapabileceği hiçbir şey yoktu, o bir Avusturyalıydı.</p>
		<p>Bütün komutanların şaşkın bakışları arasında tepeden aşağı indi ve hiç hareketsiz duran birlikleri, neredeyse tek tek askerleri teftiş etmeye başladı. Sıralar arasında yürüdü, yeni sırt torbalarıyla ekmek çuvallarını gözden geçirdi, sağda solda duran konserve kutuları dikkatini çekti, eline alıp baktı. Sonra yanındakilere içinde ne olduğunu sordu. Askerler, şaşırmış gibi yanıtlar verdiler. İmparator onlara memleketleri, aileleri üzerine de sorular sordu. Verilen yanıtların hepsini anlamadı, kimilerinin elini sıktı, kimilerinin omzuna şöyle bir vurdu. Ve sonunda Trotta’nın görev yaptığı tabura vardı.</p>
		<p>Genç teğmen hastaneden çıkalı dört hafta geçmişti. Biraz zayıflamış, yüzü sararmış, olup biteni pek umursamadan emrindeki askerlerin önünde öyle duruyordu. İmparator’un ona doğru geldiğini fark edince kendini toparladı, ancak bezginliğini pek üzerinden atamadı. Bu orduya yabancılaşmıştı, en yüce başkomutan da ona artık yabancıydı. Teğmen Trotta sadece anavatanını değil, anavatana olan özlemini de yitirmişti. Sırt çantalarını, ekmek çuvallarını, konserve kutularını merakla inceleyen ve yavaş yavaş yanına yaklaşan bu çok yaşlı insana karşı acıma duyguları beslediğini fark etti. Teğmen Trotta o anda askerlik kariyeri boyunca hatta daha önce delikanlılık yıllarında, yazları baba evinin balkonunda pazar günleri askerî bandoyu dinlerken veya birkaç ay önce Viyana’da yortu törenlerini izlerken yaşamış olduğu o coşkunun yine ruhunu doldurmasını nasıl da arzuladı! Olmadı, göğsü kabarık İmparator’un beş adım ötesinde dururken bu yaşlı adama acımaktan başka hiçbir şey hissetmedi. Binbaşı Zoglauer askerî kurallara uygun olarak hızla bir şeyler söyledi. Fakat nedense İmparator, pek hoşuna gitmeyen bir şey sezmiş gibi yüzünü ekşitti. Franz Joseph bu adamın komutasındaki taburda her şeyin yolunda gitmediğini düşündü ve askerlerin yanına sokulmaya karar verdi. Karşısında hareketsiz öyle duran yüzlere tek tek baktı. Sonra eliyle Carl Joseph’i işaret edip yanındaki Binbaşı’ya sordu: “Hasta mı?”</p>
		<p>Binbaşı Zoglauer, Teğmen Trotta’nın başına gelenleri kısaca anlattı. Genç teğmenin adını duyan İmparator bir süre önce önüne gelmiş olan dosyayı ve o kötü olayları anımsadı. Hemen ardından da tekrar Solferino Meydan Savaşı aklına geldi. Az sonra da o yıllarda, aşırı vatansever bir okul kitabında hoşuna gitmeyen bölümün kaldırılmasını ısrarla talep etmiş olan Yüzbaşı’nın yaptığı ziyareti anımsadı. Adamın sözünü ettiği on beş numaralı bölümdü. İmparator o günleri anımsadığı için biraz keyiflenir gibi oldu.</p>
		<p>“Babanızı çok iyi anımsıyorum!” dedi İmparator, Teğmen Trotta’ya bakarak. “Çok alçakgönüllü bir insandı, Solferino Kahramanı!”</p>
		<p>“Majesteleri,” dedi Trotta, “kendileri benim büyükbabam olur!”</p>
		<p>İmparator, bu teğmenle arasında dev bir dağ örneği duran yıllardan ürkmüş gibi bir adım geri çekildi. Evet, evet! Kitaptaki o bölümün numarasını hâlâ anımsıyordu, bu arada kaç yılı geride bırakmış olduğunu ise çoktan unutmuştu.</p>
		<p>“Ah, öyle mi? Demek o Trotta büyükbabanızdı? Anlıyorum. O zaman babanız da albay, öyle mi?”</p>
		<p>“Babam W. bölgesinde Bölge Valisi.”</p>
		<p>“Evet, evet!” dedi Franz Joseph ve az önceki unutkanlığı için özür dilermiş gibi: “Aklımda tutacağım!” dedi.</p>
		<p>Bir süre daha Teğmen’in karşısında durdu. Fakat gözleri ne Trotta’ya ne de diğerlerine bakıyordu. Bütün sıralar arasında dolaşmaya artık pek keyfi yoktu, çok yaşlanmıştı. Ancak askerlerin bunu fark etmemesi için yine de yapmak zorundaydı. Bakışları çok ötelerdeydi, sanki bir sonsuzluğa bakıyorlardı. Aynı anda burnundan parlak bir damlanın yavaş yavaş aşağı indiğini ve gür bıyıklarına düşüp gözden kaybolduğunu fark etmedi. Yanındakiler hiç seslerini çıkarmadan donmuş gibi İmparator’a baktılar.</p>
		<p>Geçit töreni artık başlayabilirdi.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f3"><a class="si-backref" href="#ref_f3">3</a><span class="si-footnote-text">. Avrupa’da milliyetçiliğin yükseldiği dönemde, Slovenler (1863), Polonyalılar (1867), Hırvatlar (1874) ve Sırplar (1882) bu ad altında örgütlenmişlerdir. Başlangıçta bir spor derneği olarak faaliyet gösteren Sokol teşkilatı, zamanla Habsburglara karşı bir tutum almış, milliyetçi kitle hareketleri düzenlemiştir.</span></div>
		<div class="si-footnote html5_aside epub-type_footnote" id="f4"><a class="si-backref" href="#ref_f4">4</a><span class="si-footnote-text">. Adını Trieste yakınlarında, eskiden Avusturya-Macaristan İmparatorluğu sınırları içinde kalan Lipizza’daki imparatorluk harasından alan at soyu.</span></div>
	</div>
</body>
</html>