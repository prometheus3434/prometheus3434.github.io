<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Radetzky Marşı</title>
	<link href="../Styles/main.css" rel="stylesheet" type="text/css"/>

</head>
<body class="chapter epub-type_chapter">
	<div class="container html5_section">
		<h1>Üçüncü bölüm</h1>
		<h2>16</h2>
		<p>Bölge Valisi’nin evinde ve yaşamında önemli değişiklikler olmaya başladı. O bunlara hem şaşırdı hem de öfkelendi. Çok olağan küçük değişiklikler bile onun gözünde dev şeylerdi. Çevresindeki dünyanın eskisi gibi olmadığını fark ettiği anlarda sonun geldiğini düşündü, Chojnicki’nin bazı kehanet gibi sözlerini anımsadı. Kendine yeni bir ev hizmetkârı aradı. Çevresindekiler ona uslu ve terbiyeli olduğu söylenen çok iyi bonservisli genç adamlar önerdiler. İçlerinde üç yıl orduda görev yapmış onbaşılar bile vardı. Bölge Valisi aralarından bazılarını seçip deneme amacıyla kısa süre çalıştırdı, fakat hiçbirinde karar kılmadı. Karl, Franz, Alexander, Joseph, Alois veya Christoph’tu adları. Trotta ise hepsine “Jacques” diye hitap etti. Yaşlı hizmetkârı, gerçek adı başka olmasına karşın ömür boyu “Jacques” adını, ölümsüz şiirler ve metinler yazmış, takma adıyla ünlenmiş bir edebiyatçı gibi gururla taşımıştı. Deneme amacıyla yanına aldığı Alois’ler, Alexander’ler, Joseph’ler ve diğerleri, kendilerine “Jacques” denmesini duymak istememeleri Bölge Valisi’nin gözünde sadece bir söz dinlemezlik ve ev düzenine karşı çıkmak değil, bir ölüye yapılan sonsuz bir hakaretti de! Hem ne demek oluyordu deneyimsiz, akılsız, disiplinsiz ve yaşam nedir bilmeyen bu genç adamların “Jacques” adını kabullenmemesi? Vefat etmiş olan Jacques, Bölge Valisi için hâlâ eşsiz özellik ve yetenekleriyle yaşamaya devam ediyordu. Trotta’nın gözünde o hiç benzeri olmayan örnek bir insandı! Disiplin ve söz dinleme nedir bilmeyen bu adamlara iyi bonservisler veren makamların dikkatsizliğine de çok şaşırdı. Hele içlerinden Alexander Cak adında biri vardı ki –onun adını biraz kin dolu, biraz iğrenerek anımsadı– Sosyal Demokrat Parti üyesi olmasına karşın görev yaptığı alayda onbaşılık rütbesine gelebilmişti. Değil o alayın, ordunun da şu andaki durumu Herr von Trotta’yı ümitsizliğe düşürdü. Bölge Valisi’nin gözünde bir monarşide kendine güvenilecek tek kurum orduydu! Sorumlu olduğu bölge sanki birdenbire Çeklerle doluvermişti! Bu ulusun insanları onun gözünde söz dinlemezdi, dik başlıydı ve pek akıllı da değildi. Hem şu “ulus” kelimesi de ne oluyordu, kim bulmuştu onu? Evet, birçok halk topluluğu olabilirdi, fakat onlara ulus denilemezdi ki! Son zamanlarda ona gelen, içeriğini pek anlamadığı değişik emirler ve kararnamelerde “ulusal azınlıklar”a iyi davranılması isteniyordu! Bölge Valisi, bu sözden nefret ediyordu! Çünkü Trotta’nın gözünde onlar “devrimci bireyler”den oluşmuş büyük gruplardan başka bir şey değildi... Evet çevresini hep “devrimci” bireyler sarmıştı, sanki doğaya aykırı bir şekilde çoğalıyorlardı. Bölge Valisi’nin gözünde “devlete sadık” insanlar gittikçe daha az çocuk doğurmaya başlamış gibiydi. Arada sırada karıştırdığı nüfus sayımı sonuçları da bu düşüncesini kanıtlıyordu! Evet, o belki çok inançlı bir Hıristiyan değildi fakat Tanrı’nın İmparator’u cezalandırdığına şu sıralar artık inanmaya başlamıştı. Kafası bir sürü değişik düşünceyle doluydu. Burada, W. bölgesinde sorumlu devlet memuru olarak göreve getirildiğinden bu yana hep onurlu bir yaşamı olmuştu. Herkesten saygı görmüştü; ancak şu sıralar kentte insanların Herr von Trotta’nın artık yaşlanmış olduğunu söylemeye başladığı kulağına geliyordu. Günlük yaşamında kimi değişiklikler de yapmıştı. Örneğin yaşlı hizmetkârı Jacques’ın ölümünden ve sınır garnizonunda görev yapan oğlunun yanından döndüğünden bu yana her sabah kahvaltıdan önce yaptığı gezintilere son vermişti. Bunun önemli nedenlerinden biri de, sürekli değişen, doğru dürüst tanımadığı ve güvenemediği yeni hizmetkârlarının o günkü postayı kahvaltı masasına koymayı unutacağından veya odanın penceresini açık bırakacağından korkmasıydı! Evde diğer işlerden sorumlu Fräulein Hirschwitz’den de hiç hoşlanmıyordu. Arada sırada onunla konuşmak zorunda kalmasına karşın bu kadından hiçbir gün hoşlanmamıştı, hatta çoğu zaman nefret etmişti! Yaşlı Jacques masaya yemeğini getirmediğinden bu yana da evdeki görevlilerle tek kelime bile konuşmuyordu. Hiç olmazsa Jacques’la kimi zaman sohbet etmiş, hatta ona kinayeli şeyler de söylemişti. Fakat söylemiş olduklarını sadece onun anladığını yaşlı hizmetkârının ölümünün ardından daha çok fark etti. Bölge Valisi Trotta, yemeğini hep çabuk çabuk yiyip bitirmişti. Şimdi ise ağzına birkaç lokma attıktan sonra masadan kalkmaya başlamıştı. Yaşlı Jacques’ı mezarında kurtlar yerken o önüne konulan sığır eti haşlama yemeğinden zevk alamıyordu. Bölge Valisi Trotta kimi gün masada otururken başını kaldırıp öteki dünyadaki Jacques’ı arıyor, kendisini göreceğini ümit ediyordu. Fakat o güzel tavan süslerinden başka bir şey görmüyordu. Aklından geçenler yüreğinden yayılan duygulara artık hiç uymuyordu.</p>
		<p>Kimi gün oluyor, Bölge Valisi Trotta işe gitmeyi unutuyordu. Bazı sabah, hafta ortasında bir gün –perşembe diyelim– kahvaltıdan sonra siyah takım elbisesini giyiyor ve kiliseye gitmek üzere yola koyuluyordu. Ancak sokağa çıktığında kalabalığı ve açık dükkânları görüp o günün pazar olmadığını fark ediyor ve eve dönüp üstünü değiştiriyor ve bürosuna gidiyordu. Ancak bunun tam tersini yaptığı da oluyordu. Kimi pazar günü kiliseyi filan unutuyor, yataktan çıkmıyordu. Öğleye doğru askerî bando şefi Nechwal, aşağıda her zamanki melodileri çalmaya başladığında günlerden pazar olduğunu fark ediyordu. Öğle yemeğinde tabii ki, yanında Viyana spesiyalitesi sebzeli, sığır eti haşlama vardı. Sonra salonda kahve içerken yine askerî bando şefi Nechwal yanına geliyordu. Virginia tütününden purolar içip her zamanki pazar sohbetlerini yapıyorlardı. Nechwal de artık yaşlanmıştı, söylediğine göre çok yakında emekli olacaktı. Viyana’ya artık eskisi kadar sık da gitmiyordu. Pazar sohbetleri sırasında her zamanki şakalı konuşmalarını yapıyor, kimi espriler anlatıyordu. Bölge Valisi Trotta, çoğunu yıllardır bilmesine karşın bir türlü anlamadığı için doğru dürüst gülemiyordu. Tıpkı yolda arada sırada karşılaştığı tanışlarının adlarını bir türlü aklında tutamamasına benzetiyordu bunu. “Aileniz nasıl?” diye sordu Trotta her zaman yaptığı gibi askerî bando şefi Nechwal’e son pazar ziyaretinde de. “Teşekkür ederim, hepsi de iyiler!” dedi Nechwal.</p>
		<p>“Saygıdeğer eşiniz nasıllar?” “Keyfi yerinde!” dedi Nechwal. “Peki ya çocuklar?” Bölge Valisi Trotta bir türlü aklında tutamıyordu, Nechwal’in kızları mı vardı, yoksa oğulları mı? Bu nedenle de yirmi yıldır bir yanlış yapmamak için “çocukları”nın hatırını soruyordu.</p>
		<p>“En büyüğü teğmen oldu!” dedi Nechwal.</p>
		<p>“Piyade sanırım,” dedi Trotta ve bir an için kendi oğlunun artık süvari olmadığını, piyade olarak görev yaptığını anımsadı. “Evet, piyade efendim!” dedi Nechwal. “Yakında ziyaretimize gelecek. Onu size tanıtmayı çok arzu ederim.” “Tabii, tabii, ziyaretime gelirse çok sevinirim!” dedi Bölge Valisi Trotta.</p>
		<p>Ve günün birinde genç Nechwal, babasıyla birlikte ziyaretine geldi. Trotta onu görür görmez, “Tam bir müzisyeni andırıyor,” dedi. Gence döndü: “Babanıza çok benziyorsunuz.” Halbuki genç adam, askerî bando şefi babasından çok annesine benziyordu. “Evet, tam bir müzisyen,” diye de tekrarladı. Ancak Bölge Valisi’nin genci “müzisyen”e benzetmesinin nedeni daha çok görünümü ve rahat davranışlarıydı. Kısa burnunun altındaki ince sarı bıyığını yukarı doğru kıvırmıştı, küçük kulakları da bir bebeğin porselenden güzel kulaklarını andırıyordu. Saman sarısı saçlarını itinayla taramış, ortadan iki yana ayırmıştı. “Canlı bir görünümü var oğlunuzun!” diye konuştu Trotta, Nechwal’e bakarak. Sonra tekrar genç adama döndü ve sordu: “Görevinizden memnun musunuz?” “Gerçeği söylememi isterseniz,” dedi askerî bando şefinin oğlu, “biraz can sıkıcı!” “Can sıkıcı mı?” dedi Trotta. “Viyana’da mı?” “Evet,” oldu genç Nechwal’in yanıtı, “can sıkıcı! Bakın saygıdeğer Herr von Trotta, insan küçük bir garnizonda görev yaptığı sürece cebinde az para olduğu hiç aklına gelmiyor...” Bölge Valisi Trotta bu sözleri biraz tuhaf buldu. Şimdi paradan söz etmenin yeri miydi? Genç teğmenin sözü, parasal durumu iyi olan oğlu Carl Joseph’e getirmesinden çekindi. “Oğlum sınır bölgesinde görev yapıyor,” dedi, “fakat o eline geçen parayla yaşamakta pek zorluk çekmiyor. Carl Joseph, süvari alayında görev yaparken de hiç zorluk çekmemişti...” “Süvari Alayı” sözünü üzerine basa basa söylemişti. Oğlu Carl Joseph’in süvari alayından ayrılmış olmasına o anda çok üzüldü. Askerî bando şefinin oğlunun kendini genç Trotta’yla karşılaştırmaya yeltenmesi bile Bölge Valisi’ni öfkelendirir gibi oldu. Bu “müzisyen”i şöyle bir sorgulamaya karar verdi! Burnu bir Çek’i andırıyor, diye düşündüğü genç adamın “vatan haini” olabileceğini düşünmeden edemedi... “Askerlik görevinizi seviyor musunuz?” diye sordu. “Gerçeği söylemem gerekirse,” dedi Teğmen Nechwal, “daha iyi bir mesleği yeğlerdim!” “Niçin daha iyi bir meslek?” “Daha uygulamalı bir meslek,” dedi genç Nechwal. “İnsanın anavatanı için savaşması güzel değil mi?” diye sordu Herr von Trotta. “Bu meslekte uygulama yok mu?” “Uygulama” kelimesini hafif alaylı söylemişti. “Fakat biz savaşa gitmiyoruz ki...” diye genç teğmen karşı çıkar gibi yaptı. “Ve günün birinde savaşsak bile uygulayacağımız bir şey yok ki!” “Niçin yokmuş?” diye Bölge Valisi sordu. “Savaşı mutlaka yitireceğimiz için,” dedi Teğmen Nechwal. “Artık başka bir zamanı yaşıyoruz.” Trotta bu sözlerde alaylı bir öfke sezer gibi oldu. Genç adam gözlerini iyice kıstı, dudaklarını sivriltti, ağzı aralandı, üst dişleri hafifçe ortaya çıktı, bıyığı neredeyse burnuna dokundu, burun delikleri genişledi, bir hayvanı andırdı. Yaşlı Trotta’nın gözünde dayanılmaz, çok tuhaf bir görünümdü.</p>
		<p>Tiksindirici bir genç, diye düşündü bir an. “Başka bir zaman, daha doğrusu yeni bir zaman geldi,” diye genç Nechwal konuşmaya devam etti. “Değişik halk toplulukları artık bir arada yaşamak istemiyor!”</p>
		<p>“Öyle mi?” dedi Bölge Valisi, “Peki, Teğmen bütün bunları nereden biliyor?” Karşısındaki gençle onu küçümser gibi konuşmasının bir şey getirmeyeceğini anladı. Trotta kendini bir an için, elinde hiçbir işe yaramayan küçük kılıcıyla güçlü düşmana karşı savaşmaya çalışan yaşlı bir askere benzetti. “Bunu artık bütün dünya biliyor,” diye devam etti genç teğmen. “Biliyor ve söylüyor da!” “Söylüyor mu? Sizin arkadaşlarınızda mı?” “Evet, onlar da böyle söylüyor!”</p>
		<p>Bölge Valisi Trotta yanıt vermedi, sustu. Sanki o anda yüksek bir tepenin üzerinde duruyordu, aşağıda ayaklarının altındaki ovada da Teğmen Nechwal durmaktaydı. Çok küçük göründü gözüne genç adam! Ancak o çok aşağıda olmasına, küçücük görünmesine karşın haksız sayılmazdı. İçinde yaşadıkları dünya artık eski dünya değildi. Onun dünyası batıyordu. Ve batışından bir saat önce de ovaların tepelerden, gençlerin yaşlılardan, budalaların akıllılardan daha haklı olması şu anda olağandı! Bölge Valisi Trotta susmaya devam etti. Güneşli bir pazar öğleden sonrasıydı. Güneşin altın ışınları salonun ince perdelerinden içeriye süzülüyordu. Duvar saatinin aralıksız tik takları sessizliği bozuyordu. Açık pencereden böceklerin vızıltısı kulağa geliyordu. Bölge Valisi Trotta, teğmen oğlu Carl Joseph’in üzerinde süvari üniforması izinli geldiği yaz günlerini anımsadı. Ne kadar zaman geçmişti aradan? Belki birkaç yıl! Fakat bu süre içinde ne kadar çok olay yaşamıştı. Sanki son yıllarda güneş günde iki kez doğmuş, iki kez batmıştı... Her haftanın iki pazarı olmuş, her ayın da altmış günü! Tabii aradan geçen yılları da çift saymak gerekiyordu. Zaman ona süreyi çift vermiş olmasına karşın yaşlı Trotta aldatıldığına inanıyordu. Sonsuzluk ona yılları çift, fakat düzmece sunmuştu, tek verseydi de, gerçek verseydi! Şimdi aşağıdaki ovada durmuş mızmızlanan genç teğmene baktı ve üzerinde durduğu yüksek tepeye olan güvenini yitirdi. Ah, ona haksızlık ediliyordu! Haksızlık, haksızlık... O gün Bölge Valisi Trotta yaşamında ilk kez kendisine haksızlık edildiğine inandı!</p>
		<p>Doktor Skowronnek’i özledi. Onunla son birkaç aydır öğleden sonraları satranç oynuyordu. Bölge Valisi Trotta’nın yaşamındaki değişikliklerden biri de düzenli satranç oynamaya başlamış olmasıydı. Doktor Skowronnek’i günlük kafe ziyaretlerinden uzun süredir tanıyordu. Bu tanışlığı hiçbir zaman kafe tanışlığından öteye gitmemişti. Trotta her gün gittiği kafede birçok insan tanırdı; fakat o güne kadar hiçbiriyle yakın dostluk kurmamıştı. Bir gün öğleden sonra oturmuş, her zamanki gibi günlük gazeteyi eline almış, en son haberleri okuyordu. O gün karşısında oturan Doktor Skowronnek’ti. O da gazete okuyordu. Ve birden, sanki bir yerden bir komut gelmiş gibi, ellerindeki gazeteleri aynı anda bıraktılar ve göz göze geldiler. Nedeni bilinmez, fakat ikisi de aynı anda, aynı haberi okuyor olduklarını fark ettiler. Bu haberde Hietzing’de bir yaz eğlencesinden söz ediliyordu. Gazetede yazdığına göre Alois Schinagl adında bir kasap, eşsiz oburluğundan olacak sığır budu haşlaması yarışmasında birinci olmuş ve Hietzing Yemek Yeme Yarışları Derneği’nin altın madalyasını kazanmıştı! Şimdi ellerinde gazeteler birbirlerine öyle bakan iki yaşlının bakışlarından “biz de sığır eti haşlamasını severek yeriz, fakat bu yiyen oburlara madalya vermek yeni moda ve saçma bir şey” okunuyordu! Doktor Skowronnek ile Bölge Valisi Trotta o anda dost olmuşlardı. Bu iki yaşlı arasındaki bir dostluktu. Doktor Skowronnek, burnunun üzerine kaymış, camları oval çerçevesiz gözlüğünün üzerinden Bölge Valisi’ne baktı. Bölge Valisi de aynı anda monoklünü eline aldı.</p>
		<p>“Satranç oynamasını sever misiniz?”diye Doktor Skowronnek sordu.</p>
		<p>“Hem de çok severim?” oldu Bölge Valisi Trotta’nın yanıtı.</p>
		<p>Birbirlerine randevu vermediler. Ne de olsa her öğleden sonra aynı saatte, aynı kafeye uğruyorlardı. Günlük alışkanlıkları da aynı gibiydi. Satranç sırasında birbirleriyle hemen hemen hiç konuşmuyorlardı. Konuşacak pek ortak konuları da yoktu. Satranç taşlarını kaydırırken arada sırada kemikli ince ellerinin parmaklarının birbirine dokunduğu oluyordu. O zaman hafifçe ürperip ellerini geri çekiyorlardı. Sanki parmaklar, diğerinin düşünce ve duygularını keşfeden gözler ve kulaklardı! İleriki günlerde Bölge Valisi Trotta ile Doktor Skowronnek’in parmakları satranç tahtasında birbirine sık sık dokununca düşünmeden edemediler: sanki yıllardır tanışıyorlardı ve birbirlerinden gizleyecek sırları yoktu! Böylece oyun sırasında kısa sohbetlere başladılar. Karşılıklı güven besledikleri için de konular genişledi. Önce havadan sudan, sonra dünyadan, insanlardan ve politikadan söz ettiler. Çok saygıdeğer bir insan, diye düşündü Bölge Valisi Trotta, Doktor Skowronnek hakkında. Çok kibar ve efendi bir bey, diye düşündü Doktor Skowronnek Bölge Valisi hakkında...</p>
		<p>Yılın büyük bir bölümünde Doktor Skowronnek çalışmıyordu. Yaptığı bütün iş yılın dört ayı Franzen kaplıca kasabasındaki göreviydi. Dünyada olup bitenler üzerine bilgileri daha çok hastalarının ona anlattıklarından oluşuyordu. Özellikle kadın hastaları ona açılıyor, kendilerini sıkan konulardan söz ediyordu. Ve kadınların dünyada kafa yormadığı, canlarını sıkmadığı olay yoktu! Kimi kadını da eşinin mesleğinde çok çalışması veya yeterince ona sevgi göstermemesi rahatsız ediyordu. Tabii başka konular da vardı: Toplumun sorunlarının artması, yaşamın gittikçe pahalılaşması, politik krizler, sürekli savaş tehlikesinden söz edilmesi, evde işsiz güçsüz öyle oturmaları, sevgililerin vefasızlığı, kocalarının umursamazlığı ve de kıskançlığı idi kadınların kafa yorduğu değişik konular... İşte Doktor Skowronnek bu nedenle değişik kesimlerden insanları ve onların özel yaşamlarını, evlerindeki mutfaktan yatak odasına, tutkunluklarından eğilimlerine, saflıklarına kadar yakından tanıyordu. Ve kadınların anlattıklarının en çok dörtte üçüne inandığından içinde yaşadığı dünya üzerine çok değerli bilgilere de sahipti; hatta bu bilgileri mesleği doktorluk üzerine bildiklerinden daha değerliydi. Erkeklerle sohbet ederken de yüz ifadesinden ve dudaklarındaki hafif gülümsemeden anlatılanları ilgiyle dinlediği belliydi. İyiliksever bir görünümü vardı; gerçekte ise yerine göre insanları hem sever hem de onlara tepeden bakardı.</p>
		<p>Temiz ruhlu bir insan olan Bölge Valisi Trotta yakın dostluk kurduğu Doktor Skowronnek’in içten pazarlıklı olduğunu acaba anlamış mıydı? Ancak bu kişi yaşlanmaya başlamış olan Bölge Valisi’nin gençlik arkadaşı ressam Moser’den sonra kendine yakın hissettiği, güvenip saygı beslediği ilk insandı. “Siz çok uzun zamandır kentimizde yaşıyorsunuz, öyle değil mi Doktor Bey?” diye günün birinde sordu. “Evet, doğumumdan bu yana!” oldu Skowronnek’in yanıtı. “Ne kadar yazık,” diye mırıldandı Trotta, “birbirimizi bu kadar geç tanımış olmamız!” “Ben sizi çoktandır tanıyorum Herr von Trotta,” dedi Doktor Skowronnek. “Benim de sizi tabii görmüşlüğüm vardır,” dedi Bölge Valisi. “Bir kez teğmen oğlunuzla yanımdan geçmiştiniz,” dedi Skowronnek. “Sanırım birkaç yıl önceydi.” “Evet, evet... Oldu o kadar!” diye mırıldandı Bölge Valisi ve Carl Joseph’in elinde, ölen Frau Slama’nın mektupları eve döndüğü o akşamüstünü gözünün önüne getirdi. Mevsimlerden yazdı. Ve az önce yağmur yağmıştı. Oğlu yolda küçük bir meyhaneye uğrayıp kötü bir konyak içmişti. “Başka yere tayin olmak istemişti o zamanlar,” diye devam etti, “Şimdi B. bölgesindeki sınır garnizonunda piyade olarak görev yapıyor.” “Sizi mutlu ediyor, öyle değil mi?” diye Skowronnek sordu. Daha doğrusu “mutsuz ediyor” diye sormak istemişti. “Evet, evet, haklısınız,” dedi Bölge Valisi Trotta ve ayağa kalkıp Doktor Skowronnek’e veda etti.</p>
		<p>Bir süredir içini sıkan sorunlardan Doktor Skowronnek’e söz etmeyi kafasından geçiriyordu. Yaşlanıyordu ve arada sırada içini açacağı, onu dinleyecek bir tanışa gereksinimi vardı. Her gün öğleden sonra kafeye geldiğinde, Doktor Skowronnek’le bugün konuşacağım, diyordu kendi kendine. Fakat sonra böyle bir sohbete girecek uygun bir ânı bir türlü yakalayamıyordu. Doktor Skowronnek de her gün bu sohbeti bekliyordu! Karşısındaki Bölge Valisi’nin artık kimi özel şeylerden söz etmesinin zamanı gelmiş olduğunun farkındaydı. Yaşlı Trotta, oğlundan gelmiş olan son mektubu haftalardır ceketinin iç cebinde taşıyordu. Artık ona bir yanıt yazması gerektiğinin bilincindeydi, fakat oturup kalemi bir türlü eline alamıyordu. Bu nedenle de gün geçtikçe cebindeki mektup bir yük gibi ağırlaşıyordu. Kimi günler sanki mektup yüreğinin yerini alıyordu! Carl Joseph, babasına yollamış olduğu bu mektubunda orduyu terk etmeyi aklından geçirdiğinden söz ediyordu. Mektubuna, “Ordudan ayrılmayı düşünüyorum,” diye başlıyordu. Bölge Valisi bu cümleyi okur okumaz bir an durmuş ve mektubu kimin imzalamış olduğuna bakmıştı. Evet, altındaki imza Carl Joseph’ten başkasına ait değildi. Sonra da mektubu okumak için az önce takmış olduğu monoklünü çıkarıp masaya koymuş, mektubu da okumadan elinden bırakmıştı. Görev yerindeki masasında oturuyordu. Dalgın dalgın duvarlara baktı. O gün gelmiş olan resmî mektupları henüz açıp okumamıştı. Belki de onlar hemen halledilmesi gereken çok önemli konular içeriyordu? Fakat o anda bütün resmî konular Carl Joseph’in bu haberinden sonra ikinci plana itildi. Onlar şimdi bekleyebilirdi. Bölge Valisi için yaşamında o gün ilk kez özel bir konu ön plana çıkmış, kaçınılmaz olmuştu. O güne kadar devletine alçakgönüllülükle hizmet etmiş bu insan için oğlunun ordudan ayrılmak istediğini açıklaması, resmî bir makamdan gelebilecek, artık İmparator ordusunun feshedileceği açıklaması kadar etkileyiciydi. Her şey, evet bu dünyadaki her şey Trotta için artık anlamını yitirmişti! Dünyanın sonu yavaş yavaş yaklaşıyordu! Masasında duran resmî mektupları açıp okumaya karar verdi. Fakat o anda kendini, batmakta olan bir gemide her şeye karşın görevini kahramanca yapmaya devam eden isimsiz bir santral memuruna benzetti...</p>
		<p>Bir saat sonra oğlundan gelen mektubu tekrar eline aldı ve sonuna kadar okudu. Carl Joseph, babasından bu kararını onaylamasını rica ediyordu. Bölge Valisi Trotta’ nın yanıtı kısa oldu:</p>
		<div class="letter html5_section">
			<p>Sevgili oğlum,</p>
			<p>Mektubun beni çok sarstı. Vereceğim kararı sana bir süre sonra bildireceğim.</p>
			<p class="right">Baban</p>
		</div>
		<p>Babasından gelen bu kısa mektubun ardından Carl Joseph, ona belli aralıklarla yolladığı ve olup bitenden söz ettiği mektuplarına ara verdi. Bölge Valisi uzun süredir oğlundan haber alamıyordu. Yaşlı adam her sabah boşuna beklediğini bilmesine karşın postadan çıkacak mektubun yolunu gözlüyordu. Oğlundan haber yerine onu ürküten sessizlik geliyordu. Baba Trotta onun suskunluğunu duyuyordu. Sanki oğlu, yaşlı adamdan, almış olduğu bu kararı kabullenmesini bekliyordu. Carl Joseph’ten haber çıkmadığı sürece de Bölge Valisi, yollamaya söz verdiği mektubu oturup yazamıyordu. İlk haftalarda genç adama ordudan istifa etmeyi yasaklamayı düşünürken şimdi yavaş yavaş ona bunu yasaklamaya hakkı olmadığını düşünmeye başlamıştı. Yaşlı Trotta, cesaretinin kırılıp ümitsizliğe kapıldığını fark etti. Şakakları ve uzun favorileri gittikçe daha çabuk kırlaşıyordu. Dalgın dalgın otururken başı kimi zaman önüne düşüyor, çenesi ve favorilerinin uçları gömleğine değiyordu. Bazen akşamları geniş koltuğunda otururken aniden uykuya daldığı da oluyordu. Birden tekrar kendine geldiğinde irkiliyor, saatler boyu uyumuş olduğunu sanıyordu. Kimi alışkanlıklarından vazgeçmeye başlayalı günün nasıl geçtiğine pek önem vermiyor, saatlere de dikkat etmiyordu. Fakat o alışkanlıkları yitirmemek, onları hep sürdürmek için günler ve saatler Trotta için hep çok önemli olmuştu. Şimdi ise günler ve saatler içi boşalmış, bir daha doldurulmaları gerekmediği için de artık önemsenmeyen büyük kavanozları andırıyordu! Sadece öğleden sonraları Doktor Skowronnek’le oynadığı satranca tam zamanında gitmeye devam ediyordu.</p>
		<p>Ve günün birinde hiç beklemediği biri, Bölge Valisi Trotta’yı ziyarete geldi. Bürosunda oturmuş bir yığın dosya ve evrakı gözden geçiriyordu. Aniden dışarıdan gençlik arkadaşı Moser’in çok iyi tanıdığı o kalın sesi kulağına geldi. Görevlinin bütün çabasına rağmen dışarı çıkmak istemediğini duydu. Trotta, masadaki zile bastı ve profesörü yanına getirmelerini söyledi. “Merhaba, Vali Bey!” dedi Moser içeri girer girmez. Başındaki kenarları geniş şapkası, koltuğunun altındaki büyük dosyasıyla Moser az önce Viyana treninden inmiş birini değil de, sanki karşıdaki evinden dostunun yanına şöyle bir uğramaya karar vermiş birini andırıyordu. Bölge Valisi Trotta bir an için, acaba Moser’in aniden gelmesinin nedeni bu kente yerleşmeye karar vermiş olması mı, diye düşündü ve korkuyla ürperdi. Profesör önce kapının yanına gidip anahtarı kilidinde çevirdi, sonra da, “Aniden biri içeri girip bize sürpriz yapmasın, sevgili dost!” dedi. “Bunun kariyerine zararı olabilir!” Gençlik arkadaşının yanına sokuldu ve ona sarılıp açık alnına şap diye bir öpücük kondurdu. Sonra da yazı masasının yanındaki koltuğa oturdu, şapkasıyla dosyasını yere ayaklarının dibine bıraktı ve sustu.</p>
		<p>Gençlik arkadaşı Trotta da bir süre hiç konuşmadı. Moser’in niçin gelmiş olduğunu şimdi anlamıştı. Son üç aydır ona para yollamamıştı! “Kusura bakma,” dedi sonunda, “fakat hemen ödeyeceğim! Özür dilerim, fakat son zamanlarda bazı sorunlarım var da...” “Tahmin ederim!” dedi Moser. “Oğlun beyefendi para harcamasını seven biri! Ona on beş günde bir Viyana’da rastlıyorum. Keyfi yerinde gibi, Teğmen’in!”</p>
		<p>Bölge Valisi yaşlı Trotta oturduğu yerden kalktı. Elini yüreğine götürdü, derin bir nefes aldı. Carl Joseph’in iç cebindeki mektubuna şöyle bir dokundu. Sonra pencerenin yanına gitti. Sırtı Moser’e dönük, bakışları parkın yaşlı kestane ağaçlarında sordu: “Hiç konuştun mu onunla?”</p>
		<p>“Her karşılaştığımızda birer kadeh atıyoruz,” dedi Moser. “Asilzade biri senin oğlun!”</p>
		<p>“Evet, evet, asilzadedir!” diye Trotta mırıldandı.</p>
		<p>Sonra yazı masasına döndü, çekmecesini açıp karıştırdı, içinden birkaç banknot aldı ve ressama uzattı. Moser onları hemen eskimiş şapkasının astarıyla keçesi arasına sakladı ve yerinden kalktı. “Bir dakika!” diye atıldı yaşlı Trotta ve kapıya gitti, anahtarı çevirip açtı. Sonra dışarıda durmakta olan görevliye, “Profesör Bey’e lütfen istasyona kadar eşlik edin,” dedi. “Kendileri Viyana trenine binecekler! Treninin kalkmasına bir saat var!” “Sadık dost!” diye mırıldandı Moser ve hafifçe karşısında eğildi. Bölge Valisi Trotta, eski arkadaşı gittikten sonra bir süre bekledi. Sonra şapkasıyla bastonunu aldı ve kafeye gitti.</p>
		<p>Bugün her zamankinden biraz geç kalmıştı. Doktor Skowronnek masaya oturmuş onu bekliyordu. Satranç tahtası ve taşları da hazırdı. Trotta hemen karşısına geçti. “Siyah mı, beyaz mı, saygıdeğer Trotta?” diye sordu Skowronnek. “Bugün oynamayacağım!” dedi Bölge Valisi. Sonra garsona işaret edip bir kadeh konyak ısmarladı. Gelen içkiyi hemen başına dikti ve konuştu: “Eğer rahatsız etmezsem size bir konudan söz etmek istiyorum, Doktor Bey...”</p>
		<p>“Tabii, buyurun!” dedi Skowronnek.</p>
		<p>Bölge Valisi Trotta, “Konu oğlum,” diye konuşmaya başladı. Karşısında oturan eyalet valisine rapor veren bir memur örneği ağır ağır ve monoton konuşuyordu. Sesi de her zamanki gibi genizden çıkıyordu. Doktor Skowronnek’e irili ufaklı bazı dertlerinden söz etti, kimilerini çok kapsamlı anlattı. Babasının, kendisinin ve oğlunun yaşamından kesitler de tabii söz konusu oldu. Anlatması bittiğinde birçok müşteri ayrılmış, kafe boşalmıştı. Oyun oynanan yan odadan gaz lambalarının yeşil ışıkları seçiliyor, çalışırken çıkardıkları tekdüze bir şarkıyı andıran vızıltıları kulağa geliyordu.</p>
		<p>“Evet, bütün anlatacaklarım bunlar!” dedi Bölge Valisi ve sustu.</p>
		<p>İki adam arasında uzun süre bir suskunluk duvarı oluştu. Yaşlı Trotta, Doktor Skowronnek’in yüzüne, Doktor Skowronnek de onun yüzüne bakmaya çekiniyordu. Sanki birbirlerini, utanç duyulacak bir şey yaparken yakalamış gibi başları önlerinde, gözleri hafif kapalı bir süre öyle oturdular. Sonunda sessizliği bozan Skowronnek oldu:</p>
		<p>“Belki bu sorunun arkasında bir kadın vardır?” dedi. “Oğlunuzun sık sık Viyana’ya gitmesinin başka nasıl bir  nedeni olabilir?”</p>
		<p>Bölge Valisi Trotta gerçekten sorunun arkasında bir kadının yatabileceğini bir an olsun aklına getirmemişti. Bu çok olağan şeyi düşünememiş olmasına şaşırdı. Kadınların genç erkekleri nasıl kötü yönde etkileyebileceği, hatta onları felakete sürükleyebileceği düşüncesi, yarar gibi beynine girdi, yüreğindeki sıkıntı bir anda yok oldu, yaşlı adam rahatladı. Eğer Carl Joseph’in orduyu terk etmeye karar vermiş olmasının tek nedeni bir kadın ise güzel bir şey olmamasına karşın bu, babasını rahatlatmıştı. Çünkü hiç olmazsa sorunun nedenini biliyordu. Bir kadın mı? Hayır, bu olamazdı! Bir kadın dostu olduğundan hiç haberi yoktu!</p>
		<p>“Oğlumun bir kadınla tanışıklığı olduğu hiç kulağıma gelmemişti!” dedi.</p>
		<p>“Bu bir kadın,” diye Doktor Skowronnek tekrarladı, “belki de bir hanımefendi!”</p>
		<p>“Sizce oğlum ciddi ciddi evlenmeyi mi düşünüyor?” dedi yaşlı Trotta, karşısındaki adama.</p>
		<p>“Hayır, bunu demek istemedim,” diye Skowronnek yanıt verdi. “Bir hanımefendiyle dostluk kurmak mutlaka onunla evlenmek anlamına gelmez...”</p>
		<p>Karşısındaki Bölge Valisi’nin yaşamın gerçeklerinden uzak bir kişi olduğunu fark etti, en iyisi onu tekrar okula göndermeliydi! Şimdi ona anadilini yeni öğrenmeye başlayan bir çocuk gibi davranacaktı.</p>
		<p>“Şu kadınlar sorununu bir kenara bırakalım,” dedi. “Bence bu pek önemli değil. Oğlunuz şu veya bu nedenle ordudan ayrılmak istiyor. Ben onu çok iyi anlıyorum!”</p>
		<p>“Siz onu anlıyor musunuz?”</p>
		<p>“Hem de çok iyi, saygıdeğer Trotta! Ordumuzun genç bir subayının mesleğinden memnun olmaması bence çok olağan. Onun gibiler aktif olmak, savaşmak ister. Ancak bir savaşın monarşinin sonu olacağını da bilirler.”</p>
		<p>“Monarşinin sonu mu dediniz?”</p>
		<p>“Evet, sonu, dedim saygıdeğer Trotta! Kusuruma bakmayın. Bırakın oğlunuz canı ne istiyorsa onu yapsın! Belki başka bir meslekte daha başarılı olur?”</p>
		<p>“Hangi başka bir meslekte sizce?” diye Trotta sordu.</p>
		<p>“Herhangi bir meslek edinebilir,” dedi Doktor Skowronnek.</p>
		<p>Sonra her ikisi de bir süre sustu. Sessizliği bozan yaşlı Trotta oldu.</p>
		<p>“Başka bir meslek...”</p>
		<p>Yine sustu ve düşünmeye başladı. Bu nasıl bir meslek olabilirdi? Aklına hiçbir şey gelmiyordu. Oğlu ne yapabilirdi, içinde yaşadıkları bu dünyanın sonunu mu beklemeliydi? Kemikli elini sıktı ve küçük yumruğunu önündeki masaya indirdi. Üzerindeki yeşil ışıklı gaz lambası şöyle bir sallandı, fakat devrilmedi.</p>
		<p>“Nasıl başka bir meslek, Doktor Bey?” diye sesini yükseltti.</p>
		<p>“Oğlunuz örneğin demiryollarında kendine bir iş bulabilir,” dedi Doktor Skowronnek alçak sesle.</p>
		<p>Bölge Valisi Trotta aynı anda oğlu Carl Joseph’i sırtında demiryolları kondüktörünün üniforması, elinde bir zımba makinesiyle gözünün önüne getirdi. “Kendine iş bulabilir,” sözü yüreğine saplanmıştı. Ürperdiğini hissetti. Üşüdü.</p>
		<p>“Öyle mi?”</p>
		<p>“Başka bir şey gelmiyor şu anda aklıma!” dedi Doktor Skowronnek. Bölge Valisi Trotta’nın ayağa kalktığını görünce o da yerinden kalktı. “Size eşlik etmek isterim,” dedi.</p>
		<p>Birlikte parkın yollarında yürüdüler. Hafif yağmurlu bir hava vardı. Yaşlı Trotta elindeki şemsiyeyi açmadı. Kocaman ağaçların yapraklarından iri yağmur damlaları ikide bir omuzlarına ve şapkasına düşüyordu. Ağaçların arasındaki alçak sokak lambalarının altından geçerken başlarını hafifçe eğiyorlardı. Az sonra parkın çıkış kapısına vardıklarında bir an hiç konuşmadan öyle durdular. Sonra Doktor Skowronnek, yaşlı adama doğru döndü ve, “Görüşmek üzere, saygıdeğer Trotta!” dedi. Herr von Trotta tek başına caddenin karşı tarafına geçerek geniş kemerli kapıdan Bölge Valiliği’ne doğru yürüdü. Merdivende kâhya kadınla karşılaştı. “Sevgili Hirschwitz, bugün yemek yemeyeceğim!” dedi. Kemerli kapıdan içeri girdi, merdivene doğru yürüdü. Basamakları ikişer ikişer çıkmak istedi, fakat bu düşüncesinden hemen vazgeçti, merdiveni her zamanki gibi, makamına yaraşır bir şekilde çok ağırbaşlı ve sakin sakin çıktı, çalışma odasına girdi. Bölge Valisi, görevine getirildiğinden bu yana ilk kez akşam saatinde odasında oturuyordu. Masanın üzerinde duran yeşil ışıklı gaz lambasını yaktı. Odanın pencereleri açıktı. Hızlanmış olan yağmurun iri damlaları pencere kenarlarındaki teneke kaplamaya vurup gürültü çıkarıyordu. Yaşlı Trotta masasının çekmecesini açtı ve içinden aldığı hafif sarımtırak resmî mektup kâğıdını önüne koyup itinayla şunları yazdı:</p>
		<div class="letter html5_section">
			<p>Sevgili oğlum!</p>
			<p>İyice düşündüm ve sonunda şu kararı verdim: Geleceğin üzerine bütün sorumluluk sendedir! Tek ricam, vereceğin kararı bana da bildirmendir!</p>
			<p class="right">Baban</p>
		</div>
		<p>Yaşlı Trotta bu satırları yazdıktan sonra uzun süre oturduğu yerden kalkmadı. Önündeki kâğıtta yazan kelimeleri birkaç kez okudu. Vasiyetnamemi andırıyor, diye bir an düşünmeden edemedi. Belki yaşamı boyunca resmî görevinden çok babalık görevini düşünmüş olsaydı daha iyi ederdi. Bu mektubuyla oğluna emir verme dönemini artık geride bıraktığının da farkındaydı. Artık yaşamında da bir değişiklik yapmanın zamanı gelmişti, memuriyete son verebilirdi. Buna karar verirse kötü bir şey yapmış olmazdı ki! Fakat yaşlı Trotta böyle bir kararı verirse kendi kendine hareket etmiş olacağını yine de düşünmeden edemedi... Elinde mektup zarfı bürosundan çıktı. Az sonra salona girdi ve hemen köşedeki ayaklı lamba ile büfenin yanından sallanan lambayı yaktı. İçerisi aydınlanınca Solferino Kahramanı babasının tablosunun karşısına geçti ve uzun uzun onu seyretti. Tablodaki birçok ayrıntı dikkatini çekti. O kadar çok ayrıntı vardı ki... Küçük benekler, lekeler... Babasının ağzı ince kırmızı bir çizgi, gözleri de kara iki lekeydi sanki. Bölge valisi yaşlı adam, tablonun yanındaki koltuğu çekip üzerine çıktı. Bir an için çocukluğundan bu yana bir koltuğun üzerine çıkmamış olduğunu anımsadı. Şöyle bir gerinip uzandı, ayakuçlarında durmaya çalıştı, monoklünü gözüne götürdü, ayrıntılar aradı, tablonun alt sağ köşesinden ressam Moser’in küçük imzasını seçti. Sonra hafifçe inleyerek koltuktan aşağı indi ve bakışlarını tablodan ayırmadan geri geri yürüdü. Aniden masanın kenarına çarptı, kalçasında bir sızı hissetti, fakat tabloya dikkatle bakmayı sürdürdü. Sonra tavandan sallanan lambayı söndürdü. Odanın loşluğunda babasının yüzünü daha canlı göreceğini umuyordu. Tablo sanki bir an için ona yaklaşıyor, fakat sonra yine ondan uzaklaşıyor, duvarın ardında kayboluyordu. Yaşlı Trotta bütün vücudunda bir yorgunluk hissetti. Koltuğunu tabloyu görecek şekilde çekti, oturdu ve yeleğinin düğmelerini çözdü. Dışarıda yağmur hafiflemişti, pencere kenarlarına vuran damlaların sesi artık pek duyulmuyordu. Sadece caddenin öteki yanındaki kestane ağaçlarının dalları rüzgârda hışırdıyordu. Yaşlı adam gözlerini yumdu. Mektup elinde, eli koltuğun dirsekliğinde uyudu.</p>
		<p>Tekrar uyandığında sabah olmuştu. Yeni gün bütün aydınlığıyla kemerli büyük pencerelerden salona doluyordu. Bölge Valisi önce Solferino Kahramanı’nın karşısındaki tablosuna, sonra da hâlâ elinde tuttuğu mektup zarfına baktı. Üzerindeki adresi, oğlunun adını okudu ve derin bir iç geçirip yerinden doğruldu. Gömleği buruşmuş, beyaz puanlı koyu kırmızı kravatı kenara kaymıştı. Yaşlı Trotta’nın dikkatini pantolonundaki kırışlar çekti, hoşuna gitmedi. Sonra aynanın yanına gitti, bir süre yüzüne baktı. Uzun favorileriyle bıyıkları birbirine karışmış, açık başında birkaç beyaz saç teli ayağa kalkmıştı! Sivri kaşları da sanki üzerlerinden küçük bir fırtına geçmiş gibi sağa sola bakıyordu. Bölge Valisi Trotta duvar saatine bir göz attı. Az sonra berberinin geleceğini düşündü, acele etmeliydi. Hemen üzerindekileri çıkarıp yatağa girmeli ve adam geldiğinde de daha yeni uyanmış gibi yapmalıydı. Odasına geçti. Berber geldi, yaşlı Trotta’ nın günlük sakal tıraşını yapmaya başladı. Yüzü sabunlanırken bile elindeki mektubu bırakmadı. Sadece tıraş bittiğinde yüzü yıkanırken zarfı bir an için musluğun kenarına koydu. Az sonra da kahvaltı masasına oturdu ve odacıyı yanına çağırdı. Gelen adama mektubu verdi, o günkü resmî postayla birlikte yola çıkarmasını söyledi.</p>
		<p>Sonra her günkü gibi çalışmak için bürosuna gitti. Onu gören hiç kimse, Bölge Valisi Trotta’nın artık her türlü inancını yitirmiş olduğunu fark etmedi. Çünkü günlük işini her zamanki gibi özenle yaptı. Ancak bu bambaşka bir özendi, sadece ellerinin, gözlerinin alışkanlığı idi o gün Trotta’ya yeterli olan! Yaşlı adam ruhunun ateşi artık sönmüş, duyguları körelmiş, beyni boşalmış, sadece soğumuş ellerinin, parmaklarının deneyimi sayesinde doğru melodiyi çalabilen bir virtüözü andırıyordu... Evet, Trotta’daki değişimi o gün hiç kimse anlamadı. Öğleden sonra her zamanki gibi jandarma görevlisi Slama yanına geldi. Yaşlı Bölge Valisi ona sordu: “Sevgili Slama unuttum... acaba siz bir daha evlendiniz mi?” Ona bugün böyle bir şeyi niçin soruyordu, jandarma görevlisinin özel yaşamı niçin birden ilgilendiriyordu? Trotta kendi kendine bu soruyu sordu, fakat yanıt bulamadı. “Hayır, saygıdeğer Baron!” dedi Slama. “Bundan sonra da evlenecek değilim!” “Haklısınız!” dedi Trotta, fakat bir daha evlenmek istemeyen jandarma görevlisi niçin haklıydı, bilemedi...</p>
		<p>Kafede satranç oynama saati gelmişti. Bugün de oraya gidecekti. Yola koyuldu. Az sonra Doktor Skowronnek’le her zaman buluştukları salona girdiğinde masanın satranca hazır olduğu dikkatini çekti. Oturmaya hazırlanırken Doktor da içeri girdi. “Siyah mı, beyaz mı?” diye Skowronnek her zamanki gibi sordu. “Siz nasıl isterseniz.” Ve oyuna başladılar. Yaşlı Bölge Valisi Trotta, bugün çok dikkatli ve uzun uzun düşünerek oynuyordu. İlk oyunu da kazandı. “Hep böyle oynarsanız yakında çok başarılı bir oyuncu olursunuz!” dedi Skowronnek. Bölge Valisi karşısındakinin bu sözleriyle gururlandı. “Yıllar önce başlasaydım belki günün birinde şampiyon olurdum,” diye mırıldandı Trotta. Ve düşündü, geçmişte birçok şeyi başka türlü yapsaydı her şey şimdi çok daha iyi olurdu. Sustular.</p>
		<p>“Oğluma mektup yazdım,” dedi yaşlı adam ve masadaki sessizliği bozdu. “Aklı neye yatmışsa onu yapsın!”</p>
		<p>“Bence de bu en doğru karar!” diye Doktor Skowronnek konuştu. “Sorumluluğu kendi taşısın! Bence hiçbir insan, ötekinden sorumlu olmamalı!”</p>
		<p>“Babam, kendini benden sorumlu hissetmişti,” dedi Bölge Valisi. “Büyükbabam da babamdan...”</p>
		<p>“O günlerde her şey daha başkaydı,” diye mırıldandı Skowronnek. “Bugün ise artık bir imparator bile monarşinin sorumluluğunu yüklenmiyor! Bana öyle geliyor ki Tanrı da artık dünyamızın sorumluluğunu yüklenmek istemiyor. Eskiden herşey daha kolaydı, yaşam daha bir güven içindeydi! Taşlar yerlerinden oynamamıştı. Sokak taşları bile düzenliydi. Evlerin sağlam duvarları üzerinde sağlam damlar vardı. Bugün ise saygıdeğer Trotta, bugün sokak taşları yerlerinden oynamış, karmakarışık, tehlikeli, kimse düzeltmiyor onları... Damlar da deliklerle dolu, evlerin içine yağmur yağıyor. Hangi caddede yürüyeceğine, hangi evde oturacağına insan artk kendi başına karar vermek zorunda! Saygıdeğer babanız, senden çiftçi değil, memur olur, dediğinde mutlaka çok haklıydı. Ve siz örnek bir devlet memuru oldunuz. Oğlunuza gelince, siz ona asker olmasını söylediğinizde ise artık haksızdınız! Çünkü o bugün örnek bir asker değil...”</p>
		<p>“Evet, evet,” diye mırıldandı yaşlı Trotta.</p>
		<p>“Bu nedenle de herkes bildiğini yapmalı, herkes kendi yolunda gitmeli! Çocuklarım ileride benim sözümü dinlemeyecekse hiç olmazsa onurumu yitirmemeye çaba göstermeliyim. O zaman yapabileceğim tek şey bu olacak. Kimi akşamları yataklarında uyurlarken yanlarına gidiyorum. Uykularında yüzleri bambaşka, bana çok yabancı. İleride de böyle olacaklar, yabancılaşacaklar, belki ben o günleri görmeyeceğim. Şu anda onlar, çocuklarım, henüz küçük... Biri sekiz, diğeri de on yaşında. Uykularında yüzleri yuvarlak ve pembe pembe. Benim çocuklarım, fakat yine de bana yabancıymış gibiler. Sanki geleceği daha şimdiden bu yüzlerde görüyorum. Uykularında çoktan gelecekteler. Ben yaşayıp o yılları görmek istemiyorum!”</p>
		<p>“Evet, evet,” diye mırıldandı bölge valisi yaşlı adam.</p>
		<p>Bir parti daha oynadılar, Trotta bu kez kazanamadı. “Ben bir satranç ustası olmayacağım!” dedi az yetenekli olduğunu kabul edermiş gibi. Saat geç olmuş, hava kararmaya başlamıştı. Yeşil alevli gaz lambalarının, cırcırböceklerinin vızıltısı duyuluyordu. Müşteriler evlerine gitmiş, kafe boşalmıştı. Onlar da yerlerinden kalkıp dışarı çıktılar. Yine parkın yollarında yürüdüler. Hava güzeldi, yanlarından keyifli insanlar gelip geçti. İki adam, bu yazın çok yağışlı geçmiş olduğundan söz etti. Bir yıl önce ise kuru bir yaz yaşamışlardı. Trotta ile Skowronnek, gelecek kışın çok sert geçeceği konusunda anlaştılar. Bölge Valisi’nin evinin önünde birbirlerine veda ederlerken Doktor Skowronnek, “O mektupta yazdıklarınız çok doğru, saygıdeğer Trotta,” dedi.</p>
		<p>“Evet, evet,” diye yaşlı adam da mırıldandı.</p>
		<p>Sonra içeri girdi, yemek masasına oturdu ve önüne konulan yarım tavukla salatayı çabuk çabuk, hiç konuşmadan yedi. Evin başhizmetkârı Fräulein Hirschwitz başını kaldırmadan, gözlerinin altından ona şöyle bir baktı. Jacques’ın ölümünün ardından yemek sofrasında servisi o yapmaya başlamıştı. Odadan çıkarken hafifçe diz kırıp selam verdi. Fakat bunu yaparken otuz yıl önce okul müdürünün önünde beceriksizce verdiği selamdan bu yana hiçbir şey öğrenmediği hemen belli oluyordu. Bölge Valisi peşinden, bir sineği kovalar gibi şöyle bir el salladı. Sonra yemek masasından kalktı ve yatak odasına geçti. Yorgundu, kendini hasta hissediyordu. İyi uyumamış olduğu dünkü geceyi çok uzaklarda kalmış bir düş gibi anımsadı, bir an için ürperdi.</p>
		<p>O akşam ise, her şey artık geride kalmış gibi rahat bir uykuya daldı. Fakat uyurken bilmediği bir şey vardı, Kader, yaşlı Herr von dertlerle dolu bir alın yazısı hazırlamaktaydı. Yaşlanmıştı, yorgundu da. Ölüm onu beklemekteydi, yaşam ise misafirine eziyet çektiren bir ev sahibi gibi masadan kalkıp gitmesine henüz izin vermiyordu; çünkü kaderin onun için hazırlamış olduğu bütün acı şeylerin tadına bakmamıştı daha.</p>
		<h2>17</h2>
		<p>Hayır, Bölge Valisi bütün acı şeylerin tadına bakmamıştı daha. Yollamış olduğu mektup, Carl Joseph’in eline çok geç geçti. Daha doğrusu genç adam kararını vermişti, artık ne gelen mektupları açacaktı ne de mektup yazacaktı! Frau von Taussig de ona mektup yollamıyor, telgraf çekiyordu. Küçük kırlangıçlar örneği geliyordu onu yanına çağıran telgrafları on beş günde bir. Carl Joseph de hemen dolabının kapısını açıyor, gizemli ve daha iyi bir yaşamın kanıtı olan gri takımını alıp sırtına geçiriyordu. Onu giydiği andan itibaren de askerî yaşamını çabucak unutuyor, kendini bu yeni dünyada çok rahat hissediyordu. Yüzbaşı Wagner’in yerine birinci piyade taburundan gelen yüzbaşının adı Jedlicek’ti. Oldukça cüsseli “iyi bir adam”dı! Boyu ile genişliği hemen hemen aynıydı. Cüsseli çoğu insan gibi Yüzbaşı Jedlicek de yumuşak yürekli ve keyifli biriydi. Daha geldiği ilk gün herkes onun bu yöreye, bataklıklara ve sınır yaşamına dayanıklı biri olduğuna inanmıştı. Yeni yüzbaşı sözüne güvenilir bir insandı da. Askerî kurallara pek uyduğu söylenemezdi, karşısına çıkanları kimi zaman, tabii duruma göre, itip deviriyordu! İzin verseler Jedlicek, askerî görevle ilgili yeni kurallar bulup onları uygulardı. İşte yeni yüzbaşı böyle biriydi! Çok para harcıyordu, fakat her yerden ona para akıyordu... Dostları ona para veriyor, borç senetlerinin altına imzalar atıyor, kimi yüzüğünü ve saatini rehine veriyordu. Hatta babasından ve teyzesinden onun için borç isteyenler bile vardı. İnsanların onu sevdikleri için böyle davrandıkları pek söylenemezdi. Sevselerdi onunla çok içli dışlı olurlardı. Yüzbaşı Jedlicek de herkesin kendisine çok sokulmasını arzulamıyordu. Cüsseli ve oldukça iriyarı olduğu için yanına sokulmak zaten pek mümkün değildi! İstediği zaman o güçlü görünümüyle hoşlanmadıklarını kendinden uzak tutuyordu. “Tabii ki gidebilirsin!” diyordu on beş günde bir kendisinden izin isteyen Teğmen Trotta’ya. “Sorumlu benim!” Sorumluluğu üstleniyordu, çünkü altından kalkması hiç de zor değildi. Ve paraya hep gereksinimi vardı. Teğmen Trotta, Kapturak’tan para temin ediyordu. Birkaç gün izine çıkarken de cebinde para olmalıydı, Frau von Taussig’in yanına beş parasız gitmeye çekiniyordu! Bu, silah dolu bir yere hiç korunmasız girmeye benziyordu... Nasıl da büyük bir yanılgıydı! Zamanla gereksinimleri artan genç Trotta, yanına daha çok para almaya başladı. Yine de her izinden cebinde birkaç kronla geri döndü ve bir sonraki gidişinde daha da fazla parayla yola çıkmaya karar verdi. Kimi zaman kendi kendine niçin bu kadar fazla para harcadığını sordu, fakat hiçbir kez doğru dürüst bir yanıt bulamadı. Oturup nerelere para harcadığını düşünmeyi bile bir türlü başaramadı. Genç Trotta hesap tutmasını pek beceremezdi. Harcamalarını işlediği bütün küçük not defterlerinin sayfaları alt alta ve karmakarışık yazılmış rakamlarla doluydu. Bir zaman sonra harcamaları dörtnala koşmaya başlamış, defterdeki rakamlar öylesine birbirine karışmış, iç içe geçmişti ki, sayfa sonlarında yanlış toplamalar ortaya çıkıyordu. Bir gün geldi genç Trotta artık borçlarını bile doğru dürüst toplayamadı. Faizlerin de altından kalkamıyordu. Başkalarına ödünç vermiş oldukları çoktan başkalarından ödünç almış olduklarının gerisinde kalmıştı. Tıpkı bir dağın arkasında kalıp artık görünmeyen tepeler örneği... Kapturak’ın da nasıl hesap tuttuğuna bir türlü aklı ermiyordu. Onun dürüstlüğünden şüphelendiği gibi kendi hesap yeteneğine de güvenemiyordu. Zamanla rakamlar gittikçe daha çok canını sıkmaya başlayınca da oturup hesap yapmaktan vazgeçti.</p>
		<p>Teğmen Trotta’nın Kapturak ile Brodnitzer’e toplam altı bin kron borcu vardı! Hesap kitapla arası pek iyi olmayan onun için bile –hele her ay üçte biri borçlarına kesilen aylık maaşıyla karşılaştırdığında– bu çok büyük bir rakamdı! Yine de bu 6.000 rakamına kendini alıştırdı, uzun süredir tanıdığı, fakat bir türlü baş edemediği güçlü bir düşman örneği. Hatta kimi keyifli gününde onun küçüldüğünü düşünüp daha az umursadı, kendini iyi hissetmediği günlerde ise iyice büyüyüp güçlendiğini sandı!</p>
		<p>Frau von Taussig’i ziyarete gitti. Onunla beraber olabilmek için haftalardır bu kısa ve kaçamak yolculukları yapıyordu. Bunlar sanki günah dolu hac yolculuklarıydı! Nasıl çok inançlı biri için hac yolculuğu büyük bir haz ise Teğmen Trotta için de Viyana’daki o kadının yanına gitmek bir eğlenip oyalanma, kendini biraz da olsa dağıtmaydı. Orada içine girdiği çevre, üzerindeki sivil giysi ve birkaç günlük olağandışı bir yaşam, ona özlemini çektiği özgürlüğü veriyordu. Genç Trotta bu yolculukları çok seviyordu. Garnizondan tren istasyonuna süren on dakikalık, kimsenin dikkatini çekmediğini sandığı fayton yolculuğu hoşuna gidiyordu. Bugün ve yarın sadece ona ait olacak, ceketinin iç cebindeki borç, fakat borç olduğunu hiç kimsenin bilmediği, sadece Kapturak’ın defterindeki rakamları çoğaltan birkaç yüzlük kronu da seviyordu. Viyana kuzey istasyonunda trenden inip herkesten biriymiş gibi çıkışa doğru yürümek de hoşuna gidiyordu. Ne o kimseyi tanıyordu ne de kimse onu... Subaylar ve erler yüzüne bile bakmadan hızla yanından geçip gidiyorlardı. Ne kimse onu selamlıyordu ne de o bir başkasını. Dalgın olduğu bazı gün asker selamı vermek için elini şöyle bir kaldırıyor, ancak sonra sivil giyimli olduğunu fark edip vazgeçiyordu. Üzerindeki yelek de onu bir çocuk gibi sevindiriyordu. Teğmen Trotta kimi zaman iki elini ceplerine sokup keyifle yürüyordu. Böyle yürümesini seviyordu. Arada sırada elini kravatına götürüp düğümünü gururla şöyle bir okşamak da genç adamı mutlu ediyordu. Ancak Frau von Taussig’in bir süre önce hediye ettiği bu kravat, sahip olduğu tek kravattı ve genç teğmen onu doğru dürüst bağlamasını da beceremiyordu. En tecrübesiz bir polis memuru bile Trotta’yı görse onun sivil giyimli bir asker olduğunu hemen fark ederdi.</p>
		<p>Frau von Taussig bugün genç teğmeni peronun başında bekliyordu. Bir an düşündü, yirmi yıl önce, hayır on beş yıl önceydi, –geride bırakmış olduğu yılları pek ciddiye almak istemiyordu– yine bu tren istasyonunda bir teğmeni beklediği günler olurdu. Ancak o yıllarda trenden almış olduğu bir süvari teğmeniydi! Frau von Taussig için peronda durmak, gelecek birini beklemek gençleştirici bir banyoya girmek gibiydi. Taş kömürünün yakıcı kokusunu içine çekiyor, gelen, hareket eden, manevra yapan lokomotiflerden yükselen buharlar bütün vücudunu sarıyor, tiz düdük sesleri kulaklarını dolduruyordu. O gün kısa bir tül yüzünü hafifçe örtüyordu. Bunun on beş yıl önce moda olduğunu anımsıyordu. Fakat aradan yirmi, hatta yirmi beş yıl geçmişti. Peronlarda beklemek Frau von Taussig’in çok hoşuna gidiyordu! Trenin ağır ağır istasyona girişini, kompartıman penceresinden uzanan Trotta’nın başındaki komiğine giden o küçük koyu yeşil şapkayı, sevimli, genç ve biraz şaşkın yüzünü görmeyi seviyordu. Genç teğmen, trenin basamaklarını inerken onu bekleyen kadın kollarını iki yana açtı, tıpkı yirmi, hayır on beş yıl önceki gibi... Heyecanlı yüzünde aniden yirmi, daha doğrusu on beş yıl önceki genç kız yüzünün pembeliği, kırışıksızlığı ve şirinliği beliriverdi. Bugün sağlı sollu iki kırışığın indiği boynuna, bundan yirmi, daha doğrusu on beş yıl önce tek mücevheri olan altın zinciri takmıştı. Ve sonra bundan yirmi, daha doğrusu on beş yıl önce olduğu gibi faytona binip genç teğmenle yasak aşkların çiçekler açtığı, yatakları gıcırdayan, odaları bakımsız otellerden birine gitti. Öğleden sonra Viyana ormanlarında, yaprakları taze ağaçların altında birbirlerine sarılmış gezindiler. Akşamı perdeleri hafif çekilmiş bir opera locasının donuk kırmızı loşluğunda sarılmalarla, okşamalarla geçirdiler. Çalan müzik kadının kulaklarına yabancı değildi, gözler ise sahnede oynanana pek bakmıyordu. Frau Traussig, locasında çoğu kez kapalı perdeler veya kapalı gözlerle oturmuştu. Müzikle doğan okşamalar, erkeğin ellerinin sevişi her zamanki, çoğu yine unutulmuş, düşlerde kalmış hediyeler gibiydi. Sonra sessiz lokantaların loş köşe masalarında başbaşa yenen yemekler, içilen şaraplar ve karanlıkta gittikçe daha çok ışıldayan bir aşk... Ertesi gün, öğleden sonra, ayrılık yaklaştıkça yine birbirlerine sarılmalar, okşamalar, yatağın yanında, komodinin üzerinde duran cepsaatinin ayrılığın yaklaştığını anımsatan aralıksız o tik takları, trenin kalkmasına az kala istasyona varış, bir sonraki buluşmayı düşünüp mutlu olma, basamakta verilen en son öpücük ve birlikte gidemediği için kadının duyduğu hüzün...</p>
		<p>Teğmen Trotta yorgun, fakat yaşamın ve aşkın güzel yanlarının tadına varmış, sınır kentine geri döndü. Emir eri Onufrij onu beklemekteydi. Genç adam getirmiş olduğu üniformayı istasyon lokantasının bir arka odasında giydi ve doğru garnizona gitti. Önce bölüğün kalem odasına uğradı. Her şey yolundaydı, önemli bir şey olmamıştı. Yüzbaşı Jedlicek de her zamanki gibi neşeliydi, keyfi ve sağlığı yerindeydi. Teğmen Trotta hem rahatladı hem de hüzünlendi. Yüreğinin çok gizli bir köşesinde, döndüğünde bir felaketle karşılaşacağını ummuştu. Çünkü o zaman orduda daha çok görev yapmayacağını söyleyip istifa eder ve hemen geldiği yere geri dönerdi. Fakat hiçbir olay çıkmamıştı, her şey sakindi. Kışlanın dört duvarı ile kentin berbat sokakları arasına sıkışacak, tam on iki gün boyunca buraya yine hapis olup bekleyecekti. Kışla avlusunun duvarlarına dizilmiş hedef tahtalarındaki figürlere şöyle bir baktı. Kurşunların delmiş olduğu küçük mavi insanları, genç teğmen bir an için uğursuz iblislere benzetti. Sanki kışlanın bu kötü ruhları, kendilerini vurmuş olan silahları ellerine almış, herkesi tehdit ediyordu. Onlar artık hedef değil, tehlikeli birer nişancıydılar. Teğmen Trotta hemen Hotel Brodnitzer’deki boş ve soğuk odasına dönüp kendini yatağına attı. Artık kararını vermişti, bundan sonraki Viyana izninden garnizona geri dönmeyecekti!</p>
		<p>On iki gün geçip gitti. Elbise dolabını açtı, asılı onu bekleyen sivil giysilerine baktı ve telgrafı bekledi.</p>
		<p>Frau von Taussig’in telgrafı her zaman bu saatlerde, akşamları hava kararmaya başlarken yuvasına dönen bir kuş örneği gelirdi. Sonra akşam oldu, gece karanlığı bastı, fakat telgrafı getiren olmadı. Teğmen, geceyi görmemek için odasında ışık yakmadı. Üzerinden üniformasını çıkarmadan, gözleri açık yatağında uzanmış öyle yatıyordu. Kapatmadığı pencereden ilkyazın alışılmış seslerini duyuyordu. Kurbağalar vraklayıp duruyor, cırcırböcekleri her zamanki şarkılarını söylüyordu. Yakın köyden de genç erkeklerle kızların hep birlikte söylediği şarkılar kulağına geliyordu. Nihayet telgraf geldi. Frau von Traussig, Teğmen’in bu defa gelemeyeceğini, kendisinin kocasının yanına gitmek zorunda olduğunu yazıyordu. Mümkün olduğu kadar çabuk Viyana’ya dönecekti, fakat bu ne zaman olurdu, şu anda bilemiyordu. Telgraf “binlerce öpücük”le bitiyordu. Genç teğmen bu rakama biraz öfkelendi. Niçin öpücüklerde böyle tasarruf ediyor, diye bir an düşündü. “Yüz binlerce öpücük,” diye de bitirebilirdi telgrafını! O anda aklına geldi, borcu altı bindi... Bu borcuyla karşılaştırdığında binlerce öpücük bir çocuk oyuncağı idi! Dolabı kapatmak için yattığı yerden kalktı. Orada asılıydı, tertemiz, koyu gri, güzelce ütülenmiş bir ölüyü andıran sivil Trotta! Sonra dolabın kapısını kapattı, bir tabutun kapağını kapatır gibi. Ölüydü o, gömülmüştü...</p>
		<p>Genç teğmen koridora çıktı. Onufrij orada oturmaya devam ediyordu. Trotta’nın kapısında böyle beklediği akşamlarda ya suskun suskun oturur ya da mızıkasını alıp usul melodiler çalardı. Kimi zaman bir tabureye oturur, kimi zaman da kapının eşiğine ilişirdi. Ordudaki görevi bir yıl önce sona ermişti. Fakat memleketine dönmek istememişti. Köyü Burdlaki, garnizona pek uzak sayılmazdı, Teğmen izne çıktığında o da ailesini ziyarete gidiyordu. Birkaç parça eşyasını beyaz mavi çiçekli bir örtünün içine koyup çıkın yapıyor, çıkını da kuru vişne dalından yapmış olduğu bir sopanın ucuna takıp omzuna atıyor ve Teğmen’e istasyona kadar eşlik ediyordu. Trotta pencereden ona el sallamasa bile tren kalkıncaya kadar peronda hazır olda bekliyor, tren uzaklaştıktan sonra da Burdlaki’ye gitmek üzere yola koyuluyordu. Bütün dikkatini vererek bataklıklar arasında uzanan daracık yollarda, üzerinde biraz ot bitmiş patikalarda yürüyordu. Sonra Trotta’yı yine karşılamak için tam zamanında köyünden kışlaya dönüyordu. Genç teğmen odasına çekiliyor, o ise yine kapının önüne oturuyor, susuyor, mırıldanıyor veya ellerinin arasına aldığı mızıkasını çalıyordu...</p>
		<p>Teğmen odanın kapısını açıp koridora çıktı. “Bu kez köyüne gidemeyeceksin,” dedi. “Ben izne çıkmıyorum!”</p>
		<p>Onufrij hemen oturduğu yerden ayağa fırladı ve hazır ola geçti. “Başüstüne, Teğmenim!” “Burada kalacaksın!” dedi Trotta. Onufrij hazır olda, “Başüstüne!” diye tekrarladı. Ve hızla aşağı indi ve çok geçmeden elinde bir şişe doksan derecelikle geri döndü.</p>
		<p>Trotta içti. Bomboş, iç sıkıcı odasında kendini evinde hissetti. Bir kordonun ucunda tavandan sallanan, çevresinde pervanelerin dönendiği, pencereden giren esintide hafif hafif sallanan ampulün ışığında masanın rengi canlandı. Birkaç yudumun ardından Trotta’nın düş kırıklığı yok oldu, az önceki kederine pek canı sıkılmadı. Ne de olsa günümüz dünyasında üzücü o kadar çok şey vardı ki! Ve o, Teğmen Trotta da acınacak, perişan bu dünyanın orta yerinde yaşayan bir insandı. Bu gece dışarıdaki cırcırböcekleri, uzaklardaki kurbağalar da yürek yakan sesleriyle onun hüznüne eşlik ediyordu. Yumuşak bir ilkyaz gecesi üzerini örtüyor, gökyüzünün erişilmez yıldızları çok uzaklardan bakıyor, ona özlemle göz kırpıyordu. İçinde yaşadığı dünyanın şu sıralar çektiği sancılar, Trotta’nın sonsuz acılarına nasıl da uyuyordu. O gece üzerini örten koyu mavi kubbenin ardından Tanrı mutlaka hüzünle bakıyordu ona... Dolabına gitti, kapısını açtı, sivil giysisine baktı. Özgür Trotta orada asılı duruyordu, o artık ölmüştü! Hemen yanında ölü dostu Demant’ın kılıcı asılıydı. Bavulunda da yaşlı Jacques’ın ona yollamış olduğu kuru kök ile çoktan ölmüş Frau Slama’nın mektupları vardı. Babasından gelmiş olan ve bugüne dek açmamış olduğu üç mektup hâlâ duruyordu. Belki de babası artık yaşamıyordu, ölmüştü... Teğmen Trotta o gece sadece hüzünlü değildi, kötü düşünen, karakteri kötü bir insandı da. Carl Joseph masaya döndü, kadehine içki doldurdu ve bir dikişte içti. Koridorda, kapısının önünde oturmuş mızıka çalan Onufrij yeni bir melodiye başlamıştı. Carl Joseph sözlerini biliyordu bu tanınmış şarkının. “Ah, sen bizim imparatorumuzsun...” Sonra Onufrij şarkıya geçti. “<em>Oj, naş cisar, cisareva</em>...” Teğmen şarkının Ukraynaca sözlerini ise bilmiyordu. Burada yıllardır yaşamasına karşın yörede konuşulan dili öğrenmeyi becerememişti. Teğmen Trotta sadece kötü karakterli değildi, tembel ve budala biriydi de! Sözün kısası, bugüne kadar olan yaşamında o çok şey kaçırmış, yanlış yaşamıştı! Göğsünün sıkıştığını hissetti, boğazı düğümlendi. gözleri yaşlarla doldu. Kolayca aksınlar diye bir kadeh daha içti. Ve gözlerinde birikmiş olan yaşlar az sonra kendilerine yol buldu, şakır şakır aktı. Kollarını masaya koydu, başını aralarına bıraktı ve hıçkırıklarla uzun uzun ağladı. Bu arada Onufrij’nin şarkısına ara vermiş olduğunu ve odasının kapısına vurduğunu fark etmedi. Sonra birden açılan kapının gürültüsüyle kendine geldi. Kapturak karşısında duruyordu.</p>
		<p>Ağlamayı bıraktı, gözyaşlarına hâkim oldu ve yüksek sesle sordu: “Nasıl girdiniz odama?”</p>
		<p>Elinde kasketi kapıda durmakta olan Kapturak gülümsüyordu. Üzerinde gri bir giysi vardı. Ayağındaki gri ayakkabıların kenarlarına ilkyazda yollara taşan bataklık çamuru bulaşmıştı. Ufak tefek adam şöyle eğilip, “İyi akşamlar!” dedi.</p>
		<p>“Nerede Onufrij?” diye sordu Trotta. “Hem siz benden ne istiyorsunuz?”</p>
		<p>“Viyana’ya gitmiyorsunuz demek?”</p>
		<p>“Ben artık Viyana’ya gitmeyeceğim!” dedi Trotta.</p>
		<p>“Bu hafta paraya gereksiniminiz olmadı da...” dedi Kapturak. “Bu akşam bana uğrayacağınızı sanmıştım. Bu nedenle şimdi gelip bir sorayım istedim... Az önce de Yüzbaşı Jedlicek’e uğradım, evde değildi!”</p>
		<p>“Evde değildi demek,” diye Trotta umursamaz gibi mırıldandı.</p>
		<p>“Evet,” dedi Kapturak, “evde değildi, sanırım başına bir şey gelmiş!”</p>
		<p>Trotta, Yüzbaşı Jedlicek’in başına bir şey gelmiş olduğunu anladı, fakat ne oldu, diye sormadı. Önce o pek meraklı biri değildi –hele bugün hiç– sonra bugün o kadar çok şey vardı ki kafasında, başkalarına olanlar onu hiç ilgilendirmiyordu. Ayrıca şimdi Kapturak’ın oturup anlatacaklarını dinlemeye de pek keyfi yoktu. Onun burada odasında durmasına da kızmaya başlamıştı. Fakat oturduğu yerden kalkıp ufak tefek adamı odadan atmaya da gücü yoktu. Birden anımsadı, ziyaretine gelmiş olan bu adama altı bin kron borcu vardı! Anımsadı ve utandı. Bir an için unutmaya çalıştı. Daha doğrusu, borcunun bu ziyaretle bir bağlantısı olmamalı, diye düşünmeye çaba gösterdi. Şimdi karşısında iki ayrı kişi duruyordu. Bunlardan biri kendisine borçlu olduğu insandı, diğeri ise ona Jedlicek üzerine bir şeyler anlatmak isteyen insan... Başını çevirdi, gözlerini Kapturak’a dikti. Bir an karşısında duran adamın yavaş yavaş eridiğini, sonra da parçacıkların tekrar bir araya gelip Kapturak’ı oluşturduğunu gördü. Fakat ufak tefek, saçlarına ak düşmüş bu adamın tekrar eriyip çözüleceğinden korktu. Masada oturan Teğmen’in kendisini iyice görmediğini ve duymadığını tahmin eden Kapturak da ona doğru bir adım attı ve sesini yükselterek az önce söylemiş olduğunu tekrarladı:</p>
		<p>“Sanırım Yüzbaşı’nın başına bir şey gelmiş!”</p>
		<p>“Başına ne gelmiş olabilir ki?” diye sordu Trotta, uykusunda konuşan biri gibi.</p>
		<p>Kapturak masaya doğru bir adım daha attı ve ellerini ağzına götürüp fısıldadı:</p>
		<p>“Onu tutuklayıp götürmüşler!” dedi. “Casuslukla suçlanıyormuş...”</p>
		<p>Bunu duyan Teğmen hemen ayağa kalktı, ellerini masaya dayadı ve karşısındaki adama baktı. Bacaklarını o anda hissetmiyordu. Sanki sadece ellerinin üzerinde duruyordu. Avuçlarını masaya gömermiş gibi iyice bastırdı. “Ben böyler şeyler duymak istemiyorum,” dedi. “Şimdi gidin!”</p>
		<p>“Ne yazık ki bu mümkün değil, evet, mümkün değil!” dedi Kapturak.</p>
		<p>Masaya dayanmış öyle durmakta olan Trotta’nın yanına sokulmuştu. Sanki bir şey itiraf etmesi gerektiği için utanan biri örneği başını önüne eğdi ve, “Bana bir miktar ödeme yapmanızı rica edeceğim!” dedi.</p>
		<p>“Yarın,” dedi Trotta.</p>
		<p>“Yarın!” diye tekrarladı Kapturak. “Fakat yarın ne olacağı belli olmaz. Bakın her gün beklenmeyen yeni yeni şeyler çıkıyor! Bu yüzbaşı bana pahalıya mal oldu. Onu bir daha görebilir miyim, bilemiyorum. Fakat siz onun dostusunuz...”</p>
		<p>“Ne dediniz?” Trotta heyecanlanmıştı. Ellerini masadan çekti, şimdi ayaklarının üzerinde durabiliyordu. Kapturak’ın az önce çok dehşetli bir şey söylediğinin farkındaydı. Birden yaşamında başkalarına ilk kez tehlikeli olduğu o ânı düşündü. Şimdi nasıl isterdi, nümayişçilerin karşısındaki gibi üzerinde kılıç ve tabanca, arkasında da askerler olmasını! Çünkü şu anda yanında durmakta olan ufak tefek, saçlarına ak düşmüş adam o günkü saldırgan yüzlerce işçiden daha tehlikeliydi. O andaki güçsüzlüğünü, çok öfkelenmiş gibi davranarak örtmek istedi. Yumruklarını sıktı, –bugüne dek hiç böyle bir şey yapmamıştı– fakat aynı anda fark etti, o karşısındakini tehdit edebilecek biri değildi, en fazla tehdit edermiş gibi görünmek zorundaydı. Alnındaki damarlar şişti, bakışları donuklaştı. Çok tehlikeli biri gibi görünmeyi başarmış olacaktı ki, Kapturak birkaç adım geri çekildi.</p>
		<p>“Siz ne dediniz bakayım?” diye genç teğmen konuştu.</p>
		<p>“Hiçbir şey demedim...”</p>
		<p>“Tekrar edin bakayım, az önce ağzınızdan çıkmış olanları!” diye Trotta emretti. “Yok, yok...”</p>
		<p>Trotta’nın gözünde ufak tefek adam tekrar parçacıklara ayrılıp eridi... Çok korktu, yoksa bu adamın böyle ürkütücü bir özelliği mi vardı, istediği zaman parçacıklara ayrılıyor, istediği zaman da birleşip yine bütün oluyordu. O anda nasıl da isterdi şu Kapturak’ın nelerden oluşmuş olduğunu bilmeyi. Teğmen Trotta kendisini birdenbire görüşlerinden vazgeçmeyen çok hırslı bir araştırmacıya benzetti. Hemen arkasındaki yatağın kenarında kılıcı asılıydı. Bu, Trotta için asker ve özel kişi olarak onurunu kurtaracak, şu anda ise korkutucu hayaletlerin gerçekten ne olduklarını ortaya çıkaracak bir silahtı. Hemen arkasındaki ışıldayan kılıcından yayılan o sihirli gücü hissediyordu. Bakışlarını, parçacıkları tekrar birleşmeye başlayan Kapturak’tan ayırmadan arkaya doğru hızla bir adım attı, sol eliyle kılıcı kavradı, sağ eliyle kılıfından çıkardı. Kapturak kapıya doğru bir adım attı, kasketi elinden düştü, yuvarlandı, keten ayakkabılarının yanında durdu. Trotta ufak tefek adama yetişti. Ne yaptığını bilmeden kılıcın sivri ucunu karşısındaki hayaletin göğsüne dayadı, fakat aynı anda elinde tuttuğu çeliğin içinden vücudun ve giysilerin direncini hissetti. Derin bir nefes alıp rahatladı. Çünkü Kapturak’ın bir insan olduğu böylece kanıtlanmıştı! Fakat kılıcını yine de hemen indirmedi.</p>
		<p>Genç Teğmen Trotta bir an için çevresindeki dünyada yaşayan her şeyi duydu, gördü ve kokladı! Gecenin sesini, gökyüzünün yıldızlarını, lambanın ışığını, odanın eşyalarını, kendi vücudunu, ışığın çevresinde dönüp duran böceklerin, uzak bataklıkların kokusunu ve gece esintisinin serinliğini... Karşısındaki Kapturak birden kollarını kaldırdı, küçük elleriyle kapının çerçevesini sağdan soldan kavradı. Aklaşmaya başlamış saçlarının çoğu dökülmüş yarı kel başı omuzlarına çöktü. Öyle donakalmış Trotta, ufak tefek Kapturak’ın kapıya vuran gölgesinde hafif hafif sallanan kara bir haçı görür gibi oldu.</p>
		<p>Elleri titredi, kılıcı yere düştü, şöyle bir vınladı. Aynı anda Kapturak kollarını aşağı indirdi, başı omuzlarından göğsünün üzerine düştü. Gözleri kapalıydı, dudakları hâlâ titriyordu, bütün vücudu da. Odaya derin bir sessizlik çökmüştü. Sadece lambanın çevresinde dönüp duran böceklerin vızıltısı, açık pencereden içeri giren kurbağa vraklamaları ve cırcırböceklerinin sesi, yakınlardan bir köpeğin havlaması kulağa geliyordu. Teğmen Trotta durduğu yerde şöyle bir sallandı, sonra Kapturak’a doğru baktı ve odadaki tek iskemleyi gösterip, “Oturun şuraya!” dedi.</p>
		<p>“Evet, evet...” dedi, “oturacağım...”</p>
		<p>Ufak tefek adam kendine gelmişti. Sanki az önce Trotta’nın odasına geldiğinden bu yana hiçbir şey olmamış gibi dimdik, gösterilen iskemleye doğru yürüdü. Ayağı bir an yerdeki kılıca dokundu, eğildi, kılıcı iki parmağının arasına alıp kaldırdı, masada durmakta olan kılıfına geçirdi ve karyolanın ayakucundaki direğe taktı. Bunu yaparken Trotta’ya bir an olsun bakmamıştı. Sonra masadaki iskemleye oturdu. Trotta ise karşısında ayakta durmaya devam ediyordu. Birbirlerine baktılar.</p>
		<p>“Biraz dinlenip kendime geldikten sonra gideceğim,” dedi ufak tefek adam. Trotta sesini çıkarmadı.</p>
		<p>“Ayrıca sizden haftaya bugün, bu saatte bana olan bütün borcunuzu ödemenizi rica edeceğim. Sizden bir çıkarım yok benim. Toplam borcunuz tam yedi bin iki yüz elli kron! Ayrıca şunu da bilmenizi isterim, kapının arkasında durmakta olan Herr Brodnitzer bütün konuşulanları duydu! Saygıdeğer Kont Chojnicki bu yıl geç dönecek, hatta belki de hiç dönmeyecek. Ve şimdi size veda ediyorum, Teğmen...”</p>
		<p>Oturduğu yerden kalktı, yere eğilip kasketini aldı, etrafına şöyle bir bakındı ve çıktı gitti.</p>
		<p>Teğmen Trotta kendine gelir gibi oldu. Fakat yine de bütün olup biteni sanki düşünde görmüştü. Kapıyı açıp koridora baktı. Çok geç olmasına karşın Onufrij hâlâ iskemlesinde oturmaktaydı. Trotta cepsaatine göz attı. Dokuz buçuk olmuştu. “Sen niçin uyumaya gitmedin?” diye sordu. “Ziyaretçiniz vardı da...” dedi Onufrij. “Brodnitzer burada mıydı?” “Evet,” dedi Onufrij. Evet, şüphesi kalmamıştı, her şey az önce yaşamış olduğu gibi gelişmişti, düş filan görmemişti. Teğmen Trotta olup biteni yarın sabah rapor etmek zorundaydı. Katta hiç kimseye rastlamadı. Kapıdan kapıya gitti, fakat diğer teğmenler henüz odalarına dönmemişti. Hepsi lokantada oturmuş, Yüzbaşı Jedlicek olayından söz ediyorlardı. Kimilerine göre askerî mahkeme karşısına sökecek, sonra suçlu bulup rütbelerini sökecek ve kurşuna dizeceklerdi. Trotta odasına döndü, kılıcı kuşandı, şapkasını başına geçirdi ve aşağı indi. Az sonra dönecek olan arkadaşlarını burada bekleyecekti. Otelin önünde bir aşağı, bir yukarı yürüdü. Onun gözünde Yüzbaşı Jedlicek olayı az önce Kapturak’la olanlardan daha önemliydi. Trotta’ya göre karanlık bir güç haince bir dolap çeviriyordu. Frau von Taussig’in aniden bugün kocasının yanına gitmeye karar vermesi de çok tuhaf bir rastlantıydı. Genç teğmen o akşam yaşamındaki birçok karanlık ve üzücü olayın birbiriyle ilişkisi olduğunu düşündü. Arka planda onu yok etmek isteyen çok kötü niyetli, hiç oraya çıkmayan kışkırtıcılar olmalıydı! Solferino Kahramanı’nın  torununa, batmakta olanların birlikte aşağı çektiği Teğmen Trotta’ya karanlık güçler mutlaka bir kötülük yapmaya niyetliydi! Otelin önündeki dar sokakta bir aşağı, bir yukarı yürümesini sürdürdü. Adımları duvarlarda yankılanıyordu. İnsanların iskambil oynadığı, şimdi “bülbül”ün yerine bir başkasının şarkılar söylediği salonun pencerelerinden ışık sızıyordu. Bu akşam mutlaka arkadaşlarından hiçbiri içeride değildi. Trotta girip bakmak istemedi. Yüzbaşı Jedlicek’in neden olduğu yüz karası bu olay herkes gibi ona da acı veriyordu. Olup bitenler tüm tabur için yüz karası bir gelişmeydi. Bu nedenle görmüş olduğu askerî eğitim, Teğmen Trotta’nın üniformalı subayların bu olayın ardından garnizondan çıkıp hiç çekinmeden kent sokaklarında dolaşmalarına anlam vermesini engelliyordu. Evet, şu Jedlicek, iriyarı, cüsseli, hep keyifli, dostluğu seven ve çok para harcayan biriydi. Geniş omuzlarına sorumluluk almaktan çekinmezdi. Zoglauer onu severdi, bütün tabur severdi bu yüzbaşıyı. Herkesin gözünde Jedlicek bataklıklardan, bu sıkıcı sınır bölgesinden daha güçlü biriydi. Ve şimdi bu adam için, “o bir casustu,” diyorlardı! Salondan müzik sesleri duyuluyor, konuşup gülen insanların gürültüsü sokağa taşıyor, yorulma nedir bilmeyen kurbağaların korosuna karışıyordu. İlkyaz gelmişti, Chojnicki ise gelmemişti! Şu anda para sorununu halledecek tek insan o idi. Ve borcu altı bin değil, yedi bin iki yüz olmuştu... Haftaya bugün, tam bu saatte borcun ödenmesi gerekiyordu! Eğer ödemezse onunla Yüzbaşı Jedlicek arasında bazı ilişkilerden söz etmeye başlayabilirlerdi. Ne de olsa o Trotta’nın iyi bir dostu olmuştu! Fakat Jedlicek’in burada herkesle arası iyi olmamış mıydı? Yine de herkesin içine girmeyi sevmeyen şu teğmenden her şey beklenebilirdi! Alın yazısı, ah şu alın yazısı! İki hafta önce şu sıralar Viyana’da nasıl da neşeli bir genç insandı o... Neşeli ve de özgür sivil giyimli biriydi! Akşamın bu saatinde yine ressam Moser’le karşılaşmış, birer kadeh atmışlardı. İşte şu anda profesör Moser’i kıskanmadan edemiyordu!</p>
		<p>İleriden bazı adımlar duydu, tanıyordu onları, arkadaşları Hotel Brodnitzer’deki odalarına dönüyordu. Peş peşe, başları önlerinde suskun yürüyorlardı. Trotta karşılarına çıktı. “Ah, sen miydin?” dedi Winter. “Gitmedin demek! Öyle ise olup biteni duymuşsundur! Ne kadar kötü bir şey, değil mi?” Trotta sesini çıkarmadı. Hiç kimse konuşmuyordu. Otelden içeri girdiler, sessizce merdivenleri çıktılar. Koridorda durdular. Üsteğmen Hruba birden, “Herkes dokuz numaralı odaya gelecek!” diye emretti. Burası katın en geniş odasıydı. Emredileni yaptılar, başları önlerinde içeri girdiler.</p>
		<p>“Bir şey yapmamız gerek!” diye Hruba konuştu. “Zoglauer’i gördünüz, çok çaresiz, ne yapacağını bilmiyor! İntihar edebilir! Bir şey yapmalıyız!” “Fakat bu saçma, Komutanım!” dedi Teğmen Lippowitz. O, orduya geç gelenlerdendi. İki sömestr hukuk öğreniminin ardından asker olmaya karar vermişti, fakat şu “sivil” davranışlarını üzerinden hiç atamamıştı. Arkadaşları ona kimi zaman çekingen, kimi zaman da alaycı davranıyordu, onların gözünde Lippowitz’in bir yedek subaydan pek farkı yoktu. “Biz buradan ne yapabiliriz ki?” diye devam etti. “Susmalı ve görevimize devam etmeliyiz! Sanırım ordu içinde böyle bir şey ne ilk kez oluyor ne de son kez olacak!”</p>
		<p>Hiç kimse sesini çıkarmadı. Anlamış gibiydiler, şu anda yapabilecekleri hiçbir şey yoktu. Az önce bu odaya girerken ise hep birlikte bu soruna bir çıkar yol bulabileceklerini ummuşlardı. Olup bitenler hepsini dehşete düşürmüştü, tek tek odalarına çekilmekten, dört duvar arasında geceyi düşüncelerle geçirmekten ürküyorlardı. Ancak şimdi bir arada olmanın da bir çıkar yol olmadığını fark ettiler, yine hepsi kafalarındaki düşüncelerle tek başına kalmıştı... Lippowitz’in sözlerinin ardından birbirlerine bakıp başlarını önlerine eğdiler. Bir süre önce yine böyle bir araya gelmişlerdi, Yüzbaşı Wagner’in intiharının ardından! Yüzbaşı Jedlicek’ten önceki komutanları Yüzbaşı Wagner’i bir an düşündüler. Belki Jedlicek de onun gibi intihar etseydi daha iyi olurdu... Sonra şüphelenenler çıktı, acaba Wagner tutuklanmamak için mi yaşamına son vermişti?</p>
		<p>“Şimdi gidip onu bulacağım!” dedi Teğmen Habermann. “Bulacağım ve alnından vuracağım!”</p>
		<p>“Sen hiçbir yere gitmeyeceksin!” diye karşı çıktı Lippowitz. “Meraklanma, intihar etmesini mutlaka sağlayacaklardır! Onu konuşturup ağzından her şeyi aldıktan sonra eline bir tabanca tutuşturup hücreye tıkacaklardır!”</p>
		<p>“Evet, evet, çok doğru!” diye bazı teğmenler heyecanla seslerini yükseltti. Odadakiler rahatlamış gibi derin bir nefes aldılar ve Yüzbaşı’nın şu sıralarda kendi eliyle yaşamına son vermiş olmasını ümit ettiler.</p>
		<p>Teğmen Trotta, “Az kalsın bu akşam birisini öldürecektim!” diye  konuştu.</p>
		<p>Odadakiler çok şaşırdı. “Kimi, niçin..?”</p>
		<p>“Hepinizin tanıdığı şu Kapturak’ı!” dedi Trotta. Sonra söyleyeceklerine çok dikkat ederek, yanlış bir şey söylememeye çalışarak olup biteni anlattı. Konuşması bitince o adamı niçin öldürmemiş olduğunu kendi de anlamadı. “Ben olsam hemen öldürürdüm!” diye biri sesini yükseltti. “Ben de!” dedi bir başkası. “Ben de...”</p>
		<p>“Fakat bunu yapmak o kadar kolay değildir!” diye Lippowitz atıldı.</p>
		<p>“Kan emici şu Yahudi!” diye biri bağırdı. Fakat aynı anda odadakilerin kanı dondu. Çünkü herkes anımsamıştı, Lippowitz’in babası da bir Yahudi’ydi! “Fakat ben bir an için arkasında bir haçın yükseldiğini gördüm,” diye Trotta konuşmasına devam etti. Genç teğmen elinde kılıcı Kapturak’ın karşısında dururken ölmüş olan Max Demant’ı ve meyhaneciler kralı, ak sakallı büyükbabasını da gözünün önüne getirmişti. “Evet, arkasında bir haçın yükseldiğini gördüm!” Arkadaşlarından biri güldü. Bir başkası da, “Herhalde çok sarhoştun,” diye alay etti.</p>
		<p>“Yeter artık!” diye sonunda Hruba sesini yükseltti. “Yarın Zoglauer’le görüşeceğiz!”</p>
		<p>Trotta tek tek odada oturanların yüzüne baktı. Yorgun ve heyecanlı olmalarına karşın bu yüzlerde bir canlılık vardı. Demant yaşasaydı, meyhaneciler kralının oğluyla oturup rahat rahat konuşabilirdi. Diğerlerinin pek dikkatini çekmeden dışarı çıktı ve odasına gitti. Ertesi sabah da üstlerine dün akşam Kapturak’la olanları rapor etti. Her şeyden söz etmedi, olup bitenle anlattıkları arasında bir boşluk vardı. Ancak ona görünmüş olan ve haçı andıran o gölgeyi unutmadı. Karşısına çıkmış olduğu Binbaşı Zoglauer’in gülümsemesi Trotta’yı şaşırtmadı. “Çok mu içmiştiniz?” diye sordu Yüzbaşı. “Yarım şişe!” “Öyle ise çok olağan,” dedi Zoglauer.</p>
		<p>Şu sıralar başında çok sıkıntı olan Binbaşı yine de gülümsemeye çalıştı. Teğmen Trotta konusu oldukça ciddiydi ve son zamanlarda ciddi konular artmaya başlamıştı. Şimdi karşısında öyle duran Teğmen’in sorununu üstlerine iletmesi gerekiyordu, fakat bunu hemen yapması için onu zorlayan da yoktu! “Var mı bu kadar paranız?” diye sordu. “Hayır, yok!” dedi Teğmen. Sonra bir süre boş, donuk gözlerle birbirlerine baktılar. Ne yapacağını bilmeyen, fakat bunu söylemeye de çekinen iki insan karşılıklı duruyordu. Binbaşı Zoglauer talimat kitabına baştan sona baktı, sayfalarını karıştırdı, fakat askeriyenin iç talimatlarında bu gibi sorunlarda ne yapılması gerektiğinden söz edilmiyordu.</p>
		<p>Acaba Teğmen o anda haklı mıydı, doğru mu davranmıştı? Yoksa kılıcını çekmekte acele mi etmişti? Acaba ona çok para vermiş olan ve şimdi onu geri talep eden adam mı haklıydı? Binbaşı, yardımcılarını yanına çağırıp onlara danışsa, görüşlerini alsa, hangisi ona işe yarayacak bir öneride bulunabilirdi? Kim tabur komutanından daha akıllı olabilirdi? Bu Teğmen Trotta’nın üzerinde bir uğursuzluk mu dolaşıyordu? Önce şu grevci işçiler olayı, ardından da bu Kapturak olayı... Vardı bir uğursuzluk Binbaşı Zoglauer’in, Teğmen Trotta’nın ve komutanı olduğu taburun üzerinde! Fakat o şimdi ne yapabilirdi, şu Trotta sorunun altından nasıl kalkabilirdi? Ellerini ovuşturup, “Benim yapacağım hiçbir şey yok,” diyemezdi. Taburun subayları arasında Teğmen Trotta için para da toplayamazdı! “Niçin bu kadar çok paraya gereksiniminiz oldu?” diye sordu Zoglauer, her şeyi bilmesine karşın. Eliyle şöyle bir işaret etti, Trotta’nın yanıt vermesini istemiyordu. “Bence en iyisi oturup saygıdeğer babanıza bir mektup yazmanız!” diye devam etti. Aklına gelmiş olan bu öneri çok hoşuna gitti. Trotta gidebilirdi, görüşme bitmişti.</p>
		<p>Genç teğmen doğru odasına gitti ve babasına mektup yazmak için hemen masanın başına geçti. Fakat aynı anda önünde bir kadeh içki olmadan mektuba başlayamayacağını da fark etti. Aşağı indi, lokantaya girdi ve kendine bir kadeh doksan derecelikle mektup kâğıdı, kalem ve mürekkep de ısmarladı! Kolay değildi böyle bir mektubu yazmak. Birkaç kez başladı, ancak hemen vazgeçti, kâğıtları yırtıp attı. Düşündü, tekrar başladı. Onu ilgilendiren, hatta buradaki yaşamını tehlikeye sokan olaylardan babasına söz etmesi de hiç de kolay değildi. Çoktandır ordudaki görevinden nefret eden Teğmen Trotta mektubu yazarken yüreklendi, babasına askerlikten ayrılmak istediğini şimdi daha kolay anlatabileceğini fark etti. Ona karmaşık sorununu anlayabileceği şekilde anlatmaya çabalarken gözünün önüne baba evinin balkonunda duran ve askerî bandonun çaldığı <em>Radetzky Marşı</em>’nı hayranlıkta dinleyen, Habsburglar ve Avusturya uğruna seve seve ölebileceğine inanan askerî okul öğrencisi Trotta geldi! (İnsan ruhu ne tuhaftı, nasıl da karmakarışık ve değişkendi...)</p>
		<p>Teğmen Trotta’nın kafasından geçirdiği her şeyi kâğıda dökmesi tam iki saat sürdü. Akşam olmak üzereydi. İskambil veya rulet oynamak isteyenler yavaş yavaş salonu doldurmaya başlamıştı. Otelci Brodnitzer de içeri girdi. Trotta’ya gösterdiği nezaket alışılmış değildi, hatta ürkütücüydü. Önünde öyle bir eğildi ki, genç teğmen bir an için Kapturak’la olup bitenleri ve her şeyi duymuş olduğunu anımsatmak istediğini düşünmeden edemedi. Trotta oturduğu masadan kalktı ve Onufrij’i aradı. Koridora çıktı, merdivenden yukarı doğru seslendi. Fakat Onufrij ortada yoktu. Peşinden gelmiş olan Brodnitzer, “Emir eriniz sabah buradan ayrıldı,” dedi.</p>
		<p>Genç teğmen, mektubu kendi eliyle postaya vermek için tren istasyonuna doğru yola koyuldu. Yürürken birden aklına geldi, Onufrij ondan izin almadan buradan ayrılmıştı! Bir an öfkelenir gibi oldu, fakat aynı anda düşündü, o da Viyana’ya çok kez izinsiz ve üzerinde sivil giysiyle gitmemiş miydi? Belki Onufrij de efendisini örnek almış, izin filan istemeden çekip gitmişti? Teğmen Trotta düşündü: Yoksa onu bekleyen bir kız mı vardı köyünde? Hele bir dönsün, içeri attıracağım! Fakat sonra vazgeçti, bu pek ciddi bir düşünce değildi! Onufrij geldiğinde ne tepki göstereceğini kafasından geçirirken biraz askerce düşünmüştü... Evet, asker beyinlerinde kimi zaman böyle tepkiler, düşüncelerden ve sonuçlarından önce gelir!</p>
		<p>Hayır, genç emir erinin köyünde onu bekleyen kızı filan yoktu! Babasından miras kalmış ve eniştesinin ekip biçtiği bir buçuk dönüm kadar bir tarlası ile evlerinden komşuları Nikofor’un arsasına uzanan patikanın kenarındaki söğütlerden birinin yanına gömmüş olduğu yirmi adet onarlık altın kronu vardı. Hizmet eri Onufrij o sabah daha güneş doğmadan yatağından çıktı, Teğmen’in kapısının önündeki üniformasını fırçaladı, çizmelerini cilaladı. Sonra da çıkınını kuru vişne dalına takıp omzuna attı ve Burdlaki’ye doğru yola koyuldu. Kenarında söğütlerin yetiştiği, otlarla kaplı tek kuru yolda yürüdü. Bataklık burada biraz olsun tehlikesizdi, ne de olsa söğütlerin kökleri suyu çekiyordu. Üzerinde yürüdüğü dar yolun iki kenarında sabahın bu saatinde gri sis bulutları hayaletler örneği yükseliyor, üzerine üzerine geliyor, ona dokunuyordu. Genç delikanlı ürperdi, istavroz çıkardı; dualar ederken dudakları titriyordu. Her şeye karşın cesaretini yitirmedi, yoluna devam etti. Az sonra uzaktan eski demiryolu barakalarını görünce rahatladı. Emir eri Onufrij, güneş doğduktan bir saat sonra köyü Burdlaki’ye varmıştı. Kızkardeşiyle kocası çoktan tarlada çalışmaya gitmişti. Kaldıkları baba evinden içeri girdi. Çocuklar, henüz kalın iplerle tavandaki demir kancalara asılı beşiklerinde uyumaktaydı. Hemen evin arkasındaki sebze bahçesine geçti, duvara dayalı kazmayla tırmığı aldı ve az ötedeki söğüt ağaçlarını aradı. Önce sırtını eve verip gözlerini ufka doğru dikti. Az sonra solda, komşuları Nikofor’un arsasına yakın duran söğütleri seçti ve onlara doğru yürüdü. Üçüncüsünün yanına vardı, kazmayı toprağa indirdi. Hem kazdı hem de gören var mı, diye çevresine bakındı. Kazdı durdu. Bu arada güneş yükselmişti. Acaba öğle mi oldu, diye Onufrij bir düşündü. Hayır, henüz sabahın dokuzuydu. Ve o anda kazmasının sert bir şeye vurduğunu duydu. Hemen kazmayı elinden atıp yere çömeldi ve tırmıkla toprağı eşelemeye devam etti. Sonra onu da bıraktı, elleriyle nemli toprağı iki kenara açmaya başladı. Parmakları önce ketenden bir mendile dokundu. Çekti çıkardı, mendili açtı. İşte buradaydı parası, yirmi adet onarlık altın kronu!</p>
		<p>Oturup teker teker sayacak zamanı yoktu. Hazinesini tekrar mendile sardı ve pantolon cebine sokup dünyada şahsen tanıdığı tek bankere, Burdlaki köyünün meyhanecisi Yahudi Hirsch Beniower’in yanına gitti. “Seni tanırım!”dedi Hirsch Beniover. “Babanı da tanırdım! Şekerle un mu istiyorsun, yoksa Rus tütünü veya para mı?”</p>
		<p>“Para!” dedi Onufrij.</p>
		<p>“Ne kadar istiyorsun?” diye Beniover sordu.</p>
		<p>“Çok!” dedi Onufrij.</p>
		<p>“Peki, fakat önce bir bakalım nelere sahipsin?”</p>
		<p>Benoiwer büyük bir defteri açıp sayfalarını karıştırdı. Defterinde yazdığına göre Onufrij Kolohin bir buçuk dönüm tarlaya sahipti. Beniower ona üç yüz kron borç verebilirdi.</p>
		<p>“Belediye Başkanı’na gidelim,” dedi.</p>
		<p>Sonra karısını çağırıp dükkâna göz kulak olmasını söyledi ve kalktı Onufrij ile muhtarlığa gitti. Muhtarın yanında cebinden çıkardığı üç yüz kronu genç adama verdi. Onufrij önüne konulan belgenin altına adını yazmak için eski mi eski tahta masaya oturdu. Önce başındaki kasketi çıkardı. Öğle olmak üzereydi, yükselmiş olan güneşin ışınları Burdlaki muhtarının çalıştığı tahta kulübenin küçük penceresinden içeri giriyordu. Kulübe sıcaktı, Onufrij terlemeye başladığını hissetti. Dar alnında kristalden küçük topları andıran ter damlacıkları oluştu. Yazdığı her harfin ardından bu damlacıklar çoğaldı. Sanki ağlayan beyninden akan gözyaşları örneği alnından yüzüne doğru indiler. Sonunda belgenin altında Onufrij adının bütün harfleri yan yana durdu. Hemen aynı gün pantolonun cebinde yirmi adet onarlık altın kron, gömlek cebinde de üç yüz kron, Onufrij Kolohin garnizon kentine dönmek üzere tekrar yola düştü.</p>
		<p>O gün öğleden sonra otele vardı. Hemen alt kattaki salona girdi ve efendisinin nerede olduğunu sordu. Sonra bir köşede oturmuş iskambil oynayan subayları ve aralarında da Trotta’yı gördü. Gözleri ışıl ışıl parıldadı. Yanlarına gitti ve ağzı kulaklarında gülümsedi. Trotta ise bir an dik dik hizmet erinin yüzüne baktı. Üstü olarak bir şey söylemesi gerekiyordu. “Ben seni içeri attırayım da belki aklın başına gelir!” diye oldukça sert konuştu. “Gel bakayım benimle!” Sonra masadan kalktı ve üst kata çıkan merdivene doğru yürüdü. O önden, Onufrij üç basamak arkasından yukarı çıktılar. Odaya girdiklerinde genç hizmet eri gülümsemeye devam ediyordu. “Komutanım, işte para burada!” dedi ve pantolon cebindeki altın kronlarla gömlek cebindeki üç yüz kronu çıkarıp masanın üzerine koydu. İçinde yirmi adet onarlık altın kronun durduğu koyu kırmızı mendilde hâlâ kuru çamur parçaları yapışıktı. Hemen yanında da mavi banknotlar duruyordu. Trotta eline alıp saydı. Sonra mendili açtı, altınları da saydı ve banknotları altın kronların yanına koydu. Mendili uçlarından bağlayıp kapattı ve Onufrij’e uzattı.</p>
		<p>“Kusura bakma, fakat ben senden para alamam,” dedi. “Anlıyorsun beni değil mi? Askerî talimatlar bunu yasaklar. Anlıyor musun? Şimdi senden bu parayı alırsam beni ordudan atarlar, rütbemi de geri alırlar. Umarım beni anlıyorsun!”</p>
		<p>Onufrij, evet, dermiş gibi başını salladı.</p>
		<p>Teğmen elinde küçük mendil çıkını öyle duruyordu. Hizmet eri birkaç kez başını salladıktan sonra elini uzattı ve çıkını aldı.</p>
		<p>“Şimdi gidebilirsin!” dedi Trotta. Onufrij elinde küçük çıkın odayı terk etti.</p>
		<p>Genç Trotta tek başına kalınca birden süvari alayındaki, Onufrij’in sert adımlarla peşinden geldiği o güz gecesini gözünün önüne getirdi. Sonra haftalarca yatmış olduğu askerî hastanenin kütüphanesinden alıp okuduğu ince yeşil kitaplardaki öyküleri de düşündü. O kitaplar hüzünlü genç subaylardan ve altın yürekli, bozulmamış, saf köylü gençlerinden söz eden öykülerle doluydu. Yaşamı boyunca edebiyata hiç ilgi duymamış olan, edebiyat sözünü duyunca aklına nedense sadece Theodor Körner’in <em>Zriny</em> adlı draması gelen Teğmen Trotta özlem ve hoşgörü dolu bu kitaplardaki kahramanları hiç sevememişti. Yaşam deneyimi az olan genç Trotta gerçek yaşamda da değerli, çok temiz yürekli köylü çocukları olduğunu bilemiyordu. Onların yaşamıydı, pek başarılı olmasa da, bu kitapçıklarda anlatılan. Evet, Teğmen Trotta yaşam deneyimi az olan bir genç adamdı...</p>
		<h2>18</h2>
		<p>Güneşli, güzel bir ilkyaz sabahında Bölge Valisi Trotta, teğmen oğlundan gelen o hüzün dolu mektubu aldı. Açmadan önce elinde şöyle bir tartar gibi yaptı. Bu mektup oğlunun bugüne kadar babasına yollamış olduğu bütün mektuplardan daha kalın ve ağırdı. Zarfın içinde iki kâğıt var, anlatacağı çok şey olmalı, diye düşündü. Yaşlanmaya başlamış Trotta’nın yüreği dertlendi, biraz da öfkelenir gibi oldu, nedenini bilemediği bir önsezi onu kuşkulandırdı... Zarfı açarken eli hafif titredi. Sonra titrek sol eline monoklünü aldı, sağ eliyle de mektubu tutup gözüne yaklaştırdı. Mektup kâğıdı neredeyse bıyıklarına sürünüyordu. Oğlunun acele acele yazmış olduğu dikkatini çekti, irkildi. Mektubun içeriği de her zamankinden çok daha değişikti. Bölge valisi yaşlı adam satırlar arasına gizlenmiş ürkütücü şeyler aradı. Oğlundan uzun zamandır haber almayan Trotta her gün böyle bir mektubun geleceğini beklemiş olduğunu düşündü. Bu nedenle de az sonra elindeki kâğıtları masaya bırakırken sakin ve soğukkanlıydı. O eski zamandan kalmış yaşlı bir adamdı. Şimdinin yaşlıları, Büyük Savaş’tan önce doğmuş insanlar galiba günümüzün gençlerinden daha akılsızdı. Ürkütücü olayları bugünün çoğu insanı pek önemsemezken eskinin bambaşka terbiyeyle yetişmiş yaşlıları onları ciddiye alıyor ve soğukkanlı kalmasını biliyordu. Günümüzde yaşlı Trotta’nın içinde yaşadığı dünyada meslek onuru, aile onuru ve kişisel onur gibi kavramlar bazılarının gözünde artık pek inanılmayan ve çocuksu efsanelerin kalıntılarıydı... Soylu Trotta gibileri tek oğullarının ani ölümünden çok onların onursuz bir davranışıyla sarsılıp yıkılırdı. Mektubu okur okumaz ilk düşündüğü şu oldu: Derhal görevinden istifa et, emekliliğini filan bekleme! İmparatorun emrinde senin gibi bir memurun artık yeri yok! Fakat aynı anda baba yüreği haykırdı: Her şeyden, içinde yaşadığımız zaman, askerlik yaptığı sınır garnizonundaki yaşam suçlu! Sende de suç var, dedi kendine! Oğlu ise onurlu ve değerli bir insan! Tek suçu zayıf biri olması... Ona yardım etmelisin!</p>
		<p>Evet, ona yardım etmek zorundaydı! Trotta adına çamur atılmasını, lekelenmesini mutlaka engellemeliydi! Bu noktada Trotta’nın göğsünde atan her iki yürek de, hem baba hem de imparatorun memuru yüreği, birbirleriyle anlaştı. Şu anda en önemli şey, mektupta yazan yedi bin iki yüz elli kronu temin etmekti! Bir zamanlar imparatorun Solferino Kahramanı’na oğluna harcasın diye bağışlamış olduğu beş bin kron ile babasından miras kalmış paralar tabii ki çoktan eriyip suyunu çekmişti. Bölge Valisi’nin ellerinde bir sürü yere harcanmıştı, ev eşyalarına, Moravya’daki askerî okula, yakın dostu ressam Moser’e, Carl Joseph’in atına ve sağa sola yapılan göstermelik bağışlara... Herr von Trotta yaşamı boyunca hep olduğundan varlıklı ve gerçek bir beyefendi gibi davranmıştı. Ve bu, her dönemde pahalı bir yaşam şekli olarak kabul edilir... Bu gibi yeteneklere (!) sahip olan insanlar ne paralarının hesabını bilir ne de harcadıklarına dikkat ederler. Görünmeyen bir kaynaktan geçinirler! Onlar sanır ki, servetleri de cömertlikleri kadar boldur...</p>
		<p>Herr von Trotta uzun yaşamında ilk kez altından kalkması çok güç bir sorunla karşı karşıya olduğunu hissetti. Oldukça yüklü bir parayı temin etmesi gerekiyordu! Uzun yıllardır hiç görüşmemiş olduğu, şu sıralar çoğu onun gibi önemli resmî görevlere getirilmiş okul ve üniversite arkadaşları dışında gerçek dostları yoktu. Ve onlar da maddi güçleri az kişilerdi. Kentin en zengin kişisi sayılan soylu yaşlı Winternigg’i ise yakından tanırdı. Sonra kafasında oluşan düşünceyle tüyleri ürperdi, hatta çok korktu: Borç istemek amacıyla öbür gün, yarın, belki de hemen bugün ona gidecekti! Yaşlı adam bunu nasıl yapacağını düşünmeye başladı. Bu onun gözünde neredeyse bir yalvarıp yakarma olacaktı; atacağı eziyet verici bütün adımları teker teker gözünün önüne getirdi. Uzun yaşamında Bölge Valisi Trotta o gün ilk kez bir insanın bütün çaresizliğine karşın onurunu korumasının nasıl zor bir şey olduğunun farkına vardı. Bu düşünce bir yıldırım gibi düştü ve babasından devralmış, yaşamı boyunca da özenle korumuş olduğu onurunu bir anda yok ediverdi! Kendini yıllardır önüne gelene yalvarıp yakardığı için hep aşağılanan biri gibi hissetti. Gururu gençliğinde onun en değerli yoldaşı, yaşlılığında da en güçlü dayanağı olmuştu. Şimdi ise gururunu zavallı Bölge Valisi’nin elinden alıyorlardı! Hemen oturup soylu Winternigg’e bir mektup yazmaya ve ziyaretine geleceğini bildirmeye karar verdi. Fakat daha kalemini eline alır almaz, bu amacından vazgeçti. Çünkü bu olağan bir ziyaretten çok bir el etek öpme olacaktı! Yaşlı Trotta, kendisini niçin ziyaret etmek istediğini soylu Winternigg’e mektubunda açıklamazsa bir sahtekârlık yapmış olacağı kanısına vardı. Ancak konuya hemen giremezdi, ziyaret amacını dostuna anlatacak bir neden de bulmak zorundaydı. Elinde kalemi masasında öyle oturdu, düşündü taşındı, aklına gelen bir şeyleri önündeki kâğıda karaladı, sonra vazgeçti, yeniden yazdı. Tabii soylu Winternigg’le telefonlaşabilirdi de. Bölge Valisi olarak iki yıldır bir telefona sahipti, fakat bugüne kadar onunla sadece resmî telefon görüşmeleri yapmıştı. Şimdi o kocaman kahverengi kutunun yanına gidip kolunu çevirmeyi ve ürpertici bir, “alo” diyerek soylu Winternigg’le konuşmaya başlamayı gözünün önüne getiremedi. Hem mutlaka oğlu da ondan çabuk bir yanıt bekliyordu. Acaba ona kısa da olsa bir telgraf mı çekseydi? Her şeyi deneyeceğim. Haber yakında. Veya, sabırlı ol ve yeni haberler bekle. Veya: Başka yolları dene, burada mümkün değil. Mümkün değil miydi? Bu düşünceyle irkildi. Nedir mümkün olmayan? Trottaların onurunu kurtarmak mı mümkün değildi? Hayır, bunu başarmalıydı! Bölge Valisi, küçük Carl Joseph’i sorular sorarak sınavdan geçirdiği o pazar günlerinde yaptığı gibi bir eli arkasında çalışma odasında bir aşağı, bir yukarı yürüdü. Sonra kafasında hem çılgınca hem de komik bir düşünceyle aşağı indi, avluya çıktı. Çoktan ölmüş olan Jacques’ı, evinin gölgesinde öyle oturur göreceğini ümit ediyordu. Fakat avlu bomboştu. Jacques’ın küçük evinin penceresi açıktı ve kanaryası yaşamaktaydı. Pencerenin kenarına oturmuş keyifle şakıyordu. Yaşlı Bölge Valisi Trotta geri döndü, şapkasıyla bastonunu aldı ve sokağa çıktı. Onun için alışılmamış sayılan bir şeyi yapmağa karar vermişti. Doktor Skowronnek’i evinde ziyaret edecekti. Küçük pazar alanını geçti, Lenau Sokağı’na saptı, ev kapılarındaki küçük tabelalara bakarak doktorun evini aradı. Evet, o burada oturuyordu, fakat kaç numarada, bunu bilmiyordu. Araması başarısız olunca bir dükkâna girip sahibine Skowronnek ailesinin evini sordu. Hiç tanımadığı birine böyle bir soruyu sormanın hiç de güzel bir şey olmadığını biliyordu. Ancak yaşlı Trotta bunun da altından kalktı. Dükkâncının gösterdiği eve girdi, koridorda yürüdü ve arka bahçeye çıktı. Doktor Skowronnek elinde kitap, büyük güneş şemsiyesinin altında oturmaktaydı. “Aman Tanrım!” diye sesini yükseltti karşısında Trotta’yı görünce. Bölge Valisi günün bu saatinde hiç habersiz evine geldiğine göre çok alışılmamış bir şey olduğunu anlamıştı.</p>
		<p>Yaşlı Trotta konuya girmeden uzun uzun özür diledi. Sonra küçük bahçedeki sıraya oturdu, başını önüne eğdi ve elindeki bastonunun ucuyla yerdeki renkli çakılları karıştırarak anlatmaya başladı. Konuşması bitince de cebinden oğlundan gelmiş olan mektubu çıkarıp Skowronnek’e uzattı. Doktor, oğlunun yazmış olduklarını okurken hiç konuşmadı, sadece birkaç kez derin derin nefes aldı.</p>
		<p>“Bir kenarda,” diye Skowronnek az sonra konuştu, “biriktirmiş olduğum param var, saygıdeğer Trotta. İki bin kron... Eğer sizce uygunsa verebilirim...” Doktor, sanki karşısındaki adamın sözünü keseceğinden korkmuş gibi çabuk çabuk konuşmuştu. Sonra sustu ve uzanıp Trotta’nın bastonunu aldı ve bu sözlerinin ardından ne yapacağını bilemiyormuş gibi önündeki renkli çakılları karıştırdı.</p>
		<p>“Teşekkür ederim size, Doktor Skowronnek,” dedi Trotta. “Önerinizi kabulleniyorum... Tabii bir borç senedi vereceğim. Eğer sizce mümkünse taksitlerle geri ödeyeceğim!”</p>
		<p>“Siz nasıl arzu ederseniz!” “Teşekkür ederim!” dedi yaşlı adam ve o anda sözü pek uzatmamaya karar verdi. Ne de olsa zamanı kısıtlıydı. Önündeki birkaç gün çok çabuk geçebilirdi...</p>
		<p>“Geri kalanı da,” dedi Skowronnek, “evet geri kalanı da sanırım Herr von Winternigg’den temin edebilirsiniz. Onu tanıyorsunuz, değil mi?” “Şöyle böyle...”</p>
		<p>“Fakat şu anda yapacak hiçbir şey yok! Ben Herr von Winternigg’i tanırım. Hatta bir kez gelinini de tedavi etmiştim. Ancak benim gözümde o biraz kaba bir insandır, hatta gaddar da diyebilirim! Saygıdeğer Trotta, sizi geri de çevirebilir...”</p>
		<p>Doktor Skowronnek sustu. Trotta uzanıp onun elindeki bastonu aldı, çakılları karıştırdı. Bir an için ikisi de konuşmadı. Sadece çakılların sesi duyuldu.</p>
		<p>“Beni geri çevirebilir mi, dediniz?” diye sonra fısıldar gibi ilk konuşan Trotta oldu. “Sanmıyorum! Fakat ya geri çevirirse ne yapabilirim?”</p>
		<p>“O zaman...” dedi Skowronnek,” o zaman... çok tuhaf bir şey geldi aklıma, fakat bu çok düşsel bir şey... Ancak sadece sizin için pek düşsel olmayabilir... Ben sizin yerinizde olsam İmparator’un huzuruna çıkardım. Burada söz konusu olan sadece para değil. Eğer oğlunuz borcunu ödeyemezse...” Skowronnek bir an sustu, “ordudan atılabilir,” diyecekti. “... orduyu terk etmek zorunda kalabilir!” Skowronnek aynı anda söylediklerine utandı. “Hayır, hayır, çok çocukça bir düşünce bu!” diye devam etti. “Sanırım biz iki çocuk şimdi şurada oturmuş komik şeyler düşünüp duruyoruz. Yaşlandık, dertlerimiz var, fakat yine de böyle çılgınca şeyleri aklımızdan geçiriyoruz. Kusuruma bakmayın!”</p>
		<p>Bölge Valisi Trotta karşısındaki Doktor Skowronnek’in önerisini hiç de çocukça bulmadı! İster bölge komiserine, isterse jandarma Slama’ya iletilmek üzere görevi gereği kaleme aldığı ve imzaladığı bütün genelgelerin altında İmparator’un asasının yanında bölge valisi olarak onun da imzası vardı. Hem bir süre önce İmparator, oğlu Carl Joseph’le konuşmamış mıydı? Solferino Kahramanı babası, İmparator’un uğruna ölmeyi göze almış, yaralanmamış mıydı? Oğlu Carl Joseph de ayaklanmış “bireyler”ve “kara unsurlar”la savaşmamış mıydı? Bunları düşünen yaşlı Trotta için şimdi Majestelerinin bir uşağı olarak, sıkıntıya düşen bir oğulun babasına gitmesi gibi, İmparator Franz Joseph’in karşısına çıkması onun lütfunu kötüye kullanmak anlamına gelmezdi ki! Doktor Skowronnek yaşlı bölge valisinin birdenbire, “Çok mükemmel bir öneri, Doktor!” diye bağırmasıyla irkildi. “Dünyanın en akla yatkın önerisi...”</p>
		<p>“Fakat o kadar kolay değil!” dedi Skowronnek. “Pek zamanınız yok. Önümüzdeki iki gün içinde de İmparator’dan sizi huzuruna kabul etmesini beklemeyin.”</p>
		<p>“Red cevabı alınacak olsa bile,” dedi Bölge Valisi.</p>
		<p>“Red cevabı alınacak olsa bile,” diye tekrarladı Doktor Skowronnek.</p>
		<p>Bölge Valisi ona hak verdi. Ardından da Trotta’nın kalkıp önce Winternigg’e gitmesini kararlaştırdılar.</p>
		<p>Yaşlı Trotta, Herr von Winternigg’le görüşmek üzere hemen yola koyuldu. Bu kez yürümedi, çağrılan bir faytona bindi. Öğle olmuştu ve ağzına henüz bir şey koymamıştı. Faytonu kafenin önünde durdurtup içeri girdi ve bir kadeh konyak içti. Düşündü, yapmak istediği şey biraz zamansızdı. Yaşlı Winternigg’i şimdi öğle yemeğinde rahatsız edecekti. Fakat başka zamanı yoktu, her şeyin bugün öğleden sonra halledilmiş olması gerekiyordu! Faytoncuya postanenin önünde durmasını söyledi. Hemen içeri girdi ve Carl Joseph’e bir telgraf çekti: “Hallediyorum. Selam. Baban.” Her şeyin iyi bir sonuca varacağından çok emindi. Belki parayı temin etmek mümkün değildi, fakat Trotta ailesinin onurunu ayaklar altına almak hiç mümkün değildi! Evet, diye Bölge Valisi bir an düşündü, Solferino Kahramanı babamın ruhu şu anda bana eşlik ediyor, beni koruyor! Konyağın içini ısıttığını fark etti. Yüreği de şimdi daha hızlı atıyordu.</p>
		<p>Az sonra Winternigg Villası’na vardılar. Yaşlı Trotta, faytoncuya parasını verip indi, adamı eliyle şöyle bir selamladı ve villaya doğru yürüdü. Ona kapıyı açan uşağa gülümsedi ve içeri girdi. Alındığı salonda bastonu ve şapkası elinde bekledi. Az sonra Herr von Winternigg salona girdi; Bölge Valisi ince, kemikli elini uzatıp onunla tokalaştı. Hemen ardından oturduğu kocaman yeşil koltukta neredeyse gözden kayboldu. Renksiz, bomboş gözlerle salonun büyük pencerelerine öyle baktı. Trotta düşündü, ya bu donuk gözlerde yaşam yok ya da onlar şu anda her türlü ifadeyi gizliyor? Ve Bölge Valisi konuştu, önce ziyaretini önceden bildirmemiş olduğu için özür diledi ve niçin gelmiş olduğunu kısaca anlattı. Her zamankinden daha rahat konuşmuş olduğunu fark etti. Sözlerini, “Herr von Winternigg, ben artık yaşlı bir insanım!” diye bitirdi. Karşısında koltuğunda oturan Herr von Winternigg derisi çoktan kırışmış gözkapaklarını açıp kapattı, yüzüne baktı.</p>
		<p>“Çok üzüldüm,” diye mırıldandı. Sesi çok güçsüz çıkmıştı. Gözlerinin artık ışıltısı olmadığı gibi sesinin de tınısı kalmamıştı. Konuşurken sanki kelimeleri dışarı üflüyordu. Söyledikleri koruyucu bir demir parmaklığı andıran sarı dişlerinin arasından çıkıyordu...</p>
		<p>“Çok üzüldüm,” diye tekrarladı Herr von Winternigg. “Evimde hiçbir zaman nakit para bulunmaz.”</p>
		<p>Bölge Valisi hızla ayağa kalktı. Winternigg de yerinden doğruldu. Şimdi Trotta’nın karşısında derisi sararmış, ufak tefek bir adam duruyordu. O ise kendini büyümüş hissetti, sanki bir an için irileşmişti. O anda gururu kırılmış mıydı? Kesinlikle, hayır! Aşağılanmış mıydı? Hayır! Nasıl Solferino Kahramanı, İmparator’un yaşamını kurtarmışsa, şimdi o da Solferino Kahramanı’nın onurunu kurtarmak zorundaydı. Trotta az önce aşağılanmış olduğunu biliyordu ve bu aşağılanma en az onuru kadar büyüktü. Veda etme zamanı gelmişti. Biraz genizden çıkan sesiyle, “İzninizi rica edeceğim, Herr von Winternigg!” derken oldukça gururluydu. Villadan kent merkezine giden ağaçlıklı uzun yolda ağır ağır ve dimdik yürüdü. Pek kimseyle karşılaşmadı. Bölge Valisi’nin evine uzanan tarihî kestane ağaçlarıyla dolu yolda serçeler hoplayıp sıçrıyor, karakuşlar şakıyordu...</p>
		<p>Eve gelince çoktandır eline almamış olduğu küçük gümüş zile uzandı ve birkaç kez salladı. İnce bir ses hızla evin odalarına yayıldı. Yaşlı Trotta az sonra içeri giren Fräulein Hirschwitz’e, “Yarım saat içinde bavulumu yolculuğa hazır görmek istiyorum,” dedi. “İçine lütfen üniformamı, geniş kenarlı şapkamı, kılıcımı ve frağımla beyaz kravatımı lütfen koyun. Evet, yarım saat içinde her şey hazır olsun!”</p>
		<p>Sonra koltuğuna oturdu, cebinden saatini çıkarıp kapağını açtı. Arkasına rahatça bir dayandı ve gözlerini kapattı. Elbise dolabındaki beş askıda şunlar asılıydı: Frak, yelek, pantolon, şapka ve kılıç. Hepsi Fräulein Hirschwitz’in dikkatli elleriyle dolaptan çıktı ve itinayla taşınıp büyük bavuldaki yerlerini aldı. Bölge Valisi’nin üniforması ince pelür kâğıtlarının arasına bir güzel yerleşti. Kılıç da deri kılıfına sokuldu. Beyaz kravat da dikkatle bir tabaka pelür kâğıdına sarıldı. Beyaz eldivenler yeleğin astarının üzerine itinayla bırakıldı. Sonra bavulun kapağı kapatıldı. Ev sahibinin yanına gelen Fräulein Hirschwitz her şeyin hazır olduğunu bildirdi.</p>
		<p>Yaşlı Bölge Valisi Trotta, Viyana’ya doğru yola çıktı.</p>
		<p>Başkente vardığında geç olmuştu. Ona gerekli olan kişileri nerede bulacağını çok iyi biliyordu. Yaşadıkları evleri, yemek yedikleri lokantaları da. Devlet üst kademesinden Smekal’i, saraydan Pollak’ı ve Sayıştay’dan da Pollitzer’i yakından tanıyordu. Ayrıca Belediye Meclisi’nde önemli bir görevde bulunan Busch, Valilik’te Leschnigg ve Emniyet Müdürlüğü’nde Fuchs da yakın dostlarından sayılırdı. Her gittiği yerde Bölge Valisi Trotta’yı tanıyanlar, ne kadar da yaşlanmış, diye düşünmeden edemediler. Hem o Viyana’daki tanışlardan çok daha yaşlıydı. Onu görenler için Trotta artık eski bir dönemin, eski Habsburg monarşisinin ruhunu canlandırıyordu; o, geçmişlerin, çok gerilerde kalmış bir tarihin gölgesiydi. İki gün içinde İmparator tarafından kabul edilme isteğini çok tuhaf bulmalarına karşın erken yaşlanmış olduğunu gördükleri soylu Trotta’nın böyle bir girişimde bulunmasını olağan kabul ettiler, ona hak vermediler de değil.</p>
		<p>Saray yönetiminde söz sahibi ve sorumlu Gustl, onun gözünde çok yetkili biriydi. Ancak bu azametli adamın, İmparator’un vefatından ve Franz Ferdinand’ın tahta çıkmasının ardından bütün yetkilerini yitireceği de bilinen bir gerçekti. Çevresindeki herkes o ânı bekliyordu. Gustl ise bu arada herkesin tanıdığı varlıklı bir bankacının kızıyla evlenmişti. Evliliğin hemen ardından soylu unvanı verilen Gustl, saray yönetiminde sorumlu bir göreve de getirilmişti. O artık Hasselbrunner değil, von Hasselbrunner idi! Kolay bir görevi vardı, yaptıkları neredeyse çocuk oyuncağı şeylerdi. Başkaları oldukça zor ve çok karmaşık şeylerle baş etmeğe uğraşırken Hasselbrunner canı ne isterse onun yapıyordu!</p>
		<p>Bölge Valisi Trotta ertesi sabah saat dokuzda Hasselbrunner’in makamının kapısındaydı. Kendisini karşılayan görevli Hasselbrunner’in bir yolculukta olduğunu ve öğleden sonra geri dönmesini beklediklerini söyledi. Bir rastlantı olacak, Trotta’nın dün akşam bulamadığı Smetana aynı anda içeri girdi. Sorunun ne olduğu kendisine anlatılan Smetana her zamanki gibi çabucak bir çözüm buldu. Hasselbrunner yoksa yan odadaki Lang da bu konuyla ilgilenebilirdi. Ve yardımcısı Lang nazik biriydi. İşte o andan sonra da Bölge Valisi Trotta’nın resmî makamlar labirentindeki koşuşturması başladı. İmparator Viyanası’nın makamları arasında geçerli gizli yasalardan haberi yoktu. Bu koşuşturması sırasında onları yakından tanıdı. Ziyaret etmek istediği kişilerin kapısına geldiğinde onu karşılayan her görevli kartvizitini uzatıncaya kadar somurtkan ve aksi davrandı, kim olduğunu gördükten sonra da köle oldu. Karşısına çıktığı bütün üst kademe yüksek devlet memurları, ona candan ve saygılı davrandılar. Görüşmenin ilk on beş dakikasında Bölge Valisi için her şeyi yapmaya hazır bir tavır takındılar. Ancak konunun derinliğine indikçe az önce her şeyi yapmaya hazır bu kişilerin keyifleri kaçtı, gözleri bulutlandı, suratları asıldı ve kuşkuları arttı. Hepsi de hemen hemen aynı şeyi söyledi: “Başka bir şey olsaydı seve seve yardımcı olurduk... Fakat saygıdeğer Baron Trotta böyle konularda, size söylememe gerek yok, bizlerin bile eli kolu bağlıdır...” Evet, bütün yüksek devlet memurları böyle konuştular; fakat söyledikleri, kararlı Trotta’yı amacından döndürmedi. Binadan binaya gitti, avlulardan geçti, kemerli geçitlerde, koridorlarda yürüdü. Dördüncü kata çıktı, oradan tekrar birinci kata indi, en alt kattaki bürolara da uğradı. Ve sonunda Hasselbrunner’i beklemeye karar verdi. Öğleden sonra tekrar bürosuna uğradı ve Hasselbrunner’in bir yolculuğa çıkmadığını, o sabah görevine gelmeyip evde kalmış olduğunu öğrendi. Korkusuz savaşçı yine yılmadı ve dosdoğru Hasselbrunner’in evine gitti. Burada biraz ümitlenir gibi oldu. Birlikte, Hasselbrunner ve yaşlı Trotta, yola koyuldular. Önemli bir görevdeki Montenuovo’nun yanına çıkmak gerekiyordu. Akşamüstü saat altıya doğru Montenuovo’nun yakın bir dostunu, tatlıyı seven, keyif düşkünü, saraya yakın şanlı şerefli kişilerin devam ettiği kentin o en ünlü pastanesinde bulmayı başardılar. Ve Bölge Valisi Trotta kafasına koyduğunu gerçekleştirmesinin çok zor olduğunu o gün belki on beşinci kez duydu.</p>
		<p>Fakat yaşlı adam kararından vazgeçmek niyetinde değildi. Saçlarına ak düşmeye başlamış bu saygıdeğer insan çılgınca inatçılığı, oğlundan söz edişi, ünlü adlarının çok tehlikede oluşu, artık unutulmaya başlamış Solferino Kahramanı babasını ve her şeyden önemlisi de Majesteleri İmparator’u saygı ve coşku dolu anışıyla dinleyenleri sonunda kendine inandırmış, hepsi de onu çok iyi anladıklarını söylemişti. W. bölgesi valisi Trotta, Majestelerinin uşağı, Solferino Kahramanı’nın oğlu bütün çabalarına karşın yine de hiçbir şey elde edemezse her sabah Schönbrunn Sarayı’ndan kent merkezindeki Hofburg’a giden kraliyet arabası tam Nasch pazarından geçerken kendini önüne atacaktı. İmparator’un yardımıyla Trotta ailesinin onurunu kurtaracağına çok inanmış olan Bölge Valisi Franz von Trotta üstlendiği göreve hayranlık duyuyordu. Uzun yaşamının artık bir anlamı olduğunu sezdi. Evet, oğlunun başındaki o sorun, babasının yaşamına geç de olsa bir anlam vermişti...</p>
		<p>Fakat saray yasalarını ve protokolünü delmek öyle pek kolay değildi. Bunun böyle olduğunu yaşlı Trotta’ya görüştüğü kişiler on beş kez söyledi. O da onlara babasının, Solferino Kahramanı’nın da zamanında yasaları delmiş olduğunu anlattı. Babası, Majestelerini omzundan kavradığı gibi yere yuvarlamıştı! “Bakın, işte böyle kavramıştı omzundan...” diye babasının İmparator’u nasıl yuvarlayıp ölümden kurtarmış olduğunu tarif etti. Hatta kimi zaman yaşından beklenmeyen bir çeviklikle karşısındaki kişiyi omzundan kavradı ve tarihe geçmiş bu yaşam kurtarmayı gösterdi. Görüştükleri de yaşlı Trotta’ya gülümsedi ve saray yasaları ile protokolünü aşmanın yollarını aradılar...</p>
		<p>Viyana’nın ünlü pastanesinden çıktı ve doğru en yakındaki bir kırtasiyeciye gidip resmî dilekçelerde kullanılan dosya kâğıtlarından birkaç tane aldı. Ayrıca küçük bir hokka mürekkeple her zaman kullandığı Adler marka bir de kalem temin etti. Sonra oturdu ve yazı kurallarına çok dikkat ederek Avusturya-Macaristan İmparatoru Majesteleri I. Franz Joseph’e iletmek istediği bir dilekçeyi kaleme aldı. Yaşlı Trotta bu isteğinin “en uygun şekilde halledileceği”nden artık çok emindi. Montenuovo’yu gece yarısı yatağından kaldırmaya da hazırdı. İmparator’un bölge valisi soylu Trotta gün boyunca yaşadıklarının ardından oğlunun sorununun Solferino Kahramanı büyükbabasının, dolayısıyla da İmparator’un bir sorunu olduğuna iyice inanmaya başlamıştı. Kısacası bu şimdi vatanın bir sorunu idi! Yola çıktığından bu yana ağzına tek lokma koymamıştı. Bitkindi, her zamankinden daha da zayıf görünüyordu. O gün görüştüğü bütün insanlar yaşlı Bölge Valisi Trotta’yı, İmparator Franz Joseph’e benzetmişti. Ve Viyana’nın bu efendileri onun kararlılığı karşısında çok da şaşırmışlardı! İmparatorluk başkentinde en zor sorunların altından basit esprilerle kalkmaya alışmış bu kişilere göre yaşlı Trotta sadece ülkenin uzak bir coğrafyasında görev yapan biri değildi, o geçmişin tarihinden bugüne kalmış bir hayalet ve yurtseverlik bilincini anımsatan bir uyarıcıydı. Sürekli esprilerle dolu hafif bir yaşama alışmış, görüş ve davranışlarıyla kendi çöküşlerini hazırladıklarının farkında olmayan bu insanlar, yaşlı Trotta’yla karşı karşıya görüştükleri o bir saat içinde her şeyi unuttular. İmparatorluğun sonunun başlangıcı sayılan o meydan savaşını anımsatan “Solferino” sözüyle ürperdiler, ruhları saygı duygularıyla doldu. Karşılarındaki bu ilginç yaşlı adamın, Bölge Valisi Trotta’nın söylediklerini dinlerlerken bir tuhaf oldular. Hatta içlerinden bazısı birkaç ay sonra ensesine pençelerini geçirecek ölümün buz gibi nefesini şimdi tepesinde hisseder gibi oldu.</p>
		<p>Yaşlı Bölge Valisi Trotta’nın önünde daha üç gün vardı. Fakat o yemek yemediği, hiçbir şey içmediği ve uyumadığı bir günle, bir gecede sarayın katı ve altın kadar değerli yasalarıyla protokolünü delmesini başardı. Nasıl Solferino Kahramanı’nın adı tarih ve okul ders kitaplarında, Avusturya ilkokullarındaki okuma kitaplarında yer almıyorsa Solferino Kahramanı’nın oğlunun adı da Montenuovo’nun elindeki tutanaklarda yoktur. Bu Montenuovo ile İmparator Franz Joseph’in kısa süre önce vefat etmiş olan hizmetkârından başka hiç kimse İmparator’un Ischl’de dinlenceye gitmek üzere Viyana’dan yola çıkmasından kısa süre önce Bölge Valisi Baron Franz von Trotta’yı kabul etmiş olduğunu bilmez.</p>
		<p>Yaşlı adam bütün gece ertesi günkü resmî kabulde giyeceği üniformayı üzerinde deneyip durmuştu. Odasının penceresi açıktı. Aydınlık bir yaz gecesiydi. Arada sırada pencereye gitti, geceyi seyretti, uyuyan kentin üzerindeki uğultuya kulak kabarttı. Ötelerde bir yerde arada sırada horozun biri ötüyordu. Yaşlı Trotta yazın kokularını ciğerlerine çekti, gece gökyüzünden pırıldayan yıldızlara uzun uzun baktı, aşağıda gezinen nöbetçi polisin adım seslerini dinledi. Ve ertesi sabahı bekledi. İkidebir de, belki o gece tam on kez, aynanın karşısına geçip beyaz kravatının kenarları ile gömleğinin dik yakalarını şöyle bir düzeltti, ince beyaz mendiliyle frağının altın düğmelerini okşadı, kılıcının altın sapını parlattı, ayakkabılarını fırçaladı, sakalına değen uzun favorilerini küçük tarağıyla birkaç kez arka arkaya düzeltti, elini çok az saç kalmış başında şöyle bir gezdirdi! Sonra da geniş kenarlı şapkasını alıp yine aynanın karşısına geçti: “Çok saygıdeğer Majesteleri, oğlum adına sizden merhamet diliyorum!” dedi. Bu cümleyi birkaç kez tekrarladı. Aynada, konuşurken bıyığının nasıl hareket ettiğine de baktı. Hoşuna gitmedi, İmparator’a bu cümleyi söylerken bıyığımın böyle hareket etmesi yakışıksız, diye düşündü. Söylemek istediğini hem anlaşılır şekilde söylemeli hem de yüzü donuk kalmalıydı. Kendini hiç de yorgun hissetmiyordu. Deniz kıyısında durur gibi gitti tekrar açık pencerede durdu. Derin bir nefes alıp özlemle bir geminin gelmesini bekleyen biri gibi bir an önce sabah olmasını bekledi. Evet, yaşlı Trotta, İmparatorunu özlüyordu. Durduğu açık pencereden sabahın ilk ışığıyla gökyüzünün nasıl aydınlandığını, sabah yıldızının sönüp kaybolduğunu gördü. Çok sayıdaki kuşun karmakarışık cıvıltısı güneşin doğmak üzere olduğunu haber veriyordu. Gitti ışığı söndürdü, sonra kapının kenarındaki düğmeye basıp berberi odasına yollamalarını söyledi. Üzerindeki frağı çıkardı, oturdu ve berberin gelmesini bekledi. Sakal tıraşı olacaktı.</p>
		<p>“İki kez lütfen,” dedi yarı uykulu genç berbere.</p>
		<p>Az sonra teni parlayan yüzü berberin sürdüğü kan taşıyla hafif yandı, ardından da boynuna kadar inen pudrayla rahatladı. Saat sekiz buçuğu geçmişti. Berber gittikten sonra tekrar siyah-yeşil frağını bir güzel fırçaladı. Aynanın önünde durup, “Çok saygıdeğer Majesteleri, oğlum adına sizden merhamet diliyorum!” cümlesini birkaç kez tekrarladı. Sonra hemen giyindi ve odasından çıktı. Merdivenleri indi. Her yer sessizdi, çoğu insan henüz uyanmamış olacaktı. İkinci katla birinci kat arasındaki büyük aynanın önünde bir an durdu, beyaz deri eldiveninin kırışıklarını okşar gibi düzeltti, başını sağa sola çevirip her şey yolunda mı, diye yüzüne birkaç kez daha baktı. Sonra kimseyi rahatsız etmek istemezmiş gibi ayakuçlarına basarak kırmızı halıyla kaplı basamakları ağır ağır, gurur dolu indi. Onu gören resepsiyon görevlisi eğilerek selam verdi. Yaşlı Trotta döner kapıdan dışarı çıktı ve kendisini bekleyen çift atlı faytona bindi. Hemen mendilini çıkarıp oturacağı deri koltuğun tozunu aldı.</p>
		<p>Ve faytoncuya emreder gibi, “Schönbrunn’a!” dedi. Bütün yol boyunca hiç kıpırmadan yerinde öyle oturdu. Faytonu çeken iri atların nalları yolun az önce yıkanmış taşlarında sanki hoş bir melodi çıkarıyordu. Ellerinde ekmek sepetleri bir yere yetişmek isteyen beyaz giyimli fırıncı çırakları bir an durup bir geçit törenini izlermiş gibi hızla uzaklaşan faytonun peşinden baktılar. Bölge Valisi Trotta’nın binmiş olduğu şık fayton bir geçit töreninin en güzel arabasıymış gibi İmparator’a gidiyordu!</p>
		<p>Faytoncuya, saraya çok yaklaşmadan durmasını söyledi. Sonra indi ve eldivenli elleri siyah yeşil frağının iki yanında, pırıl pırıl cilalanmış kısa çizmelerine toz konmamasına dikkat ederek Schönbrunn Sarayı’na uzanan ağaçlıklı yolda uygun adım yürüdü. Başının üzerinde sabahın neşeli kuşları uçup duruyordu. Yaseminlerin ve leylakların kokusuyla neredeyse kendinden geçecekti. Kestane ağaçlarından arada sırada omuzlarına düşen beyaz çiçeklere parmağının ucuyla şöyle bir vuruyordu. Az sonra sabah güneşinde ışıldayan merdivene vardı, basamakları ağır ağır çıktı. Nöbetçiler selama durdular. Bölge Valisi Trotta, Schönbrunn Sarayı’nın kapısından içeri girdi.</p>
		<p>Durup bekledi. Saray protokolünden bir görevli üzerindeki frağı, eldivenleri, pantolonu ve çizmeleri gözden geçirdi. Her şeyi kusursuzdu! O sabah yaşlı Trotta’nın giyiminde tek bir hata bulmak mümkün değildi. Majestelerinin çalışma odasının girişindeki büyük salonda bir süre daha bekledi. Kemerli, yüksek pencereler açıktı. Yazın ilk günlerinin bu ılık sabahında doğanın bütün zenginliği, bütün kokuları ve Schönbrunn Sarayı’nın bahçesindeki kuşların sonsuz cıvıltıları içeriye kadar giriyordu...</p>
		<p>Fakat Bölge Valisi Trotta hiçbir şey duymuyormuş gibi öyle suskun oturuyordu. İmparator’un kabul ettiği misafirleri önce baştan aşağı gözden geçiren, onlara nasıl davranmaları gerektiğini söyleyen görevlinin az ötede durmuş ona baktığının da farkında değildi. Gözlerini dikmiş olduğu, bembeyaz iki kanadı çepeçevre altın varaklı yüksek kapıda çok iriyarı nöbetçinin heykel misali durduğu dikkatini çekti. Kahverengi sarı yer parkesinin ortasında kırmızımsı bir halı uzanıyordu. Herr von Trotta’nın siyah pantolonu, frağının etekleri ve kılıç kılıfının altın kaplama ucu pırıl pırıl parkelerde yansıyordu. Sonra oturduğu koltuktan kalktı ve usul adımlarla, çekinir gibi yer halısında yürüdü. Yaşlı Trotta çok sakindi, sadece yüreği hızlı hızlı atıyordu. Bir an için, Majesteleri İmparator’un huzuruna çıkmadan birkaç dakika önce, sanki yıllardır burada çalışıyormuş gibi oldu. Her sabah İmparator Franz Joseph’in huzuruna çıkıp sorumlusu olduğu W. bölgesinde bir gün önce olup bitenler üzerine rapor veriyordu...</p>
		<p>Bölge Valisi Trotta, kendini bir an için İmparator’unun sarayında evinde gibi hissetti! Sonra eliyle bıyıklarını şöyle bir düzeltmek istedi, fakat artık eldivenlerini çıkarıp tekrar giyecek zamanı kalmamıştı. Düşündü, o anda yaşlı Trotta kendini bu salonda İmparator’un herhangi bir bakanından, hatta saray protokol sorumlusundan daha rahat hissediyordu. Kemerli yüksek pencerelerden içeri giren sabah esintisi sapsarı salonun perdelerine dokunuyor, kıvrımların arasına girerek onları hafifçe şişiriyordu. Pencerenin az ötesinde duran Bölge Valisi’nin yüzüne canlanmaya başlamış doğanın yeşili vuruyordu. Sarayın bahçesinden gelen kuş sesleri de gittikçe çoğalıyordu. Az sonra da öğlen olduğunu sanan bazı budala sinekler daha çok vızıldamaya başladı. Hava gerçekten erken ısınmıştı, yaz sıcağı açık pencerelerden içeri giriyor, salonu dolduruyordu. Bölge Valisi, sağ elinde geniş kenarlı şapkası, beyaz eldivenli sol eli kılıcının altın kaplama sapında, dik bakışları İmparator’un oturmakta olduğu salonun kapısında durmaya devam etti. Açık pencerelerden uzak kiliselerin çan sesleri duyuldu. Aynı anda kapının kanatları iki yana açılıverdi. Bölge Valisi Trotta, başı hafif önünde, dikkatli, usul, fakat emin adımlarla yürüdü, içeri girdi. Sonra eğilerek selam verdi. Bir an beli hafif bükülü, bakışları salonun parke tahtalarında öyle kaldı. Kapı arkasından kapatılırken tekrar doğruldu. Yazı masasının arkasında İmparator Franz Joseph ayakta durmaktaydı. Orada duran sanki onun ağabeyiydi. Franz Joseph’in birbirine karışan uzun favorileriyle bıyıkları Trotta’nın favorileriyle bıyığından biraz daha aktı. İmparator’un üzerinde o gün bir general üniforması vardı, Trotta’ysa bir bölge valisinin üniformasını giymişti. Birbirlerine çok benzeyen iki kardeş gibiydiler. Biri imparator olmuştu, diğeri de bölge valisi. Görüşme sırasında burnunun damlayacağından çekinen İmparator, pantolon cebinden mendilini çıkardı, bıyıklarında şöyle bir gezdirdi ve eğilip masadaki dosyaya göz attı. Ah, evet, şu Trotta, diye düşündü. Dün yardımcısı ona bugünkü huzura kabülün niçin gerekli olduğunu açıklamıştı. Fakat o anlatılanları çoktan unutmuştu. Daha doğrusu iyice kulak kabartmamıştı. Son aylarda şu Trotta ailesi onu bir kez daha rahatsız etmişti. Tatbikatlardan birinde bu aileden bir gençle görüşmüş olduğunu anımsayıverdi. Evet, o bir teğmendi, yüzünün solukluğu aklında kalmıştı. Şimdi huzuruna çıkan da mutlaka babasıydı! Fakat İmparator yine unutmuştu, Solferino Meydan Savaşı’nda yaşamını kurtarmış olan kişi o teğmenin büyükbabası mıydı, yoksa babası mı? Peki, Solferino Kahramanı savaşın ardından hemen bölge valisi mu olmuştu? Yoksa bu göreve getirilen Solferino Kahramanı’nın oğlu muydu? İki eliyle önündeki masaya dayandı ve, “Evet, sevgili Trotta, buyurun!” dedi. İmparator’un bir alışkanlığı vardı, huzuruna çıkan kişilere hep isimleriyle hitap ederdi. “Çok saygıdeğer Majesteleri,” diye söze başladı Bölge Valisi ve tekrar hafifçe öne eğildi, “oğlum adına sizden merhamet diliyorum!” “Ne yapıyor oğlunuz?” dedi İmparator zaman kazanmak için. Çünkü Trotta ailesinin geçmişini pek iyi bilmiyordu. Karşısındaki yanıt verinceye kadar belki bir şeyler anımsardı. “Oğlum B. sınır bölgesindeki piyade alayında teğmen olarak görev yapıyor,” diye soylu Trotta yanıt verdi. “Ah, evet, evet,” dedi İmparator. “Oradaki tatbikatta konuşmuş olduğum genç! İyi biri...” Fakat aklı yine karıştı. “Benim hayatımı kurtarmıştı! Yoksa siz miydiniz?”</p>
		<p>“Çok saygıdeğer Majesteleri... O kişi babamdı, Solferino Kahramanı,” dedi Bölge Valisi tekrar saygıyla öne doğru eğildi.</p>
		<p>“Şimdi kaç yaşında?” diye İmparator sordu. “Solferino Meydan Savaşı demek istiyorum... Babanız şu okuma kitabıyla ilgiliydi, öyle değil mi?”</p>
		<p>“Evet, saygıdeğer Majesteleri!” dedi yaşlı Trotta.</p>
		<p>Ve İmparator aynı anda o tuhaf yüzbaşının ziyaretine gelmiş olduğu günü anımsadı. İmparator I. Franz Joseph masasının yanından ayrıldı ve ziyaretçisine doğru yürüdü ve, “Gelin bakayım yanıma!” dedi.</p>
		<p>Bölge Valisi Trotta, İmparator’a birkaç adım yaklaştı. Yaşlı İmparator bir deri, bir kemik, mor damarları görünen, parmak mafsallarında boğumlar belirmiş titrek elini uzattı. Yaşlı Trotta öpmek için tekrar eğildi. Bir an bilemedi, İmparator’un eline şöyle dokunsa mıydı, yoksa elini eline mi alsaydı. İmparator her an elini geri çekebilirdi. “Çok saygıdeğer Majesteleri,” diye üçüncü kez tekrarladı, “oğlum adına sizden merhamet diliyorum!” Karşı karşıya duran iki kardeşi andırıyorlardı. O anda bir yabancı içeri girse onları kesinlikle kardeş sanırdı. Aklaşmış favorileri, dar, çökmüş omuzları, aynı boyda bu iki insan sanki aynadaki yansımalarını görüyorlardı. Karşısındakine bakan İmparator, kendisinin bölge valisine dönüştüğünü sanıyor, Bölge Valisi de kendisini imparator oldum sanıyordu. İmparator’un solundaki ve soylu Trotta’nın sağındaki yüksek pencereler açıktı, açık sarı perdeleri yerlere kadar uzanıyordu. “Bugün hava güzel!” dedi Franz Joseph birden.</p>
		<p>“Bugün hava çok güzel!” dedi Bölge Valisi de.</p>
		<p>İmparator elini solundaki pencereye doğru uzatırken, Trotta da elini sağdaki pencereye doğru uzattı. İmparator kendini aynada görüyordu sanki, üzerinde Bölge Valisi’nin üniforması vardı...</p>
		<p>Birden anımsadı, o gün Ischl’e yola çıkmadan önce yapacağı başka şeyler de vardı. “Evet, tamam!” dedi. “Her şey halledilecek! Ne yapmıştı oğlunuz? Borcu mu vardı? Halledilecek! Babanıza da benden selam söyleyin!”</p>
		<p>“Babam vefat etti, saygıdeğer Majesteleri!” dedi yaşlı Bölge Valisi Trotta.</p>
		<p>“Evet, vefat etti...” diye mırıldandı İmparator. “Yazık, çok yazık...” Yaşlı adam anılarında Solferino Meydan Savaşı’ndaydı. Ağır ağır yürüdü, masasına döndü. Zile bastı. Bölge Valisi Trotta’nın, başı eğik, sol eli kılıcının sapında, sağ elindeki geniş kenarlı şapkasını sağ kalçasına yapıştırmış dışarı çıktığını görmedi.</p>
		<p>Sarayın bahçesinde şarkılar söyleyen kuşların sesi bütün odayı dolduruyordu. İmparator her ne kadar kuşları sevse de, onları Tanrı’nın en güzel yaratıklarından biri olarak kabul etse de, son yıllarda şuna inanmıştı, kuşların cıvıltısını dinlerken çok şeyi unuttuğu oluyordu. Bu nedenle çabucak önündeki dosyanın üzerine “Trotta sorunu” yazıverdi.</p>
		<p>Sonra da her gün bu saatte yanına gelen saray protokol sorumlusunu bekledi. Büyük saat dokuzu çaldı. Kapı açıldı ve beklediği kişi içeri girdi.</p>
		<h2>19</h2>
		<p>Çok üzücü Teğmen Trotta olayı kısa zamanda halledildi, konunun üzeri kapatıldı. Binbaşı Zoglauer, genç Trotta’ya sadece şu bilgiyi verdi: “Bu üzücü olay en yüksek makamın araya girmesiyle kapatılmıştır. Saygıdeğer babanız parayı yolladı. Bu konuda söylenecek başka bir şey yok.” Bunun üzerine genç teğmen hemen babasına bir mektup yolladı. Bu mektupta, namusunun lekelenmesi en yüksek makam tarafından engellendiği için çok mutlu olduğunu yazdı. Ondan gelmiş olan mektuplara uzun süre yanıt vermemiş olmasını büyük bir hata olarak kabul etti ve bu hatası için babasından özür diledi. Genç Trotta çok heyecanlı ve hüzünlüydü. O andaki duygularını babasına yazdığı mektubunda da belirtmeye elinden geldiğince çaba gösterdi. Ancak kelime haznesi pek güçlü olmayan genç teğmen pişmanlığını, üzüntüsünü ve evine olan hasretini kanıtlayacak sözleri bulmakta zorlandı. Babasına böyle bir mektubu kaleme almak hiç de kolay bir iş değildi! Tam yazdıklarının altına imzasını attığında aklına bir şey daha geldi. “Çok yakında izinli olarak eve gelmeyi ve her şey için senden tekrar özür dilemeyi düşünüyorum.” Fakat bu son cümleyi imzanın altına eklemeyi doğru bulmadı. Oturdu ve kimi yerlerini biraz değiştirerek mektubu yeni baştan kaleme aldı. Bir saat sonra istediği gibi bir mektup ortaya çıkmıştı. Yeni baştan yazdığı satırlar, Teğmen’in hoşuna gitti. Böylece utanılacak o konunun halledildiğini, her şeyin üzerinin kapatıldığını düşündü. Çok şanslı olması inanılacak gibi değildi. Demek ki Solferino Kahramanı’nın torunu, yaşlı İmparator’a her zaman güvenebilirdi. Ordudan atılma tehlikesi artık ortadan kalktığına göre şimdi kendi isteğiyle ordudan ayrılabilir, Viyana’da Frau von Taussig’le yaşayabilir, bir devlet dairesine girebilir ve özlemini çektiği o sivil giysileri üzerine geçirebilirdi! Hem çoktandır Viyana’ya gitmemişti, Frau von Taussig’in özlemini de çekiyordu, ancak ondan hiç haber almamıştı. Böyle anlarda birkaç kadeh doksan derecelik içiyor ve içtikçe de o kadını daha çok özlüyor, birkaç damla gözyaşı döküyordu. Son zamanlarda gözlerinin sık sık yaşla dolduğunun farkındaydı. Babasına yazmış olduğu mektubu memnun memnun tekrar bir gözden geçirdi. Sonra zarfına koyup kapattı, coşku dolu harflerle üzerine adresini de yazdı. Ardından kendi kendini kutlamak için bir duble doksan derecelik ısmarladı. İstemiş olduğu içkiyi otelci Brodnitzer eliyle getirdi, “Kapturak gitti!” dedi.</p>
		<p>Bugün gerçekten Teğmen’in mutlu günüydü. Her gördüğünde ona kötü günlerini anımsatacak o ufak tefek adam artık çevresindeki dünyada yoktu!</p>
		<p>“Niçin?”</p>
		<p>“Onu buradan uzaklaştırdılar.”</p>
		<p>Demek ki Franz Joseph’in, genç Teğmen Trotta’yla konuşmuş olan İmparator’un, burnundan bıyığına damlalar düşen o yaşlı adamın kolu ta buralara kadar uzanıyordu! Buraya uzanan sadece İmparator’un kolu değildi, anılardaki Solferino Kahramanı’ydı da...</p>
		<p>Bölge Valisi Trotta’nın İmparator’un huzuruna çıkmasının hemen ardından Kapturak’ı uzaklaştırmışlardı. Viyana’dan gerekli talimatı alan kent yetkilileri, kısa süre Brodnitzer’in kumarhanesini de kapattılar. Binbaşı Jedlicek’ten hiç söz eden yoktu. Ona ne olduğunu kimse bilmiyordu, gizem dolu bir sessizliğin içinde kaybolup gitmişti. Nasıl öteki dünyadan geri dönülmüyorsa, o da bir daha ortaya çıkmayacaktı! Yaşlanmış monarşinin askerî hapishanelerinin birinde, karanlık hücrelerde yok olmuştu... Arada sırada subaylardan biri, adını ağzına aldığında yanındakiler onu hemen susturup konuyu değiştiriyorlardı. Askerde unutmak ve unutulmak hiç de zor değildi... Yeni gelen yüzbaşının adı, Lorenz’di. Rahatını seven, tıknaz, iyi niyetli adamın biriydi. Ancak onun bu kayıtsızlığı görev sırasında da kendini belli ediyordu. Örneğin yasak olmasına karşın görevini bırakıp üniformasının ceketini çıkarıyor, bir el bilardo oynuyordu. Kimi zaman üzerindeki, koltuk altları terlemiş gömleğinin yamalı olduğu görülüyordu. Üç çocuk babasıydı, karısının yüzü hep asık, bakışları hep hüzünlüydü. Yüzbaşı Lorenz buradaki yeni görevine çabuk alıştı. Çevresindekiler de ona alıştılar. Üçüzmüş gibi birbirine çok benzeyen çocukları sık sık babalarını almak için kafeye uğruyordu. Salonda şarkılar söyleyen, dans eden “bülbüller” de yavaş yavaş kenti terk etti, gelmiş oldukları Olmütz, Hernalis ve Mariahilf’e döndüler. Artık sadece kafede haftada iki gün müzik vardı. Fakat yeni orkestranın müziği canlılık ve coşkudan yoksundu. Dansçı kızlar da gittiği için çaldıkları melodiler, daha çok unutulmuş bir dünyayı anımsatan, insana coşku değil hüzün veren şeylerdi. Canları sıkkın öyle oturan subaylar neşelenmek için daha çok içmeye başladı. Fakat içtikçe de dertlerini anımsadılar, hüzünlendiler. O yaz havalar oldukça sıcak ve bunaltıcıydı. Sabah talimlerinde askerleri dinlendirmek için iki kez ara veriliyordu. Tüfekler ve erat terden sırılsıklamdı! Askerî bandonun borazanları boğuk boğuk sesler çıkarıyordu. Ağır ve bunaltıcı hava sanki her şeyi bezginleştirmişti. Gökyüzü incecik bir sisle, gümüşi bir kurşun örtüyle kaplıydı. Bu örtü göz alabildiğine uzanan, yaşam dolu kurbağaların her şeye karşın susmadığı bataklıkların üzerine dek yayılıyordu. Söğütlerin dalları kıpırdamıyordu. Her şey rüzgârın özlemini çekiyordu. Fakat bütün rüzgârlar sonsuz bir uykuya yatmıştı!</p>
		<p>Chojnicki o yaz geri dönmedi. Sanki o ordu mensuplarını her yaz eğlendirmesi için çağrılmış, fakat sözleşmeyi yerine getirmemiş bir sahne sanatçısıymış gibi herkes Chojnicki’ye öfkelendi. Ancak bu sınır garnizonunda yaşam hiç olmazsa biraz renklensin diye Süvari Yüzbaşısı Kont Zschoch’un aklına mükemmel bir fikir geldi. Çok görkemli bir yaz eğlencesi düzenlenecekti! Onun bu önerisi çok zekice de bir buluştu, çünkü sınırdaki alay, gelecek yıl yüzüncü yıldönümünü kutlayacaktı ve bu yaz eğlencesi bir ön deneme olabilirdi... Herkes Kont Zschoch’un önerisini çok dâhice buldu. Albay Festetics de eğlencenin gelecek yılki törenlerin denemesi olması düşüncesinin kendi buluşu olduğunu iddia etti. Ne de olsa o Kont’un önerisinden birkaç hafta önce yüzyıl törenlerinin hazırlığına başlamıştı. Çalışmalarını artırdı, her gün, her boş saatinde, altı ay sonra resmî yerlere yollanacak dalkavukça bir mektupla ilgilendi durdu. Ancak Albay Festetics bu çok önemli mektubu tek başına kaleme almıyordu, Süvari Yüzbaşısı Kont Zschoch da ona önerilerde bulunuyordu. Ancak kimi zaman anlatımı üzerine aralarında bir güzel tartışıyorlardı. Anlaşmazlıkları çoğu kez cümle kurmak ve mektuptaki en ufak deyimler, hatta kelimelerdi. Sonra aralarında karar verdiler, hergün en çok iki cümle yazılacaktı. Her biri aklına gelenleri yazıcısına kaleme aldırıyordu. Süvari Yüzbaşısı’nın yazıcısı bir onbaşıydı, Albay’ın da bir takım komutanı. Sonra karşılıklı oturup cümleleri karşılaştırıyor, birbirlerini övüyorlardı. Ardından da Albay Festetics o günkü taslağı, çalışma odasındaki ve tek anahtarını cebinde taşıdığı büyük dolaba kilitliyordu. Aynı dolapta gelecek yılki geçit törenleriyle ilgli kafasından geçirdiği planlar da vardı. Gerek bu planlar, gerekse mektup taslakları, mühürlü bazı zarfların yanında duruyordu. Bu zarfların içinde de bir seferberlik durumunda ne yapılması gerektiğini içeren gizli emirler vardı!</p>
		<p>Süvari Yüzbaşısı Zschoch’un o olağanüstü yaz eğlencesi düzenleme düşüncesi kabul gördükten sonra gelecek yılki törenlerle ilgili İmparator’a yollanacak davet mektubunun nasıl yazılacağı görüşmelerine ara verdiler! Şimdi önemli olan yaz eğlencesine çağrılacak kişilere yollanacak davet mektubuydu. Bu mektubun metni üzerinde çabucak anlaştılar. Tartıştıkları tek konu, davetlilerin hangi sırayla haberdar edileceği idi. Süvari Yüzbaşısı Zschoch, Albay Festetics’ten farklı bir görüşteydi. O, önce yüksek rütbelilerle en soylulara, sonra da alt rütbelilerle daha az soylulara davetiye yollanmasını öneriyordu. “Hepsi aynı anda haberdar edilecek,” diye kesin konuştu sonunda Albay. “Bu bir emirdir!” Kont Zschoch da sesini çıkarmadı, sadece burun kıvırdı ve bütün davetiyelerin aynı anda yollanmasını emretti.</p>
		<p>Askerî personel şefine de gelmiş geçmiş bütün yedek subaylarla emekliğe ayrılmış subayların adreslerini temin etmesini söyledi. Görkemli yaz eğlencesine herkes çağrılacaktı. Piyade subaylarının dışında süvari alayındaki subaylarla yakın akrabaları ve yakın dostları da davetliydi. Herkese bu eğlencenin yüzüncü yıl törenlerinin bir denemesi olacağı açıklandı. Hafif Süvari Alayı başkomutanı kabul edilen prens de yaz eğlencesine katılacaktı. Eğlencenin Kont Chojnicki’nin korularından birinde yapılmasına karar verildi. Ne de olsa doğanın sanki yaz eğlenceleri için yaratmış olduğu bu alanı, sahibi de düzenlediği büyük davetlerde kullanıyordu. Alaçamlardan oluşan koruda çok sayıda gölgelik ve serin köşeler, düzgün patikalar, dans pisti olmaya çok elverişli ağaçsız, çimenlik alanlar vardı. Chojnicki’nin korusu kiralandı. Albay Festetics ile Süvari Yüzbaşısı Zschoch, onun burada olmamasına çok üzüldüklerini belirttiler. Fakat yine de Chojnicki’ye davetiye yolladılar ve çok görkemli bu yaz eğlencesine geleceğini, hatta Albay’ın belirttiği gibi gelirken bazı çekici ve ilginç kişileri de beraberinde getireceğini ümit ettiler. Hulin ve Kinsky, Podstatzki ve Schönborn, Albert Tassilo Larisch ve Kirchberg, Weissenhorn ve Babenhausen, Senny ve Benkyö, Zuscher ve Dietrichstein soylu ailelerini de davet ettiler. Bütün bu soyluların alayla yakından veya uzaktan bir ilişkisi vardı. Süvari Yüzbaşısı Kont Zschoch davet edilecek kişilerin tüm listesini tekrar bir gözden geçirirken aniden heyecanlandı. “Hay aksi!” diye sesini yükseltti. “Lanet olsun!” Sonra bu sözü birkaç kez peş peşe tekrarladı. Böylesine görkemli bir yaz eğlencesine taburdaki bütün üsteğmenlerle teğmenlerin de çağırılması Yüzbaşı Kont’un hiç de hoşuna gitmedi, fakat bunu yapmak zorundaydılar. Albay Festetics de, önemli değil, bir kenarda kalır onlar, diye düşündü. Yüzbaşı Zschoch sesini çıkarmadı, çünkü o da aynı şeyi aklından geçirmişti. Biri yazıcısı onbaşıya, diğeri de takım komutanına teğmenlerin isimlerini yazdırırken gözlerini öfkeyle kısmışlardı. Sıra Sipoljeli Baron Teğmen von Trotta’ya geldiğinde Albay Festetics önemsemezmiş gibi, “Solferino Meydan Savaşı!” diye mırıldandı. “Ah, evet!..” dedi Yüzbaşı Zschoch da. Sonra şöyle bir düşündü, Solferino Meydan Savaşı, on altıncı yüzyılda değil miydi?</p>
		<p>Kalem odasındaki bütün çalışanlara yeşil ve kırmızı kâğıtlardan çeşitli süsler yapma görevi verildi. Genç subaylar korudaki alaçamlara çıkıp ağaçtan ağaca teller gerdiler. Süvariler haftada üç kez talime gitmeyip onun yerine kışlada “ders aldılar.” Onlara seçkin misafirlere nasıl davranılacakları öğretildi. Süvarilerden neredeyse yarım bölük asker, mutfağa aşçıbaşının emrine verildi. Köylü çocukları burada kazanların nasıl temizlendiğini, tepsiler içindeki yemeklerin nasıl servis edildiğini, şarap kadehlerinin nasıl tutulduğunu ve üzeri et dolu büyük şişlerin ateşin üzerinde nasıl çevrildiğini öğrendi. Albay Festetics her sabah mutfağı, gıda depolarını ve lokantayı denetledi. Davetlilere doğrudan hizmet verecek bütün personelin ince kumaştan beyaz eldivenler giymesi kararı alındı. Albay, bu görevi üstlenen süvarileri her sabah karşısına dizip denetledi. Özellikle parmaklarının temiz, tırnaklarının bakımlı, eldivenlerinin de yırtık olup olmadığına baktı. Hem heyecanlı hem de keyifliydi; sanki bir güneş ruhunu aydınlatıyordu. Çok girişken ve çalışkan olduğu için gurur duydu, kendi kendini övdü ve başkalarından da övgü bekledi. Başka zaman olsa haftada bir aklına yeni bir şey gelen Albay, şimdi her gün yenilikler düşünüyordu. Bunlar sadece yaz eğlencesiyle ilgili şeyler değildi, yaşamla, günlük talimle, askerî stratejilerle de ilgiliydi. O günlerde Albay Festetics kendisinde zamanı geldiğinde general olma yeteneğini görüyordu...</p>
		<p>Ağaç dalları arasına teller gerildikten sonra sıra kalem odasındakilerin yapmış olduğu yeşil ve kırmızı kâğıtlardan çeşitli süslerin asılmasına geldi. Deneme amacıyla bazıları tellere tutturuldu. Albay gelip yapılanları denetledi ve bu tellere kâğıttan fenerler de asılması kararını aldı. Ancak Albay’ın bu yeni düşüncesi riskli bir şeydi, çünkü uzun süredir yaşanan puslu ve bunaltıcı günlere karşın yağmur yağmamıştı. Yağmur her an ani bir fırtınayla indirebilirdi. Bunun üzerine Albay yeni bir karar aldı ve koruya nöbetçiler koydu. Bunların görevi fırtınanın ve yağmurun yaklaştığı sezildiğinde hemen ağaçlardaki kâğıt süslemelerle kâğıttan fenerleri toplamaktı. “Telleri de indirelim mi?” diye bir süvari yüzbaşısına sordu. Alt rütbede olanların kimi zaman üstlerinin kendilerine danışmasına sevindiklerini biliyordu. “Tellere yağmurda bir şey olmaz,” dedi Yüzbaşı. Böylece teller ağaçlarda kaldı. Fırtına gelmedi. Fakat bunaltıcı ve sıkıcı hava devam etti. Sonra bazı davetliler, katılamayacaklarını bildirdiler. Çünkü büyük yaz eğlencesinin yapılacağı pazar günü Viyana’nın ünlü bir soylular kulübü de balo düzenlemişti. Davetliler arasında kararsız olanlar da vardı. Bir yandan başkent toplumundaki en son yenilikleri (bunları ancak soylular kulübünün balosunda öğrenebilirlerdi) merak ediyor, bir yandan da hakkında çok şey duymuş oldukları maceralı sınır bölgesi ilgilerini çekiyor, oraları görmek istiyorlardı. Egzotik bu yöre onlar için başkent dedikoduları kadar çekiciydi. O pazar günü nereye gideceğini henüz bilemeyenler, kararlarını son anda verip gelip gelmeyeceklerini telgrafla bildireceklerini yazdılar. Bu gibi yanıtlar ve son an telgrafları kendini güven içinde hisseden Albay Festetics’i huzursuzlaştırdı. “Tam bir felaket, nasıl da bir şansısızlık!” deyip durdu. “Evet, tam bir felaket!” dedi Süvari Yüzbaşısı da. Ve hüzünle başlarını önlerine eğdiler.</p>
		<p>Acaba kaç oda ayırtsalardı? Yüz mü, yoksa elli mi? Nerede? Otelde mi, yoksa Kont Chojnicki’nin evlerinde mi? Hem o burada değildi ki! Davetlerine yanıt bile vermemişti... “Şu Chojnicki ne yaptığı bilinmeyen biri, çok sinsi!” dedi Süvari Yüzbaşısı. “Ben ona hiçbir zaman güvenmemiştim.” “Haklısın!” dedi Albay da. Aynı anda kapı vuruldu. İçeri giren emir subayı Kont Chojnicki’nin ziyaretlerine gelmiş olduğunu bildirdi.</p>
		<p>“Ne kadar da yaman adam!” diye seslerini yükselttiler Albay ile Yüzbaşı.</p>
		<p>Çok içten bir selamlaşma oldu. Albay, düşünceleri ve becerisiyle daha öteye gidemeyeceği bir noktaya gelmiş olduğunun farkındaydı. Süvari Yüzbaşısı Zschoch da hemen hemen aynı şeyi düşünüyordu. Ziyaretlerine gelen Chojnicki’ye sarılıp, “Hoş geldiniz,” dediler, öpüştüler. Biri, ötekinin kontu yanaklarından üç kez öpmesini sabırla bekledi! Ardından da emir subayına bir şişe sert içki getirtmesini söylediler.</p>
		<p>Bütün sorunlar o andan sonra gerilerde kaldı, çok kolay ve güzel düşüncelere dönüştü. “Biz yüz oda ayırtalım, fakat sonra ellisi boş kalırsa yapacak bir şey yok!” dedi Chojnicki. Albay ile Yüzbaşı coşkuyla aynı anda, “Çok mükemmel!” diye bağırıp misafirlerine sarıldılar.</p>
		<p>Büyük yaz eğlencesi öncesi bütün bir hafta hava kuruydu, tek bir damla bile düşmedi, kâğıt süslemelerle kâğıt fenerler tellerde asılı kaldı. Kimi gün korunun kıyısında kurulu çadırda nöbet tutan ve batıdan gelmesi beklenen gökyüzündeki düşmanı izleyen astsubayla emrindeki dört er, çok uzaklardan duyulan ve çevredeki tepelerde yankılanan gürlemelerle ürküyorlardı. Kimi akşamlar da batıda toplanan, batmaya hazırlanan kıpkırmızı güneşin çevresini saran küçük gri bulutlar arasında oluşan güçsüz şimşekler duyuluyordu. Buradan çok uzaklarda, başka dünyalara boşaltsındı fırtınalar içini! Suskun korunun yollarında kuru çam iğneleriyle alaçamlar gövdelerinden kopmuş kuru kabuklar çıtırdıyordu. Cıvıldayan kuşların sesi donuk ve yorgundu. Ağaçlar arasındaki kumlu ve yumuşak zemin sıcaktı. Fırtına gelmedi. Renkli kâğıtlardan süsler dallarda asılı kaldı...</p>
		<p>Cuma günü ilk davetliler geldi. Yollamış oldukları telgraflarla geleceklerini önceden bildirmişlerdi. Görevli subaylar onları tren istasyonundan aldı. Saatler ilerledikçe kışlada heyecan artıyordu. Brodnitzer’in kafesinde süvarilerle piyadeler, aralarında görüşmeler yapıyordu. Ancak üzerinde konuştukları şeyler öyle pek önemli konular değildi. Heyecan dorukta olduğu için herkes birileriyle bir araya gelmek, bir şeyler konuşmak istiyordu. İnsanlar sabırsızdı, böyle bir günde tek başına kalmak hiç kimsenin hoşuna gitmiyordu. Aralarında konuşmaktan çok fısıldaşıyorlardı. Birbirlerine anlattıkları çoğu şey geçmiştendi, bazıları yıllardır hiç sözünü etmemiş oldukları konulardı, şimdi onlara gizemli şeylermiş gibi geliyordu. Kışladaki insanlar bir bütün olmuşlardı, herkes birbirine güveniyor, herkes birbirini seviyordu. Beklenen büyük olay, kışlada uyum içinde bir yaşamı gerçekleştirmişti. Büyük yaz eğlencesi ufuktaki ortak, dev bir dağdı! Bu olay sadece büyük eğlence değildi, insanlar o günden sonra ortak kışla yaşamlarının değişeceğine de inanıyordu. Eğlencenin başlamasına çok az kala yarattıklarından korkmaya başladılar. Kendilerine dostça el sallayan eğlence gözlerini korkuttu. Herkes tören üniformasını fırçalayıp ütüledi. Yüzbaşı Lorenz bile o sabah her günkü gibi bir parti bilardo oynamak alışkanlığını bir kenara itti. O gün yapılacak eğlence, asker yaşamının son yıllarını rahat içinde geçirmeye niyetli Yüzbaşı’yı rahatsız ediyordu. Giymesi gereken tören üniformasına kuşku ve kuruntuyla baktı. Sanki o anda yıllar boyu serin ahırında rahat bir yaşam sürdürmüş olan yaşlı bir beygirden birdenbire tırıs tempoda bir at yarışına katılmasını istiyorlardı!</p>
		<p>Ve sonunda beklenen pazar günü geldi. Çağrılı misafirlerden elli dördü daveti kabullenmiş ve gelmişti. “Vay canına!” dedi Kont Zschoch heyecanla. Gelenler listesindeki elli dört ünlü adı görünce görev yaptığı alayın ne kadar değerli bir alay olduğunu daha iyi kavradı ve sonsuz gururlandı. Büyük yaz eğlencesi akşamüstü tam saat dörtte başladı. Talim alanında yapılan geçit töreni bir saat sürdü. Daha büyük garnizonlardan iki askerî bandoyu davet etmişlerdi. Onlar korunun ortasına kurulmuş olan yuvarlak ahşap sahnede çeşitli melodiler çalıyordu. Üstü kapalı özel bir bölümde oturmakta olan hanımlar sıkı korselerinin üzerine ince yazlık elbiseler giymişlerdi; başlarında da kenarları geniş, bazıları kuş figürleriyle bezenmiş yaz şapkaları vardı. Sıcaktan etkilenmelerine karşın hep bir gülümseme vardı dudaklarında, tatlı bir esintiyi anımsatan bu şirin hanımların... Dar giysileri içinde dimdik oturuyorlar, dantelli eldivenleri dirseklerine kadar uzanıyordu. Küçücük mendilleriyle arada sırada hafifçe yüzlerini siliyor ve gülümsüyorlardı; dudaklarıyla, gözleriyle ve göğüsleriyle! Kadınlar şekerlemeler, köpüklü şarap, çarkıfelek için bilet ve hemen herkesin üzerine görünen konfetileri satıyorlardı. Masaların, ağaç dallarının, insanların boyunları ve bacakları da rengârenk serpantinlerle sarılıydı.</p>
		<p>Bu arada korunun ötesinde bir yerlerde çoktandır beklenen bulutlar toplanmaya başlamıştı. Gök gürültüleri de gittikçe yaklaşıyordu, fakat askerî bandonun çaldığı müzik, göğün gürültüsünü henüz bastırıyordu. Akşam çadırların, arabaların, konfetilerin ve dans edenlerin üzerine çökmeye hazırlanırken artan esintiyle sallanmaya başlayan fenerler yakıldı. Gittikçe yakına sokulan ve alacakaranlığı aydınlatan şimşekler henüz eratın korunun az dışında ateşlediği havai fişeklerin gürültüsünü ve aydınlığını bastıramıyordu. Çoğu davetli de arada sırada yakın tepelere düşen küçük yıldırımları doğru dürüst yükselemeyen havai fişek sanıyordu. “Fırtına geliyor!” dedi biri. Ve bu yeni haber, koruya dağılmış davetliler arasında hızla yayıldı.</p>
		<p>Kısa sürede davetliler koruyu terk etmek ve Chojnicki’nin villasına gitmek üzere arabalarla atlarına doğru koşuştular. Bazıları da yürüyerek gitmeyi yeğledi. Villanın bütün pencereleri açıktı. Kocaman mumların villadan dışarı taşan ve geniş ağaçlıklı yola doğru uzanan parlak ışığında dallar, yapraklar ve yol sanki altına boyanmıştı. Henüz akşam olmamıştı, fakat her yönden yakına gelmeye başlayan kara bulutların altında her yer çabucak karanlığa büründü. Villaya uzanan ağaçlıklı yolun başlangıcındaki zemini çakıltaşı kaplı oval alanda davetliler, arabalar, atlar ve giysileri renkli kadınlarla rengârenk üniformalı subaylar toplandı. Askerler atlarını, arabacılar da beygirlerini zor tutuyordu. Gittikçe artan esinti, hayvanların parlak tüylerini okşuyordu. Gittikçe huzursuzlaşan, kişneyen atlar bir an önce sakin ahırlarına dönmek istiyormuş gibi çakılları eşeliyordu. Doğanın ve hayvanların heyecanı davetlilere de geçmiş gibiydi. Az öncesine kadar top oynayıp dans eden, heyecanla birbirine seslenen insanlar aniden suskunlaşıvermişti. Villaya uzanan yolda yürüyenler ürkek gözlerle çevrelerine bakınıyorlardı. Sonra büyük ana kapının kanatları iki yana açıldı, davetliler villaya girip odalara dağıldılar. İki askerî bandonun çaldığı değişik melodilerle önce keyiflenmiş, sonra da yaklaşan fırtınanın gürültüsüyle heyecanlanıp kafaları karışmış insanlar, ağaçlıklı yolun başlangıcındaki alana bir emir subayının dörtnala girdiğini fark etmediler bile. Onlar şimdi villanın odalarında dolaşırken, içeri kaçmış olan müzisyenler aletlerinin akordunu yapıyordu. Şimşekler gittikçe arttı, bulutlar mora büründü. Hızla dizginleri çekip atını durduran emir subayının, başındaki ışıldayan miğferi, omzuna atmış olduğu filintası ve belindeki kurşunlukla savaştaki bir haberciden hiç farkı yoktu. Hemen atından indi ve Albay Festetics’in nerede olduğunu sordu. Ona Albay’ın az önce villaya girmiş olduğunu söylediler. Kendisine haber verilen Albay Festetics dışarı çıktı ve kapıda bekleyen emir subayının uzattığı bir zarfı alıp tekrar içeri girdi. Az aydınlatılmış giriş holünde bir an durdu. Orada bekleyen hizmetkârlardan birinin elinde şamdanla yanına gelmesini bekledikten sonra zarfı dikkatle açtı. Arkasında duran ve genç yaşından bu yana Kont Chojnicki’nin emrinde çalışmakta olan hizmetkâr birden heyecanlandı, şamdanı tutan eli titremeye başladı. İstememesine karşın Albay’ın elindeki kâğıtta yazanlar gözünün önündeydi. İri harflerle tek bir cümle yazılmıştı! İyi eğitilmiş bir hizmetkâr, bakışlarını bu cümleden kaçıramazdı! Bu, bir insanın gözleri kapalı olmasına karşın çakan şimşekleri görmesine benziyordu... Az ötesindeki kâğıda mavi mürekkeple yazılmış iri harflerden bakışlarını kaçırması mümkün değildi! “Söylendiğine göre Veliaht Prens Ferdinand, Saraybosna’da öldürülmüş.”</p>
		<p>Bu kelimeler ânında Albay’ın beynini doldurdu, yanı başında durmakta olan hizmetkârın da gözlerini. Albay elindeki zarfla kâğıdı yere düşürdü. Sol elinde şamdanı tutan hizmetkâr hemen yere eğildi ve sağ eliyle alıp doğruldu. Bakışları Albay Festetics’in bakışlarıyla karşılaştı. Hemen bir adım geri attı, bir elinde şamdan, diğer elinde zarfla mektup öyle durdu. Şimdi her iki eli de titriyordu. Mumların ışığı, Albay’ın yüzünü hafifçe aydınlattı. Hafif aklaşmaya başlamış sarışın gür bıyığının kapladığı ve çoğu zaman kırmızı olan yüzü, şamdan mumlarının titreşen alevlerinde bir morlaşıyor, bir aklaşıyordu. Sonra dudakları şöyle bir oynadı, bıyığı titredi... O anda giriş holünde Albay Festetics’le hizmetkârdan başka kimse yoktu. Salonlardan orkestraların çaldığı hoş vals melodileri, eğlenen davetlilerin uğultusu ve içki kadehlerinin tokuşması kulağa geliyordu. Açık kapıdan ise uzaklara düşen yıldırımların sesi, ağaçlıklı yolu ve küçük alanı aydınlatan gök gürültüleri duyuluyordu. Albay Festetics bakışlarını karşısındaki hizmetkârın yüzünden çekmeden konuştu: “Okudunuz mu?” “Evet, Komutanım!” “Çenenizi sıkı tutacaksınız!” dedi Festetics ve işaretparmağını dudaklarına götürdü. Sonra zarfla kâğıdı alıp hizmetkârın yanından uzaklaştı. Yürürken iki yana hafifçe sallanıyormuş gibiydi. Acaba mumların titreşen ışığında mı böyle görünüyordu salona doğru yürüyen Albay?</p>
		<p>Peşinden bakan hizmetkâr hem gelen habere çok meraklanmıştı hem de Albay’ın “sus” emriyle çok heyecanlanmıştı. Elindeki şamdanla görevi devretmek ve doğruca odasına çekilmek için başka bir hizmetkârın gelmesini bekledi. Belki orada yeni haberler gelirdi kulağına... Orta yaşlı, kendi halinde ve aklı başında biriydi. Ancak elindeki şamdanın ve dışarıdaki şimşeklerin ikide bir mavimsi beyaz aydınlattığı bu holde şimdi tek başına dururken nedense ürkmeye başlamıştı. Fırtınanın patlamak üzere olduğunu hissetti. Orta yaşlı hizmetkâr dışarıdaki fırtınayla az önce gelen haber arasında doğaüstü bir bağlantı olduğunu düşünmeden edemedi. Sol elinde şamdan öyle durmaya devam ederken çabucak ıstavroz çıkardı. Aynı anda Kont Chojnicki hole geldi ve orada tek başına duran adama biraz şaşkın baktı. Sonra yanına sokulup dışarıdaki fırtınadan korkup korkmadığını sordu. Korktuğu şeyin fırtına olmadığını söyledi hizmetkârı. Az önce susacağına söz vermiş olmasına karşın sırdaşlığın verdiği o yükün altında ezileceğini de kavradı. Chojnicki, “Peki nedir sizi korkutan?” diye sordu. Orta yaşlı adam, Albay Festetics’in az önce dehşet dolu bir haber almış olduğunu söyledi ve gelen mektupta gördüğü kelimeleri tekrarladı. Kont Chojnicki hemen villanın bütün perdelerinin sıkıca kapatılmasını emretti. Sonra da hizmetkârlarından birini çağırtıp faytonunu hazırlatmasını söyledi. Kente inmek istiyordu. Aynı anda üstü açık bir fayton villanın kapısında durdu. Arkaya doğru toplanmış ıslak tentesinden yağmur damlaları sızıyordu. Bu yabancı fayton az önce yağmur yağmış bir bölgeden geliyor olmalıydı. Bölge komiseri faytondan indi. Bir süre önce fırça kılı fabrikası işçilerinin politik amaçlı nümayişini engellemiş olan yüksek memur heyecanlıydı ve koltuğunun altında bir evrak çantası taşıyordu. Ağzından çıkan ilk sözler, sanki bunun haberini vermeye gelmiş gibi, “Kentte yağmur yağıyor!” oldu. Ve hemen ardından da Kont Chojnicki’ye, kendisine gelen bilgilere göre Avusturya-Macaristan İmparatorluğu prensinin Saraybosna’daki bir suikastte öldürülmüş olduğunu söyledi. İlk haberleri bundan üç saat önce kente gelen yolcular vermişti. Ardından da eyalet valiliğinden şifreli bir telgraf almışlardı. Ancak fırtına nedeniyle bağlantı sık sık kesildiği için yolladıkları soru telgrafına henüz yanıt alamamışlardı. Hem bugün günlerden pazar olduğu için resmî dairelerde sadece nöbetçi memurlar vardı. Fakat kentte ve köylerde insanlar arasında huzursuzluklar başlamıştı. Fırtınaya karşın kimi yerde insanlar sokaklara dökülmüştü.</p>
		<p>Bölge Komiseri usul sesle ve heyecanla Chojnicki’yle konuşurken salonlardan dans müziği, kadeh sesleri ve erkeklerin kahkahaları duyuluyordu. Chojnicki hemen karar verdi, yakından tanıdığı, güvendiği ve henüz ayık olduğunu bildiği birkaç kişiyi yan odada toplayacaktı. Gözüne kestirdiklerini değişik bahanelerle bir araya gelmeleri gerektiğine inandırdı. Kendine yakın olduğunu bildiği bu insanlara Bölge Komiseri’ni tanıttı ve gelen haberi açıkladı. Chojnicki’nin güvendiği kimseler arasında süvari alayının komutanı albay, piyade avcı taburunun komutanı yüzbaşı, yanlarında emir subayları, bölgenin bazı ünlü kişileri vardı. Piyade taburundan Teğmen Trotta da Kont Chojnicki’nin bu toplantıya çağırdığı davetliler arasındaydı. Bir araya geldikleri oda pek büyük olmadığı için oturamayanlar duvara dayanmış ayakta duruyordu. Olayın önemini henüz pek kavramamış birkaç tasasız da yere halının üzerine bağdaş kurmuş dinliyordu. Fakat bu gibiler az sonra konunun derinine inildikçe odadaki herkes olayın ciddiyetini kavramasına karşın toparlanıp ayağa kalkmadılar, halıda oturmaya devam ettiler. Ancak oturmaya devam edenlerden bazıları duyduklarıyla buz gibi donup kalmıştı; hareket edecek durumda değillerdi. Yerlerinden kalkmayanlar, hiç tepki göstermeyenler arasında sarhoş olanların yanı sıra doğaları gereği dünyada olup bitenleri –felaketler dahil– hiç umursamayanlar da vardı! Odadakilerin bazılarının saçlarının arasında konfetiler duruyor, boyunlarından ve omuzlarından renkli serpantinler sarkıyordu.</p>
		<p>Küçük odada az sonra sıkıcı bir hava oluştu. Zor nefes alanlar oldu. “Pencereleri açalım!” dedi biri. Bir başkası hemen uzanıp yüksek ve dar pencerelerden birini açtı, şöyle bir dışarı uzandı ve aynı anda kendini geri çekti. Villanın bahçesine müthiş bir gürültüyle, ışıklar saçarak bir yıldırım düşmüştü. İsabet alıp parçalanan ağaçların dalları etrafa saçıldı. Bir anda odun parçaları toprağı silme kapladı. Öyle ilgisiz ilgisiz, canları sıkkın halının üzerinde oturan umursamazlar bile bir anda ayağa fırladı. Sarhoşlar sağa sola sallandı. Herkesin yüzü kireç gibi olmuştu. Herkes nefes almadan kaskatı olmuş duruyordu. Bazıları henüz yaşadığına sevindi. Ardından müthiş bir gök gürültüsü. Odadaki insanlar birbirine sokuldu, ortadaki masanın çevresinde yan yana bir araya gelmeye çalıştılar, vücutlar, kafalar birbirine değdi. Herkesin yüzü değişmişti, bir anda kardeş olmuşlardı. Sanki yaşamlarında ilk kez bir fırtınaya tanık oluyorlardı. Korku ve saygıyla gök gürültüsünün geçmesini, doğanın sakinleşmesini beklediler. Her yere bir sessizlik çöktü, masanın çevresindekiler rahatladı, derin bir nefes aldılar. Düşen yıldırımın birbirinden ayırdığı kara bulutlar aniden boşandı, müthiş bir yağmur başladı. Odadakiler yine az önce durdukları köşelere, oturdukları koltuklara döndüler.</p>
		<p>“Eğlenceye son vermeliyiz!” dedi Binbaşı Zoglauer.</p>
		<p>Saçlarında hâlâ konfetiler duran, boynundan birkaç renkli serpantin sallanan Yüzbaşı Zschoch hızla oturduğu yerden ayağa fırladı. Öfkelenmiş, daha doğrusu hakarete uğramış gibiydi. O savaşan bir süvariydi, o bir konttu, o bir Zschoch’tu! Kendini çok başka kabul eden bir bireydi! Gözlerini iri iri açtı, kalın kaşlarını çattı ve tehdit eden iğneli bakışlarını Binbaşı Zoglauer’in yüzüne dikti. Yüzbaşının renksiz, biraz safça gözlerindeki ifadede, o andaki gerçeği kavramış bir insanın değil geçmişte yaşanmışların izleri vardı. Zschoch sülalesinin on beşinci yüzyıldan günümüze taşıdığı gurur doluydu gözleri... Az önce düşmüş olan yıldırımı, müthiş gök gürültüsünü ve ulaşan kötü haberi, kısacası son dakikalarda olup biten her şeyi birdenbire unutmuş gibiydi. Sanki o anda kafasındaki tek şey, buluşu olan yaz eğlencesi ve büyük çabalarla gerçekleştirilmiş bu etkinlikteki rolüydü. Yüzbaşı Zschoch o saate kadar çok köpüklü şarap içtiğinden olup biteni kavrayacak durumda da değildi. Hafif eğri burnunda ter damlaları oluşmaya başlamıştı.</p>
		<p>“O gelen haber gerçek değil,” dedi, “evet gerçekle hiç ilgisi yok! Aksini biri bana kanıtlasın! Budalaca bir yalan! Hem ne diyorlar, ‘söylendiğine göre’...”</p>
		<p>“Bir söylenti bile bize yeterli!” diyen Zoglauer onun sözünü kesti.</p>
		<p>Aynı anda Süvari Yedek Yüzbaşısı von Babenhausen de tartışmaya katıldı. O da biraz içkili gibiydi. Duvara dayanmış konuşulanları dinlerken gömleğinin koluna sokmuş olduğu küçük mendili ikide bir çıkarıyor yelpaze gibi kullanıp ferahlamaya çalışıyordu. Aniden masaya doğru birkaç adım attı ve gözlerini kısarak yüksek sesle konuştu:</p>
		<p>“Beyler,” dedi, “Bosna bizden çok uzak! Söylentiler bizi ilgilendirmez! Bana sorarsanız böyle bir haber şu anda umurumda bile değil! Eğer duyduklarımız gerçek ise günü geldiğinde bize de söylenecektir!”</p>
		<p>“Bravo!” diye ağır süvari sınıfından Baron Nagy Jenö sesini yükseltti. Büyükbabasının Ödenburglu bir Yahudi olduğu ve babasının Baron unvanını satın aldığı biliniyordu. Nagy Jenö’ye göre Macar soyluları monarşinin en üstün sınıfını oluşturmaktaydı. Macar üst sınıfıyla soylularının bütün hatalarını devralmış olan Baron Jenö, sülalesinin geçmişini elinden geldiğince unutturmasını başarmıştı!</p>
		<p>“Bravo!” diye tekrarladı. Macar ulusal politikasına yararı dokunduğuna veya zararlı olduğuna inandığı her türlü çabayı ya seviyor ya da ondan nefret ediyordu. Bu nedenle de Baron Nagy Jenö, Slav halklarını sevdiğine, Macarlardan ise hoşlanmadığına inandığı veliahttan hiç hoşlanmıyordu. Şimdi kalkıp kimsenin yaşamak istemediği bu sınır bölgesindeki bir yaz eğlencesine gelmişti ve böyle bir olayla keyfini kaçırmak istemiyordu. Mensuplarından birinin, ırksal nedenlerle yükümlü olduğu Csárdás<a class="si-noteref epub-type_noteref" href="#f5" id="ref_f5">5</a> dansı yapma fırsatının sırf bir dedikodu yüzünden elinden alınmasını, Macar ulusuna yapılmış bir hakaret olarak kabul ediyordu. Gezintiye çıkan çok yaşlı birinin bastonunu sıkıca kavraması gibi Baron da gözündeki monoklü sıkıca tuttu ve Macarların biraz sulugöz, çok yumuşak Almancasıyla konuşmaya devam etti: “Saygıdeğer von Babenhausen haklı! Hem de çok haklı! Eğer veliaht söylendiği gibi gerçekten öldürülmüş ise bu monarşinin veliahtı olacak başkaları da var!”</p>
		<p>Nagy Jenö’den daha çok Macar soyundan olduğu bilinen Herr von Sennyi o anda Yahudi kökenli birinin Macar çıkarlarını kendisinden daha çok korumasına karşı çıkması gerektiğini düşündü ve yerinden fırladı. “Veliahtın ne zaman öldürülmüş olduğunu da bilmiyoruz. Hem bu bizi ilgilendirmiyor ki!”</p>
		<p>“Tabii ilgilendiriyor bu bizi,” diye Kont Benkyö sesini yükseltti. “Fakat o öldürülmedi ki! Şu anda her şey dedikodudan başka bir şey değil!”</p>
		<p>Dışarıda yağmur gücünü artırmıştı. Mavi beyaz şimşekler artık daha az çakıyor, gök gürültüleri de çok uzaklardan kulağa geliyordu.</p>
		<p>Moldava Nehri’nin kıyılarında büyüyüp yetişmiş Üsteğmen Kinsky de tartışmaya katıldı ve veliahtın monarşinin devamını sağlayacağına inanmadığını belirtti. Diğerlerinin de söylemiş olduğu gibi o da prensin öldürülmüş olduğu haberini bir dedikodu olarak kabul ediyordu. Suikastın yapıldığı söylenen bölgeden o kadar uzaktaydılar ki, haberin doğru olup olmadığını araştırma olanakları yoktu. Belki eğlence sona erdikten sonra, yani ertesi gün haberin aslı onlara ulaşırdı.</p>
		<p>Oldukça içkili olduğu görülen Kont Battyanyi tartışmaya bir ara verildiğinde diğer Macar kökenli davetlilerle Macarca sohbet etmeye başladı. Çevrelerinde duranlar biraz şaşkın, konuşulanların tek kelimesini anlamadan onlara bakıyordu. Fakat diğerlerinin şaşkınlığı Macar davetlileri hiç rahatsız etmemiş gibiydi, hatta  davranışlarından odada başkaları da olduğunu unutmuşa benziyorlardı. Arada sırada yüksek sesle kahkahalar da atıyorlardı. Ne konuştuklarını, neşenin ve kahkahaların nedenini anlamayan diğer davetliler arasında öfkelenip surat asanlar oldu. En çok da Jelacich adındaki Slovenyalı bir davetli öfkelendi. O Macarlardan nefret ediyor, Sırpları da hor görüyordu. Jelacich bir monarşi hayranıydı ve vatanseverdi. Fakat o anda, tıpkı elindeki vatan bayrağını takacak ev çatısı bulamayan biri gibi vatan sevgisini gösteremiyordu... Soyundan birçok insan, Slovenler ve Hırvatlar, Macarların boyunduruğunda yaşıyordu. Süvari Yüzbaşısı Jelacich’in insanlarını Macarlar, Avusturya’dan, Viyana’dan ve İmparator Franz Joseph’den ayırıyordu. Saraybosna’da öldürülmüştü veliaht, Slovenya’ya hiç de uzak olmayan bir kentte. Belki de öldüren onun gibi bir Slovenyalı idi! Odada bulunanlar arasında biraz olsun Macarca anlayan Jelacich, suikastten söz edenlere karışmaya kalksa diğerleri tarafından suçlanmaktan korkuyordu. Gerçekten de kendini biraz da olsa suçlu hissetmiyor değildi. Fakat bunun nedenini bilmiyordu. Jelacich’in ailesi yüz elli yıldır hep Habsburg hanedanlığına içten bağlı olmuş, imparatorlara hizmet etmişti. Fakat son zamanlarda çiçeği burnunda iki oğlu bile bütün güney Slavların özgürlüğünden söz etmeye başlamıştı. Günün birinde, Belgrad’daki monarşi düşmanlarının dağıttığına emin olduğu broşürleri kendisinden sakladıklarını da fark etmişti. O oğullarını yine de seviyordu. Her gün saat birde Jelacich’in süvari birliğindeki oğullarının devam ettiği lisenin önünden geçerken öğrenciler büyük kapının önünde toplanıp bağrışıyor, ellerindeki küçük bayrakları sallıyorlardı. O da sevecen bir baba örneği atından iniyor ve sarılıp oğullarını yanaklarından öpüyordu. Kuşkulandığı bazı gazetelerde okudukları dikkatini çekince ise görmezden geliyor, hoşuna gitmeyen konulardan söz ettiklerini duyunca da kulaklarını tıkıyordu. Atalarıyla neslini devam ettirecekler arasında güçsüzce, hiçbir şey yapamadan durmak zorunda olduğunun bilincindeydi. Oğulları ona benziyordu. Saçları ve gözleri de babalarıyla aynı renkteydi. Fakat yürekleri bambaşka atıyor, bambaşka düşünceler kafalarını dolduruyordu. Söyledikleri şarkılar da hiç tanımadığı yepyeni şarkılardı! Süvari Yüzbaşısı Jelacich kırk yaşında kendini çok ihtiyar hissediyordu. Oğulları ise onun gözünde sanki torununun hiç anlaşamadığı çocuklarıydı...</p>
		<p>Birden konuşanların yanına gitti ve elini bütün gücüyle masanın tahtasına indirdi. “Baylardan konuşmalarını bu andan itibaren Almanca sürdürmelerini talep ediyoruz!”</p>
		<p>Jelacich’in sözünü kesmiş olduğu Benkyö hemen atıldı: “Öyle ise ne konuşmuş olduğumuzu Almanca söyleyeyim: Hemşerilerim ve ben, eğer domuz gebermişse çok mutlu olacağız!” Herkes heyecanla masaya sokuldu. Kont Chojnicki ve Bölge Komiseri hızla odayı terk ettiler. Davetliler tek başlarına kalmıştı. Bu iki kişi odadan çıkmakla ordu içindeki anlaşmazlıklardan kendilerini uzak tutmak istediklerini tartışanlara göstermek istemişti. Teğmen Trotta hemen kapının yanında ayakta durmaktaydı. O da çoğu davetli gibi çok içmiş sayılırdı. Yüzü kireç gibiydi, yorgundu, o anda hiçbir şey düşünecek durumda değildi. Sarhoş olduğunun farkındaydı, fakat nedense her zamanki perde inmemişti gözlerinin önüne. O akşam her şeyi çok belirgin, ince bir buzun arkasındaymış gibi berrak görüyordu. Odadakileri ilk kez görmüş olmasına karşın sanki hepsiyle uzun süredir tanışıyordu. Genç Trotta düşündü, çok kez gözünün önüne getirmiş olduğu o olay şimdi ve şu anda gerçekleşiyordu! Trotta’ nın anavatanı çöküyor ve parçalanıyordu!</p>
		<p>Memleketi, Moravya’nın W. bölgesi belki henüz Avusturya’ydı. Belki orada her pazar günü aynı saatte askerî bando Herr Nechwal yönetiminde hâlâ <em>Radetzky Marşı</em>’nı çalıyordu. Uzun favorileri gür bıyıklarına karışan, burnunda damlalar toplanan, unutkan, çok yaşlı İmparator gibi artık yaşını başını almış babası soylu Trotta da henüz Avusturya’ydı. Solferino Kahramanı büyükbabası ve hizmetkâr Jacques öleli yıllar olmuştu. Alay Doktoru Demant ölmeden önce ona, “Terk et orduyu!” demişti. Evet, ben bu ordudan ayrılacağım, tıpkı büyükbabam gibi. Birkaç yıl önce Resi’nin evinde de böyle düşünmemiş miydi? Şimdi hepsinin yüzüne karşı söyleyeceğim, dedi kendi kendine. Evdeki tablodan onu seyreden büyükbabasının sert bakışlarını üzerinde hissetti. Odanın ortasına doğru yürüdü. Fakat ne söyleyeceğini henüz bilmiyordu. Masanın çevresinde duranlar başlarını genç teğmene çevirdiler. “Ben biliyorum...” diye başladı. Fakat nasıl devam edecekti, bilmiyordu. “Ben biliyorum...” diye tekrarladı. “Majesteleri veliaht gerçekten öldürüldü!”</p>
		<p>Ve sustu. İncecik, renksiz dudaklarını ısırdı. Küçük gözlerinde bir ışıltı belirmişti. Sanki siyah saçları birbirine karışmış, dar alnını örtmüştü. Öfkeyle derin derin burnundan soluyordu. Başını hafif önüne eğdi, yumruklarını sıktı. Herkes ellerine baktı. Eğer odadakilerden biri Solferino Kahramanı’nın o portresini bilmiş olsaydı, karşılarında duranın yeniden dirilmiş yaşlı Trotta olduğunu sanırdı.</p>
		<p>“Büyükbabam,” diye devam etti genç teğmen ve büyükbabasının yukarılardan ona baktığını hissetti, “İmparator’u ölümden kurtarmıştı. Şimdi de torunu ben, vatanımızın en büyük komutanına bu odada hakaret edilmesine izin vermeyeceğim! Bunu yapanlar, benim gözümde çok rezilce davranıyor!” Sesini daha da yükseltti: “Evet, çok rezilce!” diye bağırdı. Bir an için fark etti, yaşamında ilk kez böyle bağırıyordu. Bugüne kadar, arkadaşlarının kimi zaman yaptığı gibi, karşısındaki erata bile böyle davranamamıştı. “Evet, çok rezilce!” diye tekrar yüksek sesle konuştu ve sesinin kulaklarında yankılandığını fark etti. İçkili Benkyö, Teğmen’e doğru birkaç adım attı.</p>
		<p>“Bu bir skandal!” diye bağırdı Trotta.</p>
		<p>“Skandal!” diye Süvari Yüzbaşısı Jelacich de onun söylediğini tekrarladı.</p>
		<p>“Öldürülen veliaht aleyhine bir şey söyleyeni ânında vuracağım!” Genç teğmen elini beline götürdü. İçkili Benkyö’nün bir şeyler mırıldandığını duyunca, “Kapa çeneni!” diye bağırdı. Kendine bile yabancı bu gümbür gümbür sesi sanki bir yerden ödünç almıştı. Yoksa büyükbabamın sesi mi bu, diye düşündü ve kendini o an için Solferino Kahramanı’na benzetti, onunla bir oldu. Baba evindeki salonun loş bir köşesinde asılı tablodaki Solferino Kahramanı şimdi oydu.</p>
		<p>Albay Festetics ile Binbaşı Zoglauer ayağa kalktılar. Avusturya ordusunda ilk kez bir teğmen, süvari yüzbaşılarıyla, albaylarla ve binbaşılarla emir verir gibi konuşuyordu! O anda artık salondaki hiç kimse veliahtın öldürülmesini bir dedikodu olarak kabul etmiyordu. Herkes onun kıpkırmızı bir kan gölünde yattığını görüyordu. Ve birkaç saniye sonra bu odada da bir kan gölü oluşacağından korkuyorlardı. “Hemen susmasını emredin ona!” diye fısıldadı Albay Fectetics yanındaki Binbaşı’ya.</p>
		<p>“ Teğmen,” dedi Zoglauer, “hemen terk edin bu odayı!”</p>
		<p>Genç Trotta kapıya doğru yürüdü. Aynı anda kapının iki kanadı birden açıldı, başlarında, omuzlarında konfetiler ve renkli kâğıt süslerle davetliler içeriye akın etti. Kapı açık kaldı. Salonlardan kadınların gülüşleri, dans melodileri duyuldu. Ve biri haykırdı:</p>
		<p>“Veliaht öldürüldü!”</p>
		<p>“<em>Cenaze Marşı</em> çalınacak!” diye bağırdı Benkyö.</p>
		<p>“<em>Cenaze Marşı</em> çalınacak!” diye bağrıştı insanlar.</p>
		<p>Herkes odayı terk etti. Birkaç dakika öncesine kadar neşeli orkestra şeflerinin yönettiği müzisyenler, davetlilere dans melodileri çalarken şimdi Chopin’in <em>Cenaze Marşı</em>’na başladılar. Konukların bir kısmı <em>Cenaze Marşı</em>’nın ölçüsüne uygun adımlarla halka halinde ağır ağır dolaşıyorlardı. Çoğunun saçlarında konfetiler, omuzlarında renkli serpantinler hâlâ duruyordu. Üniformalı ve sivil giyimli erkeklerin kollarında tuvaletli kadınlar yürüyordu. Herkes elinden geldiğince marşın melodisine adım uydurmaya çaba gösteriyordu. İçlerinde yürürken sallananlar, hafifçe tökezleyenler de vardı. Bir araya gelmiş orkestra <em>Cenaze Marşı</em>’nı notasız, ezbere çalıyordu. Kimi an bazı müzisyenler geride kalıyor, diğerlerine yetişmek için hızlanıyordu. Davetliler, parkesi ışıldayan pistin çevresinde başları önlerinde peş peşe yürürken sanki herbiri hüzün içinde önündeki ölünün arkasından gidiyordu, pistin ortasında da veliaht ile monarşinin tabutları duruyordu! Herkes içkiliydi. Az içmiş olanların da bu aralıksız dönmeyle başları dönmeye başladı. Marşın sonuna doğru orkestralar hızlandı, trampetlerin gürültüsü arttı, davulun tokmağı indi kalktı. Davetliler de daha çabuk adımlar atıp marşın hızına uymaya çaba gösterdi. Hafif içkili olduğu görülen davulcu birden gümüş üçgen zile vurdu. Aynı anda Kont Benkyö havaya sıçrayıp Macarca, “Domuz herif öldü!” diye haykırdı. Sanki Almanca haykırmış gibi bütün davetliler ne söylemiş olduğunu anladı. Bazıları hoplayıp sıçramaya başladı. Orkestralar Chopin’in <em>Cenaze Marşı</em>’nı daha hızlı çaldı.</p>
		<p>Ve Chojnicki, uşaklarına orkestra aletlerini toplamalarını emretti. Keyifli müzisyenler de gülerek ellerinden aletlerin alınmasına karşı çıkmadılar. Keman çalanlar şaşkın şaşkın kemanlarının, çello çalanlar çellolarının, nefesli saz çalanlar da flütlerinin, obualarının, kornolarının ve trompetlerinin peşinden öyle baktılar. Bazıları ellerinde kalmış keman yaylarını içkili kafalarındaki bir melodiye uygun kollarına sürtüp hâlâ çalıyormuş gibi hareket edip durdular. Önünden davulu alınan davulcu da elindeki tokmakları indirip kaldırdı, havada bir şeyler çaldı! Çok içkili oldukları görülen orkestra şefleri de iki uşağın kollarında salondan çeke çeke çıkarıldı. Bunu gören davetliler kahkahalar attı. Ve salona ani bir sessizlik çöktü. Nedense hiç kimse ağzını açmıyordu. Ayaktakiler ayakta durmaya, oturanlar da oturmaya devam etti. Müzik aletlerini dışarı çıkarmış olan uşaklar şimdi de şişelerle kadehleri topluyordu. Hatta içkisini henüz bitirmemiş davetlilerin elinden de yarı dolu kadehleri alındı.</p>
		<p>Teğmen Trotta villayı terk etti. Geniş kapıdan bahçeye inen merdivenlerin basamaklarında Albay Festetics, Binbaşı Zoglauer ve Süvari Yüzbaşısı Zschoch oturuyordu. Yağmur dinmiş, kara bulutlar dağılmaya başlamıştı. Saçaklardan damlalar merdivene düşüyordu. Üç adamın altına basamaklarda oturmaları için beyaz büyük örtüler serilmişti. Trotta bir an için bu örtüleri üç adamın kefenine benzetti... Koyu mavi üniforma ceketlerinin sırtında iri yağmur lekeleri belirmişti. Yüzbaşının ensesine renkli konfetiler yapışmıştı. Başları önlerinde suskun suskun öyle oturuyorlardı. Trotta’ya bir an için Balmumu Müzesi’ndeki bir asker grubunu anımsattılar.</p>
		<p>“Komutanım,” dedi Trotta, Albay Festetics’in yanına sokularak, “yarın sabah ordudan istifamı verecek ve kabulünü rica edeceğim...”</p>
		<p>Zoglauer yerinden doğruldu ve bir şey söylemek istermiş gibi elini hafifçe kaldırdı, fakat ağzından tek kelime çıkmadı. Bu arada hava aydınlanmaya başlamıştı. Hafif bir rüzgâr bulutları iyice dağıttı. Gecenin karanlığı sabahın aydınlığına karışırken oluşan ışıltıda Trotta, karşısındaki adamların yüzlerini daha iyi seçti. Binbaşı’nın kemikli, ince yüzünün her köşesi hareket ediyordu. Kırışıklar birbirine geçiyor, elmacıkkemiklerinin üstünde birkaç kas hiç belirsiz çırpınıyor, yanaklar titreşiyordu. Söylemek istediklerini söyleyemediği, kelimeler ağzında kalmış olduğu için olacak heyecan dolu yüzünde her şey harekete geçmişti. Bu yüz sanki çılgınca titreşiyordu. Zoglauer karşısındaki Teğmen’in elini tutup avucuna aldı, uzun uzun sıktı. Festetics ile Zschoch ise basamaklarda suskun suskun öyle oturmaya devam ediyordu. Doğa mürver ağaçlarından yayılan güzel kokuyla canlanıyordu. Ağaçlardan son yağmur damlaları düşüyor, dallarda yeni uyanmış kuşlar cıvıldıyordu. Bu arada villanın pencereleri ve panjurları kapatılmıştı. Sadece açık kapıdan kimi konuşmalar dışarı taşıyordu.</p>
		<p>“Belki siz haklısınız...” dedi Zoglauer sonunda, “hem daha çok gençsiniz...” Binbaşı o anda söyleyebileceği en saçma şeyi söylemiş olduğunu düşündü. Kafasındaki daha birçok başka karmakarışık düşünceyi ise tekrar yuttu ve susmaya devam etti.</p>
		<p>Gece yarısını geçeli çok olmuştu. Ama kentte insanlar hâlâ evlerinin önünde, tahta kaldırımların üzerinde birbirleriyle konuşuyorlardı. Teğmen Trotta yanlarından geçerken susanlar oldu.</p>
		<p>Kaldığı otele vardığında hava iyice aydınlanmıştı. Odasına çıkıp giysi dolabını açtı. İki üniformasını, sivil giysisini, çamaşırlarını ve Max Demant’ın kılıcını bavuluna yerleştirdi. Hareketleri çok yavaştı. Ne de olsa acelesi yoktu.</p>
		<p>Ve sabah oldu. Onufrij geldi. O gün göreve giderken giyeceği üniformayla bir güzel cilalamış olduğu çizmeleri getirmişti.</p>
		<p>“Onufrij,” dedi genç teğmen, “ben ordudan ayrılacağım!” “Evet, Yüzbaşı!” dedi Onufrij ve odadan çıkıp merdivenleri indi, kaldığı küçük odaya gitti, birkaç kişisel eşyasını renkli beze sardı. Sonra yaptığı çıkını ve sopasını yatağın üzerine koydu. Oturup düşündü. Eve dönmeliydi, köyü Burdlaki’ye. Yakında hasat başlayacaktı. İmparator’un ordusunda artık ne işi vardı? Fakat şimdi hemen çekip giderse firar etmiş olacak, ele geçtiğinde de derhal vurulacaktı. Ancak köyü Burdlaki’ye jandarmalar hafta da bir denetime gelirdi. O zaman da bir yere saklanabilirdi. Ondan önce başkalarının da firar ettiğini anımsadı. İvan’ın oğlu panter Leymon, Nikolay’ın oğlu Grigori, sonra yüzünde su çiçeği izleri olan Pavel, kızıl saçlı Nikofor da... Sadece birinin yakalanıp ceza yediğini anımsar gibi oldu, fakat bu çok zaman önceydi! Teğmen Trotta’ya gelince, günlük görüşme sırasında ordudan ayrılmasının onaylanması ricasında bulundu. Bunun üzerine de aynı gün izne çıkarıldı. Talim alanında herkese veda etti. Çevresine toplanan yakın arkadaşları Trotta’ya ne diyeceklerini bilemeden sustular. Biraz sonra Zoglauer, “Sana başarılar dileriz!” deyince diğerleri de aynı sözü tekrarladı.</p>
		<p>Genç teğmen, Chojnicki’ye de gidip haberi verdi. “Burada size her zaman yer vardır!” dedi Chojnicki. “Ben sizi aldırırım!”</p>
		<p>Trotta bir an ne söyleyeceğini bilemiyormuş gibi öyle durdu. Kafasında Frau von Taussig vardı. Kont bunu fark etmiş olacak ki, “Kocasının yanında,” dedi. “Bu defaki krizi uzun sürecek diyorlar. Belki de artık hep o klinikte kalır... Taussig yaşlandı. Ben ziyaretine gittim. Evet, dostum yaşlandı o artık...”</p>
		<p>Ertesi sabah öğleden önce saat onda Teğmen Trotta, Bölge Valisi çalışma odasından içeri girdi. Babası, pencerenin yanındaki masasında oturuyordu. Yeşil panjurlardan sızan güneş ışınları koyu kırmızı yer halısında ince şeritler oluşturuyordu. Görünmeyen bir böceğin vızıltısından ve duvar saatinin tik taklarından başka odada çıt çıkmıyordu. Babasının çalışma odası bir zamanlar tatile geldiği yaz günlerinde olduğu gibi sessizdi, serin ve gölgelikti. Hiçbir şey değişmemiş olmasına karşın Trotta odada bir yenilik, bir ışıltı hissetti; fakat nereden geldiğini o an bilemedi.</p>
		<p>Oğlunun içeri girdiğini gören baba ayağa kalktı. Bu değişiklik oydu, ışıltı ondan yayılıyordu. Pencerelerden içeri vuran ışığın loşluğu ile yer halısının kırmızımsı pırıltısı ve yaşlı adamın aklaşmış yüzünden yayılan sim odaya yeni bir ışıltı veriyordu... Belki de şimdi yaşlı Trotta’nın odasındaki bu değişik parlaklık henüz bilinmeyen bir geleceğin dünyasında, gecenin yıldızları henüz ışıldarken sabahın nasıl başlayacağının bir habercisiydi... Trotta şöyle bir düşündü, çok yıllar önce Moravya Weisskirchen’den buraya yaz tatillerini geçirmeye geldiği günlerde babasının şimdi birbirine karışan uzun favorileriyle gür bıyıkları, küçük kara bulutlardı.</p>
		<p>Bölge Valisi, masasının yanında ayakta duruyordu. Oğlunun yanına gelmesini bekledi. Monoklünü gözünden alıp dosyaların üzerine bıraktı ve kollarını açtı. Sarılıp öpüştüler. “Otur bakalım!” diye yaşlı adam mırıldandı ve askerî lise öğrencisi Carl Joseph’in pazar günleri saat dokuzdan saat on ikiye kadar, kasketi dizlerinde, bembeyaz, ışıl ışıl eldivenleri de kasketinin üzerinde hep oturmuş olduğu koltuğu işaret etti.</p>
		<p>“Baba,” dedi Carl Joseph, “ordudan ayrılıyorum!”</p>
		<p>Ve susup bir an bekledi. Sonra otururken konuşamayacağını fark etti, tekrar ayağa kalktı, masanın diğer köşesine gitti ve bakışları gümüşi favorilerle bıyıkta, babasının karşısında öyle durdu.</p>
		<p>“İki gün önce başımıza gelen bu felaketin hemen ardından böyle bir istifanın firardan farkı yok,” dedi babası.</p>
		<p>“Neredeyse bütün ordu firar etti!” dedi Carl Joseph.</p>
		<p>Sonra odanın içinden bir aşağı, bir yukarı yürümeye başladı. Sol elini arkasına doğru atmıştı, sağ elini de konuşurken kullanıyordu. Uzun yıllar önce babası da odanın içinde böyle dolaşıp onunla konuşmuştu. Görünmeyen böcek vızıldayarak uçmasını, duvar saati de tik taklarını sürdürüyordu. Dışarıda güneş yükseldi, panjurların arasından halıya vuran şeritleri kalınlaştı. Carl Joseph bir an sustu, konuşmasına ara verip bölge valisi babasına baktı. Yaşlı adam kolları aşağı sarkmış, kemikli elleri dizlerinde, başı hafif öne eğik, yorgun öylece oturuyordu. Gür bıyıklarının uçları ceketinin yakasına dokunuyordu. Oğlu, o genç ve saf, diye düşündü. O artık saçlarına ak düşmüş sevimli, genç bir saf! Belki onun babası şimdi benim. Benim Solferino Kahramanı! Ben yaşlandım, o ise yaşlanmaya başlamış. Odanın içinde yürümeye devam etti. Sonra bir an sesini yükseltti ve bağırır gibi, “Monarşi artık öldü, evet, o öldü!” dedi ve olduğu yerde durdu.</p>
		<p>“Bence de...” diye Bölge Valisi mırıldandı.</p>
		<p>Masasındaki küçük çanı alıp salladı ve içeri giren odacıya, “Söyleyin Fräulein Hirschwitz’e, bugün yemeği yirmi dakika geç yiyeceğiz!” dedi.</p>
		<p>Sonra da şapkasıyla bastonunu aldı ve oğluna döndü: “Gel benimle,” dedi. Birlikte kent parkında yürümeye gittiler.</p>
		<p>“Biraz temiz hava ikimize de iyi gelir,” dedi yaşlı Trotta az sonra parkın yollarında yürürlerken. Sarışın genç kızın madensuyu sattığı küçük pavyona uğramadılar. Az sonra Bölge Valisi, oğluna dönerek, “Yoruldum,” dedi. “Oturalım şuraya.” Yaşamında ilk kez o gün bu parkın sıralarından birine oturmak istemişti. Hiç konuşmadan öylece oturdular. Yaşlı Trotta başı önünde bastonuyla toprağa bir şeyler çizdi.</p>
		<p>“Ben İmparator’un huzuruna çıktım,” diye mırıldandı az sonra. “O günlerde sana söylemek istememiştim. Senin o sorununu İmparator bizzat halletti. Bu konudan bir daha hiç söz etmeyeceğiz!” Carl Joseph babasına sokuldu, kolunu sıkıca tuttu. Yıllar önce Viyana’daki o akşam gezintisini anımsadı. O akşam da böyle yapmıştı. Şimdi zayıflamış olan babasının kolunun çok ince olduğunu fark etti. Fakat elini çekmedi. Oturdukları yerden kalktılar ve kol kola yürüdüler, eve döndüler.</p>
		<p>Onları karşılayan Fräulein Hischwitz’in üzerinde sadece pazar günleri giydiği gri ipek elbise vardı. Saçlarından alnına düşen perçem de elbisesiyle hemen hemen aynı renkteydi. Babasıyla oğluna çabucak bir pazar yemeği hazırlamıştı: şehriye çorbası, Viyana usulü sığır haşlama ve kirazlı hamur topları...</p>
		<p>Bölge Valisi Trotta o gün hiçbir şey söylemedi, kadını övmedi. Oturdu ve sanki önünde şinitzel varmış gibi yedi.</p>
		<h2>20</h2>
		<p>Carl Joseph bir hafta sonra babasına veda etti. Faytona binmeden önce koridorda birbirlerine sarıldılar. Yaşlı adam bu gibi vedalaşmaları tren istasyonunun peronunda başkalarının gözü önünde yapmaktan yana değildi. Baba oğulun taş koridorun serinliğindeki birbirlerine sarılması her zamanki gibi çabucak olup bitti. Balkonda duran Fräulein Hirschwitz hüzünlüydü, fakat bunu belli etmemeye, soğukkanlı kalmaya çaba gösteriyordu. Yaşlı Trotta ona, oğluna veda ederken el sallamasının gereksiz olduğunu anlatmaya çalışmıştı. Fakat kadın ısrar etmiş, “Bu benim için bir görev,” demişti. Sonra dışarı çıktılar. Yağmur yağmamasına karşın yaşlı Trotta şemsiyesini açtı. Havanın biraz bulutlu olması onca yeterliydi. Şemsiyenin korumasında faytona bindiler. Fräulein Hirschwitz, Carl Joseph’i göremedi. Yol boyunca tek kelime konuşmadılar. Az sonra genç teğmen kompartıman penceresinde dururken yaşlı Trotta elini şöyle bir kaldırdı ve, “Hastalık nedeniyle ordudan istifa etmen daha iyi olur,” dedi. “Böyle bir istifa için önemli bir neden gereklidir!...”</p>
		<p>“Evet, baba!” dedi Teğmen de.</p>
		<p>Trenin kalkmasına çok az kala Bölge Valisi perondan ayrıldı. Carl Joseph bu arada kapatmış olduğu şemsiyesi bir kılıç örneği elinde, sırtı dimdik yürüyen babasının peşinden baktı. Yaşlı adam ise bir daha arkasını dönüp kompartıman penceresinde durmakta olan oğluna bakmadı.</p>
		<p>Carl Joseph’in istifası kabul edildi. Vedalaşırken, “Ne yapacaksın şimdi?” diye soran arkadaşlarına, “Kendime bir iş buldum!” dedi. Onlar da daha fazla sormadılar.</p>
		<p>Onufrij’nin nerede olduğunu sordu. Alay kalem odasındakiler, genç adamın ordudan firar etmiş olduğunu söylediler.</p>
		<p>Teğmen Trotta otele gitti. Yavaş yavaş üstünü değişti. Önce silahını, onurunun belirtisi olan kılıcını belinden çıkardı. Bu andan hep çok korkmuştu, fakat hüzünlenmediğini fark etti. Masanın üzerinde durmakta olan bir şişe doksan dereceliğe şöyle bir baktı.O anda canı çekmiyordu. Aşağıdan bir kırbaç sesi duydu. Chojnicki onu almaya gelmişti. Az sonra odaya girdi ve iskemleye oturup Trotta’nın hazırlanmasını seyretti. Öğleden sonraydı, kilisenin çanı üç kez çaldı. Açık pencereden yazın bütün sesleri odaya doluyordu. Yaz, Teğmen Trotta’yı kendine çağırıyordu. Eliyle kılıcı şöyle bir okşadı, sapına hohladı, mendiliyle silip parlattı ve tekrar kılıfına soktu. Sanki bir ölüyü gömmeye götürmeden önce yıkayıp temizliyordu! Ardından Max Demant’ın ona bırakmış olduğu ince kılıcı eline aldı, sapına kazınmış “Orduyu terk et,” sözünü okudu. Böyle demişti Demant ona ölmeden önce. Evet, şimdi terk ediyordu orduyu...</p>
		<p>Dışarıdan kurbağaların bağrışmaları, cırcırböceklerinin aralıksız ötüşü, Chojnicki’nin aşağıda bekleyen beygirlerinin sabırsız kişnemesi duyuluyordu. Genç teğmen ceketinin ve gömleğinin düğmeleri açık, öyle durmaktaydı. Bir an onu bekleyen Chojnicki’ye doğru dönüp, “Bir kariyerin sonu!” dedi.</p>
		<p>“Kariyer son buldu!” dedi Chojnicki. “Kariyer bilfiil sona ulaştı.”</p>
		<p>Trotta şimdi üzerindeki ceketi çıkarıyordu. İmparator’un ceketini... Gömleği de çıkardı, masanın üzerine koydu ve askerî okulda öğrendiği gibi kollarını ortada birleştirdi. İtinayla katladığı gömleği küçük bir paket oldu. Bavula yerleştirdi. Ardından pantolonunu da iki kez katlayıp yanına koydu. Dolaptan aldığı gri sivil takımı giydi. Üniformasının pantolon kayışını elinde tutuyordu. Ordudan ona kalacak tek anıydı o. Birçok subayın kullandığı pantolon askılarına hiç alışamamıştı. “Büyükbabam da,” diye mırıldandı, “günün birinde asker giysilerini böyle bavula koymuştur!”</p>
		<p>“Olabilir,” dedi Chojnicki.</p>
		<p>Bavulun kapağı henüz kapanmamıştı. Genç Trotta’nın asker kişiliği şimdi onun içinde duruyordu, itinayla katlanmış bir ölü gibi! Sıra bu bavulu kapatmaya gelmişti. Kalbi sıkışır gibi oldu, gözlerinde aniden yaşlar birikti, boğazına bir şeyler tıkandı. Chojnicki’ye doğru döndü, bir şey söylemek istedi. Yedi yaşında ilkokula başlamış, on yaşına geldiğinde de askerî okula yollanmıştı. O şimdiye kadarki yaşamını askerliğe vermişti. Fakat artık asker Trotta’yı gömmenin ve ardından da biraz ağlamanın zamanı gelmişti. Bir ölü mezara indirilirken de ağlanırdı. Chojnicki’nin şimdi yanında olması onu rahatlatır gibi oldu.</p>
		<p>“Haydi, gelin bir yudum içelim,” dedi Chojnicki. “Hüzünlenmeye başladınız!”</p>
		<p>İçtiler. Sonra Chojnicki kalktı ve bavulun kapağını kapattı.</p>
		<p>Brodnitzer, genç Trotta’nın bavulunu aşağıda bekleyen faytona taşıdı. “Siz iyi bir müşteriydiniz, saygıdeğer Baron!” dedi otelci. Sonra elinde şapkası faytonun yanında durdu. Chojnicki atların dizginlerini tutmuş bekliyordu. Brodnitzer’in sözleri, genç adamı hüzünlendirir gibi oldu. Ona, hoşça kalın, demek istedi. Fakat Chojnicki dilini şöyle bir şaklattı, atlar huzursuzlaşır gibi oldu, başlarını salladılar, kuyruklarını da. Trotta faytona bindi. Hemen hareket ettiler. Küçük faytonun büyük tekerlekleri yolun kumlu toprağında, bir derenin suyuna gömülür gibi dönüyordu.</p>
		<p>İlerledikleri dar yol bataklıkların arasından uzanıyordu. Her yandan kurbağalar vraklıyordu.</p>
		<p>Az sonra küçük bir evin önünde durdular.</p>
		<p>“Burada kalacaksınız,” dedi Chojnicki.</p>
		<p>Trotta bu eve yerleşti. Korunun hemen yanı başında, tıpkı babasının çalıştığı binada olduğu gibi yeşil panjurlu, küçük bir evdi. Bir odasında korudan sorumlu adamın yardımcısı Jan Steppaniuk kalıyordu. Yaşlı biriydi, ince, uzun bıyıkları kararmaya başlamış gümüşü andırıyordu. Yaşamının on iki yılını orduda geçirmiş olan Steppanuik, Trotta’ya “Teğmen” diyordu. Çoğu kez üzerinde, dik yakası mavi kırmızı işlemeli, kalın ketenden bir gömlek vardı. Bol kolları rüzgârda şiştiğinde büyük bir kuşun kanatlarını andırıyordu.</p>
		<p>Trotta garnizondaki hiçbir arkadaşını bir daha görmeden burada yaşamaya karar verdi.</p>
		<p>Bazı akşamlar odasındaki tahta masaya oturdu, alevi titreşen mumun ışığında babasına mektuplar yazdı. Sarımsı güzel kâğıtlara, yukarıdan dört parmak, yanlardan ikişer parmak bırakarak yazdığı bu mektupların yıllarboyu askerden yollamış olduğu mektuplara benzemesine dikkat etti.</p>
		<p>Bütün gün yapacak pek bir işi yoktu. Çoğu zaman işçilerin ücretleriyle Chojnicki’nin misafiri olarak villasında kalanlara yapılan harcamaları defterlere işliyordu. Rakamları alt alta yazıp topluyor, her hafta sayımları yapılan domuzlarla tavukları deftere yazıyordu. Chojnicki’ nin arazilerinde yetişen meyvelerin ne kadarının satıldığı, ne kadarının satılmadığı da önemliydi. Ayrıca başkalarına kiralanan ve üzerinde darı yetişen araziyle tahıl kurutma makinesinin gelirleri de itinayla not edilmek zorundaydı.</p>
		<p>Bu yörenin şivesi ona yabancı değildi, köylülerle kolayca anlaşıyordu. Yaklaşan kış için odun satın almaya başlayan kızıl saçlı Yahudilerle de pazarlık ediyordu. Kayın, alaçam, ıhlamur ve akağaç arasındaki farklarla fiyatlarını da kısa sürede öğrendi. Eli sıkıydı. Her perşembe eğer, hamut, boyunduruk, tırpan, biley taşı, orak, tırmık ve çeşitli tohumlar almak için kentteki domuz pazarına indiğinde tıpkı Solferino Kahramanı büyükbabası gibi iyice pazarlık yapıyor, sonra da cebinden çıkardığı paraları teker teker karşısındakinin avucuna sayıyordu. Garnizondan bir subayın yakınından geçtiğini fark edince de başını hafifçe çeviriyor, görmezliğe geliyordu. Fakat zamanla bunu yapmasına gerek kalmadı. Bıyıkları gürleşti, çenesinde de sakal oluşmaya başladı, eski Teğmen Trotta’nın görünümü değişti. Sonra harman kaldırma dönemi yaklaştı. Her yerde köylüler kırmızı yuvarlak taşlarda tırpanlarını bilemeye başladı. Biley taşına sürünen çeliğin sesi cırcırların sesini bastırıyordu. Trotta kimi zaman gecenin geç saatlerine kadar Chojnicki’nin villasından müzik ve insan sesleri duyuyordu. Bazı geceler uzaklardan duyulan horoz sesleri, dolunayda köpek havlamaları ve villadan gelen gürültüler kulağında derin uykusuna dalıyordu. Artık mutluydu, tek başınaydı ve huzura kavuşmuştu. Gözüne uyku girmediği geceler de oluyordu. O zaman yatağından çıkıyor, değneğini eline alıyor ve tarlalarda yürüyordu. Gecenin çoksesli korosunu dinleyip sabahın olmasını bekliyor, sonra güneşin ilk ışınlarını selamlıyor, sabah şebnemini ve yeni günün habercisi hafif esintiyi ciğerlerine çekiyordu.</p>
		<p>Her gün öğleden sonraları dolaşmaya çıkıyor, yakın köylere şöyle bir uğruyordu. Köylüler, “İsa’nın selamı üzerinde olsun!” diyerek onu selamlıyordu. Trotta da, “Ebediyen. Amen!” diye karşılık veriyordu. Tıpkı onlar gibi dizlerini bükerek yürüyordu. Sipoljeli köylüler hep böyle yürümüşlerdi.</p>
		<p>Günün birinde yolu Burdlaki köyüne de düştü. Köy kilisesinin küçük çan kulesi göğün mavisine doğru uzanıyordu. Sakin bir öğleden sonraydı, köyün yolları boştu. Tavuklar bile yorgun bağırıyordu. Tatarcıklar ve sivrisinekler dans eder gibi uçuşuyor, karmarışık vızıldaşıyorlardı. Aniden küçük evlerin birinden sakalları uzamış köylünün biri çıktı ve yolun ortasında durup Trotta’ yı selamladı. Adama karşılık verip yoluna devam etmek isterken sakallı köylü seslendi:</p>
		<p>“Teğmen, ben Onufrij!” Trotta durdu ve biraz şaşkın sordu: “Niçin firar ettin?” “Sadece köyüme döndüm!” dedi Onufrij.</p>
		<p>Trotta ona nedenini sormak istemedi. Onufrij’i şimdi çok iyi anlıyordu. O teğmene hizmet etmişti, kendisi de İmparator’a! Artık anavatan yoktu. Monarşi yıkılmış ve parçalanmıştı. “Korkmuyor musun?” diye sordu Trotta. Onufrij korkmuyordu. Kız kardeşinin yanında kalıyordu. Jandarmalar haftada bir köyden geçiyor, şöyle bir sağa sola bakıyorlardı. Hem onlar da Ukraynalıydı. Onun gibi köylü çocuklarıydı. Kimse ihbar etmediği sürece de korkmasına hiç gerek yoktu. Ve Burdlaki köyünde kimse kimseyi ihbar etmiyordu!</p>
		<p>“Hoşça kal, Onufrij!” dedi Trotta ve geniş tarlalara uzanan taşlı yolda yürüdü. Onufrij’nin köy çıkışına kadar peşinden geldiğini duydu. Altı çivili asker çizmelerini ordudan ayrılırken beraberinde götürmüş olacaktı. Burdlaki’den ayrılmadan Yahudi Abramçik’in köy meyhanesinden içeri girdi. Burada değişik içkilerin yanı sıra, sigara, pul, ucuz tütün ve doğal sabun da vardı. Yahudi meyhaneci kızıl sakallıydı. Çoğu zaman kemerli kapının önünde oturur, ta ötelere uzanan köy yoluna bakardı. Trotta bir an düşündü, bu adam yaşlandığında tıpkı Max Demant’ın Yahudi meyhaneci büyükbabası gibi biri olacak.</p>
		<p>İçeri girdi, kendine sert içkiden bir kadeh ısmarladı, biraz tütünle pul aldı ve yoluna devam etti. Yol, Burdlaki’den Oleksk köyüne, oradan da Sosnow, Bytök, Leschnitz ve Dombroa köylerine uzanıyordu. Trotta günlük gezintilerinde buralardan sık sık geçiyordu. Yol boyunca iki kez de demiryolunu aşıyordu. Bakımsız bariyerler öyle duruyor, terk edilmiş nöbetçi kulübelerinde sinyaller çalıyor, ışıklar yanıp sönüyordu. Bunlar Herr von Trotta’yı artık ilgilendirmeyen bir dünyadan ulaşan seslerdi. O dünya sönüp yok olmuştu. Orduda geçirmiş olduğu uzun yıllar da artık yoktu, sanki onlar hiç olmamıştı. Trotta yaşamı boyunca elinde kılıcı değil de değneğiyle bu köy yollarıyla tarlalarda yürüyüp durmuştu. O şimdi, Solferino Kahramanı büyükbabası, Laxenburg saray bahçesi bahçıvanı ve bekçisi büyükbabasının babası, hatta Sipolje’deki adlarını bile bilmediği ataları gibi yaşıyordu. O gün de aynı yollardan geçti. Oleksk’ten Sosnow’a, oradan Bytök’e, Leschnitz’e ve Dombroa’ya vardı. Hepsi de sahibi Chojnicki olan bu köyler, sarayına pek uzak sayılmazdı. Dombroa’dan dosdoğru evine ulaşan dönüş yolunun iki yanında söğütler yetişiyordu. Akşamüstü olmuştu, saat altıya geliyordu. Trotta yol boyunca tek arkadaşına rastlamamıştı. Adımlarını yavaşlattı. Az sonra Chojnicki’nin penceresinin altındaydı. Bir ıslık çaldı. Chojnicki pencerede göründü, şöyle bir selam verip aşağı indi, yanına geldi.</p>
		<p>“Sonunda oldu!” dedi. “Savaş çıktı! Çoktandır bekleniyordu. Fakat yine de bizim için sürpriz olacak. Sanırım Trotta bu özgürlüğünün tadını uzun süre çıkaramayacak... Benim üniformam hazır. Bir hafta, en geç iki hafta sonra göreve gideceğiz!”</p>
		<p>Genç Trotta kendini o andaki kadar hiç böylesine özgür hissetmemiş olduğunu düşündü. Yavaş yavaş alçalmakta olan güneşe bakarken gözlerini kısmadı. Batıda, çok ötelerde nasıl battığını bir süre seyretti. Çıkan hafif bir rüzgâr sanki onu karşılamak istiyordu. Havadaki küçük beyaz bulutlarla oynaştı, tarlalardaki buğdaylarla mısırları salladı, gelinciklerin kırmızı yüzlerine süründü. Yemyeşil çayırların üzerine mavimsi bir gölge çöktü. Doğudaki korular morardı, gözden kayboldu. Korunun hemen yanı başındaki Steppaniuks, Trotta’nın yaşadığı küçük ev ışıl ışıldı. Pencereleri güneşin eriyen ışığında yanıyordu. Havanın kararmaya başlamasıyla cırcırböceklerinin sesi çoğalmıştı. Ani bir esinti bütün sesleri uzaklara taşıdı, doğa sessizleşti. Sanki toprağın nefes alışı duyuluyordu. Aynı anda tepelerinde, bulutların altından cıyaklamalar, bağrışmalar duyuldu. Chojnicki elini şöyle bir havaya kaldırdı. “Biliyor musunuz bu nedir? Yabankazları... Yaz henüz bitmedi... Onlar bu yıl bizi erken terk ediyor! Onlar çoktan top seslerini duyuyor. Ne yapmaları gerektiğini çok iyi biliyorlar...”</p>
		<p>Günlerden perşembeydi, villada yine küçük eğlence vardı. Chojnicki arkasını döndü, içeri girdi. Trotta da ağır ağır, pencereleri ışıldayan küçük evine doğru yürüdü.</p>
		<p>O gece uyumadı. Gece yarısına kadar yabankazlarının bağrışmalarını dinledi. Sonra yatağından kalktı, giyindi ve dışarı çıktı. Steppaniuk, elinde piposu kapının önüne uzanır gibi oturmuştu. Trotta’nın yüzüne bakmadan konuştu: “Bu gece uyumak mümkün değil!”</p>
		<p>“Yabankazları...” dedi Trotta da.</p>
		<p>“Evet, yabankazları,” diye tekrarladı Steppaniuk. “Ömrüm boyunca onların hiç bu kadar erken ayrıldığını görmemiştim. Bakın, bakın...”</p>
		<p>Trotta başını kaldırıp gökyüzüne baktı. Yıldızlar her zamanki gibi ışıl ışıldı. Gökyüzünün karanlığından başka hiçbir şey göremiyordu. Tepesinde, yıldızların altında sadece yabankazlarının sesi vardı.</p>
		<p>“Bütün akşam burada oturuyorum,” diye devam etti Steppaniuk ve piposunu tuttuğu eliyle gökyüzünü şöyle bir işaret etti. Trotta bir an için gecenin koyu mavi karanlığında yabankazlarını sezer gibi oldu. Yıldızlar arasında ötüşerek, rüzgârda oynaşan ince bir tül örneği uçuşuyorlardı. “Sadece yabankazları değil,” diye devam etti Steppaniuk, “bu sabah erken saatlerde yüzlerce karga da dikkatimi çekti. Daha önce bu aylarda hiç görmemiştim onları! Buralarda bu kadar çok karga yoktur, onlar yabancı yörelerden gelmiş olmalı. Sanırım Rusya topraklarından. Bizde kargalar, kuşlar arasındaki Tanrı elçileridir...”</p>
		<p>Kuzeydoğuda çok ötelerde gümüşi kalın bir şerit gökyüzünü bir boydan bir boya kaplıyordu. Sonra oralar aydınlanır gibi oldu. Doğudan esen rüzgâr sertleşti, Chojnicki’nin villasından karmakarışık sesleri onlara doğru taşıdı. Trotta, Steppaniuk’un yanına uzanır gibi oturdu ve hafif uykulu gözlerle yıldızlara baktı, yabankazlarının ötüşmelerini dinledi ve uykuya daldı.</p>
		<p>Uyandığında güneş doğmaya hazırlanıyordu. Bir an sanki yarım saat uyumuş gibi hissetti kendini. Gerçekte ise tam dört saat uyumuştu. O sabah çok sayıda kuşun şarkısıyla başlamadı günü. Tepesinde dönen yüzlerce kapkara karga haykırıyor, müthiş bir gürültü yapıyordu. Az sonra yanındaki Steppaniuk da gözlerini açtı, hâlâ ağzında durmakta olan pipoyu eline aldı ve sapıyla çevrelerindeki ağaçları işaret etti. Dalları kocaman acayip meyveleri andıran bu kapkara kuşlarla silme doluydu. Hiç kıpırdamadan öylece tünemiş, sadece yüksek sesle ötüşüp duruyorlardı. Steppaniuk yerden bir taş aldı, ağaçlara doğru fırlattı. Kargalar sadece birkaç kez kanat çırptılar ve kök salmış meyveler örneği dallara tünemeye devam ettiler. “Vuracağım onları!” diye homurdandı Steppaniuk ve içeri girip filintasını aldı. Ağaçlara doğru ateş etti. Birkaçı yere düştü. Diğerleri ise ateş edildiğini duymamış gibi hiç yerlerinden kıpırdamadı. Steppaniuk vurduklarını topladı ve eve götürdü. Az sonra tekrar dışarı çıktığında: “Çok tuhaf bu kargalar,” dedi Trotta’ya, “ne yaparsan umursamıyorlar...”</p>
		<p>O gün günlerden cuma idi. Öğleden sonra Trotta her zamanki gibi köylere uğradı. Cırcırböceklerinin sesi duyulmuyordu, kurbağalar da susmuştu. Ötüşen tek canlı kara kargalardı. Onlar her yerde tünüyordu, ıhlamurlarda, meşelerde, kayınlarda ve söğütlerde... Belki bu kuşlar her yıl hasattan önce geliyor, diye düşündü Trotta. Köylülerin oraklarını bilemeye başladığını duymuş olacaklar. Yolu Burdlaki köyünden de geçti. Onufrij’i tekrar göreceğini umdu, fakat bugün onunla karşılaşmadı. Köylüler küçük evlerinin önünde oturmuş, kırmızı taşlarda oraklarını biliyorlardı. Kargaların çığlığı onları da rahatsız ediyor olacak arada sırada başlarını kaldırıp küfür ediyorlardı.</p>
		<p>Trotta, köy meyhanesinin önünden de geçti. Kızıl sakallı Yahudi Abramçik kemerli kapıda oturuyordu. Onun geldiğini görünce yerinden doğruldu. Siyah kadifeden küçük kipayı eline alıp havada şöyle bir salladı ve, “Kargalar geldi,” diye mırıldandı. “Bütün gün haykırıp duruyorlar. Akıllı kuşlar. Dikkat etmeliyiz!”</p>
		<p>“Haklı olabilirsiniz!” dedi Trotta ve her zamanki yoldan Chojnicki’nin villasına döndü. Pencerenin altında durdu ve ıslık çaldı. Gelen olmadı.</p>
		<p>Chojnicki mutlaka kente inmişti. Trotta bataklıklar arasından uzanan dar patikadan kente doğru yürüdü. Yol boyunca sadece köylülere rastladı. Patika o kadar dardı ki, karşıdan gelen oldu mu, birinin durup ötekine yol vermesi gerekiyordu. O gün Trotta’nın karşılaştığı köylüler doğru dürüst selam vermeden yanından geçip gidiyorlardı. Herkesin bir acelesi var gibiydi. Hızlı ve büyük adımlar atıyorlardı. Çoğu düşünceli düşünceli başı önünde yürüyordu. Trotta kente yaklaşırken yol kalabalıklaştı. İnsanlar yan yana veya gruplar halinde yürüyordu. Trotta bir an durdu ve sağına soluna bakındı. Bunlar mutlaka köylerine dönen fırça kılı yapım fabrikasının işçileri, diye düşündü. Belki de aralarında üzerine ateş etmiş oldukları da vardı... Omuzlarındaki sopaya çıkınlarını takmış, başları önlerinde acele acele yanından geçip gittiler. O gün akşam karanlığı sanki daha erken basıyormuş gibiydi. Kentten ayrılan insan grupları ufkun karanlığında gözden kayboluyordu. Gökyüzü hafif bulutluydu. Batmakta olan kırmızı güneş o gün her zamankinden daha küçük gibiydi. Ve aniden bütün kiliselerin çanları çalmaya başladı. Trotta’nın yanından geçenler bir an durup kulak kabarttılar ve sonra tekrar yollarına devam ettiler. Genç adam, başı önünde yürüyen birinin koluna yapıştı ve çanların niçin çaldığını sordu. “Savaş çıktığı için!” dedi adam başını yerden kaldırmadan ve yürüdü uzaklaştı.</p>
		<p>“Savaş çıktığı için,” diye mırıldandı Trotta. Bunu çoktandır biliyormuş gibiydi. Haftalardır, o uğursuz yaz eğlencesinden, ordudan istifasından bu yana, hep savaşı düşünmüştü. Yedi yaşından başlayarak kendini hazırlamış olduğu o şavaş işte şimdi çıkmıştı! Bu onun savaşıydı, torunun savaşıydı! Solferino Kahramanı’nın o yılları yine geri dönmüştü... Çanlar aralıksız çalıyordu, hiç susmuyordu. Sınıra yakın bir kulübenin önünde duran, tek bacağı tahta görevlinin çevresini insanlar sarmıştı. Kulübenin kapısında da sarı siyah parlak bir afiş asılıydı. Sarı zemine yazılmış bir kelime uzaktan okunuyordu. Bu kelimenin kara harfleri kulübenin önünde toplanmış insanların başları üzerinde kalın sopalar örneği yükseliyordu: “Halklarıma!”</p>
		<p>Koyun derisinden kötü kokan kısa ceketli köylüler, etekleri uçuşan siyah yeşil kaftanlı Yahudiler, monarşinin bazı bölgelerinde yaşayan yeşil Lodenli<a class="si-noteref epub-type_noteref" href="#f6" id="ref_f6">6</a> Güney Almanya kökenli köylüler, Polonyalılar, tüccarlar, küçük esnaf ve memurlar kulübenin önünde birikmiş, yazanları okumaya çalışıyordu. Kulübenin dört duvarına çeşitli dillerde kocaman afişler asılmıştı. Hepsi de, “Halklarıma!” sözüyle başlıyordu. Okuma yazma bilenler çevrelerinde duranlara yüksek sesle afişteki bildiriyi okuyordu. Sesleri kilise çanlarının gürültüsüne karışıyordu. Bazıları kulübenin çevresinde dolaşıyor, diğer lisanlarda yazanları da okuyordu. Kentten tren istasyonuna uzanan geniş yol kalabalıktı. Akşam olmuştu, insanlar akın akın kenti terk ediyordu. Trotta ise ters yönde yürüdü. Akşamın loşluğunda küçük Yahudi evlerinde yanan mumlar yolu biraz olsun aydınlatıyordu. Bu evlerin her biri sanki bir türbeydi, her evde mumları yakmış olan da ölümün kendisiydi. Yola taşan dualar her zamankinden daha güçlüydü, çok daha değişik, belki de kanlı bir Şabat’a kendilerini hazırlıyorlardı. Kara giysileri yerlere kadar uzanan bazıları telaşla evlerden fırlıyor, köşebaşlarında toplanıyordu. Az sonra bağrışmalar, yakınmalar duyulmaya başlandı. Ertesi sabah evini barkını terk edip orduya katılması gerekenlere yakınları, tanışları hüzünle sarılıp öpüşüyor, ona veda ediyordu. Birbirlerini uzun uzun yanaklarından öpenlerin gür kızıl sakalları da sarmaş dolaş oluyordu, tekrar ayrılmaları için elleriyle çekiştirmeleri gerekiyordu. Aralıksız çalan çanların sesi, kentin üzerini bir kubbe örneği örtüyordu. Çan seslerine, Yahudilerin dualarına ve haykırışmalarına kışladan duyulmaya başlayan borazan sesleri de karıştı. Bu bir vedaydı, askerler için son yat borusuydu! Sonra gece oldu, yıldızlar kayboldu. Hava kapandı, bulutlandı, gecenin gökyüzü küçük kentin üzerine çöktü!</p>
		<p>Trotta daha çok yürümedi, geri döndü. Binecek bir fayton aradı, fakat bulamadı. Yürüyüşünü hızlandırdı, büyük adımlarla Chojnicki’nin villasına giden yolda ilerledi. Villanın büyük kapısı ardına kadar açıktı, bütün odalar ve salonlar eğlence varmış gibi ışıl ışıldı. Büyük hole adımlarını attığı anda Chojnicki’yle karşılaştı. Kont üniformasını giymişti, başında miğferi vardı, belinde de fişekler takılıydı. Büyük faytonunun hemen hazırlanmasını söyledi. Garnizona kadar üç mil yol gidecekti ve bu gece orduya katılmalıydı!</p>
		<p>“Haydi seni de götüreyim!” dedi Trotta’ya. O gece ilk kez genç adama “sen” diye hitap etmişti. Belki dikkat etmemişti, belki de üzerinde üniforma olduğu için böyle konuşmuştu? “Seni alayına bırakayım...”</p>
		<p>Hemen kaldığı küçük eve gittiler. Chojnicki bir köşeye oturdu ve Trotta’nın üzerinden sivil giysilerini çıkarıp üniformasını giyişini seyretti. Bundan haftalar önce de –Sanki aradan yıllar geçmişti!– Brodnitzer’in otelindeki odada Trotta’nın üniformasını çıkarıp sivil giysileri giyişini seyretmiş olduğunu anımsadı. Genç adam “iş elbisesi”ni giyiyordu tekrar, vatana dönüyordu... Kılıcını eline aldı, ışıldayan metali şöyle bir okşadı ve beline takıp bavulunu kapattı.</p>
		<p>Az sonra piyade alayının kışlasının kapısında durduklarında birbirlerine veda edecek pek zamanları olmadığını ikisi de biliyordu. “<em>Adieu!</em>” diye mırıldandı Trotta. Sonra uzun uzun el sıkıştılar. Daha bir içten vedalaşmak isterlerdi. “Biz vedalaşırken öpüşürüz,” dedi Chojnicki. Birbirlerine sarıldılar, öpüştüler. Sonra Trotta çabucak faytondan indi. Kışla kapısındaki nöbetçi selama durdu. Genç adam bir an durdu, başını çevirdiğinde Chojnicki’nin faytonunun hızla uzaklaştığını gördü.</p>
		<h2>21</h2>
		<p>Trotta’nın görev yaptığı tabur hemen o gece yola koyuldu. Kuzeydoğuya, Woloczyska’daki sınır bölgesine gidiyorlardı. Yağmur başladı, önce yavaştan yağdı, sonra gittikçe hızlandı. Yolun beyaz toprağı kısa sürede gümüş grisi çamura dönüştü. Çizmelere bulaşan çamurlar emir üzerine ölüme giden subayların bakımlı üniformalarını kirletti, lekeler bıraktı. Bellerden sallanan kılıçlar, omuzdan bele uzanan süslü, parlak kuşaklar uzun yürüyüşte subayları rahatsız etmeye başladı. Tabur sabaha karşı konuşlanacağı bölgeye vardı ve orada beklemekte olan iki yabancı piyade alayına katıldı ve birlikte geniş bir avcı hattı oluşturdular. İki gün hiçbir şey yapmadan beklediler, burada savaş filan yoktu. Arada sırada çok uzaklardan tek tük ateş sesleri duydular. İki küçük birlik arasındaki önemsiz bir sınır çarpışması olacaktı. Kimi zaman da yakınlarından yaralıları, bazen de ölüleri taşıyan görevliler geçti. Ve gerçek savaş bir türlü çıkmak bilmedi. Günlerce beklenen, fakat bir türlü patlamayan fırtına örneği savaş da kendini bekletiyordu!</p>
		<p>Üçüncü gün geri çekilme emri geldi. Trotta’nın görev yaptığı tabur harekete geçmek için hazırlık yaptı. Subaylar gibi erat da düş kırıklığına uğramıştı. Aynı gün gelen bir habere göre iki mil doğudaki süvari alayı dağılmıştı. Ukraynalı süvarilerin sınırı geçmiş olduğu da söyleniyordu. Sonunda tabur hareket etti, herkes suskun ve keyifsiz batı yönünde yürüdü. Az sonra bu geri çekilmenin pek plansız olduğu anlaşıldı. Yol boyunca, köylerde ve küçük kentlerde değişik silah sınıflarından karmakarışık asker gruplarıyla karşılaştılar. Ordu Komutanlığı’ndan da sürekli ve birbirinden çok değişik emirler geliyordu. Bu emirler çoğu köylerin nasıl boşaltılacağı, Rus yanlısı Ukraynalılara, din adamlarına ve casuslara nasıl davranılacağı üzerindeydi. Bazı köylerde çabucak kurulan askerî mahkemeler çabuk kararlar alıyordu. Kimi yerlerde de jurnalciler köylüleri, papazları, öğretmenleri, fotoğrafçıları ve memurları ispiyonluyordu. Ordunun her şeye karışacak pek zamanı yoktu. Geri çekilme emrinin bir an önce yerine getirilmesi gerekiyordu. Ancak geçtikleri yerlerdeki vatan hainleri de hemen cezalandırılmalıydı. Sıhhiye araçları, tren konvoyları, topçu birlikleri, süvariler ve piyadeler aralıksız yağan yağmurda çamur içindeki toprak yollarda sağa sola gidip gelirken, haberciler her yöne at koştururken, yatak şiltelerini, mobilyalarını ve değerli birkaç parça eşyasını arabalarına yüklemiş, korkudan yüzleri kireç gibi insanlar akın akın kent ve kasabaları batı yönünde terk ederken, askerî mahkemelerin alelacele aldığı kararlar mezralarda, köylerde kilisenin önünde hüzünlü trampet sesleriyle çabucak yerine getiriliyordu... Ölüme mahkûm olmuş adamların karıları, subayların çamur içindeki çizmelerine başlarını koymuş kadınlar, “Acıyın, affedin!” diye haykırıp çığlıklar atıyordu. Avusturya ordusu için savaş, askerî mahkemelerle başlamıştı. Vatan hainleri ve vatana hainlik yaptıklarından şüphe edilenler çabuk mahkemelerle ölüme mahkûm edilip halka ders olsun diye hemen kilise önlerinde ağaçlara asılıyordu. Kulübeler, samanlıklar, ahırlar ve odunluklar yanıyordu. Kimi yerde ateş, dallarında cesetlerin asılı olduğu ağaçlara da sıçramıştı. Günlerdir aralıksız yağan hafif yağmur, alevleri söndürmeyi başaramıyordu. Çok yaşlı ağaçları saran yangının alevleri ağaç kurtları örneği çabucak gövdelerden yukarılara yükseliyor, önce yaprakları yutuyor, sonra da dallara bulaşıyordu. İpler kopuyor, yüzleri kömürleşmiş, vücutları ise henüz zarar görmemiş cesetler yerlere düşüyordu.</p>
		<p>Trotta’nın taburu birkaç gün sonra Krutyny adlı bir köyün yakınlarında mola verdi. Buraya akşama doğru varmışlardı ve ertesi sabah batı yönünde yine yollarına devam edeceklerdi. Günlerdir aralıksız yağan yağmur da o gün kesilmişti. Batmaya hazırlanan eylül güneşi her yeri sevecen, yumuşak ışınlarıyla sarıp sarmalıyor, insanların artık toplayamayacağı, ekmek yapıp yiyemeyeceği tahıl dolu tarlaların üzerini örtüyordu. Pastırma yazının yaşandığı o gün, doğadaki yalancı barışa kanmış, leş bulamayacaklarını da kabullenmiş kargalar bile suskundu. Taburda hiç kimse tam bir haftadır üzerindeki giysileri çıkarmamıştı, vücutlar su görmemişti. Sürekli yağmurda çizmeler su almış, hergün yürümekten ayaklar şişmiş, dizlere ve baldırlara sancılar girmiş, sırtlar tutulmuştu... O gece barakalarda konaklanacaktı. Herkes yanındaki çantalardan, bavullardan kuru bir şeyler çıkarıp üstünü değiştirmek istedi. Suları azalmış kuyulardan su çekip ellerinden geldiğince yıkandılar. Gece çok sessizdi. Havada tek bulut yoktu. Çevredeki terk edilmiş çiftliklerde aç köpekler uluyordu. Teğmen Trotta’nın gözüne uyku girmedi, kulübeden çıktı ve köye uzanan toprak yolda yürüdü. Az öteden görünen, yıldızlara doğru yükselen kulesindeki haçtan Ortodoks olduğunu anladığı kiliseye doğru ilerledi. Damı ince tahta kaplı kilise, küçük bir mezarlığın ortasındaydı. Mezarların üzerindeki kısa haçlar sanki gecenin aydınlığında sessiz danslar yapıyordu... Mezarlığın arkaya açılan büyük kapısının önündeki ağaçta üç ceset asılıydı. Ortadaki uzun sakallı bir rahipti. Sağında ve solunda, üzerlerinde kısa sarı ceketler, hareketsiz ayaklarında kaba örgü hasır ayakkabılar iki genç köylü asılıydı. Rahibin uzun giysisi ayakkabılarına kadar iniyordu. Gece rüzgârında ağır ağır sallanan bacakları artık suskun kilise çanının topuzu gibi üzerindeki giysinin eteklerine dokunuyordu...</p>
		<p>Teğmen Trotta ağaca asılı olanlara biraz daha yaklaştı, şişmiş yüzlere yakından baktı. Sanki üçünün yüzü de ona tanıdık gibiydi, orduda gördüğü, her gün birlikte talim yaptığı köylü çocuklarının yüzlerini andırıyorlardı. Sakalı açık bir yelpazeyi andıran rahibin yüzü ona bir an için Onufrij’in son görünümünü anımsattı. Kim bilir, belki de Onufrij burada asılı adamın bir kardeşi oluyordu... Teğmen Trotta sağına soluna bakındı, kulak kabarttı. Kilisenin çan kulesinden yarasalar uçuştu. Terk edilmiş çiftliklerde yine köpekler havladı. Genç teğmen kılıcını çekti ve adamların asılı olduğu ipleri kesti. Ardından cesetleri omzuna atıp teker teker kilisenin önündeki avluya taşıdı. Sonra da kılıcıyla sürekli yağmurlarla iyice yumuşamış toprakta elinden geldiğince üç çukur açtı, cesetleri içine yatırdı ve yine kılıcıyla ve kılıcın kılıfıyla üzerlerine toprak attı, eliyle ve ayaklarıyla örttü, ezip bastırdı. Sonra şöyle bir istavroz çıkardı. O anda anımsadı, Moravya Weisskirchen’deki askerî lisedeki bir dinî ayinden bu yana hiç istavroz çıkarıp dua etmemişti. Gömmüş olduğu üç kişinin başında bir dua okumak istedi, fakat sesi çıkmadı, sadece dudakları oynadı. Gecenin sessizliğini bir kuşun sesi bozdu. Yarasalar uçuştu. Köpekler uludu. Ertesi sabah güneşin doğuşuyla tekrar yola koyuldular. Sabahın bu saatinde grimsi bir sonbahar sisi bütün doğanın üzerini örtüyordu. Ancak saatler ilerledikçe güneş ışınları güçlendi, öğleye doğru da hava iyice ısındı. Askerler susadı. Kimileri bir yerlerden suların şırıltısını duydu. Su aktığını umdukları yöne koşanlar tekrar geri döndüler. Çevrede ne bir dere, ne bir gölcük ne de bir kuyu vardı. Yol boyunca geçtikleri köylerde de çeşmelerle kuyular kurumuştu. Kimi yerde de kuyulara vurulmuş ve asılmış insanların cesetleri atılmıştı. Üstü açık kuyuların yanına giden askerler yine geri döndü, dipleri ceset doluydu. Tabur yoluna devam etti.</p>
		<p>Susuzluk dayanılacak gibi değildi. Öğle oldu. Yakınlardan silah sesleri geldi. Herkes toprağa uzandı. Düşman yaklaşmış olacaktı. Askerler toprakta sürüne sürüne ilerlediler. Az sonra yol genişledi ve biraz ötede terk edilmiş bir tren istasyonu göründü, raylar ışıldadı. Burada demiryolu başlıyordu. Tabur ayağa kalktı ve koşar adım rayların arasından geçerek istasyon binasına vardı. Burası korunabilecekleri bir yerdi. Düşman –belki Ukraynalı bir süvari birliğiydi– demiryolunun öteki yanında konuşlanmış olabilirdi. Tam istasyona varmışlardı ki biri, “Su!” diye haykırdı. Gerçekten de üzerinden rayların geçtiği setlerden birinde, bir bekçi kulübesinin hemen yanı başında bir su kuyusu vardı. Bütün başlar kuyunun olduğu yöne doğru çevrildi. “Kimse yerinden kıpırdamayacak!” diye emretti Binbaşı Zoglauer. “Kimse yerinden kıpırdamayacak!” diye bütün subaylar da bu emri askerlerine iletti.</p>
		<p>Fakat günlerce susuz bir halde yol yürümüş erleri engellemek mümkün değildi. Önce birkaçı kuyuya doğru koştu, ardından hep birlikte koşanlar oldu. Karşı taraftan ateş edildi, isabet alanlar yere yuvarlandı. Demiryolu setinin öteki yanındaki düşman süvarileri susamış askerleri vuruyordu. Ve ateşe karşın ölüme koşanların arkası kesilmedi. Bölüğün ikinci müfrezesi kuyuya doğru yöneldiğinde setin yeşil yamacında bir düzine asker cesedi yatıyordu.</p>
		<p>Teğmen Trotta, “Asker dur!” diye bağırdı. Askerlerinin önüne çıktı. “Ben size su getireceğim! Kimse yerinden kıpırdamayacak! Burada bekleyeceksiniz! Bana kova getirin!” Makineli tüfeklerin sarıldığı su geçirmez kalın ketenden yapılmış iki kova getirdiler. Trotta kovaları eline aldı ve kuyuya doğru ilerledi. Aynı anda kurşun yağmuru yine başladı. Başı hafif eğik kuyuya yaklaştı, üzerine eğildi, kovalardan birini aşağı salladı. Düşman kurşunları sağından solundan vınlayarak geçiyor, toprağa gömülüyordu. Neredeyse başına, kollarına, vücuduna, bacaklarına dokunacaktı. Trotta ikinci kovayı da kuyuya salladı. Setin ötesinden ateş eden Ukraynalı süvarileri görür gibi oldu. Hiç korkmuyordu. Genç adam diğerleri gibi vurulabileceğini düşünmüyordu. Kurşun sesleri ona bir an için <em>Radetzky Marşı</em>’nın ilk ritimlerini anımsattı. Baba evinin balkonunda duran küçük Trotta’yı gördü. Aşağıda askerî bando çalıyordu. Nechwal elindeki abanoz ağacından, ucu gümüşten şef değneğini indirip kaldırıyordu. Su dolu ikinci kovayı da kuyudan çekti ve ağır kovalar iki yanında yavaş yavaş setten aşağı inmeye başladı. Önce sol ayağını, sonra sağ ayağını dikkatle öne attı. Düşman kurşunları vınlamaya devam ediyordu. Sadece başı setin üzerindeydi. Bir adım daha...</p>
		<p>Aynı anda başından vuruldu. Bir adım daha attı ve düştü. İki elinde içi su dolu kovalar yuvarlandı. Sular üzerine aktı. Başından sıcak kanlar fışkırdı, yamacın soğuk yeşiline sızdı. Ötelerden Ukraynalı askerlerin, “Hz. İsa’ya şükrolsun!” duaları duyuldu.</p>
		<p>Amin, demek istedi Trotta. Ukrayna dilinde bildiği tek söz bu duaydı. Fakat dudaklarını oynatamadı. Ağzı açık kaldı. Beyaz dişleri sonbahar gökyüzünün mavisine bakıyordu. Dili yavaş yavaş morardı. Bütün vücudunun soğuduğunu hissetti. Ve öldü.</p>
		<p>İşte Teğmen Carl Joseph’in von Trotta’nın sonu böyle oldu! Elinde silahla değil, içi su dolu iki kovayla ölmüştü. Binbaşı Zoglauer, bölge valisi babasına mektup yolladı. Yaşlı adam cepheden gelen mektubu birkaç kez okudu, sonra kâğıt elinden kaydı ve kırmızı halının üzerine düştü. Okuması bitince burnunun üzerine sıkıştırmış olduğu gözlüğünü çıkarmadı. Başı hafif titriyordu, küçük oval camlarıyla şeffaf bir kelebeği andıran gözlük de titreşiyordu. İri iki damla gözyaşı aşağı indi, gözlüğün camlarını bulandırdı ve gür bıyıklarına karıştı. Yaşlı adamın vücudu sakindi, sadece başı hafif hafif titriyordu, arkadan öne ve soldan sağa. Başı titredikçe gözlüğün camları da titreşiyordu... Bölge Valisi belki bir saate yakın yazı masasında böyle oturdu. Sonra yavaş yavaş yerinden kalktı, evine geçti. Dolaptan siyah takımını çıkardı, siyah kravatla gömleğini ve siyah şalı da. Onları en son babasının cenaze töreninde giymişti. Aynaya bakmadan üstünü değişti. Ne kadar çaba gösterse de başı hafif hafif titremeye devam etti. Sanki o kendini zorladıkça başı daha çok titriyordu. Sonunda vazgeçti ve başının titremesini umursamamaya çalıştı. Üzerinde siyah giysisi, kolunda siyah şal odadan çıktı ve Fräulein Hirschwitz’e gitti. Odasının kapısını açtı, fakat içeri girmedi. Sadece, “Oğlum öldü!” dedi. Sonra çabucak kapıyı kapattı. Makamına döndü, orada çalışan herkese tek tek, “Oğlum öldü,” dedi. Ardından bastonuyla şapkasını aldı ve caddeye çıktı. Rastladığı tanışları, Bölge Valisi Trotta’yı selamladılar ve başının titremesine şaşkın şaşkın baktılar. Yaşlı adam tanışlarının yanıtını beklemeden yoluna devam etti ve dosdoğru her akşamüstü satranç oynadığı kafeye gitti. Doktor Skowronnek her gün satranç oynadıkları masada oturuyordu. Yaşlı Trotta’nın içeri girdiğini görünce yerinden kalktı. Başının titrediği hemen dikkatini çekti. “Oğlum öldü!” dedi Bölge Valisi ona da. Skowronnek dostunun elini tuttu ve bir süre bırakmadı. İki adam bir an öyle durdular. Sonra yaşlı Trotta oturdu, yanlarına gelen garsona, “Oğlum öldü,” dedi. Skowronnek satranç tahtasını alıp yandaki masaya koydu. Garson neredeyse yerlere kadar eğildi ve ısmarlanan konyağı hemen getirdi.</p>
		<p>Bölge Valisi, kadehi hemen boşalttı ve, “Bir tane daha!” dedi. Sonra elini burnuna götürüp küçük gözlüğünü çıkardı. Aynı anda aklına, çalışma odasında yere düşmüş olan mektup geldi. Hemen kalktı. Doktor Skowronnek peşinden gitti. Yaşlı Trotta onun farkında değilmiş gibiydi. Az sonra Skowronnek odasının kapısını vurup içeri girdiğinde de hiç şaşırmadı. Sadece, “İşte mektup bu!” dedi.</p>
		<p>O gece ve ondan sonraki geceler yaşlı Trotta’nın gözüne uyku girmedi. Başı yastıkta da titriyordu. Kimi geceler gözleri açık oğlunu düşlüyordu. Teğmen Trotta karşısında duruyordu. Elinde içi su dolu bir kasket vardı. “İç baba,” diyordu. “Sen çok susamışsın!” Gözlerini kapatıp biraz uyuyabildiği gecelerde de bu sahne sık sık düşüne giriyordu. Kimi zaman yaşlı adam yüksek sesle oğlunu yanına çağırıyordu. Carl Joseph geliyor, hatta bazı geceler birkaç kez görünüyordu babasına. Bu nedenle de yaşlı Trotta’nın gündüzleri huzursuzluğu arttı, yatağının özlemini çekmeye başladı. İlkyaz gelip de günler uzamaya başlayınca sabahları ve akşamüzerleri panjurlarla perdeleri kapatıp odasını karanlığa bürüdü, böylece gecelerini uzattı.</p>
		<p>Başının titremesi de bir türlü geçmedi. Hem kendisi hem de onu tanıyanlar bu titremeye zamanla alıştı.</p>
		<p>Savaş, Trotta’yı pek ilgilendirmiyor gibiydi. Sabahları eline günün gazetesini almasının tek nedeni, yüzünü ve başını başkalarından saklamaktı. Doktor Skowronnek’le satranç oynamaya devam etti, fakat kimin kazandığı, kimin kaybettiği artık o kadar önemli değildi. Çoğu zaman aralarında tek kelime konuşmadan oynayıp durdular. Arada sırada biri ötekine sordu: “Anımsıyor musunuz, iki yıl önce bir oyunda da bugünkü gibi çok dikkatsizdiniz?” Böyle anılar her ikisi için de sanki onlarca yıl önce yaşanmış şeylerdi...</p>
		<p>Sonra oğlunun ölümünün ardından haftalar, aylar geçti, savaşın kırmızı örtüsü altında insanların pek farkında olmadan doğanın yasaları gereği mevsimler değişti. Bu değişiklikleri en az fark eden de Bölge Valisi yaşlı Trotta oldu. Başı, incecik, kuru bir dala asılı kocaman bir meyve örneği titredi durdu. Toprak altına girmiş olan teğmen oğlunun vücudunu da çoktan kurtlar yemeye başlamıştı. Onun gözünde ise o daha yeni ölmüştü, ölüm haberi de dün eline geçmişti. Bu arada yaşamını yitirmiş olan Binbaşı Zoglauer’den gelen mektubu da hâlâ ceketinin iç cebinde taşıyordu. Her gün açıp tekrar tekrar okuyor, anılarını tazeliyordu, itinayla üzeri yeni kapatılmış bir mezarın bakımını yapar gibi. Bu arada oğlunun peşinden gitmiş olan yüz bin ölü, yaşlı Trotta’yı artık niçin ilgilendirsindi? Üst makamların her hafta yolladığı o karmakarışık ve alelacele yazılmış bildirilerle emirler de onu artık niçin ilgilendirsindi? Chojnicki bir zamanlar dünyalarının çökeceğini kâhince öngörmüştü... Şimdi o da bunun gerçekleştiğini çok iyi anlıyordu. Oğlu ölmüştü. Görevi artık sona ermişti. Dünyası yok olmuştu!</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f5"><a class="si-backref" href="#ref_f5">5</a><span class="si-footnote-text">. (Mac.) Macarların ulusal halk dansı.</span></div>
		<div class="si-footnote html5_aside epub-type_footnote" id="f6"><a class="si-backref" href="#ref_f6">6</a><span class="si-footnote-text">. (Alm.) Avusturya ve Güney Almanya’da üretilen, keçeleştirilmiş kalın yünlü kumaş ve bu kumaştan yapılan ceket ve manto. Lodeni ilk kez XVI. yüzyılda Avusturya Loderers köylüleri elde dokumuşlardı.</span></div>
	</div>
</body>
</html>