<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Radetzky Marşı</title>
	<link href="../Styles/main.css" rel="stylesheet" type="text/css"/>

</head>
<body class="chapter epub-type_chapter">
	<div class="container html5_section">
		<h1>Birinci bölüm</h1>
		<h2>1</h2>
		<p>Trottalar yeni bir sülaleydi. Ataları, Solferino Meydan Savaşı’ndan sonra asalet payesi almıştı. Trotta, Slovenyalıydı. Doğduğu köy olan Sipolje’nin adı, asalet takısına eklenmişti. Kader onu özel bir işi gerçekleştirmek üzere seçmişti. Fakat o, kendi adının gelecek zamanların belleğinden silinip gitmesine neden oldu. Solferino Meydan Savaşı’nda piyade teğmeni rütbesiyle bir müfrezeye komuta ediyordu. Çarpışma başlayalı yarım saat olmuştu. Üç adım ötesinde, askerlerinin beyaz sırtlarını görüyordu. Müfrezesinin ilk sırası diz çökmüştü, ikinci sıraysa ayaktaydı. Savaştan yengiyle çıkacaklarından çok emin olan askerlerinin keyfi yerindeydi. Ne de olsa dün cepheye gelmiş olan İmparator’un hesabına ve şerefine az önce iyice bir karınlarını doyurmuş, bolca da konyak içmişlerdi. Ancak ikide bir sıralardan yere yuvarlananlar oluyordu. Bunu gören Trotta hemen koşuyor, boşlukları dolduruyor, yaralananın veya şehit olanın sahipsiz kalmış tüfeğini alıp düşmana ateş ediyordu. Keskin bakışlarla çevresindeki gelişmeleri izliyor, her yana kulak kabartarak kâh safları sıklaştırma kararı alıyor, kâh safları açıyordu. Tüfek takırtıları arasında tiz sesli yüzbaşının emirlerine kulak kabartırken keskin bakışlarıyla da mavi gri dumanların ardındaki düşman hatlarını izliyordu. İyice nişan almadan asla ateş etmiyor ve atışlarının her biri tam isabet ediyordu. Adamları onun hep yanlarında, gözlerinin hep üzerlerinde olduğunu biliyor, sesini duyuyor ve kendilerini güvende hissediyorlardı.</p>
		<p>Düşman savaşa ara verdi. Birliğin başı sonu belli olmayan safları arasında komut yayıldı: “Ateş kes!” Yine de kimi askerlerin tüfeklerini doldurduğu, gecikmiş ve bir başına kalmış atışlarla ateşe devam ettiği duyuluyordu. Birlikler arasında yükselen mavi gri sis perdesi biraz dağılmıştı. Ordular şimdi birdenbire gümüşi, kapalı, fırtınaya gebe öğlen güneşinin sıcağında öylece duruyorlardı. Aradan çok geçmeden İmparator, yanında iki kurmay subayı, teğmen ile az önünde duran askerlerinin arasında görünüverdi. Eşliğindekilerden birinin uzattığı dürbünü gözlerine yaklaştırmak üzereydi. Trotta bunun ne anlama geldiğini biliyordu: Düşmanın geri çekilmekte olduğu farz edilse bile, yine de artçı birlikler mutlaka karşılarındaki Avusturyalılara yönelmiş durumdaydı ve dürbünü havaya kaldıran biri, ateş edilmeye değer bir hedef olduğunu düşmana belli ederdi. Şimdi bu hedef genç imparatordu. Trotta’nın yüreği ağzına geldi. Kendisini, alayı, orduyu, devleti, tüm dünyayı yok edebilecek tahayyül edilmez, sınırsız felaketin korkusuyla vücudundan soğuk terler boşandı. Dizleri tir tir titredi. Cephedeki acı yaşamın acı gerçeklerinden şu kadar olsun haberleri olmayan kurmay subayların o andaki sorumsuzluğu, genç piyade teğmenini görev yaptığı alayı tarihte ünlendiren bir davranışa zorladı. Hızla hükümdarın üzerine atıldı, iki eliyle omuzlarını kavradı ve onu kendine doğru çekti. Teğmen çok güçlü kavramış olacaktı ki, İmparator hızla yere yuvarlandı. Yanındakiler de üzerine atıldılar. Aynı anda kesinlikle İmparatorun yüreğini hedeflemiş olan bir kurşun Teğmen’in sol omzuna saplandı. İmparator tekrar doğrulmaya uğraşırken genç teğmen düştüğü yerde kaldı. Savaşa ara vermiş, tüfeklerini bırakmış askerler şaşkınlık içinde yeniden ateş etmeye başladılar. Yanındaki kurmay subayları, İmparator’u telaşla bu tehlikeli yerden uzaklaştırmaya çalışırken o, yerde yatan askerinin üzerine eğildi ve adının ne olduğunu sordu. Ancak çoktan kendinden geçmiş olan genç teğmen onu duymadı. Aynı anda alay doktoru, bir sağlık astsubayı ve sedye taşıyan iki er omuzları kısık, başları öne eğik, hızla koşarak yanlarına geldi. Kurmay subaylar, İmparator’u omuzlarından tutup tekrar aşağı çektiler. “Hemen Teğmen’le ilgilenin!” diye seslendi İmparator yattığı yerden, nefes nefese kalmış alay doktoruna.</p>
		<p>Bu arada tüfekler susmuş, cephe yine sakinleşmişti. Yaralanmış Teğmen’in genç yardımcısı müfrezenin karşısına geçip ince sesiyle, “Komutayı ben devralıyorum!” diye haykırırken Franz Joseph ile yanındakiler yattıkları yerden doğruldular, sağlık subayı ile erler, Teğmen’i dikkatle kaldırıp sedyeye yatırdılar ve kar beyazı bir çadırın en yakın ilk yardım ve tedavi merkezi için çatı görevi gördüğü alay komutanlığına doğru geri çekildiler.</p>
		<p>Trotta sol omzundan yaralanmıştı. Kürekkemiğine saplanmış kurşunu, en yüce başkomutanın huzurunda ve ameliyatın verdiği acıyla tekrar ayılmış olan yaralı Teğmen’in, insandan çok hayvanı andıran böğürtüleri arasında çıkardılar.</p>
		<p>Trotta bir ay sonra tekrar sağlığına kavuştu. Güney Macaristan’daki garnizonuna döndüğünde yüzbaşı rütbesine, tüm nişanların en büyüğü olan Maria Theresia Nişanı’na ve bir de asalet payesine sahipti. Bundan böyle adı, Yüzbaşı Joseph Trotta von Sipolje’ydi. Sanki yaşamını yabancı, bir atölyede üretilmiş yepyeni bir yaşamla değiştokuş etmişlerdi. Her gece yatağa girerken kafası çok sayıda düşüncelerle doluydu. Sabah uyandığında da hemen yeni rütbesi ve ait olduğu yeni zümre aklına geliyor, aynanın karşısına geçiyor ve ona bakan yüzün eskisi olduğunu görüp rahatlıyordu. Artık asiller sınıfına katılmış olan Yüzbaşı Trotta, dostlarının, akıl sır ermez kaderin aralarına soktuğu mesafeyi beceriksizce bir teklifsizlikle aşma çabaları ile kendi alışkın olduğu tarafsızlıkla tüm dünyaya karşı çıkmaya yönelik nafile uğraşları arasında dengesini yitiriyor gibiydi; sanki bundan sonra ayağına uymayan çizmelerle kaygan bir zeminde yürümek, birilerinin arkasından söyleyeceği ürkütücü şeylere ve onu süzecek çekingen bakışlara katlanmak zorundaydı. Büyükbabası sıradan bir köylüydü. Babası ise önce orduda astsubay rütbesiyle muhasebecilik yapmış, sonra da monarşinin güney sınırlarına jandarma olarak göreve yollanmıştı. Bu görevi sırasında Bosnalı kaçakçılarla giriştiği bir çarpışmada bir gözünü yitirdiği için gazi olarak geri yollanmıştı. O günden sonra da Laxenburg Sarayı’nın büyük parkında bekçilik yapmaya başlamıştı. Görevleri arasında göldeki kuğulara yem vermek, arada sırada çitleri budamak, ilkyaz geldiğinde çiçek açan sarısalkımları, daha sonra da yetkisiz ellerin çalmak amacıyla mürver ağaçlarının dallarını kırıp koparmasını engellemek, ılık akşamlarda parkın kuytu köşelerine sığınan evsiz barksız âşıkları kovalamak da vardı. Oğlunun orduda piyade teğmeni, kendinin ise astsubay olarak görev yapması ikisini de hiç rahatsız etmemişti. Ancak İmparator’un lütfunun yabancı ve tekinsiz ihtişamıyla altın bulutların üzerinde gezinen nişan sahibi soylu Yüzbaşı, kendi öz babasından apansız uzaklaşmıştı ve küçüğün büyüğüne karşı gösterdiği ölçülü sevgi, baba ile oğul arasındaki ilişkiye dair değişik bir davranış ve yeni bir biçim ister gibiydi. Yüzbaşı rütbesine getirilen soylu genç adam, daha önce beş yıl süreyle babasını hiç görmemişti. Teğmen olduğu bu dönemde göreve yollandığı her yerden, akşamları nöbetteki askerleri kontrol etmesinin ardından daracık odasına dönüp hemen masaya oturmuş, nöbet listelerini gözden geçirdikten ve “fevkalade olaylar” bölümüne de çabucak “olay yok” notunu düştükten sonra mumun titrek ve güçsüz ışığında kaleme aldığı kısa mektupları, ayda bir-iki de olsa yaşlı babasına yollamıştı. Askerdeki izin veya görev belgeleri gibi birbirini andıran bu mektupları sararmış, üçüncü hamur, kaba kâğıtlara yazmıştı. Hep yukarıdan dört, sol kenardan da iki parmak bırakarak “sevgili baba” kelimeleriyle başlayan mektuplarında oğul, babasına önce sağlık durumunun yerinde olduğunu anlatmış, sonra onun da sağlık sorunları olmadığını ümit ettiğini yazmıştı. Havadan sudan bazı şeyler daha anlatmasının ardından aşağıda sağa, yukarıdaki “sevgili baba” sözlerinin tam çaprazı alt köşeye itinayla, “Size sadık ve hep müteşekkir oğlunuz Teğmen Joseph Trotta’nın derin saygılarıyla,” diye yazıp mektuplarını bitirmişti. Fakat şimdi yüzbaşılığa terfi ettirildikten sonra yaşam düzeni değişivermişti. Mektupların içeriğini nasıl değiştirecek, başından geçen, kendisinin de henüz pek kavrayamadığı yeni şeyleri babasına nasıl anlatacaktı? Yüzbaşı Trotta tekrar sağlığına kavuşup görevine geri döndüğü ilk günün akşamında babasına yeni bir mektup yazma görevini yerine getirmek için dinlenme salonundaki, canları sıkkın, ne yapacağını bilemeyen erkeklerin ellerindeki bıçaklarla yıllar boyu tahtalarını kestiği, çizdiği, yonttuğu büyük masaya oturdu. Fakat ne yazacaktı, aklına “sevgili baba” sözlerinden başka bir şey gelmiyordu. Elindeki, o anda işe yaramayan kalemi mürekkep hokkasına dayadı, önündeki muma uzanıp fitilini biraz kopardı ve yumuşak ışığında aklına güzel ve değişik şeyler geleceğini ümit etti. Düşüncelerinde çocukluğuna geri döndü, köyünü, annesini ve askerî lise yıllarını da anımsadı. Sonra başını kaldırıp odadaki önemsiz birkaç şeyin salonun mavi badanalı çıplak duvarlarına vuran dev gölgelerine, kapının yanındaki çengele asılı, donuk ışıkta ışıldayan hafif kıvrımlı kılıca, sapından sallanan koyu renkteki kordona baktı. Dışarıda sürekli yağan yağmurun sesine, kalın damlaların çinko kaplı pencere pervazlarında çaldığı trampete kulak kabarttı. Sonra birden kararını verdi ve masadan kalktı. Gelecek hafta İmparator’un huzuruna çıkarılacaktı. Bu “teşekkür etme” görevini yerine getirmesinin ardından babasını ziyarete gitmeyi kafasına koydu.</p>
		<p>Bir hafta sonra da, bir dosyadan okunan tam on iki soruya, bir filintayı kısa aralıklarla ateşler gibi peş peşe hep, “Baş üstüne Majesteleri!” yanıtını verdiği ve sadece on dakika süren kabul resminin hemen ardından bir faytona atlayıp Laxenburg’daki babasının yanına doğru yola çıktı. Oraya vardığında yaşlı adamı, sarayın bir bölümünde yaşadığı konutun mutfağında, itinayla planyalanmış tahta bir masada otururken buldu. Babası gömleğinin kollarını kıvırmış, önüne kenarları kırmızı işlemeli lacivert bir örtü açmıştı. Elindeki kocaman kahve fincanından dumanlar yükseliyor, güzel kokular mutfağa yayılıyordu. Sapından masaya takılmış, kırmızımsı kahverengi kiraz ağacından kıvrımlı bastonu ağır ağır öyle sallanıyordu. Derisi aşınmış, ağzı açık, içi tütün dolu bir kese, rengi kirli sarı, kahverengi bir piponun yanında duruyordu. Kesenin rengi, babasının sararmaya başlamış kalın beyaz bıyıklarını andırıyordu. Basit döşeli, kasvetli bu odanın orta yerinde, üzerinde düğmeleri altın gibi parlayan şık askerî bir üniforma, göğsünde ona doğaüstü bir güç veren Maria Theresia Nişanı, sağ omzundan beline doğru inen parlak kayışı, başında loşlukta bir güneş gibi ışıldayan miğferi, ayağında mahmuzları pırıl pırıl, bir güzel cilalanmış çizmeleriyle duran Sipoljeli Yüzbaşı Joseph Trotta, askerî bir Tanrı’yı andırıyordu. İşte oğul şimdi babasının karşısındaydı. Yaşlı adam, karşısındaki gencin görkemine karşılık vermek istermiş gibi oturduğu yerden ağır ağır kalktı. Yüzbaşı Trotta hemen yanına sokulup babasının elini öptü. Baba da oğlunu alnından ve yanaklarından öptü. “Otur, şöyle!” dedi yaşlı adam. Yüzbaşı kayışını ve ceketinin düğmelerini açtı, masaya oturdu. “Tebrik ederim seni!” dedi babası. Konuşması Slav ordusu askerlerinin kaba Almancasını andırıyordu. Kullandığı sessiz harfler ağzından bir fırtınada çakan şimşekler gibi sert çıkıyordu. Baba bundan beş yıl öncesine kadar oğlu Joseph’le Slovence konuşmuştu. O ise söylenenleri zar zor anlamış, babasına bir türlü karşılık verememişti. Bugünse yaşlı adam onunla konuşurken anadilini kullansaydı, kaderin ve İmparator’un lütfuyla babasından uzaklaşmış olan oğul, kendini ona çok yakın hissedecekti. Babasının anlattıklarını dinlerken ağzından çıkan sözler arasında hiç olmazsa Slovence birkaç kelime yakalamaya dikkat ediyordu. “Tebrikler, tebrikler!” dedi yaşlı saray bekçisi sesini yükselterek. “Benim zamanımda böyle şeyler bu kadar çabuk gerçekleşmezdi! O günlerde Radetzky’nin baskısı, üzerimizden hiç eksik olmazdı!” Evet, gerçekten de öyle, diye düşündü Yüzbaşı Trotta. Babasıyla arasında askerî rütbelerin yığıldığı dağlar kadar fark vardı. Ailenin ortak yönlerinden geriye kalan son şeyleri ortaya çıkarmak için, “Acaba erik rakınız var mı, saygıdeğer babacığım?” diye sordu. Ailede eski yıllardan kalmış kimi ortak yanları o akşam biraz olsun tekrar yaşamak istiyordu. Karşılıklı oturup içtiler, ardı ardına kadeh tokuşturdular. Boşalttığı her kadehten sonra yaşlı baba biraz daha çok inleyip sızladı, arka arkaya öksürdü, yüzünün rengi değişti, kustu, sonra tekrar kendine geldi ve orduda başından geçenleri anlatıp durdu. Saatler böyle geçip gitti. Sonunda Yüzbaşı ayağa kalktı, babasının elini öptü. Yaşlı adam da onun alnına ve yanaklarına birer öpücük kondurdu. Trotta, üniformasının ceketini giydi, parlak kayışını taktı, miğferini başına geçirdi ve babasını hayatında son kez görmüş olmanın bilinciyle çıkıp gitti.</p>
		<p>Bu, babasını son görüşü olmuştu. İleriki aylar ve yıllarda yaşlı adama alışılmış o mektupları yazıp durmuştu, aralarında başka hiçbir somut bağ kalmamıştı – Yüzbaşı Trotta kendini köylü Slav atalarından koparmıştı. Onunla yeni bir soy başlıyordu. Sonra yıllar birbirini kovaladı, Trotta’nın yaşamı alışılmış bir düzen içinde gelişti. Herkes gibi zamanı geldiğinde o da evlendi. Kendine eş olarak seçtiği kadın, komutanı albayın pek genç olmayan, varlıklı yeğeniydi. Babası, Batı Bohemya Bölge Komutanlığı’nda görevli bir yüzbaşıydı. Trotta’nın kısa süre sonra bir oğlu dünyaya geldi. Yaşamını eskisi gibi sürdürdü, küçük garnizondaki görevini yerine getirdi, sabahları atına binip talim yerine gitti, öğleden sonraları da kafede noterle satranç oynadı, zamanla rütbesine, görevine ve soyluluğun verdiği ününe alıştı. Her yıl yapılan tatbikatlarda orta dereceler aldığı askerî yetenekleri vasattı, iyi bir kocaydı, kadınlara karşı kuşkucuydu, kumardan uzak durdu, görevini yerine getirirken asık suratlı ama adildi, her türlü yalanın, erkekliğe sığmayan davranışın, kendini emniyete alan korkak tavrın, çenesi düşük övgünün ve hırs dolu iptilanın amansız düşmanıydı. O denli yalın ve kendi erdem listesi kadar kusursuzdu, sadece ara sıra çok öfkelendiği anlara denk gelen bir insan sarrafı, Yüzbaşı Trotta’nın ruhunda dipsiz uçurumlar olduğunu, oralarda pusuya yatmış kimi fırtınaların beklediğini fark edebilirdi.</p>
		<p>Kitap okumazdı. Yetişmekte olan oğlunun yakın gelecekte eline kalem cetvel alacağını, tebeşir ve süngerle karatahtanın önünde duracağını, okumak zorunda kalacağı bir sürü kitabın onu beklediğini düşündükçe çocuğuna acıyordu. Oğlunun da asker olacağından çok emindi. Günün birinde Trotta adı silininceye kadar aileden her erkeğin askerlikten başka bir mesleği seçeceğini düşünmek bile istemiyordu. Şöyle iki, üç, dört oğlu olsaydı –ama karısının sağlık durumu pek iyi değildi, doktora ve küre ihtiyacı vardı, hamilelikse sağlığını tehlikeye atardı– hepsi ne güzel asker olurdu. İşte Yüzbaşı Trotta o yıllarda hep böyle şeyleri kafasından geçirdi durdu. Sık sık yeni bir savaş çıkacağından söz ediliyordu, savaşmaya her zaman hazırdı. Hatta kaderin onu cephede şehit düşmeye seçmiş olduğu inancını taşıyordu. Kendi halinde, temiz yürekli bu insanın gözünde savaşta şehit düşmek çok övünç duyulacak bir şeydi. Günün birinde, tutkuları sınır tanımayan eşinin isteği üzerine eve çağrılan bir öğretmen sayesinde okulda kendisini bekleyen sorunları çok erkenden tatmaya başlayan beş yaşındaki oğlunun okuduğu bir kitap eline geçti. Sayfalarını kayıtsızca şöyle bir karıştırdı. Önce sabah duasını okudu. Anımsadı, onlarca yıldır hep aynı şey, dedi kendi kendine. Sonra “Dört Mevsim”i okudu, “Tilki ile Tavşan”ı ve “Hayvanlar Kralı”nı da... Sonra kitabın başına döndü, içindekiler listesine baktı ve bizzat kendisini ilgilendiren bir okuma parçası buldu. Yazının başlığı: “Solferino Savaşı’nda I. Franz Joseph”ti. Hemen bir iskemleye oturması gerekti. Sayfaları karıştırıp yazanları okumaya başladı. “Solferino Savaşı’nda,” diye başlıyordu yazı, “İmparatorumuz ve kralımız I. Franz Joseph çok büyük bir tehlike atlatmıştı.” Yazıda Trotta’nın da adı geçiyordu. Fakat anlatılanlar onun yaşadıklarından çok daha başka anlatılmaktaydı! “Savaş coşkusu içinde en ön saflara kadar ilerlemiş olan kral birden düşman süvarilerinin çevresini sarmış olduğunu görür. İşte o anda çok genç bir süvari teğmen elindeki kılıcı sallayarak, çığlıklar atarak ter içindeki atıyla düşmanı yarar. İçine daldığı düşman askerlerinin başlarına ve enselerine kılıcını indirir!” Birkaç satır aşağıda da şunlar yazıyordu: “İmparator’a saldıran süvarilerden birinin attığı mızrak genç yiğidin göğsüne saplanır. Fakat bu arada birçok saldırgan yaralanmış veya ölmüştür. Korkusuz genç kral, elinde kılıcı tek başına düşmana karşı koymaya devam eder. O gün çok sayıda düşman süvarisi esir alınır. Genç teğmen –adı Şövalye Joseph von Trotta’ydı– de vatanımızın verdiği en değerli ödül olan Maria Theresia Nişanı’yla onurlandırılır.”</p>
		<p>Yüzbaşı Trotta elinde kitap, o gün güzel havada evin arkasındaki meyve bahçesinde çalışmakta olan eşinin yanına gitti. Eşine bu alçakça yazıyı okuyup okumadığını sorarken dudakları bembeyaz, sesi son derece kısıktı. Kadın gülümseyerek başını salladı. “Yalan bu!” diye öfkeyle bağırdı Yüzbaşı ve elindeki kitabı ıslak toprağa fırlatıp attı. “Çocuklar için,” dedi eşi yumuşacık bir sesle. Yüzbaşı, kadına sırtını döndü. Öfkesinden bütün vücudu fırtınalı bir havada sağa sola sallanan çalılar örneği titriyordu. Hızla eve döndü. Yüreğinin çılgınlar gibi attığını fark etti. Noterle satranç oynadığı saat yaklaşmıştı. Çengele takılı kılıcı aldı, hızla kemerini taktı, öfkeyle çekip tokasını kapattı. Sonra da kararlı adımlarla evi terk etti. Onu yolda gören, düşmanı öldürmek için sefere çıktığını sanırdı. Az sonra kafede, kısa saçlarının altındaki alnında derin kırışıklar, yüzü sapsarı, hiç konuşmadan ardı ardına iki partiyi de yitirince öfkeyle tahtadaki bütün taşları devirdi ve karşısındaki noter dostuna, “Size bir şey danışmak mecburiyetindeyim!” dedi. Bir sessizlik oldu. “Suistimale uğradım,” diyerek yeniden söze başladı, bakışlarını karşısındaki noterin camları parıldayan gözlüğüne dikmişti, bir süre sonra adamın verecek yanıt bulamadığını fark etti. Oğlunun kitabını yanında getirmiş olsaydı, iyi ederdi. O tiksindirici yazıyı adama gösterebilseydi ne demek istediğini ona daha iyi anlatabilirdi. “Ne tür bir suistimal?” diye sordu hukukçu. “Ben hiçbir zaman süvari olarak görev yapmadım ki,” diye söze başlamanın uygun olacağını düşündü Yüzbaşı Trotta, oysa ne demek istediğini notere böyle anlatamayacağını hemen kavrayarak sözü değiştirdi. “Bazı utanmaz yazar bozuntuları, çocuk kitaplarında, benim İmparator’un hayatını kurtarmak amacıyla üzerinden terler akan bir ata binmiş, elimde kılıç, haykırarak düşmanın üzerine saldırdığımı yazmışlar.” – Noter, onun ne demek istediğini anlamıştı. Trotta’nın sözünü ettiği yazıyı oğullarının kitabında o da okumuştu. “Konuyu abartıyorsunuz, Yüzbaşı,” dedi. “Bunun çocuklar için yazıldığını unutuyorsunuz!” Trotta şaşkın şaşkın karşısındaki adama bakıyordu. Sanki o anda bütün dünya ona karşı birleşmiş gibiydi: çocukların okuduğu o kitabı yazan, noter, eşi, oğlu ve eve gelen öğretmen. “Tarihî olaylar okul kitaplarında biraz değişik anlatılır,” diye devam etti noter. “Bana sorarsanız böyle yapılması da doğrudur. Bu şekilde anlatıldığında olaylar çocuklarda iz bırakır, daha kolay akıllarında kalır. Tam gerçeği ileride nasıl olsa öğreneceklerdir.” Yüzbaşı, “Hesap!” diye seslendi garsona ve ayağa kalktı. Gelen hesabı ödedikten sonra hızla kafeden çıktı ve dosdoğru kışlaya gitti. Görevli subay Teğmen Amerling’i muhasebe subayının bürosunda bir kızla yakaladı, nöbetteki erleri tek tek kontrol etti, sonra eğitim çavuşunu yanına getirmelerini emretti, ardından da o gün olup biteni anlatması için sorumlu astsubayı çağırttı. Adamın anlattıklarını dinledikten sonra bölüğü avluda sıraya soktu ve tüfekle talim yapmalarını emretti. Askerler verilen emre şaşırdılarsa da korkularından itaat ettiler. Her müfrezede birkaç askerin eksik olduğunu gören Trotta isim yoklamasının ardından, “Burada olmayanlar yarın karşıma çıkarılacak!” emrini verdi. Diğer askerler nefesleri kesilinceye kadar tüfekle talim yaptılar. Şarjörler gürültüyle dolduruldu, boşaltıldı, avuçlar namluların madeninde şakladı, sert toprağa inen ağır dipçikler boğucu sesler çıkardı. “Tüfek doldur!” diye haykırdı Yüzbaşı. Namluya sürülen kör kurşunların takırtısı avluda yankılandı. “Yarım saat selam talimi yapılacak!” diye emretti Yüzbaşı Trotta. Fakat on dakika sonra bu emri geri aldı. “Yere diz çöküp dua edeceksiniz!” Emre uyan askerlerin sert toprağa vuran dizlerinin çıkardığı tok sesle rahatladı. Henüz yüzbaşıydı, bu bölüğe emir veren komutan, kendisiydi. O yazar bozuntularına günlerini gösterecekti.</p>
		<p>Talim bitince o akşam ne askerî gazinoya gitti ne de yemek yedi. Doğru yatağına uzandı. O gece derin bir uyku çekti, düş görmedi. Ertesi sabah komutanı albayın huzuruna çıktı ve birkaç cümleyle derdini anlattı. O günden sonra da Hakikat Şövalyesi Sipoljeli Şövalye Yüzbaşı Joseph Trotta için ıstırap dolu yıllar başladı. Haftalar sonra Savaş Bakanlığı’ndan gelen yanıtta şikâyetinin Kültür ve Eğitim Bakanlığı’na iletilmiş olduğu yazıyordu. Sonra aradan yine haftalar geçti ve sonunda bakanlığın yanıtı eline ulaştı. Gelen yanıtta şunlar yazıyordu:</p>
		<div class="letter html5_section">
			<p>Pek Muhterem, Saygıdeğer Yüzbaşı Cenapları,</p>
			<p>Eğitim Bakanımız, 21 Temmuz 1864 tarihli yasaya dayanılarak Avusturya ilkokullarında okutulmakta olan, Profesör Weidner ve Profesör Srdcny tarafından hazırlanmış on beş numaralı okuma kitabıyla ilgili zatıalinizin şikâyet mektubuna verdiği bu yanıtla, tarihî önemi olan olayları, özellikle de Majesteleri İmparator Franz Joseph’i ve yüce hanedanlığımızın diğer fertlerini anlatan kitapların 21 Mart 1840 tarihli kararnameye uygun olarak okul çocuklarının kavrayabileceği ve eğitsel amaçlara en uygun şekilde hazırlandığına dikkatinizi çekmek istemektedir. Zatıalinizin şikâyet mektubunda konu edilen on beş numaralı kitaptaki bölüm de baskıdan önce Majesteleri Eğitim Bakanı’na sunulmuş ve okullarda okutulmasına bizzat kendisi tarafından karar verilmiştir. Eğitim Dairesi Başkanlıkları, ordu mensuplarımızın kahramanlıklarını, kraliyet okullarındaki öğrencilerin yaşlarına, vatanperverlik duygularına ve hayal güçlerine uygun olarak anlatılmasını, sözü edilen olaylardaki temel gerçeğin değiştirilmemesini, ancak bu yapılırken anlatılanların hayal gücünü teşvik edici olmasını da amaçlamaktadır. Bu ve benzeri nedenler ve düşüncelere dayanarak aşağıda imzası bulunan Eğitim Bakanı, zatıalinizin şikâyetine katılamayacağını bildirir ve zatıalinizden bunun kabulünü rica eder.</p>
		</div>
		<p>Bu yanıt, Kültür ve Eğitim Bakanı tarafından imzalanmıştı. Albay, bunu Yüzbaşı Trotta’ya uzatırken babacan bir tavırla, “Bırakın tarihi kendi haline,” dedi.</p>
		<p>Trotta, bakanlıktan gelen mektubu aldı ve hiç sesini çıkarmadı. Bir hafta sonra da İmparator’un huzuruna kabul edilmek için resmî yoldan ricada bulundu. Üç hafta sonra da, bir öğleden önce Viyana’daki sarayda en yüksek komutanının karşısındaydı. “Bakın sevgili Trotta, bu benim için de çok tatsız bir olay,” dedi İmparator. “Fakat yine de biz pek zararlı çıkmıyoruz! Bırakın tarihi kendi haline!”</p>
		<p>“Majesteleri,” diye karşılık verdi Yüzbaşı, “bu bir yalan!” “Yalan her zaman vardır!” dedi İmparator onu onaylamak istermiş gibi. “Fakat ben yalan söyleyemem, Majesteleri,” diye Yüzbaşı atıldı. İmparator ona sokuldu. Göz göze geldiler.</p>
		<p>“Yaptıklarından bakanlarım sorumludur,” dedi Franz Joseph. “Ben onlara güvenmek zorundayım. Beni anlıyor musunuz, sevgili Yüzbaşı Trotta?” Sonra bir an sustu ve, “Göreceksiniz, zamanla her şey yoluna girecek!” İmparator’un bu sözleriyle huzura kabul sona ermişti.</p>
		<p>Babası henüz hayattaydı. Fakat Trotta, Laxenburg’a onun yanına gitmedi. Doğruca garnizona geri döndü ve ordudan istifasını verdi.</p>
		<p>Trotta, binbaşı rütbesiyle ordudan ayrıldı. Kayınpederinin Bohemya’daki küçük çiftliğine yerleştiler. İmparator onu unutmadı. Aradan birkaç hafta geçtikten sonra gelen bir habere göre İmparator, hayatını kurtarmış olan Trotta’nın oğlunun eğitimi için özel kasasından beş bin gulden bağışlamaya karar vermişti. Aynı zamanda Trotta, Baron mertebesine getirilmişti.</p>
		<p>Onuru kırılmış Sipoljeli Baron Joseph Trotta, İmparator’un armağanlarını keyifsizce kabullendi. Ordular Prusya’ya onsuz girdi ve savaş yitirildi. Trotta dargın ve öfkeliydi. Kısa süre sonra şakaklarına ak düştü, gözleri ferini yitirdi, adımları küçüldü, hareketleri yavaşladı. Artık az da konuşuyordu. Yaşamının en verimli yıllarında, bir erkek olmasına karşın son yıllarda çabuk yaşlanmış gibiydi. Kendisini, İmparator’a, erdemlere, gerçeğe ve hukuka olan inancıyla oluşmuş bir cennetten kovulmuş hissediyordu. Şimdi içine kapatıldığı ve suskunlukla göz yummaktan oluşmuş bir ortamda açıkgözlülüğün dünyanın varoluşunu, yasaların gücünü ve Majestelerinin ışıltılar içindeki görkemini koruduğunu kabullenmek zorundaydı. Bir zaman sonra İmparator’un arzusu üzerine, söz konusu kitabın on beş numaralı okuma parçası, monarşinin okul kitaplarından çıkarıldı. Trotta’nın adı da sadece alayın resmî kayıtlarında kaldı. O günden sonra Binbaşı Trotta ününü çok erken yitirmiş biri olarak yaşamını sürdürdü. Kayınbabasının çiftliğinde, elinde su kovası ve bahçe makası bütün gün çalışıyor, Laxenburg Sarayı’nın parkındaki yaşlı babası gibi çitleri buduyor, çimenleri biçiyor, ilkyaz geldiğinde çiçek açan sarısalkımları, daha sonra da yetkisiz eller mürver ağaçlarının dallarını koparmasın diye dikkat ediyor, çitlerin çürüyen tahtalarını yenileriyle değiştiriyor, çiftlikte bozulan aletler ile makineleri tamir ediyor, ev ve bahçe kapılarının kilitlerini gözden geçiriyor, yağlıyor, bütün bu işin arasında atların bakımını da unutmuyordu. Kimi zaman yakındaki ormana avlanmaya gidiyor, geceleri dönmüyor, ormancının kulübesinde yatıp uyuyordu. Çiftlikteki tavuklardan, ekinden, meyve ağaçlarından ve sarmaşıklardan, uşak ve arabacıdan da o sorumluydu. Hiç kimseye güvenmeyen eli sıkı Trotta, çiftliğin alışverişini de üstlenmişti. Ödeme yaparken keçeyi andıran deri keseden ince parmaklarıyla parayı çıkarıp keseyi tekrar çabucak göğsüne sokuyordu. Bir süre sonra da Slovenyalı küçük bir köylü olup çıktı. Kimi zaman eski günlerdeki gibi çabucak öfkeleniyor, bütün vücudu sert rüzgârda sallanan çalılar gibi tir tir titriyordu. Böyle anlarda uşağını tokatlıyor, atlara vuruyor, kapıları çarpıyor, gündelikçi işçilere bağrıp çağrıyor, hatta bazılarını ölümle tehdit ediyor, önündeki yemek tabağını öfkeyle itip homurdanıyor ve bütün günü aç geçiriyordu. Bir türlü eski sağlığına kavuşamayan karısı odasına çekiliyor, oğlu da babasını sadece yemek masasında görüyordu. Çocuğun yılda iki kez getirdiği karnelere sesini çıkarmadan göz atıyor, onu ne azarlıyor ne de övüyordu. Emekliliğin tadını çıkaran kayınpederi damadından çekindiği için bazen haftalarca büyük kentte kalıp genç kadınlarla keyif çatıyordu. Baron Trotta artık yaşlanmış Slovenyalı, sıradan bir köylüden başkası değildi. Eskisi gibi babasına on beş günde bir mektup yollamaya devam ediyordu. Sararmış, kötü hamur kâğıtlara yazdığı mektupları, hâlâ yukarıdan dört, sol kenardan da iki parmak pay bırakarak “sevgili baba” kelimeleriyle başlıyordu. Ancak babasından artık pek yanıt gelmiyordu. Baron Trotta arada sırada onu ziyarete gitmeyi düşünmüyor değildi. Çoktandır, tek başına yaşayan yoksul saray bekçisi yaşlı babasının tahta masasında duran ağzı açık tütün kesesinden yayılan kokuyu, kendi damıtmış olduğu leziz erik rakısını özlüyordu. Fakat oğul da artık babası, büyükbabası ve büyükbabalarının büyükbabaları gibi harcamaları hesap eden biri olmuştu. Yıllarca önce soyluluğunun vermiş olduğu gurur ve ışıltıyla iki odalı küçük dairenin duvarları maviye boyalı mutfağında oturmuş, babasıyla karşılıklı erik rakısı içmiş olan Trotta aradan geçen zamanda Laxenburg Sarayı’ndaki savaş malulüne çok benzemişti. Eşiyle bir kez olsun kökeninden ve atalarından söz etmemişti. Eski bir devlet memuru aileden gelen kadının geçmişiyle çok gurur duyduğuna inanıyordu. Bu nedenle de babasını hiç yanına davet etmedi.</p>
		<p>Ve günün birinde –mart ayında güzel, güneşli bir gündü– Baron buz tutmuş yoldan yürüyerek çiftlik kâhyasının kaldığı eve gitmişti. Onunla görüşmesi sırasında uşaklarından biri Laxenburg Sarayı’ndan yollanmış bir mektubu getirip verdi. Savaş malulü babası vefat etmişti. Baron Trotta şunu söylemekle yetindi: “Barones’in yanına git, bavulumun hazırlanması istediğimi söyle, dön! Akşama Viyana’ya gidiyorum!” Sonra kâhyanın kaldığı eve girdi, onunla konuştu, ekinin durumu üzerine bilgi aldı, çiftliğe üç yeni pulluk ısmarlamasını söyledi, pazartesi gününe veterineri çağırmasını, doğum bekleyen uşak kadın için ebeye haber vermesini de istedi. Az sonra kâhyasının yanından ayrılırken, “Babam ölmüş,” dedi. “Üç günlüğüne Viyana’dayım!” Sonra elini başına götürüp şöyle bir asker selamı verdi ve çıktı gitti. Bavulu hazırlanmıştı. Atlar da arabaya koşuldu, tren istasyonu bir saat uzaktaydı. Hemen masaya oturdu getirilen çorbayı içti, etli yemeği yedi. “Babam iyi bir insandı,” dedi eşine dönerek. “Sen onu hiç tanımadın!” Bunu söylerken hüzünlenmiş miydi, yoksa kadına sitem mi etmek istemişti? “Sen benimle geleceksin!” dedi oğluna da. Şaşıran çocuk ürkek ürkek babasına baktı. Eşi, oğlunun da yanına alacağı şeyleri hazırlamak için hızla odadan çıktı. “Şimdi büyükbabanı göreceksin!” Çocuk titredi, başını önüne eğdi.</p>
		<p>Viyana’ya vardıklarında saray bekçisi yaşamış olduğu dairede bir katafalka konulmuştu. Yatırmış oldukları tabutun kapağı açıktı. Gösterişli pos bıyığıyla öylece yatıyordu. Çevresine upuzun sekiz mum dikmişlerdi. Lacivert üniformalarını giymiş, ışıldayan nişanları göğüslerinde askeriyeden yaşlı iki dostu da tabutun başında saygı nöbetindeydi. Pencerenin yanında durmakta olan bir Protestan rahibe dua ediyordu. Trotta’nın odaya girdiğini gören yaşlı askerler hemen hazır ola geçtiler. Üzerinde binbaşı üniforması vardı, göğsüne Maria Theresia Nişanı’nı da takmıştı. Hemen tabutun ayakucunda diz çöktü. Oğlu da babasını taklit etti. Ölünün ayağına giydirmiş oldukları çizmelerin kocaman tabanları neredeyse çocuğun yüzüne değecekti. Baron Trotta yaşamında ilk kez yüreğine saplanan bir şeyin ona acı verdiğini sezdi. Küçük gözleri kuru kaldı, yaşlar akmadı. Biraz sıkılgan usul usul birkaç dua mırıldandı. Sonra tekrar ayağa kalktı, ölünün üzerine doğru hafifçe eğildi, kalın bıyıklarını öptü, tabutun başında durmakta olan yaşlı askerlere eliyle şöyle bir selam verdi ve oğluna dönüp, “Haydi gel!” dedi. Az sonra dışarı çıktıklarındaysa, “Gördün mü onu?” diye sordu. “Evet,” dedi çocuk.</p>
		<p>“O bir jandarma bekçisiydi,” dedi baba, “ben de Solferino Meydan Savaşı’nda İmparator’un hayatını kurtardım. Bunun üzerine bize asalet unvanı verdiler, baronluğu böyle aldık.” Oğlu sesini çıkarmadı.</p>
		<p>Savaş malulü babası, Laxenburg Sarayı’nın mezarlığındaki askerlere ayrılmış bölüme gömüldü. Lacivert üniformalı altı asker, küçük kiliseden aldıkları tabutu mezarlığa taşıdı. Binbaşı Trotta üzerinde tören üniforması, başında miğferi babasının tabutunun peşinden yürürken bir elini küçük oğlunun omzuna koymuştu. Askerî bandonun çaldığı hüzün verici <em>Cenaze Marşı</em>, tabutun hemen arkasındaki papazların ağır ağır söylediği melankolik ve biteviye ilahilerle fenalaşır gibi oldu, yakılan tütsülerden yükselen kokularla boğulacağını sandı. Bir manga asker, mezarın başındaki törenden sonra havaya üç el ateş etti. Bu dünyadan ayrılmış ölünün o anda göğe yükselmekte olan ruhunun peşinden yollanan bağlılık selamlarıydı onlar. Tüfek sesleri küçük oğlanın kulağında çınladı, onu ürküttü, bütün vücudu tir tir titredi.</p>
		<p>Baba ve oğul, yaşadıkları köye döndüler. Baron bütün yol boyunca hiç konuşmadı. Trenden inip istasyonun arkasındaki bahçede onları bekleyen faytona binerlerken Binbaşı, oğluna, “Unutma onu, büyükbabanı!” dedi.</p>
		<p>Baronun yaşamında bir değişiklik olmadı, her zamanki gibi çalıştı durdu. Yıllar hep aynı geçti, rahat bir yaşamın tekerlekleri sessiz sessiz döndü. Laxenburg Sarayı bekçisi, onun gömdüğü tek ölü olmadı. Önce kayınpederi öldü, birkaç yıl sonra da, hiç beklemediği bir anda, kısa ve sert bir zatürreenin ardından karısı. Sessiz, kendi halindeki kadına doğru dürüst bir veda bile edemedi. Oğlunu, Viyana’da bir yatılı okula verdi ve askerliği meslek olarak seçmesini ona yasakladı. O günden sonra da, odalarında hâlâ karısının nefesini hissettiği beyaz boyalı kocaman çiftlik evinde tek başına yaşamaya başladı. Arada sırada konuştuğu insanlar ormancı, kâhya, uşak ve arabacıydı. Yaşı ilerledikçe daha az öfkelendi. Ancak hizmetkârları yine de yumruğunu ağır bir boyunduruk gibi sürekli enselerinde hissediyor, suskunluğunun geçici olduğunu, her an öfkeyle patlayabileceğini biliyorlardı. Çevresini sanki hep bir fırtına öncesinin sessizliği sarıyordu. Ayda iki kez oğlundan çok uysalca kaleme alınmış mektuplar geliyordu. Ayda bir de o, gelen mektubun sonundaki boş yeri koparıyor ve küçücük kâğıda yazdığı birkaç cümleyle oğluna yanıt veriyordu. Yılda bir kez de, ağustosun on sekizinde, İmparator’un doğumgününde üniformasını giyip yakın garnizondaki törenlere katılıyordu. Viyana’daki oğlu yılda iki kez, Noel’de ve yaz tatillerinde babasını ziyarete geliyordu. Çocuğuna Noel’de değerli, gümüş üç gulden hediye ediyor, fakat yanına almasını yasaklıyordu. Karşılığında ondan imzalı bir makbuz aldıktan sonra guldenleri hemen bir kutuya koyup çekmeceye kaldırıyordu. Bu çekmecede diğer yılların guldenlerinin yanında okul karneleri de duruyordu. Karnelerdeki notlara göre oğlu çalışkan bir öğrenciydi, yetenekleri sınıf geçmeye yetiyordu. Çocukluğunda hiç oyuncağı olmamıştı, babası ona ne cep harçlığı ne de okuması için kitap vermişti. Çocuk o yaşa kadar okuldakilerin dışında başka bir kitap okumamıştı. Ancak bunun eksikliğini çekmiyor gibiydi. Düşünceleri berrak, davranışları temkinli biri olmuştu. Hızla gelip geçmişti okul yılları, bir an önce bitsin istiyordu.</p>
		<p>Babası bir Noel akşamında ona, “Bundan sonra artık üç gulden hediye etmeyeceğim!” dediğinde on sekizine yeni basmıştı. “İstersen makbuz karşılığında kutudan dokuz gulden alabilirsin! Fakat kızlara dikkat et, çoğu hastalıklıdır!” Bir an sustuktan sonra devam etti. “Senin hukukçu olmana karar verdim. Üniversiteye iki yıldan az kaldı. Askerlik görevin beklesin dursun. Onu tahsilin bitinceye kadar erteleyebilirsin.” Oğlu, babasının söylediği gibi dokuz guldeni alıp cebine koydu, önerdiği yaşamı da sürdürdü. Kızlarla az dostluk kurdu, kendine kız arkadaş seçerken çok dikkat etti. Yaz tatilinde yine eve geldiğinde cebinde hâlâ altı gulden vardı. Babasını ziyaret etmeden önce beraberinde bir arkadaşını getirip getiremeyeceğini sordu. “Peki,” diyen Binbaşı biraz da şaşırmıştı. Onunla çiftliğe tatile gelen arkadaşı, beraberinde çok az kişisel eşya getirmişti. Fakat yanındaki boya kutusu doluydu. Bu babasının pek hoşuna gitmedi. “Resim mi yapıyor arkadaşın?” diye sordu. “Hem de çok güzel!” oldu oğlu Franz’ın yanıtı. “Evde şurayı burayı lekelememeye dikkat etsin! Dışarıda doğa resimleri yapsın!” Arkadaşı söylendiği gibi resimlerini evin dışında yaptı, fakat bunlar doğa resimleri olmadı. Baron Trotta’nın portresini ezbere çizdi, daha doğrusu belleğinde kaldığı gibi. Her gün kahvaltı ve yemek için masaya oturduklarında evsahibinin yüzünü dikkatle inceledi, iyice beynine kazıdı. Bir gün babası, oğlu Franz’a dönüp, “Niçin böyle dik dik bana bakıp duruyor?” diye sordu. Masada oturan iki gencin yüzü kıpkırmızı oldu. Hiç yanıt vermeden başlarını önlerine eğdiler. Fakat arkadaşı babasının portresini yine de çizip bitirdi ve veda edip Viyana’ya dönerken yaşlı adama hediye etti. Baron Trotta düşünceli düşünceli gencin çizdiklerine baktı, gülümsedi, tabloyu çevirdi, önden arkaya devam edip etmediğini inceledi. Sonra pencereye sokuldu, ışığa karşı tuttu, biraz uzaklaştırdı, aynanın karşısında durdu, bir tabloya, bir aynaya baktı, kendi yüzüyle karşılaştırdı ve sonunda oğlunun yanına gidip usulca, “Eğer gereksinimi varsa arkadaşına borç verebilirsin,” dedi. “Aranızın hep iyi olmasını dilerim!” Bu tablo yaşlı baron Trotta’yı gösteren tek tablo olarak kaldı. Daha sonraki yıllarda oğlunun evinin salonuna asıldı ve torunlarının hayal gücünü meşgul etti...</p>
		<p>Binbaşı onu keyfine göre çiftliğinin değişik odalarına astı, birkaç haftada bir yerini değiştirdi. Bir o duvara, bir bu duvara asıyor, sık sık karşısına geçip keyifle ve gururla kendini seyrediyordu. İri, hafif öne çıkık burnuna, bıyıksız, dudakları ince ağzına, küçük, kara gözlerinin altında tepecikler gibi duran çökük avurtlarına, derin izler taşıyan dar alnına, kısa kesilmiş, bir fırçayı andıran saçlarına bakıyordu. Kendi yüzünü şimdi daha iyi tanıdığını fark ediyordu. Tablodan ona bakan adamla arada sırada sessiz sohbetler etti. Karşısındaki Trotta, yaşlı adama o güne dek hiç aklına gelmemiş şeyleri düşündürdü, onu hüzünle geçmişe, yitirmiş olduğu anılarına geri götürdü. Bu tablo, erken yaşlanmaya başladığını ve çok yalnız bir yaşam sürdüğünü kavramasını sağladı. Görünüşü hep böyle mi olmuştu, hep bu yüzle mi yaşamıştı? O günden sonra karısının mezarını daha sık ziyarete gitti. Her defasında bakışlarını mezarın gri kaidesinde, üzerindeki tebeşir beyazı haçta gezdiriyor, doğum tarihi ile ölüm tarihini dikkatle okuyordu. Karısı genç ölmüş sayılırdı. Bir defasında onu gözünün önüne getirmeye çalıştı, fakat bazı şeylerini unutmuş olduğunu fark etti. Örneğin elleri bir türlü gözünün önüne gelmedi. Bir an karısının yıllarca demir içeren ilaçlar almış olduğunu anımsadı. Sonra gözlerini yumdu, yüzünü düşündü, bir türlü doğru dürüst anımsayamadı, kadının yüzü bir alacakaranlığın kızıllığında uzaklaştı gitti, kayboldu. Baron Trotta her geçen gün biraz daha sakinleşti, yumuşak başlı oldu. Arada sırada atını okşuyor, ineklerine gülümseyerek bakıyor, akşamları birkaç kadeh daha fazla atıyordu. Oğluna da eskisine göre daha sık kısa mektuplar yazmaya başlamıştı. Karşılaştığı insanlar, Baron Trotta’yı artık gülümseyerek selamlıyor, o da memnun memnun başını sallıyor, selamlarına karşılık verirken hafifçe gülümsüyordu. Sonra yine yaz tatili geldi. Oğlu yine babasını ziyarete gelirken aynı arkadaşını yanında getirdi. Gençleri yakındaki bir lokantaya davet etti, onlara birçok yemek ısmarladı, birkaç kadeh Slivoviç içti.</p>
		<p>Oğlu hukukçu oldu. Babasını daha sık ziyaret etmeye başladı. Her geldiğinde çiftlikle daha çok ilgilendi ve günün birinde babasına hukuk mesleğini bırakıp gelecekte çiftliği devralmayı çok arzuladığını açıkladı. Fakat Binbaşı, “Bunun için artık çok geç!” diye karşı çıktı. “Sen bundan sonra yaşamında çiftçi filan olamazsın! Sen başarılı bir devlet memuru olacaksın!” Böylece konu kapandı. Oğlu gerçekten de devlet memuru oldu, Silezya’da bir ilçeye tayin edildi. Trotta adı okul kitaplarından kaybolmuşsa da, devlet yüksek dairelerinin gizli dosyalarında henüz duruyordu. İmparator’un ona bir zamanlar beş bin gulden bağış yapmış olduğu da bilinmekteydi. Bütün bunlar memurluk mesleği boyunca genç Trotta’ya hiç tanımadığı bazı önemli makamların sürekli desteğini ve kısa aralıklarla terfi ettirilmesini sağladı. Görev yaptığı ilçenin bölge valisi olmadan iki yıl önce babasını yitirdi.</p>
		<p>Geride bıraktığı vasiyetname herkes için sürpriz oldu. Yazdığına göre oğlunun iyi çiftçi olamayacağını bildiği ve İmparator’un her zaman geçerli lütfuyla devlet hizmetinde yüksek makamlara gelip kendisinden daha mutlu bir yaşamı olacağından emin olduğu için kayınpederinin ona yıllar önce devrettiği çiftliği, içindeki bütün taşınır ve taşınmaz mallarla birlikte Savaş Malulleri Vakfı’na bağışlıyordu. Bunun karşılığında da vakıf, miras bırakan kişiyi öldüğünde sade bir törenle babasının da yatmakta olduğu mezarlığa, mümkün olduğu kadar onun yakınına gömecekti. Her türlü görkem ve gösterişten kaçınılmasını özellikle rica ediyordu. Geride bırakacağı bütün nakit para ile Viyana’daki Efrussi Bankası’ndaki hesabında yatan on beş bin florin, tabii faizleriyle, evdeki gümüş ve altın eşyaların yanı sıra eşinden kalan yüzükler, saat ve zincirler de Sipoljeli Baron Franz von Trotta’nın oğluna kalacaktı.</p>
		<p>Viyana askerî bandosu ve bir bölük piyade eşliğinde Maria Theresia Nişanı’nı veren şövalyelerin bir temsilcisi, içinden Binbaşı Trotta gibi alçakgönüllü bir kahraman çıkarmış olan Güney Macaristan alayının bir delegesi, sağlıkları yürümelerine izin veren savaş malulleri, bakanlar kurulu sekreteryasından iki memurla ordu komutanlık merkezinden bir subay ve Maria Theresia Nişanı takmış bir astsubay cenaze törenine katılan resmî temsilcilerdi. Siyahlar giymiş oğlu Franz tek başına tabutun peşinden yürüyordu. Askerî bando, büyükbabasının da cenaze töreninde çalmış olduğu aynı marşı çalıyordu. Bir manga askerin bugünkü saygı ateşi büyükbabasının cenaze törenindekinden daha güçlüydü, kulaklarında uzun uzun yankılandı. Oğlu Franz gözyaşı dökmedi. Törene katılan hiç kimse ağlamadı. Mezarın başında konuşma yapan da olmadı. Merhumun istediği gibi sade ve sakin bir tören oldu. Sipoljeli Binbaşı Baron von Trotta’nın az ötesinde jandarma memuru, saray bekçisi babası yatıyordu. Mezarına koydukları ince kara taşta adı, rütbesi, alayı yazıyordu. En yukarıda da iri harflerle “Solferino Kahramanı” yazısı okunuyordu.</p>
		<p>Merhumun ardından bu mezar taşından, unutulmuş ününden ve çiftlikteki tablodan başka bir şey kalmamıştı. Köylünün ilkyazda tohum atarken bıraktığı ayak izlerini, ekmiş olduğu buğdayın başakları yaz sonunda örtüp kapatır. Aynı hafta Majestelerinin rahmetli babasının “unutulmayacak hizmetleri”nden iki kez söz ettiği taziye mektubu, İmparatorluk ve Kraliyet Yüksek Komiseri Sipoljeli Trotta’nın eline geçti.</p>
		<h2>2</h2>
		<p>Tümenin sorumlu olduğu tüm bölgede küçük Moravya kenti W.e konuşlanan 10. Piyade Alayı’nın bandosundan daha başarılısı yoktu. Bando şefi, Avusturya’da sayıları gittikçe azalan üstün yetenekli müzisyenlerden biriydi. Çok iyi belleği ve eski melodileri sürekli yenileme çabalarıyla hemen hemen her ay değişik bir marş yaratıyordu. Bilinen bütün askerî marşlar bir yerde hep birbirlerini andırır. Önce trampet sesleriyle başlar, ardından marş ritminde boru sesleri yükselir, onu zillerin oynak ve neşeli gürültüsü takip eder ve davulların kısa bir fırtınasıyla bandonun çaldığı askerî melodi sona erer. Piyade alayı bandosunu yöneten Nechwal’i diğer meslektaşlarından ayıran, sadece yeni melodiler yaratırken başarıncaya kadar inatçı olması değildi. Birçok bando şefi konsere başlarken ilk melodileri başçavuşlara yönettirir ve sadece ikinci bölümde değneği eline alıp bandonun karşısına geçer. Nechwal’e göre bu, imparatorluk ve kraliyet monarşisinin çöküşünün çok önemli bir belirtisiydi. O ise piyade alayının bandosu kent alanında bir daire oluşturup küçük nota sehpalarının ince ayaklarını arnavutkaldırımı taşlarının arasındaki kara toprağa soktuğunda müzisyenlerin ortasındaki yerini alır ve abanoz ağacından, ucu gümüş kaplı küçük kara değneğini yavaşça havaya kaldırırdı. Askerî bandoların kent alanlarında, belediye başkanı veya kaymakamın balkonu altında verdiği konserler hep <em>Radetzky Marşı</em>’yla başlar. Bandonun bütün elemanlarının, gece uykularında bile çalabilecek kadar ezbere bildikleri bu melodiyi şefleri Nechwal, önlerinde duran notalardan çalmalarını çok gerekli görürdü. Ve her pazar günü, sanki bandosuyla <em>Radetzky Marşı</em>’nın ilk provasını yaparmış gibi büyük bir özen ve dikkatle elindeki değneği havaya kaldırır, emir dolu bakışlarını ortasında durduğu dairenin her yanına aynı anda dikerdi. Trampetler anafora kapılmış gibi hızlanır, flütlerin tatlı melodisi havalarda uçuşur ve oynak ziller coşkuya coşku katardı. O pazar günü alana toplanmış insanların yüzlerinde güneş doğar, gözleri mutluluk dolar, kanları kaynardı. Ve az sonra hiç kimse yerinde duramazdı. Genç kızlar ağızları açık, nefeslerini tutmuş bu güzel melodiye kulak kabartırlardı. Yaşları ilerlemiş erkekler de başlarını hafifçe eğer, askerlik yıllarındaki eğitimleri ve tatbikatları anımsarlardı. Alanın kıyısındaki parkta oturan yaşlı kadınların, saçlarına çoktan ak düşmüş küçük başları hafifçe titrerdi. Mevsimlerden yaz olurdu.</p>
		<p>Evet, mevsimlerden yazdı. Bölge Valisi’nin evinin karşısındaki yaşlı kestane ağaçlarının yemyeşil yaprak dolu üst dalları sabah ve akşam rüzgârında hafif hafif sallanıyordu. Gün boyu ise sıcakta hiç hareket etmeden öylece duruyor, ağır ağır nefes alıyor ve serinletici gölgelerini aşağıdaki caddeye yolluyorlardı. Gökyüzü biteviye maviydi, görünmeyen bir yerlerden tarlakuşlarının aralıksız söylediği şarkılar kulağa geliyordu. Arada sırada tren istasyonundan otele giden bir fayton, arnavutkaldırımı taşlarda sallana sallana geçip uzaklaşıyordu. Kimi zaman da yaşlı Winternigg’i, sarayından sahibi olduğu büyük av alanlarına götüren çift atlı faytonu çeken atların nal sesleri kulağa geliyordu. Ufak tefek ve kavruk, kupkuru, küçük yüzünün rengi iyice solmuş soylu Winternigg, kocaman sarı bir örtüye sarınmış, arabanın içinde öylece oturuyordu. Sıcak yazın ortasından kıştan kalmış küçücük bir parça buz örneği, geçip gidiyordu. Sanki yatağından az önce çıkmış ve hemen, güneşte ışıl ışıl parıldayan büyük lastik tekerlekleriyle yaylanarak kırsal alanda onu bekleyen, ucu bucağı bilinmeyen arazilerine doğru sessizce kayıp giden atlı arabasına binmiş gibiydi. Ağaçları kara büyük ormanlarla ince taze yapraklı koruluklar onu bekliyordu. Yanından geçtiği kentliler onu selamlıyor, o ise ağzını açıp onlara tek yanıt vermiyordu. Karalar giymiş iriyarı faytoncu ayakta duruyor, başındaki silindir şapka neredeyse altından geçtikleri ağaçların dallarına sürünüyordu. Elindeki uzun kırbaçla arada sırada atların kahverengi donlu sırtlarına okşar gibi dokunuyor, kısa aralıklarla diliyle şaklatır gibi tekerleklerin ve nalların gürültüsünü bastıran sesler çıkarıyor, atları canlandırıyordu.</p>
		<p>O günlerde okullar yaz tatiline giriyordu. Bölge Valisi’nin Moravya-Weisskirchen’deki süvari okulu öğrencisi oğlu Carl Joseph von Trotta için doğduğu kent, yazlarını çok severek geçirdiği güzel bir tatil yöresiydi, burası kendi memleketi olduğu kadar yaz aylarının da memleketiydi. Noel ve Paskalya tatillerinde dayısının yanına davet ediliyordu. Eveyse sadece yaz tatillerinde geliyordu. Carl Joseph, eve hep pazar günleri gelirdi. Bu, bölge valisi babası Sipoljeli Baron Franz von Trotta’nın isteğiydi.</p>
		<p>Okul hangi gün tatile girerse girsin, yaz tatili evde her zaman cumartesiden başlardı. Sipoljeli Herr von Trotta pazarları çalışmazdı. Sabah saat dokuzdan öğle on ikiye kadar zamanını oğluna ayırırdı. Carl Joseph o yaz geldiğinde de, üzerinde pazar üniforması, saat dokuza on kala, sabah duasından on beş dakika sonra, babasının kapısında durdu. Aradan beş dakika geçince gri üniformalı hizmetkâr Jacques koşarak merdivenleri indi ve heyecanla, “Küçük bey, babanız beyefendi geliyorlar!” dedi. Carl Joseph üzerini şöyle bir düzeltti, kılıç kayışını çekiştirdi ve askerî kurala uyarak kasketini kalçasının az altına yapıştırıp hazır ola geçti. Babası geldi, Carl Joseph topuklarını birbirine çarptı, sesi tarihî evin içinde bir şey patlamış gibi yankılandı. Baba odanın kapısını açtı, oğluna içeri girmesi için eliyle şöyle bir işaret etti. Fakat o yerinden kıpırdamadı, önce babasının girmesini bekledi. Sonra birkaç adım attı ve olduğu yerde durdu. “Rahat!” dedi az sonra babası. Carl Joseph birkaç adım attı ve kırmızı pelüşten rahat koltuğa, babasının karşısına oturdu. Dizlerini bitiştirdi, beyaz eldivenli elinde tuttuğu şapkasını dizlerinin üzerine koydu ve bekledi. Yeşil ahşap panjurların dar aralıklarından cılız güneş ışınları yerdeki kırmızı halıya vuruyordu. Duvar saati çalmaya başladı. Peş peşe dokuz kez çaldıktan sonra Bölge Valisi Baba konuştu: “Albay Marek nasıllar?” “Teşekkürler baba, çok iyiler!” “Geometri notların hâlâ düşük mü?” “Hayır baba, biraz düzeldi!” “Kitap okudun mu?” “Evet, baba!” “Binicilik nasıl gidiyor? Geçen yıl pek iyi değildin...” Carl Joseph, “Bu yıl...” diye söze başlayacakken, babası ipek gömleğinin parıldayan manşetindeki ince elini uzatıp dudaklarına götürdü, oğlunu susturdu. Kare kol düğmeleri altındandı. “Evet, az önce dediğim gibi, pek iyi değildin. Daha doğrusu,” Bölge Valisi Baba, bir an sustuktan sonra donuk bir sesle devam etti, “berbattın!” Babasıyla oğlu bir süre hiç konuşmadılar. Sanki az önceki “berbat” sözü odanın havasını soğutmuştu. Carl Joseph, babasının eleştiri dolu sözlerinin ardından hep bir süre konuşulmadığını biliyordu. Onun eleştirisinin önemini kavramak, hazmetmek, kendine telkin etmek, kalbine ve beynine iyice işlemek zorundaydı. Saatin tik tağı devam etti, odanın içinde uçan bir sineğin vızlaması duyuldu. Ve az sonra Carl Joseph ince sesiyle konuştu: “Bu yıl büyük ölçüde iyiydi,” dedi. “Atlı Kıta Başçavuşu böyle söyledi. Üsteğmen Koppel’den de bir takdirname aldım.” “Bu tabii beni de sevindirir,” diye mırıldandı babası. “Anlatmaya devam et.” Sonra kendine bir sigara yaktı. Bu, bir rahatlama belirtisiydi. Carl Joseph eldivenlerini çıkardı, dizlerinin üzerinde tuttuğu şapkasını koltuğun hemen yanındaki küçük masaya koydu. Sonra ayağa kalktı ve geçen yıl okulunda olup biten önemli şeyleri anlatmaya başladı. Babası başını hafif hafif sallayarak oğlunun anlattıklarını dinledi. Sonra birden, “Koca delikanlı olmuşsun, oğlum!” deyiverdi. “Sesin de kalınlaşmaya başlamış! Âşık falan oldun mu?” Carl Joseph’in yüzü kızardı, kıpkırmızı yanan bir feneri andırdı. “Yoksa yanılıyor muyum?” diye baba sordu. “Fakat anlatmaya devam et bakayım!” Carl Joseph iç geçirdi, yüzünün kırmızılığı gitti, birden ürperdiğini hissetti. Sonra kısa aralıklarla o yıl okulda olup bitenleri anlatmasını sürdürdü. Konuşmasının sonunda da cebinden çıkardığı kitap listesini babasına uzattı. Listeye göz atan adam, “Hiç fena değil!” dedi. “Anlat bakayım bana <em>Zriny</em>’nin konusunu kısaca.” Carl Joseph bu tiyatro oyununu perde perde babasına özetledi ve konuşması bitince yorgun, ağzı dili kurumuş kendini koltuğa bıraktı.</p>
		<p>Duvar saatine şöyle bir göz attı. Saat on bir buçuğu gösteriyordu. Babasının sınavı bir buçuk saat daha sürecekti. Şimdi ona Eskiçağ tarihinden veya Germen mitolojisinden sorular da sorabilirdi. Babası ayağa kalktı, elinde sigarası odanın içinde bir aşağı, bir yukarı yürümeye başladı. Halıya vuran güneş ışınları gittikçe güçlendi, güneş iyice pencereye sokuldu. Öğle olmak üzereydi. Dışarıdan kilise çanlarının gürlemesi duyuldu. Sanki panjurların hemen arkasındaydılar, her an odanın içine gireceklerdi. Babası tekrar elindeki listeye bir göz attı, Grillparzer’in öneminden söz etti, oğluna tatil boyunca kolay şeyler okumasını öğütledi, örneğin Adalbert Stifter ve Ferdinand von Saar’ın kitaplarını yeğleyebilirdi. Sonra birden askerî konulara geçti, değişik nöbet şekillerine, görev yönetmeliklerine, bir kolordunun bileşimine değindi, alayların savaştaki gücünden de söz etti. Sonra birden sustu ve sordu: “İtaat nedir?” “İtaat,” diye yüksek sesle konuştu Carl Joseph, “astın, üstünün emirlerini ve aşağıdakinin...” “Dur!” diye babası sözünü kesti ve düzeltti: “Astın üstünün emirlerini <em>olduğu kadar</em> aşağıdakinin de yukarıdakinin,” – “söylediklerini kayıtsız şartsız ve emir verildiğinde,” diye devam etti Carl Joseph – “<em>verilir verilmez</em>,” diye bir kez daha düzeltti babası, “emir verilir verilmez yerine getirme görevidir!” diyerek babasının sözlerini tamamladı Carl Joseph. Sustu, derin bir nefes aldı. Ve saat on ikiyi çaldı.</p>
		<p>Yaz tatili ancak şimdi başlıyordu. On beş dakika sonra da yakındaki kışladan çıkan bandonun trampet sesleri duyuldu. Askerî bando her pazar günü aynı saatte, Majesteleri İmparator’un temsilcisi bölge valisinin bu kentteki makamının önünde çeşitli melodiler çalardı. Bu arada balkona çıkmış olan Carl Joseph sık yapraklı asmanın arkasına gizlenerek bandoyu dinledi. Çalınan melodileri ailesine olan bir saygı belirtisi kabul ediyordu. Genç askerî lise öğrencisi kendini biraz da olsa Habsburg sülalesine akraba görmüyor değildi. Ne de olsa babası bu bölgede onların gücünü temsil ediyordu. Günün birinde o da Habsburgların ordusunda görev yapacak, hatta gerekirse savaşta onlar uğruna canını feda edecekti! Bu yüce sülalenin bütün aile fertlerinin adını ezbere biliyordu. Onlara olan sevgisi sonsuzdu. İmparator onun çocuk gözünde çok iyi yürekli, yüce biriydi. O çok uzaklardaydı, fakat yine de bütün ordu mensuplarına çok yakındı. Onlar için lütufkâr bir imparatordu. Onun uğruna ölebilirdi, en güzel ölüm de askerî müzik eşliğinde, hele <em>Radetzky Marşı </em>çalarken olurdu! Carl Joseph bir an düşlere daldı, trampetlerin eşliğinde tüfek kurşunları kulaklarını yalayarak geçti, ince kılıcı güneşte ışıldadı, marşın canlandırıcı ritmi beynini doldurdu, müzik sanki üzerine yıkıldı. Yere diz çöktü, kanı parıl parıl parlayan altın trompetlerin üzerine damladı, kara davullardan aşağı gümüş zillere aktı.</p>
		<p>Arkasında duran Jacques hafifçe öksürdü. Öğle yemeği hazır olacaktı. Bando bir an sustuğunda içeriden tabak sesleri kulağına geldi. Yemek salonu birinci katın tam ortasındaydı, balkonla arasında iki büyük oda vardı. Yemek sırasında müzik uzaktan gelse de çok güzel duyuluyordu. Carl Joseph her gün çalmadıklarına üzüldü. Melodiler ne güzeldi, öğle yemeğinin törensel atmosferini yumuşatıyor, rahatlatıyordu. Çoğu zaman yaptığı gibi babasının masada hoşa gitmeyen konulardan söz etmesine de engel oluyordu. Herkes susuyor, müziği dinliyor ve güzel melodilerin keyfini çıkarıyordu. Yemek tabaklarının kenarlarını incecik, solmuş, altın yaldız çizgiler çevreliyordu. Carl Joseph onlardan çok hoşlanıyordu. Okulda kimi zaman evini düşünürken gözünün önüne bu tabakları da getirirdi. Gümüşten ağır kepçeler, içinden, fırında balığın masaya getirildiği büyük kâse, keskin meyve bıçakları, küçücük kahve fincanları, gümüş paralar kadar incecik, neredeyse kırılacak kaşıklar ve dışarıdan kulağa gelen <em>Radetzky Marşı</em>... İşte bütün bunlar onun için yaz, özgürlük ve baba ocağı demekti.</p>
		<p>Belindeki kalın kayışı, kasketini ve eldivenlerini hizmetkâr Jacques’a verip yemek salonuna geçti. Aynı anda babası da oğluna gülümseyerek içeri girdi. Kısa süre sonra başhizmetkâr Fräulein Hirschwitz masaya sokuldu. Dimdik yürüyordu. Üzerinde sadece pazar günleri giydiği ipekten gri bir kostüm vardı. Gür saçlarını ensesinde topuz yapmıştı. Tatar palasını andıran hafif çarpık, iri bir broşu da göğsünün üzerine takmıştı. Carl Joseph hafifçe eğilip uzun parmaklı, kaba eline bir öpücük kondurdu. Babası oturması için eliyle şöyle bir işaret etti. Jacques koltuğu altına sürdü ve hızla yemek salonundan çıktı. Fakat hemen sonra eline beyaz eldivenler giymiş olarak geri döndü. Sanki bu eldivenler onu bambaşka biri yapmıştı. Teni beyaz yüzü, beyaz favorileri ve aklaşmış saçlarıyla şimdi Jacques sanki bembeyaz ışıldıyordu. Beyaz eldivenli elinde koyu renk bir tepsi tutuyordu. Tepside üzerinden dumanlar çıkan çorba kâsesi duruyordu. Dikkatle, usulca ve çabucak masanın ortasına bıraktı. Sonra da Fräulein Hirschwitz her zamanki gibi kâselere çorba koydu. Carl Joseph, kadının uzattığı tabağı alırken gözleriyle teşekkür etti. Fräulein Hirschwitz’in dudaklarına bir gülümseme yayıldı. Hafif hafif çalkalanan tabakta o gün üzeri altın gibi ışıldayan bir şehriye çorbası vardı. Babası, Sipoljeli von Trotta çabuk yemek yerdi. Hiç konuşmazdı, hatta önüne konulan yemeklere garez beslermiş, onları bir an önce ortadan kaldırmak istermiş gibi peş peşe, çabuk çabuk atıştırırdı. Fräulein Hirschwitz de öğle yemeği için masaya onlarla birlikte oturur, fakat tabağına pek bir şey koymazdı. O daha sonra odasına çekilir ve kalanları bol bol orada yerdi. Carl Joseph, babasına adım uydurmak için sıcak çorbasını hızlı hızlı kaşıkladı. Diğerleriyle aynı anda tabağını boşaltmayı başardı. Babası hiç konuşmadığı için diğerleri de susuyordu.</p>
		<p>Çorbadan sonra, babasının pazar günleri severek yediği, sığır etinden hazırlanmış leziz yemek masaya geldi. Bölge Valisi önünde öyle duran, ince bir yağ tabakasıyla çevrili kocaman et parçasına sevgiyle baktı. Ardından bakışlarını küçük tabaklara konmuş ışıl ışıl havuçlarda, yemyeşil ıspanaklarda, rengârenk taze salatalarda, kirli beyaz yabanturplarında, oval dilimlenmiş, üzerlerine hafif tereyağı dökülmüş taze patateslerde gezdirdi. Babasının yemeğe karşı tuhaf bir ilgisi vardı. Sanki tabağındakileri gözleriyle yerdi, ağzına attığı lokmaları ise pek önemsemezdi, onlar bir an önce yutulup mideye indirilmeliydi. O daha çok masaya getirilen yemeklerin görünümünden zevk alırdı. Hep yöresel mutfağı, burjuva yemeklerini yeğlerdi. Yemek seçerken de, karnını doyururken de yaşam görüşlerine uygun davranırdı. Tokgözlüydü. Dayanıklı bir Spartalıydı. Ama aynı zamanda bir Avusturyalıydı da!</p>
		<p>Sonra her pazar yaptığı gibi sığır etini dilim dilim kesmek için ayağa kalktı. Bıçakla çatalı eline aldı, bıçağı ete batırdı ve Fräulein Hirschwitz’e dönerek, “Bakın,” dedi, “kasaptan etin en yumuşağını almak yetmez. Nasıl kesilmiş olduğuna dikkat etmek de çok önemlidir. Söylemek istediğim, kasap size sattığı parçayı enine mi, yoksa boyuna mı kesmiş! Günümüzde kasaplar da artık mesleklerinin pek erbabı değil! Yanlış kesildi mi en pahalı, en leziz eti bile ağzınıza atamazsınız, çünkü o bozulmuştur... Bakın bu çok güzel, nasıl da yumuşak, çok da iyi pişmiş, daha keserken dağılıyor! Garnitürlere gelince lütfen bir daha etin yanındaki turpun kuru olmasına dikkat edin. Çok süt tadını bozar. Turpu, sütün içinde uzun süre bekletmek bir hatadır!”</p>
		<p>Uzun yıllar Almanya’da yaşamış olan ve daima standart Almanca konuşan Fräulein Hirschwitz, efendisi Trotta’nın söylediklerini dinlerken, “evet” demek istermiş gibi başını hafif hafif sallıyordu. Saçlarını sıkıca topuz yapmış olduğu için ensesini doğru dürüst oynatamıyordu. Bu nedenle de cana yakın nezaketini pek belli edemiyordu. O anda daha çok ağırbaşlı, hatta kendini savunmak isteyen çekingen biri görünümündeydi. Bölge Valisi konuşmasını, “Haksız sayılmam, öyle değil mi, Fräulein Hirschwitz?” sözleriyle bitirdi.</p>
		<p>Yüksek devlet memurlarına ve küçük soylulara özgü genizden gelen bir Avusturya Almancasıyla konuşuyor, sesi gecenin karanlığında ötelerden duyulan bir gitarın, yankılanan küçük kilise çanlarının titrek sesini andırıyordu. Kendinden çok emin, yerine göre yumuşak, yerine göre ise sert bir ses tonuyla konuşuyordu. Sesi, kemikli yüzüne, ince ve kavisli burnuna çok uyuyordu. Bölge Valisi von Trotta konuşurken yüzü hafif değişiyor, burnu ve ağzı tuhaf bir nefesli çalgıyı andırıyordu. Yüzünde sadece dudakları hareket ediyordu. Kara favorilerinin indiği yanaklar da hareketsiz kalıyordu. Sanki üniformasının bir parçasıymış gibi yüzüne çok uyan favoriler, Trotta’nın İmparator I. Franz Joseph’e kul gibi bağlılığının ve hanedanlık zihniyetinin bir simgesiydi. Masada, kemikli elinde dizginleri tutan bir arabacı gibi dimdik oturuyordu. Yemek yerken sanki ayaktaymış hissini veriyordu. Ayağa kalktığında da baston yutmuş gibi duruyordu. Giysilerinde yaz kış hep laciverdi yeğlerdi. Haftanın her günü üzerinde lacivert bir ceketle ince bacaklarını saran gri çizgili dar bir pantolon vardı. Paçalardan inen ince bantları parlak çizmelerinin üzerinden geçirip sıkıca gererdi. Ana yemekten sonra biraz hareket etmek için hep ayağa kalkar, salonda bir aşağı, bir yukarı gezinirdi. Fakat bunu daha çok masadan nasıl kalkıldığını, şöyle bir durduktan sonra heybetini bozmadan nasıl yüründüğünü diğerlerine göstermek için yaptığı belliydi. Jacques tabakları topladı, büyük tabakta kalan eti de kaldırdı. Aynı anda Fräulein Hirschwitz’in, her zaman olduğu gibi odasında yemesi için ısıtmayı unutmamasını anımsatan dik bakışlarını üzerinde hissetti. Herr von Trotta ağır ağır pencereye doğru yürüdü, havalandırmak istermiş gibi perdeleri şöyle bir salladı ve tekrar yemek masasına döndü. Aynı anda Jacques, içi tatlı kiraz dolu iri hamur köftelerini büyük bir tabakla masaya getirdi. Bölge Valisi uzanıp bir tane aldı, kaşığıyla ortadan ikiye ayırdı ve Fräulein Hirschwitz’e dönüp konuştu: “Çok mükemmel, tam kıvamında olmuş!” Bir parçayı ağzına attı. “Neredeyse insanın ağzında eriyor.” Sonra oğlu Carl Joseph’e döndü ve, “Bugün iki tane almanı öneririm!” dedi. Oğlu, babasının söylediği gibi içi tatlı kirazlı hamur köftelerinden iki tanesini tabağına aldı. Hızla çiğnedi, yuttu, babasından bir saniye önce tabağı boşaldı, su bardağına uzandı –şarap akşamları içilirdi– ve boğazına tıkanmış olan hamur parçaları midesine insin diye bütün suyu içti. Sonra babasıyla aynı anda peçetesini katladı. Masadakiler hep birlikte ayağa kalktılar. Aşağıdaki askerî bando <em>Tannhäuser</em> uvertürünü çalmaktaydı. Fräulein Hirschwitz önde müziğe uygun adım salona geçildi. Az sonra Jacques kahve servisini yaptı. Bekledikleri bando şefi Nechwal birkaç dakika sonra içeri girdi. Üzerinde lacivert tören üniforması vardı, ceketinin yakasında altından iki küçük arp takılıydı, ışıldayan kılıcı da belinden sallanıyordu. “Konserinizi hayranlıkla dinledim,” dedi Herr von Trotta her pazar yaptığı gibi. “Yine çok mükemmeldi.” Herr Nechwal saygıyla eğildi. Öğle yemeğini bir saat önce subay kantininde yemişti. Fakat acelesi olduğu için kahvesini içmemişti, yemeğin tadı hâlâ ağzındaydı. Şimdi canı nasıl da Virginia tütününden bir puro çekiyordu. İçeri giren Jacques ona bir kutu puro getirdi. Bando Şefi Nechwal, Carl Joseph’in yaktığı kibrite uzanıp derin derin çekti. Kibritin alevi çocuğun parmaklarına yaklaşırken de purosunun ucu ateş aldı. Herkes salondaki rahat deri koltuklara kurulmuştu. Herr Nechwal kısa süre önce Viyana’da izlemiş olduğu en son Lehár operetinden söz etti. Yılda birkaç kez Viyana’ya gidiyordu. Carl Joseph, o gezmesini seven centilmenin biri, diye düşündü. Bando şefi kim bilir Viyana gece yaşamının ne gibi gizemlerini biliyordu? Üç çocukları vardı, orta halli bir aileden gelen bir kadınla evlenmişti. Görkemli, ışıl ışıl bir dünyada yaşıyordu, ailesinin bu dünyada pek yeri yoktu. Purosunu keyifle tellendirdi, hoş Yahudi fıkraları anlattı. Her fıkrayı anlamayan Bölge Valisi ise anlattıklarına gülmedi. Sadece, “Çok güzel, çok güzel!” diye mırıldandı. Sonra, “Saygıdeğer eşiniz nasıl?” diye sordu. Bunu Nechwal’e her gelişinde sorardı. Eşini hiç görmemişti, orta halli bir aileden gelen kadını bundan sonra da görmek istemiyordu. Fakat yine de bando şefine veda ederken, “Her ne kadar kendisini tanımasam da saygıdeğer eşinize selamlarımı iletin lütfen!” derdi. Herr Nechwal de selamlarını memnuniyetle eşine ileteceğine söz verir ve onun mutlaka sevineceğini belirtirdi. Herr von Trotta her defasında, “Çocuklarınız nasıl?” diye de sorardı. Adamın oğulları mı, kızları mı olduğu hiç aklında kalmazdı. “En büyüğü okulda çok iyi!” olurdu bando şefinin yanıtı. “Herhalde o da müzisyen olacak?” derdi Herr von Trotta sesinde hafif bir küçümsemeyle. “Hayır!” yanıtını verirdi Herr Nechwal de. “Bir yıl sonra okulunu bitirecek ve hemen askerî liseye devam edecek.” – “Ah, subay olacak demek!” diye konuşurdu Bölge Valisi. “Çok güzel. Piyade mi?” Herr Nechwal yanıt verirken hafifçe gülümserdi: “Şüphesiz! Çok başarılı bir öğrenci. Belki günün birinde kurmay subay olur.” – “Mutlaka, mutlaka!” derdi Herr von Trotta. Bir hafta sonraysa bütün bu konuşmayı yine unuturdu. Bir bando şefinin çocuklarının ne yaptığını mı aklında tutacaktı?</p>
		<p>Herr Nechwal o gün iki küçük fincan kahve de içti. Gitme zamanı gelmişti, üzülse de sonuna kadar içmemiş olduğu Virginia tütününden güzel purosunu söndürmek zorundaydı. Elinde yanan puroyla, Bölge Valisi Herr von Trotta’ya veda edemezdi. “Bugün çaldığınız melodiler çok olağanüstüydü! Saygıdeğer eşinize selamlarımı iletin lütfen!” dedi Herr von Trotta. Oğlu Carl Joseph de topuklarını birbirine vurdu ve bando şefine merdivenlere kadar eşlik etti. Sonra tekrar salona döndü. “Babacığım, izin verirseniz biraz gezintiye çıkmak istiyorum,” dedi. “Tabii, tabii,” dedi babası. “Keyfine bak!” Oğlu yanından ayrılırken de ona şöyle bir el salladı.</p>
		<p>Carl Joseph merdivenleri indi, evden çıktı. Yavaş yavaş gezinmek, ayaklarına artık tatilde olduklarını kanıtlamak istiyordu. Fakat az sonra ilk askerler karşısına çıkınca fikrini değiştirdi. Hızlandı, marş adımlarıyla yürümeye başladı. Kent sınırına ulaştı, güneşin sıcağında kavrulan vergi dairesinin büyük sarı binasının önünden geçti. Tarlalardan yükselen enfes kokuyu içine çekti, tarlakuşlarının şarkılarını hazla dinledi. Çok ötelerdeki masmavi ufka, gri, mavi tepeciklere baktı. Az sonra çatıları kuru ot ve padavra kaplı köy evlerini gördü. Hep birlikte bağrışan tavukların sesi bir an için doğadaki huzuru bozdu. Buralarda tüm yöre ışıl ışıl bir günde uykuya yatmıştı...</p>
		<p>Tren yolunun ötesinde bir jandarma karakolu vardı. Carl Joseph bu küçük karakolun başçavuşu Slama’yı tanıyordu. Kapısını çalmaya karar verdi. Binanın önündeki büyük teras bahçe rengârenk çiçekler içindeydi. Carl Joseph önce kapıyı tıklattı, ardından çıngırağın telini çekti. Bir an hiç ses çıkmadı, sonra kapının yanındaki küçük pencere açıldı. Frau Slama sardunyalar arasından başını uzattı ve, “Kim o?” diye seslendi. Dışarıda duranın genç Trotta olduğunu görünce hemen, “Açıyorum!” dedi. Az sonra kapı açıldığında Frau Slama karşısında duruyordu. Saçlarından yükselen ağır parfüm kokusu genç Trotta’nın yüzünü okşadı. Carl Joseph nedense bir an için Viyana’nın gece kulüplerini gözünün önüne getirdi. “Başçavuş evde değil mi?” diye sordu. “Görevde, Herr von Trotta,” oldu eşinin yanıtı. “Buyurun içeri!”</p>
		<p>Az sonra kırmızı renklerin hâkim olduğu, basık tavanlı bir odadaydı. İçerisi neredeyse bir buzdolabı serinliğindeydi. Carl Joseph arkası yüksek, kumaş kaplı rahat bir koltuğa oturdu, arkasına dayandı. Fakat tahtası koyu cilalı koltuğun sırtı biraz sertti. Frau Slama az sonra elinde bardaklar odaya girdi. Buz gibi limonata getirmişti. Genç çocuğun yanı başına oturdu, bacak bacak üstüne attı ve limonatasını yudumladı. Carl Joseph kırmızı terlikler giymiş kadının ayaklarının çıplak olduğunu gördü. Frau Slama bir bacağını hafif hafif sallamaya başladı. O ise gözlerini kadından kaçırdı, şapkası dizlerinde dimdik oturdu, sessizce önündeki küçük masada duran limonatasına baktı. “Çoktandır görünmüyordunuz, Herr von Trotta!” dedi Jandarma Başçavuşu Slama’nın karısı. “Görmeyeli çok büyümüşsünüz! On dördünüze bastınız mı?” “Evet, çoktan!” dedi ve düşündü. Limonatasını bir dikişte içmeli, kadının karşısında nazikçe eğilip kocasına selamlarını iletmesini rica etmeli ve sonra da çabucak buradan çıkıp gitmeliydi. Bardağa uzandı, birkaç yudum aldı. Fakat kadın hemen tekrar doldurdu. Sonra dolabın yanına gitti, elinde bir kutu sigarayla döndü. Kutuyu açtı, içinden bir sigara aldı, yaktı ve burun deliklerini iri iri açıp derin bir nefes çekti, dumanını havaya şöyle bir üfledi. Ve aniden, hiç konuşmadan, yanındaki koltukta oturmakta olan genç çocuğa doğru uzandı, dizlerindeki kasketi aldı ve önündeki masaya koydu. Sonra elindeki sigarayı Carl Joseph’in dudaklarının arasına yerleştirdi. Kadının eli sigara dumanı ve kolonya kokuyordu. Üzerindeki yazlık ince giysinin bol kolları genç çocuğun yüzüne süründü. Ayıp olmasın diye sigaradan birkaç nefes çekti. Kadının dudaklarının nemini kendi dudaklarında hissetti. Frau Slama sigarayı ağzından aldı, dişleri arasına soktu ve genç çocuğun arkasına geçti. Carl Joseph başını arkaya çevirip bakmaya çekindi. Ve birden kadının kollarının boynuna dolandığını, yüzünün saçlarına dokunduğunu hissetti. Hiç yerinden kıpırdamadan oturmaya devam etti. Fakat aynı anda yüreği çılgınlar gibi atmaya başladı. Dar üniformanın içine sıkışmış vücudu sanki bir fırtınaya tutulmuş gibi sarsılıyordu. “Haydi!” diye fısıldadı Frau Slama. Hızla kucağına oturdu, bütün yüzünü öptü, cilve dolu bakışlarını gözlerine dikti. Bir an yüzüne düşen saçlarını şöyle bir üfledi. Genç çocuk, kadının ağırlığını bacaklarında hissetti, kol ve bacak kasları gerildi, inanılmaz bir güç bütün vücudunu sardı. Birden kucağındaki kadını kollarıyla sardı. Göğüslerinin serinliğini kalın ceketinin altında, teninde hissetti. Kadın şöyle bir kıkırdadı, daha doğrusu hıçkırmakla şakımak arası bir ses çıkardı. Gözlerinde birkaç damla yaş belirdi. Sonra ceketin düğmelerine uzandı, onları teker teker, itinayla açtı. Serin elinin ince parmaklarını göğsüne dokundurdu, tenini okşadı, dudaklarını dudaklarına yapıştırıp uzun uzun, zevkle öptü. Ve aniden, sanki dışarıdan bir ses duymuş da ürkmüş gibi hızla genç çocuğun kucağından kalktı. Carl Joseph de ayağa fırladı. Fakat kadın gülümsedi, elini uzatıp onu kavradı, kendine doğru çekti, geri geri yürüdü. Başını hafif arkaya atmış, gözleri ışıldıyordu. Birlikte oturma odasından yatak odasına geçtiler. Eli kolu bağlı bir esir gibi hafif aralık gözlerinin ardından kadının, bir anne örneği yavaş yavaş üzerindekileri çıkardığını gördü. Pazarları giydiği tören üniformasının parça parça yere atıldığını fark edip irkildi. Ardından yere düşen ayakkabılarının tok gürültüsü kulağına geldi, aynı anda Frau Slama’nın parmaklarını ayaklarında hissetti. Sıcakla soğuk karışımı, aşağıdan yukarı çıkan yeni bir dalga tüm vücudunu sarar gibi kapladı. Kendini bıraktı, teslim oldu. Kadını, her yanını kaplayıp örten, mutluluk, ateş ve sudan oluşmuş dev bir dalga gibi kabullendi.</p>
		<p>Bir süre sonra uyanıp gözlerini açtığında karşısında Frau Slama’yı gördü. Elinde giysilerini tutuyordu. Çabuk çabuk giyindi. Kadın oturma odasına geçti, eldivenleriyle kasketini getirdi. Giyinmesine yardımcı oldu, bakışlarını genç çocuğun yüzünden çekmeden ceketinin sağını solunu düzeltti. Fakat Carl Joseph gözlerini kadından kaçırdı. Sonra topuklarını çarpıp sıkar gibi elini şöyle bir kavradı, gözlerine değil, sağ omzuna doğru baktı ve çıktı gitti.</p>
		<p>Ötelerden bir yerde kilise çanları saat yediyi çaldı. Güneş tepelere yaklaşmıştı, gökyüzünün maviliğine bürünmüş yamaçlar bulutları andırıyordu. Yolun kıyısındaki ağaçlardan tatlı kokular yayılıyor, hafif akşam esintisi yamaçları kaplayan çayırları şöyle bir yalıyor, sanki görünmeyen kocaman bir el onları okşuyordu. Çok uzaklardaki bataklıklarda kurbağalar bağırmaya başladı. Kente yaklaşırken sapsarı bir evin açık penceresinden genç bir kadının yola baktığını fark etti. Carl Joseph onu tanımamasına karşın yüksek sesle selamladı. Kadın biraz şaşırsa da teşekkür eder gibi başını şöyle bir sallayarak genç çocuğun selamına karşılık verdi. Carl Joseph, Frau Slama’ya sanki şimdi veda etmişti. Tanımadığı o genç kadın pencerede aşkla yaşam arasındaki bir sınır görevlisi gibi duruyordu. Carl Joseph onu selamladıktan sonra kendini tekrar bu dünyaya dönmüş hissetti. Adımlarını hızlandırdı ve tam saat sekize çeyrek kala eve vardı. Hemen babasının yanına gidip gezintiden dönmüş olduğunu söyledi. Yüzü biraz solgundu.</p>
		<p>Küçük jandarma karakolunun başçavuşu iki günde bir devriye görevine çıkıyordu. Her gün de elinde bir sürü dosya Bölge Valisi’nin huzuruna çıkıyordu. Geldiğinde oğluna hiç rastlamıyordu. Çünkü Carl Joseph iki günde bir akşamüstü saat dörtte Jandarma Başçavuşu’nun evine gitmek üzere yola koyuluyordu. Saat yedide de yine aynı yoldan baba evine dönüyordu. Frau Slama’nın vücudunun kokusu sakin yaz akşamlarında doğadan yükselen kokuyla birleşiyor, genç çocuğun ellerini, yüzünü uzun süre terk etmiyordu. Akşam yemeğinde babasından elinden geldiğince uzak durmaya dikkat ediyordu. Bir akşam babası masada, “Sanki güz kokuyor oda,” dedi. Frau Slama, muhabbetçiçeği parfümü kullanıyordu!</p>
		<h2>3</h2>
		<p>Bölge Valisi’nin odasında, pencerelerin karşısındaki duvarda hep ilgisini çeken tablo o kadar yukarıda asılıydı ki, alnı ve saçları, kara tahta kaplı tavanın gölgesinde zor seçiliyordu. Torunu, yıllar önce ölmüş, ünü artık unutulmuş büyükbabasını çok merak ediyordu. Kimi akşamüstlerinde, evin bütün odaları çok sessizken, açık pencerelerden komşu parktaki yaşlı kestane ağaçlarının gölgesi odaların içine vururken, yaz mevsiminin tüm huzuru her yanı sarmışken, babası henüz eve dönmemişken, hizmetkâr Jacques ayağında keçe terlikler evin içinde dolaşıp giysilerle ayakkabıları fırçalar, sigara küllüklerini boşaltır ve masa lambaları ile lambaderin tozunu alırken Carl Joseph bir sandalyeye çıkıp büyükbabasını yakından seyrediyordu. O gün de tabloya çok yakından bakmak için sandalyeyi çekti, üzerine çıktı. Odanın ışığında kocaman tablo çok değişik renklerde görünüyordu. Benekler, noktalar, ince, kalın hatlar kumaşı çok zarif dokunmuş tablonun her yanına dağılmış, yağlıboyanın renkleri tam bir oyun içindeydi. İri ağaçların açık pencereden içeri giren yeşil gölgeleri büyükbabasının kahverengi ceketi üzerinde kıpırdaşıyordu. Beneklerle noktalar birbirlerine sokuluyordu. Genç çocuk üzerine tavanın gölgesi düşmüş, ötelerde bir yerlere bakan gözleri şimdi daha yakından seçti. Her yaz tatile geldiğinde torun, büyükbabasıyla sessiz sessiz sohbet etmeye çalışır, fakat rahmetli ona hiçbir şey anlatmazdı. Genç çocuk geçmişte neler olup bitmişti, bir türlü öğrenemezdi. Sanki tablodaki insan her geçen yıl biraz daha soluklaşıyordu, Solferino Kahramanı daha çok ölürken anılarını kendine saklıyordu. Carl Joseph kimi zaman düşünürdü, belki bir gün gelecek kara çerçeveli tablodan bomboş bir tuval, soyundan kalmış olanlara bakacaktı.</p>
		<p>Aşağıda avluda, tahta balkonun gölgesinde Jacques bir tabureye oturmuştu. Önünde bir dizi cilalı asker çizmesi duruyordu. Carl Joseph, Frau Slama’dan her dönüşünde onu avluda gördü mü biraz çene çalardı. O gün de aşağı indi, yanına ilişip sordu: “Bana büyükbabamdan bahsedin, Jacques!” Ve Jacques elindeki fırçayı boya kutusuyla cilanın yanına bıraktı, rahmetliden söz etmeden önce ellerinin kirini temizlemek istermiş gibi avuçlarını şöyle bir ovaladı. Ve konuşmaya başladı. Anlattıklarının birçoğunu genç çocuk onun ağzından daha önce de birkaç kez dinlemişti. “Onunla aram hep iyi olmuştu. Çiftliğine geldiğimde o kadar genç sayılmazdım. Aradan geçen yıllarda evlenmedim. Sanırım evlenseydim bu rahmetlinin pek hoşuna gitmezdi. Kadın takımından pek hoşlanmazdı, tabii eşi Barones dışında! Fakat iyi yürekli kadıncağız ne yazık ki erken ayrıldı bu dünyadan, ciğerlerinden hastaydı. Çevresindeki herkes bilirdi ki, o Solferino Meydan Savaşı’nda İmparator’un yaşamını kurtarmıştı. Fakat o konudan hiç söz etmezdi. Bir kez olsun o günü anlattığını duymadım. Mezar taşına ‘Solferino Kahramanı’ yazdılar. Vefat ettiğinde pek yaşlı sayılmazdı. Bir akşam, şöyle saat dokuza doğruydu, sanırım aylardan kasımdı, dışarıda kar vardı, beni yanına çağırıp, ‘Jacques, kürklü çizmelerimi içeri aldın mı?’ diye sormuştu. Ben de. ‘Hemen alacağım, Saygıdeğer Baron,’ demiştim. ‘Yarın sabah giyeceğim de...’ Fakat ertesi sabah çizmelerini giymesine gerek kalmamıştı... Onun vefatından sonra da evlenmedim!”</p>
		<p>Hepsi bu kadardı.</p>
		<p>Bir keresinde veda ederken (son yaz tatiliydi, Carl Joseph o yıl mezun olacaktı) Bölge Valisi şöyle demişti: “Umarım her şey yolunda gider. Sen Solferino Kahramanı’nın torunusun! Bunu hiç aklından çıkarma, her şey yolunda gidecektir!”</p>
		<p>Yüzbaşı da, bütün öğretmenleri de, hatta astsubaylar da böyle düşünüyordu. Binicilikle arası pek iyi değildi, atla araziye çıktıklarında kimi sorunları yok değildi, hatta trigonometride notları kötü sayılırdı, fakat yıl sonundaki sınavda aldığı not “iyi”ydi. Teğmen olarak okulunu bitirdi, süvari olarak tayini çıktı.</p>
		<p>Onu bekleyen yeni görevin görkemiyle ve veda töreninin coşkusuyla sarhoş olmuş, kulakları üstlerinin gümbür gümbür veda konuşmalarıyla dopdolu, üzerinde düğmeleri altından gök mavisi bir üniforma ceketi, belindeki fişeklik gümüş kaplama, gösterişli bir kartal kabartmasıyla süslü, kasketinin çevresinde saçak saçak ince bir kayış, ayağında kıpkırmızı süvari pantolonu, uzun çizmeleri pırıl pırıl cilalı, belinden sallanan kılıcı irice bir kılıf içinde, Carl Joseph sıcak bir yaz gününde babasının karşısına çıktı. Bu kez günlerden pazar değildi. Fakat bir teğmen, bir çarşamba günü de Bölge Valisi’ni ziyaret edebilirdi. Babası onu çalışma odasında karşıladı. “Rahatına bak!” dedi. Gözündeki monoklü çıkardı, gözlerini şöyle bir kıstı ve ayağa kalktı. Önce bir an durdu ve oğlunu tepeden tırnağa şöyle bir süzdü. Sonra yanına gelip ona sarıldı. Baba oğul öpüştüler. “Rahatına bak!” diye tekrarladı Bölge Valisi ve oturması için oğlunun omzuna hafifçe dokundu. Kendisiyse büyük çalışma odasında hiç konuşmadan bir aşağı, bir yukarı yürümeye başladı. Oğluna neler söylemesi gerektiğini düşünüyordu. Böyle bir anda eleştiri yapamazdı, fakat onu büyük coşkuyla kutlayıp övemezdi de. Bir süre suskun suskun yürüdükten sonra konuştu: “Bana kalırsa şimdi seni gönderecekleri alayın geçmişi üzerine biraz kafa yorsan iyi edersin,” dedi. “Büyükbabanın savaşta görev yaptığı alayın tarihiyle de ilgilenebilir, kitaplar karıştırabilirsin. Görevli olarak iki günlüğüne Viyana’ya gideceğim, bana eşlik etmeni istiyorum.” Sonra masasında duran küçük çıngırağı alıp salladı. Jacques hemen odaya girdi. “Söyle Fräulein Hirschwitz’e,” diye emretti, “bugün kilerden şarap çıkarsın! Akşam yemeği için de sığır etini hazırlasın, içi tatlı kirazlı hamur toplarını da unutmasın! Yemeği her zamankinden yirmi dakika geç yiyeceğiz!” “Başüstüne, saygıdeğer Baron!” dedi Jacques. Sonra Carl Joseph’e bakıp yavaşça: “Tebrik ederim,” dedi. Bölge Valisi pencerenin yanına gitti. Oğlu da hizmetkârın elini sıktı. Jacques topuklarını birleştirip kısa bir dua mırıldandı ve odadan çıktı. Babası tekrar Carl Joseph’e doğru döndü ve, “Çok sıcak, değil mi?” dedi.</p>
		<p>“Evet, baba!”</p>
		<p>“Dışarı çıkıp biraz hava alsak iyi olur!”</p>
		<p>“Evet, baba!”</p>
		<p>Bölge Valisi bastonuna uzandı. Öğleden önceleri kullandığı sarı bastonu değil, sapı altın kaplama kara bastonu aldı. Eldivenlerini giydi, alçak silindir şapkasını başına geçirdi ve peşinde oğlu odadan çıktı. Kent parkının huzur verici sessizliğinde yan yana bir süre ağır ağır yürüdüler. Yanlarından geçen bir polis memuru onları selamladı. Park sıralarında dinlenen birkaç kişi ayağa kalkıp hafifçe eğildi. Koyu giyimli babasının yanındaki rengârenk giyimli oğlu çok dikkat çekiyordu. Parkın büyük ağaçlıklı yolunda, kırmızı bir güneş şemsiyesinin altında durmuş, ahududulu madensuyu satan, saçları sapsarı bir genç kızın yanına gittiler. “Şimdi soğuk bir şey hiç de fena olmaz!” dedi babası ve birer bardak sadece madensuyu ısmarladı. Elindeki sodayı yudumlarken de sarışın kızın üniforması içinde parıldayan oğlu Carl Joseph’i nasıl ışıl ışıl gözlerle süzdüğünü fark etti. Bardakları boşalınca yollarına devam ettiler. Babası yürürken ara sıra elindeki bastonu keyfi yerindeymiş gibi sallıyordu. Pek konuşmamasına, bakışları ötelerde bir yerde öyle yürümesine karşın oğlu, onun bugün neşeli olduğunu fark etti. Arada sırada hafif hafif öksürmesinde bile sanki bir gülme vardı. Yanından geçen biri onu selamladı mı, başındaki şapkayı şöyle bir kaldırıp nezaketle karşılık veriyordu. Sonra ilginç bir çelişkiden söz etti: “Zaman gelir ki nezaket bile usandırıcı olur!” Yanlarından geçenlerin hayranlık dolu bakışlarına sevindiğini belli etmeye çalıştı. Az sonra eve döndüklerinde kapıda bir an durdu ve oğluna dönüp, “Senin yaşındayken asker olmayı ne kadar da arzulamıştım, fakat büyükbaban yasaklamıştı!” dedi. “Şimdi çok sevindim devlet memuru olmadığına!” “Evet, baba!” diye karşılık verdi Carl Joseph.</p>
		<p>Yemekte şarap vardı, o gün masaya yine sığır eti de geldi. Ardından da içi tatlı kirazlı hamur topları konuldu tabaklara. Fräulein Hirschwitz’in üzerinde, günlerden pazar olmamasına karşın yine ipekli elbisesi vardı. Karşısında şık üniformalı Carl Joseph’i gören kadın gülümsedi, yüzünde her zamanki sertlik bir anda kayboldu. “Çok sevindim,” dedi. “Sizi candan kutlarım.” “Kutlarım, tebrik ederim demek oluyor,” dedi Bölge Valisi. Ardından da yemeye başladılar.</p>
		<p>Az sonra oğluna bakarak, “Acele etmene gerek yok,” dedi. “Yemeğim senden önce biterse beklerim.” Carl Joseph sesini çıkarmadan ona baktı. Yıllardır yemekte ona yetişmek için hep acele ettiğini babasının bildiğini şimdi fark etmişti. Onun, kalın bir zırhın ardındaki yüreğini, gizli düşüncelerle dolu beynini sanki daha yeni görmeyi başarmıştı. Genç Teğmen Carl Joseph, babasına bakarken yüzü kızardı. “Teşekkür ederim, baba!” diye mırıldandı. Bölge Valisi sesini çıkarmadan acele acele önündeki çorbayı kaşıkladı. Oğlunun sözlerini duymamış gibiydi.</p>
		<p>Birkaç gün sonra Viyana’ya gitmek üzere trene bindiler. Yol boyunca genç Trotta, elindeki gazeteyi okudu, babası da yanına almış olduğu bazı dosyaları karıştırdı. Bölge Valisi bir kez başını kaldırıp, “Viyana’da, davetlerde giymek üzere pantolon sipariş edeceğiz, topu topu iki pantolonun var,” dedi. “Teşekkür ederim, baba.” Sonra her ikisi de okumaya devam etti.</p>
		<p>Babası dosyaları kapattığında, Viyana’ya on beş dakikalık mesafedeydiler. Oğlu derhal gazeteyi kaldırdı. Bölge Valisi önce pencerenin kenarına, sonra da birkaç saniye boyunca oğluna baktı. “Sen jandarma karakolu başçavuşu Slama’yı tanırdın, öyle değil mi?” diye sordu.</p>
		<p>Slama adı o anda sanki beynine saplandı. Yitirilmiş geçmişten gelen bir çağrıydı o! Hemen küçük jandarma karakoluna uzanan yol canlandı gözünün önünde, alçak tavanlı odalar, çiçekli bir gecelik, geniş yatak... Çayırların kokusu, Frau Slama’nın muhabbet çiçeği parfümü burnuna geldi. Sesini çıkarmadan babasına kulak kabarttı. “Ne yazık ki Slama bu yıl dul kaldı,” diye babası devam etti. “Çok üzücü bir şey. Eşi doğum yaparken öldü. Bir ara ziyaretine gidersen iyi edersin!”</p>
		<p>Kompartımanın havası birdenbire dayanılmaz oldu. Carl Joseph elini boynuna götürdü, ceketinin en üst düğmesini açtı. Babasına nasıl bir yanıt vermesi gerektiğini düşünürken, derin bir hüzün içini kapladı, boğazı düğümlendi, çocukça ağlamak istedi. Yutkundu, sanki günlerdir su içmemiş gibi boğazı kurumuştu. Babasının bakışlarını üzerinde hissetti, başını çevirip bir an dışarıdan kayıp geçen doğaya baktı. O anda koridora çıkmak istedi, fakat babasının yanıt bekleyen bakışlarından kaçamayacağını da fark etti. Hemen kendini toparladı, güçlü bir ses tonuyla, “Ziyaretine gideceğim!” dedi.</p>
		<p>“Tren yolculuğu sana pek yaramadı gibi,” diye babası mırıldandı.</p>
		<p>“Evet, baba!”</p>
		<p>O anda kendini hiç de iyi hissetmiyordu. Ruhu, nedenini bilemediği bir ıstırapla doluydu. Trenden indikten sonra hemen otele doğru yola çıktılar. Carl Joseph yol boyunca hiç konuşmadı, dimdik oturmaya çaba gösterdi. Sanki, çok uzaklardan bir yerlerden gelmiş, hiç kimsenin tanımadığı esrarengiz bir hastalığa tutulmuştu. “Pardon, baba!” diyecek gücü kendinde zor bulmuştu. Otele varır varmaz hemen odasına çekildi, kapıyı kilitledi ve bavulunu açtı. Eline aldığı bir dosyada Frau Slama’nın postrestant yollamış olduğu, zarflarında muhafaza ettiği bazı mektuplar vardı. Gökyüzünü anımsatan açık mavi kâğıtlara yazılmış mektuplar sanki hâlâ muhabbetçiçeği parfümü kokuyordu. İncecik kara harfler, zarif kırlangıç sürüleri örneği uçuşuyordu! Artık ölmüş olan Frau Slama’nın mektupları duruyordu önünde. Birden çekip gitmiş birinin hayalinin, görünmeyen ellerinin ona, Carl Joseph’e öteki dünyadan yolladığı selamlardı sanki yazdıkları. Frau Slama’dan gelen son mektuba yanıt verememişti. Okuldaki son dersler, sınavlar, görüşmeler, törenler, vedalaşmalar, tayin, yeni rütbe ve yeni bir üniforma; hepsi o anda, kâğıtların maviliğinde neşeyle uçuşan kara kelimeler karşısında bütün önemi yitiriverdi. Artık yaşamayan kadının onu okşayan, seven ellerini vücudunda gördü. Gözlerini yumdu, ellerinde onun memelerinin serinliğini hissetti, aşka doymuş yüzündeki yorgun mutluluğu, kırmızı dudakları açık ağzını, bembeyaz ışıldayan dişlerini, ona sarılmış kolunu, vücudunun bütün hatlarındaki sonsuz bir mutluluğun ışıltısını gözlerinin önüne getirdi. Şimdi ise kurtlar sarmıştı o memeleri, baldırları, kemiriyorlardı yüzünü. O kadının vücudunun çözülmesi, parçalara ayrılması, yok olması gözünde canlandıkça genç insanın tutkusu bir o kadar daha hızla ateşlendi, ölü insanın kayıp gittiği, akıl almaz o ötelere gitti. Bir an düşündü, acaba ileride Frau Slama’yı ziyaret eder miydi? Sanmıyorum, dedi kendi kendine genç teğmen. Herhalde bir süre sonra unuturdum. Duygu dolu güzel şeyler söylemişti bana. Beni sevmişti. O şimdi öldü! Carl Joseph’in yaşamındaki önemli basamaklardan biri olmuştu o kadın! Bu, Carl Joseph’in ölümle ilk karşılaşmasıydı. Annesini hiç anımsamıyordu. Ondan geriye, üzerinde çiçekler bulunan bir mezar ve mezar taşıyla iki fotoğraftan başka bir şey kalmamıştı. Şimdi de ölüm kapkara bir şimşek örneği tepesinde çakıyor, üzerine düşüyor, biraz mutluluğunu yok ediyor; onu, yaşayanlarla ölmüşler arasındaki o derin uçurumun kenarına fırlatıp atıyordu. Carl Joseph’i hüzünler ve ıstıraplarla dolu uzun bir yaşam bekliyordu! Fakat her erkek gibi o da bütün bunlara katlanmaya hazırdı. Mektupları kapatıp tekrar dosyaya koydu ve bavuluna yerleştirdi, kapağını da kilitledi. Sonra koridora çıktı, babasının kapısını tıklattı, içeri girdi ve onun sanki kalın bir cam duvarın ardından gelirmiş gibi duyduğu sesiyle irkildi: “Sanırım senin çok yumuşak bir yüreğin var!” Bölge Valisi, aynanın karşısında kravatını düzeltiyordu. Az sonra otelden çıkacak ve Emniyet Müdürlüğü ile Viyana Yüksek Mahkemesi’ne gidecekti. “Bana sen eşlik edeceksin!”</p>
		<p>Az sonra lastik tekerlekli bir faytona binip yola koyuldular. Carl Joseph burada caddelerin daha geniş ve görkemli olduğunu gördü. Yaz öğleden sonrasının ılık güneşi binaların ve ağaçların, tramvayların, yayaların, polislerin, parklardaki sıraların, heykellerin ve bahçelerin üzerine akar gibi yayılıyordu. Faytoncu sık sık kırbacını havada şaklatıyor, hızlanan atların nal sesleri arnavutkaldırımı yolda yankılanıyordu. Yanlarından geçtikleri askerler selama duruyordu. Hafif bir esinti büyük kentin üzerinde geziniyordu. Fakat yazın bütün güzellikleri Carl Joseph’in yanından öyle geçip gidiyordu. O sadece arada sırada babasının söylediklerini duyuyordu. Kentte bir sürü değişiklik dikkatini çekmişti. Yeni dükkânlar açılmış, bazıları ise kapanmıştı, otobüs hatları da uzatılmış, kimi durağın yeri değiştirilmişti. Babası onun zamanında birçok şeyin daha başka olduğunu söylüyordu. Geçmişten tanıdığı bazı şeyler gördü mü, onları sevinçle anımsıyor, sesi birden değişiyor, toprağın derinliklerinde kalmış birçok küçük hazineyi yeniden bulmuş gibi çok mutlu oluyordu. Kemikleri çıkmış elini, sanki onları selamlarmış gibi uzatıyor, oğluna mutlu gençliğinin tanıklarını işaret ediyordu. Carl Joseph hiç konuşmuyordu. O da kısa süre önce gençliğini yitirmişti! Aşkı ölmüştü. Viyana’da gördükleriyle melankolik bir hüzne kapıldığını sezdiği babasının sert dış görünüşüne karşın bambaşka bir insan olduğunu o gün kavramıştı. Henüz gizem doluydu, fakat ileride ona sırdaş bir baba olabilirdi. Ne de olsa o bir Trotta’ydı. Slovenyalı malul askerin, Solferino Kahramanı’nın sülalesinden geliyordu. Babasının emir ve yorumları canlılık kazandıkça, oğlunun da, çocukluğundan bu yana, yıllar boyu hep bir emir eri örneği uysalca söylemiş olduğu “Evet, baba” sözü daha bir değişik, daha bir başka çıktı ağzından, kardeşçe ve cana yakın. Sanki faytonda yanında oturan babası o gün birden gençleşmiş, kendisiyse yaşlanmıştı. Bölge Valisi, faytonu bazı resmî dairelerin önünde durdurdu, gençliğinin tanıkları eski arkadaşlarını aradı. Brandl, emniyet müdürü olmuştu, Smekal, bölüm şefi; Monteschitzky, albay; Hasselbrunner de Dışişleri’nde elçi. Sonra kentin sokaklarında gezindiler, dükkân vitrinlerine baktılar, Tuchlauben Caddesi’ndeki Reitmeyer’den davetlerde ve saray balolarında giymek için Chevreaux marka birer çift yarım çizme aldılar. Resmî toplantılarda giyecekleri pantolonları almak için de Wieden ana caddesindeki Saray ve Ordu Terzihanesi Ettlinger’e uğradılar. Sonra Carl Joseph’i çok şaşırtan bir şey oldu. Giyim alışverişleri sona erince Saray Kuyumcusu Schafransky’ye gittiler. Babası buradan kapağı işlemeli gümüş bir enfiye kutusu satın aldı. Sonra da bu pahalı kutunun üzerine, “<em>In periculo securitas.</em><a class="si-noteref epub-type_noteref" href="#f1" id="ref_f1">1</a> Baban” sözlerini kazıttı.</p>
		<p>Oradan doğru büyük park Volksgarten’a geçtiler ve kendilerine birer kahve ısmarladılar. Kafenin önündeki geniş terasa vuran gölgede yuvarlak beyaz örtülü masalar ışıldıyor, üzerlerinde sifonlu soda şişeleri duruyordu. O akşamüstü güzel melodiler çalan küçük orkestra bir ara sustuğunda, az ötedeki ağaçlardan şakıyan kuşların sesi duyuldu. Bölge Valisi başını şöyle bir kaldırdı, bakışlarını ağaçlarda gezdirip usul bir sesle konuştu. “Burada genç bir kız tanımıştım,” dedi. “Kim bilir kaç yıl geçti aradan?” Sonra tekrar sustu. Kafasından hesaplar yapıyor, yaşamında çok gerilere gidiyordu. Carl Joseph bir an yanında oturanın babası değil de büyükbabasının büyükbabası olduğunu sandı. “Mizzi Schinagl’dı adı,” dedi baba ve bakışlarını az ötedeki yaşlı kestane ağaçlarının dallarına dikti. Sanki oralarda bir yerde, yaprakların arasındaki kuşların içinde genç Schinagl’ı arıyordu. “Bugün hayatta mı?” diye oğlu sordu. “Umarım! Biliyor musun o günlerde biz gençler pek duygusal değildik. Günü geldiğinde kızlara ve arkadaşlara veda eder, giderdik.” Sonra birden susuverdi. Yabancı bir adam yanlarına gelmişti. Başında geniş kenarlı bir şapka vardı, boynundan sallanan kravat iyi bağlanmamıştı, üzerindeki eski, rengi atmış grimsi ceket de uzun zamandır ütülenmemiş gibiydi. Saçları ensesine kadar iniyordu. Geniş, soluk yüzü de birkaç gündür doğru dürüst tıraş olmamışa benziyordu. Görünümüyle artık eski dergilerde görülen bir ressamı andırıyordu. Tanımadıkları adam, elindeki büyük dosyayı masaya koydu ve içindeki değişik resimleri teker teker eline alıp satmak için övmeye başladı. “Hey, Moser!” dedi Herr von Trotta. Ressam gözlerini iri iri açtı, karşısında oturan Bölge Valisi’ni tepeden tırnağa şöyle bir süzdükten sonra elini uzatıp, “Trotta!” dedi. Nezaketi birden şaşkınlığa dönüştü. Dosyasını hızla kapattı. Masadaki bardaklar titredi. Ve Moser peş peşe üç kez, “Vay canına!” diye bağırdı. Sonra bakışlarını zafer elde etmiş bir asker örneği yan masalarda şöyle bir gezdirdi, alkış bekledi. Başındaki büyük şapkayı çıkarıp yerdeki çakıltaşlarına fırlattıktan sonra, masada durmakta olan dosyayı dirseğiyle kenara itti, boş iskemleye ilişti. Gözlerini kısıp genç teğmene baktı ve Trotta’ya, “Oğlun mu?” diye sordu.</p>
		<p>“Gençlik yıllarımdan arkadaşım Herr Profesör Moser,” dedi Bölge Valisi, oğluna dönerek.</p>
		<p>“Vay, canına!” diye ressam Moser tekrarladı ve yanlarından geçen garsonu ceketinden çekti. Sonra ayağa kalkıp çok gizemli bir şey söylüyormuş gibi adamın kulağına siparişini fısıldadı. Tekrar yerine oturdu, bir süre sustu ve bakışlarını kapıya dikip siparişini getirecek garsonu izledi. Az sonra da yarısına kadar erik rakısı dolu bir bardak önüne konuldu. Ressam Moser bardağı eline aldı, keyifle burnuna götürdü, derin bir nefes çekip kokladıktan sonra dudaklarına dayadı ve birkaç yudum aldı. Gülümseyerek dudaklarındaki damlaları yaladı.</p>
		<p>“Sanırım Viyana’da birkaç hafta kalacaksın, mutlaka beni ziyarete gelmelisin!” dedi. Sesi, yanındaki memura emir veren bir şef gibi çıkmıştı.</p>
		<p>“Sevgili Moser,” dedi soylu Trotta, “ben yarın geri dönüyorum.”</p>
		<p>Karşısındaki ressam sesini çıkarmadan uzun uzun ona baktıktan sonra bardağı tekrar eline aldı ve bir dikişte boşalttı. Masadaki küçük tabağın üzerine koymak istedi, fakat başaramadı. Carl Joseph’in uzanıp yardım etmesi gerekti. “Teşekkürler,” dedi ressam Moser ve parmağıyla genç teğmeni işaret ederek babasına, “Solferino Kahramanı büyükbabasına ne kadar da benziyor! Sadece yüz hatları biraz yumuşak. Fakat burnu, ağzı tıpkı o...”</p>
		<p>“Profesör Moser, büyükbabanın tablosunu yapmıştı,” diye Trotta oğluna dönüp konuştu. Genç teğmen o anda salonun karanlık bir köşesinde asılı duran tabloyu gözünün önüne getirdi. Büyükbabasının şimdi profesör olmuş böyle birini tanıdığına inanamadı. Yabancı adamın kirli iri elini ikide bir Bölge Valisi’nin çizgili şık pantolonuna vurarak konuşmasına da şaşırdı. Babası ise her zamanki gibi ağırbaşlı ve dimdik oturmuş, dudaklarında hafif bir gülümseme, hiç sesini çıkarmadan eski arkadaşının anlattıklarını öyle dinliyordu. “Kendini biraz elden geçir!” dedi ressam Moser. “Babanın görünüşü senden daha iyiydi.”</p>
		<p>Bölge Valisi ise eliyle kısa sakalını sıvazladı ve sadece gülümsedi. “Evet, evet, yaşlı Trotta,” diye devam etti ressam.</p>
		<p>“Hesap lütfen!” dedi birden Carl Joseph’in babası yanından geçen garsona. “Kusura bakma Moser, fakat bir randevumuz var da!..”</p>
		<p>Baba ve oğul bahçeden parka çıkıp gittiler. Ressamsa masada oturmaya devam etti. Parkın yollarında yürürlerken Bölge Valisi Baba, yanındaki oğlunun koluna girdi. Carl Joseph o gün babasının kemikli ince kolunu ilk kez vücudunda hissetti. Gri güderi eldivendeki eli de mavi üniformasının ceket koluna hafifçe dokundu. Bu kemikli el, çoğu zaman öfkeli, kolalı gömleğinden çıkan, kol düğmelerinin derisine süründüğü, yerine göre karşısındakini uyaran, ince parmaklarıyla kâğıtları, dosyaları hışır hışır karıştıran, masa çekmecelerini tepesi atmış gibi gürültüyle çekip açan, sonra da hızla kapatıp başkası açmasın diye anahtarını hemen çekip çıkaran aynı eldi! Bu el, karşısında hoşuna gitmeyen şeyler söyleyen birini dinlerken sabırsızca masanın kenarında ya da pencerenin camında trampet çalan eldi! Bu el kemikli işaretparmağını, evde biri söylediğini yapmadığında havaya kaldırır, suskun ve inatçı sıkı bir yumruk olur, kırışık alnı şöyle bir sıvazlar, dikkatle gözdeki monoklü alır, şarap kadehini avuçlar ve Virginia tütününden kara purosunu sever gibi okşadıktan sonra ağzına götürürdü. Şimdi bu sol eldi oğluna dokunan. Carl Joseph, babasının elini tutup göğsüne dokundurmayı o an nasıl da arzuladı...</p>
		<p>“Gördün işte, şu Moser’i,” dedi Bölge Valisi. Ne söyleyeceğini düşünüyormuş gibi bir an sustu ve sonra yine devam etti: “İsteseydi doğru dürüst bir şey olurdu!”</p>
		<p>“Evet, baba!”</p>
		<p>“Büyükbabanın o tablosunu yaptığında daha on altı yaşındaydı. İkimiz de on altı yaşındaydık! Sınıfta iyi anlaştığım tek arkadaşım oydu. Liseden sonra akademiye gitmişti. Fakat içki onu çökertmiş.” Sustu, birkaç dakika hiçbir şey söylemedi. Sonra yine konuştu: “Bugün gördüğüm bütün diğerleri arasında yine de bana en yakın olanı o!”</p>
		<p>“Evet, peder.”</p>
		<p>Joseph ilk kez “peder” sözcüğünü kullanıyordu! “Evet, baba!” diyerek derhal hatasını düzeltti.</p>
		<p>Hava yavaş yavaş kararmaya başlamıştı.</p>
		<p>“Üşüyor musun, baba?”</p>
		<p>“Hayır, hayır.”</p>
		<p>Fakat bölge valisi babası, adımlarını sıklaştırmıştı. Az sonra otele giden caddeye saptılar.</p>
		<p>“Vali Bey!” diye arkalarından biri bağırdı. Ressam Moser şapkası elinde, başı önüne eğik, biraz utangaç öyle duruyordu. Onları takip etmiş olacaktı. “Baylar, kusuruma bakmayın... Sigara kutumun boşalmış olduğunu siz gittikten sonra fark ettim...” Elindeki teneke kutunun kapağını açtı. Bölge valisi arkadaşı cebinden puro kutusunu çıkarıp uzattı.</p>
		<p>“Puro içmiyorum!” dedi ressam.</p>
		<p>Carl Joseph ona sigara kutusunu tuttu. Moser koltuğunun altındaki büyük dosyayı yere ayaklarının dibine bıraktı, delikanlının sigaralarına uzandı, birkaç tane alıp kutusuna doldurdu. Sonra da birini hemen dudaklarının arasına yerleştirdi ve Carl Joseph’ten ateş rica etti. Çakmağın titreşen mavimsi alevini iki eliyle örttü. Vücudunun diğer organlarına göre çok iri olan elleri kıpkırmızıydı, hafif titriyorlardı. Küçücük kürekleri andıran tırnakları toprağı, boyaları karıştırmış gibi kirliydi, nikotinden de sararmıştı. “Bir daha görüşmeyeceğiz demek,” diye mırıldandı ve yerde duran dosyasına uzandı. Tekrar doğrulduğunda yanaklarından kalın yaş damlaları süzülüyordu. “Bir daha görüşmeyeceğiz,” diye hıçkırarak konuştu. “Odama çıkmak zorundayım,” dedi Carl Joseph ve otelin kapısından içeri girdi.</p>
		<p>Hızla merdivenleri çıktı, odasına girip pencereden aşağı baktı. O anda babasının cebinden cüzdanını çıkardığını, ressama bir şey uzattığını gördü. Moser eliyle okul arkadaşının omzuna vurdu ve, “Tamam Franz,” diye bağırdı. “Ayın üçünde, her zamanki gibi!” Carl Joseph odasından çıkıp sanki babasını, Moser’den korumak istermiş hızla merdivenleri indi, otelden dışarı fırladı. Profesör eliyle şöyle bir selam verip geri çekildi ve yanlarından uzaklaştı. Başı dimdik, kendinden çok emin tramvay caddesini karşıya geçti, kaldırımda ilerledi ve yan sokaklardan birinde gözden kaybolmadan önce dönüp babayla oğluna şöyle bir baktı. Sonra köşeyi döndü. Fakat aradan daha birkaç saniye geçmişti ki, tekrar ortaya çıktı ve babayla oğluna seslendi: “Bir dakika!” Sesi sakin caddenin yapılarında yankılandı. Sonra hızla tekrar karşıya geçti ve birkaç saniye önce vedalaştığı, otelin önünde durmakta olan okul arkadaşı ve oğluyla ilk kez karşılaşıyormuş gibi heyecanla karşılarına dikilip, “Ne kadar da hüzün verici bir şey,” dedi, “birbirimizi böyle bir ortamda tekrar görmek. Anımsıyor musun, seninle üçüncü sırada yan yana otururduk? Yunancada notların zayıftı, benden kopya çekmene izin verirdim! Haydi, şimdi cesaretin varsa çocuğunun önünde kabullen bu söylediğimi! Kopya çektirtmedim mi sana?” Bir an Carl Joseph’e doğru döndü: “İyi yürekliydi, fakat pek cesaretli değildi, saygıdeğer babanız! Kızlarla da pek geç arkadaşlık kurmuştu. Ben onu cesaretlendirmeseydim hiçbir şeyi başaramazdı! Yalan mı, Trotta? Haydi söylesene, sana yol gösteren ben değil miydim?” Genç teğmenin bölge valisi babası ise sadece bir gülümsedi ve susmaya devam etti. Ressam Moser uzun bir sohbete hazırlanır gibi koltuğunun altındaki dosyayı yine dizlerinin dibine bıraktı, şapkasını eline aldı ve bir adımını hafif öne atıp konuştu: “Büyükbabanızı ilk kez yaz tatilini geçirmeye gittiğimiz çiftliğinde görmüştüm. Anımsıyorsun, değil mi?” Birden sustu. Elini telaşla bütün ceplerinde gezdirdi. Alnında iri ter damlaları birikmişti. “Kaybettim!” diye bağırdı ve durduğu yerde sallandı. “Bütün paramı kaybettim!”</p>
		<p>Aynı anda otelin kapısı açıldı, kapıcı dışarı çıktı. Bir an yüzünü ekşitti, fakat sonra hemen elini, kenarları sırma işlemeli kasketine götürüp Bölge Valisi ile teğmen oğlunu selamladı. Karşılarında duran ressam Moser’i, çok gürültü yaptığı ve müşterileri rahatsız ettiği için her an otelin kapısından kovmaya hazır gibiydi. Trotta elini ceketinin iç cebine götürdü. “Bana biraz yardım edebilir misin?” diye sordu oğluna. Ressam hiç sesini çıkarmadan onlara bakıyordu. “Ben Profesör Bey’e biraz eşlik edeyim,” diye genç teğmen konuştu. “Görüşmek üzere, baba!” Bölge Valisi silindir şapkasını eline aldı ve otelin kapısından içeri girdi. Oğluysa ressamla biraz yürüdükten sonra ona cebinden çıkardığı bir banknotu uzattı ve dönüp hızla babasının peşinden otele girdi. Profesör Moser, büyük dosyası koltuğunun altında, sallana sallana yürümeye devam etti.</p>
		<p>Kentin sokak ve caddelerine akşam çökmüştü. Otelin holü biraz loştu. Babası, oda anahtarı elinde, bastonu ve silindiri yanında bu loşluğun bir parçasıymış gibi büyük deri koltukta oturuyordu Oğlu yanına sokulmadı, “Moser olayı”nı nasıl kapattığı üzerine rapor vermek istermiş gibi nezaketle birkaç adım ötede durdu. Holün lambaları henüz yanmamıştı. Loşluğun içinden babasının sesi duyuldu: “Yarın saat ikiyi çeyrek geçe yola çıkıyoruz.”</p>
		<p>“Evet, baba.”</p>
		<p>“Az önce parkta müzik dinlerken anımsadım, sen bando şefini ziyarete gidecektin. Tabii önce Jandarma Başçavuşu Slama’ya uğradıktan sonra! Viyana’da yapmak istediğin bir şey kaldı mı?”</p>
		<p>“Ismarladığımız pantolonları alacağım, bir de sigara kutusunu.”</p>
		<p>“Başka?”</p>
		<p>“Başka bir şey kalmadı, baba!”</p>
		<p>“Yarın sabahtan dayın bekliyor. Sanırım onu unuttun. Kaç kez gitmiştin ziyaretine?”</p>
		<p>“Her yıl iki kez, baba!”</p>
		<p>“Peki. Selamlarımı söylemeyi de unutma! Söyle ona, kusuruma bakmasın. Nasıl, keyfi yerinde mi, Stransky’nin?”</p>
		<p>“En son gördüğümde iyiydi.”</p>
		<p>Bölge Valisi bastonuna uzandı, ayağa kalkmak için gümüş sapından kavradı.</p>
		<p>“Bense onu en son on dokuz yıl önce görmüştüm,” dedi. “O günlerde üsteğmendi ve şu Koppelmann denen kıza âşıktı. Tedavisi olmayan bir aşktı onunki. Evet, sırılsıklam âşıktı Koppelmann’a!” Koppelmann adını kullanırken sesi daha yüksek çıkıyor ve sanki hecelerin üzerine tek tek basıyordu.</p>
		<p>“Sonra görevinden ayrıldı, öyle değil mi?”</p>
		<p>“Evet, bıraktı askerliği ve Kuzey Demiryolları’na geçti. Şimdi ne yapıyor? Yanılmıyorsam bir dairede müdür oldu, öyle değil mi?”</p>
		<p>“Evet, baba!”</p>
		<p>“Bir yere varmış sayılır. Oğlunun eczacı olmasına ise izin vermemişti. Yoksa yanılıyor muyum?”</p>
		<p>“Baba, Alexander henüz lisede okuyor.”</p>
		<p>“Öyle mi? Duyduğuma göre topallıyormuş...”</p>
		<p>“Evet, bacaklarından biri, öbüründen kısa.”</p>
		<p>“Evet, evet,” dedi babası, sanki bundan on dokuz yıl önce Alexander’ın bugün yürürken topallayacağını biliyormuş gibi. Sonra sustu ve ayağa kalktı, ışıklar yavaş yavaş yandı, Carl Joseph, babasının yüzünün solmuş olduğunu fark etti.</p>
		<p>“Odamdan biraz para alayım,” dedi ve merdivenlere doğru yürüdü. “Ben alırım, baba!” dedi Carl Joseph. “Teşekkür ederim.”</p>
		<p>Az sonra hamur tatlısı yerlerken, “Bacchus Salonu’na bir uğramanı öneririm,” dedi. Programı yeniymiş. Hatta orada belki Smekal’a da rastlarsın...”</p>
		<p>“Teşekkür ederim, baba! İyi geceler!”</p>
		<p>Ertesi gün saat on bir ile on iki arasında Carl Joseph dayısı Stransky’i ziyarete gitti. Demiryollarında görevli adama bürosunda rastladı. Kızlık soyadı Koppelmann olan eşi de yanındaydı, babasına selam yolladı. Carl Joseph sonra Ring Bulvarı’nda ağır ağır yürüdü. Tuchlauben Caddesi’ndeki dükkâna uğrayıp pantolonları derhal otele yollamalarını söyledi. Oradan çıktıktan sonra gidip sigara kutusunu aldı. Bir an için aklına Slama’ya yapacağı başsağlığı ziyareti geldi. Ne olursa olsun saatlerini geçirdiği o odaya adım atmayacaktı. “Başınız sağ olsun, Herr Slama!” diyecekti ona daha içeri girmeden evin önündeki verandada. Tarlakuşlarının sesi kulağına gelecek, cırcırböceklerinin fısıltıları da. Tarlalardan gelen saman kokularını, jandarma sorumlusunun bahçesinde açmış akasyaların kokusunu da içine çekecekti. Frau Slama ölmüştü. Kathi, Katharina Luise’de vaftizin hemen ardından bu dünyaya veda etmişti.</p>
		<p>Trene binip Viyana’dan ayrıldılar. Bölge Valisi, dosya çantasını bir kenara koydu, başını pencerenin kenarındaki kırmızı kadifeden yastıklara dayadı ve gözlerini yumdu.</p>
		<p>Carl Joseph o anda derin derin nefes alan babasının kemikli burnunun kanatlarını, iyi tıraş olmuş çene çukurunu, bir kuşun kanatlarını andıran ince sakalını da yakından gördü. Favorileri ve sakalın uçları hafif hafif kırlaşmaya başlamıştı. Bir gün gelecek, o da ölecek, diye Carl Joseph düşündü. Ölecek, gömülecek ve geriye ben kalacağım.</p>
		<p>Kompartımanda onlardan başkası yoktu. Huzur içindeki babasının görünümü rahat koltukların kırmızısına ne kadar da uyuyordu. Kara bıyığının altındaki renksiz dudakları bir çizgi gibi inceydi. Yakası dik gömleğinin arasından ince boynu çıkmıştı, âdemelması belli oluyordu. Uyuklarken mavimsi derisi kırışıklarla dolu, artık buruşmuş gözkapakları titreşiyordu. Nefes aldıkça geniş bordo kravatı da göğsüyle beraber inip kalkıyordu. Kollarını göğsünün üzerinde kavuşturmuş, ellerini koltuk altlarına sokmuştu. Dinlenmekte olan babasından rahatlatıcı bir huzur yayılıyordu. Sanki o anda her zamanki sertliği de, burnuyla alnı arasındaki derin ve uzun ize gömülmüş, dağlar arasındaki uçurumlarda dinlenen çılgın fırtınalar örneği onunla birlikte uyukluyordu. Bu derin izi Carl Joseph çok iyi tanıyordu, çünkü büyükbabasının salonda asılı portresinde de aynısı vardı. Solferino Kahramanı Trotta’nın oğluna bırakmış olduğu öfkeli bir süstü o derin iz!</p>
		<p>Babası birden gözlerini açtı: “Ne kadar kaldı?” dedi. “İki saat daha var, baba!”</p>
		<p>Dışarıda yağmur başlamıştı. Günlerden çarşambaydı, yarın öğleden sonra yapacaktı Slama’ya başsağlığı ziyaretini. Yağmur ertesi sabah da devam etti. Öğle yemeğinden on beş dakika sonra, salonda kahvelerini içiyorlardı. Carl Joseph, “Slamalara gidiyorum, baba!” dedi.</p>
		<p>“Ne yazık ki artık tek başına yaşıyor!” dedi Bölge Valisi. “Eğer onu evde bulmak istiyorsan en iyisi saat dörtte gitmelisin. Aynı anda uzaktaki kilisenin çanları iki kez çaldı. Babası ayağa kalktı, çan sesine dikkatini çekmek istermiş gibi, parmağını pencereye doğru uzattı. Carl Joseph’in yüzü kızardı. Sanki o gün babası, yağmur, kilise çanları, insanlar, zaman ve doğa ona engel olmak amacıyla bir araya gelmişti! Frau Slama’yı ziyarete gittiği günlerde de, jandarma sorumlusu kocasıyla karşılaşmamak için tıpkı şimdi olduğu gibi kilise çanlarının çalmasını sabırsızlıkla beklediğini anımsadı. Sanki aradan yıllar geçmiş, o öğleden sonralar artık zamanın karanlığına gömülmüş gibiydi. Ölüm dünle bugünün arasına giriyor, gölgesi karanlık geçmişle günümüzü korumak istermiş gibi örtüyordu. Dışarıdan duyulan kilise çanları ise hiç değişmemiş, hep aynı kalmıştı. Eskisi gibi yine aynı saatte, aynı salonda oturmuş kahve içiyorlardı.</p>
		<p>“Yağmur yağıyor,” diye konuştu babası sanki daha yeni fark ediyormuş gibi. “Faytonu almak ister misin?”</p>
		<p>“Yağmurda yürümeyi severim, baba!” Biliyordu, yürüyeceği yol oldukça uzundu. Yaşadığı yıllarda ziyaretine faytonla gitsem iyi ederdim, diye bir an düşündü. Oda çok sessizdi, pencereye vuran yağmurun sesi duyuluyordu. Bölge Valisi oturduğu yerden doğruldu.</p>
		<p>“Karşıya gitmem gerekiyor,” dedi. Bürosuna geçecekti. “Akşama görüşürüz!” Dışarı çıktı ve kapıyı her zamankinden daha sessiz kapattı. Carl Joseph bir an öyle durdu, babasının içeriye kulak kabarttığını hisseder gibi oldu. Ve kilise çanı çeyreği çaldı, az sonra da buçuğu. Saat iki buçuk olmuştu. Daha bir buçuk saat vardı. Kapıyı açıp koridora çıktı, dolaptan paltosunu aldı, sırtındaki buruşuk yerleri eliyle bir bir düzeltti, kılıcını kuşandı, sonra da aynanın karşısına geçip şapkasını giydi ve evden çıktı.</p>
		<h2>4</h2>
		<p>Her zaman alıştığı yolda yürüdü. Açık demiryolu bariyerlerinin altından, vergi dairesinin öyle uyuklayan sarı binasının önünden geçti gitti. Az sonra uzaktan küçük jandarma karakolunu seçti. Oraya vardı, fakat durmadı, yoluna devam etti. Binanın az ötesinde her yanı tahta parmaklıklarla çevrilmiş küçük bir mezarlık vardı. Yağmur sıklaştı, kalın örtüsüyle ölülerin üzerini örttü. Teğmen tahta kapının ıslak tokmağına dokundu, yavaşça çevirdi ve içeri girdi. Yakında bir yerde şakıyan bir kuşun sesi geldi kulağına. Onu göremiyordu. Nereye gizlenmişti, mezarlardan birine mi yoksa? Sonra küçük bekçi kulübesine doğru yürüdü, kapısını tıklattı ve açıp girdi. Gözlüğü burnunun üzerine kaymış yaşlı bir kadın oturmuş patates soyuyordu. Genç teğmeni görünce irkilmiş gibi ayağa kalktı, kucağındaki soyulmuş patateslerle kabuklar yerdeki kovaya düştü. “Frau Slama’nın mezarını ziyarete geldim!” Yaşlı kadın hemen yanıt verdi: “En arka sırada, yedi numaralı mezar.” Sanki bu soruyu bekliyormuş gibiydi.</p>
		<p>Mezarı henüz tazeydi. Küçük bir tümsek, tahtadan küçük bir haç, yağmurdan ıslanmış menekşelerden oluşmuş bir çelenk. “Katharina Luise Slama, doğumu, ölümü” yazıyordu bir levhada. Aşağıda, toprağın altında yatıyordu şimdi, yağlı, kıvrılmış solucanlar çoktan başlamış olacaktı vücudunu, yuvarlak, bembeyaz memelerini kemirmeye. Genç teğmen gözlerini yumdu ve kasketini eline aldı. İnce ince yağan yağmur ortadan ikiye ayrılmış saçlarına okşar gibi dokundu. Bakışlarını mezardan kaçırdı, küçük tümseğin altında parçalanmaya başlamış vücudun Frau Slama’yla ne ilgisi var, diye bir an düşündü. Mezarının başında durduğu kişi artık kendisine ulaşılamayan biriydi. Anılarındaki vücut, şu anda ona tümseğin altında yatan ölüden çok daha yakındı. Carl Joseph kasketini başına geçirdi, cebinden saatini çıkardı. Yarım saat daha vardı. Mezarlıktan çıkıp yürüdü. Az sonra Jandarma Başçavuşu’nun evine vardı, kapıyı çaldı. Açan olmadı. Slama henüz gelmemişti. Carl Joseph terası örten asmanın altına sığındı, sonra bir sigara çıkarıp yaktı, fakat birkaç nefes çektikten sonra fırlatıp attı. Bakışları her gelişinde Katharina’nın açıp baktığı pencereye takıldı. Saatine tekrar bir göz attı. Kapının çıngırağına tekrar dokundu ve bekledi.</p>
		<p>Uzaklardan, kentten doğru kilise çanları duyuldu, dört kez arka arkaya çaldılar. Aynı anda Jandarma Başçavuşu göründü, kendisini bekleyenin kim olduğunu görmeden hemen bir selam çaktı. Carl Joseph de jandarmadan korkmadığını göstermek için hemen ona doğru seslendi: “Merhaba, Herr Slama!” Bu arada yanına gelmiş olan adama, sanki kendini ondan korumak istermiş gibi hızla elini uzattı ve jandarma sorumlusunun nezaketle, başı hafifçe eğik, ıslak eldivenlerden elini zar zor çıkarmasını biraz sabırsızca bekledi. Sonra Slama nemli, iri elini uzattı ve sanki genç teğmen daha yeni gelmemiş de, ziyaretini bitirmiş, veda ediyormuş gibi, “Ziyaretiniz için çok teşekkür ederim, saygıdeğer Baron!” dedi. Ardından da cebinden evin anahtarını çıkardı ve kapıyı açtı. Bu arada yağmur sıklaşmış, iri damlalar sert rüzgârla terasa vurmaya başlamıştı. Genç teğmen arkasından biri itmişçesine eve girdi. Hol çok loştu. Ölünün dünyevi izinin bir an için karşısında ince bir çizgi gibi ışıldadığını sandı. Jandarma Başçavuşu Slama mutfak kapısını açtı, hol ışıkla doldu. “Lütfen üzerinizdekileri alayım!” dedi Slama. O ise ıslak paltosunu ve üzerindeki diğer şeyleri henüz çıkarmamıştı. Genç teğmen, acaba başsağlığı dileyip hemen çekip gitsem mi, diye bir an düşündü. Karşısındaki adam kollarını iki yana açmış, Carl Joseph’in paltosunu çıkarmasını bekliyordu. Sonunda onun nezaketine teslim oldu. Paltosunu alan adamın elleri bir an için ensesine, saçların bittiği yere dokundu. Genç teğmen, Frau Slama’nın da zarif ellerini bir sürgü örneği aynı yerde birleştirdiğini, onu sarmaladığını anımsadı. Başsağlığını ne zaman ve nasıl söyleyecekti? Oturma odasına girer girmez mi, yoksa koltuklara oturduktan sonra mı? Söylerken ayağa kalkması gerekli miydi? Buraya gelinceye kadar yol boyunca hiç kafasından çıkmayan o budalaca sözü söylemeden başka hiçbir konuya giremeyeceğini anladı. Dilinin ucuna kadar geldi, hiç gereksiz ve canını sıkan o tatsız tuzsuz kelimeler...</p>
		<p>Herr Slama oturma odasının kapısını açmak istedi fakat kapı kilitliydi. “Özür dilerim,” diye mırıldandı. Az önce çıkarmış olduğu paltonun ceplerini karıştırdı ve aradığı anahtarı buldu. Frau Slama hayattayken bu kapı hiç kilitlenmezdi. Fakat o şimdi evde değil, diye genç teğmen bir an düşündü. Sanki onu görmeye gelmiş, kadını odada bir koltukta oturmuş kendisini bekler göreceğini sanmış gibiydi. Evet, yoktu, o gerçekten az önce görmüş olduğu mezarın içindeydi. Oturma odası rutubet kokuyordu. Pencerelerden biri nemlenmişti, diğerinden de dışarının puslu havası seçiliyordu. “Buyurun lütfen!” dedi genç teğmenin hemen yanında duran Slama. “Teşekkür ederim,” dedi Carl Joseph ve oturma odasından içeri adımını attı, ortadaki yuvarlak masaya doğru yürüdü. Bacakları kıvrımlı, kahverengi cilalı masanın üzerindeki nervürlü örtünün neredeyse bütün işlemelerini tanıyordu. Kapıları renkli camdan büfede duran gümüş kupalar, hemen arkasındaki küçük porselen bebekler, topraktan yapılmış, sarı domuzcuk kumbara da yabancısı değildi. “Oturursanız beni onurlandırmış olursunuz!” diye Slama nazikçe konuştu. Arkasında durmuş, sanki kocaman bir levhayı tutarmış gibi iki elini koltuğun arkalığına koymuştu. Carl Joseph, onu en son dört yıl önce görev yaparken görmüştü. Slama o gün üzerinde üniforması, başında parlak tüylü siyah bir şapka, göğsünde çapraz deri kayışlar, tüfeğini yere dayamış, babasının görev yerinin kapısında nöbet tutuyordu. O günlerde siyah şapkasının kenarındaki parlak tüy ve sarımsı bıyığıyla ilginç bir görünümü vardı. Şimdi ise başı şapkasızdı, kılıcı ve kayışları da yoktu. Hafif göbeklenmişti, üniformasının kıvrımlı yerleri kayış gibi olmuş, yağlı yağlı parıldıyordu. O şimdi ne nöbet tutan jandarma görevlisi Slama’ydı ne de Frau Slama’nın kocası. O artık bu evin tek efendisi olan dul Slama’ydı. Kısa kesilmiş sarı saçları bir tavuğun iki kanatlı göğüs eti örneği ortadan ikiye ayrılıyordu. Henüz kırışıksız alnında bütün gün başında taşıdığı ağır şapkanın bırakmış olduğu kırmızı çizgilerden izler oluşmuştu. Şapkasız veya miğfersiz bu baş, yetim kalmış birini andırıyordu. Sanki şapka siperinin hafif gölge yapmadığı yüzü, içinde yanaklar, burun, sakal ve yumuşak bakışlı küçük mavi gözleri olan bir oval şekildi. Carl Joseph’in koltuğa oturmasını bekledi. Sonra kendi de oturdu ve cebinden sigara kutusunu çıkardı. Aralarında duran küçük masanın üzerine bıraktı. Kutunun kapağı renkli emaye idi. “Sigara alır mıydınız?” Şimdi başsağlığı dilemenin tam zamanı, diye genç teğmen düşündü ve ayağa kalktı. “Başınız sağ olsun, Herr Slama!” Adam elleri masanın kenarında öyle oturmaya devam etti. Ne olduğunu hemen anlamamış gibiydi. Sonra gülümser gibi yaptı ve Carl Joseph tekrar yerine oturmaya hazırlanırken şöyle bir doğruldu, ayağa kalktı. Elleri pantolon ceplerinde, başı hafifçe önüne eğik bir an öyle durdu. Sonra başını kaldırdı, hiç konuşmadan Carl Joseph’e baktı. Oturdular. “İyi bir insandı, merhum eşiniz,” dedi genç teğmen.</p>
		<p>Başçavuş elini bıyıklarında okşar gibi gezdirdi. “Güzeldi eşim,” diye mırıldandı. “Saygıdeğer Baron onu görmüştü.” “Evet, saygıdeğer eşinizi görmüştüm. Acı çekmedi umarım?” “İki gün sürdü rahatsızlığı. Doktor çağırmakta gecikmiştik. Ona zamanında haber vermiş olsaydık, bugün yaşıyordu. Ben o gece nöbetteydim. Az ötede oturan maliyecinin eşi yanındaydı. Eve geldiğimde ölmüştü.” Bir an sustuktan sonra sordu: “Biraz ahududu şurubu alır mıydınız?”</p>
		<p>“Evet, lütfen,” diye yanıt verdi Carl Joseph hafif heyecanlı bir sesle. Belki ahududu şurubu içmek odadaki havayı biraz değiştirir, diye de ümit etti. Jandarma başçavuşunun yerinden kalktığını ve dolaba gittiğini gördü. Fakat genç teğmen, orada ahududu şurubu olmadığını biliyordu. Şişe mutfaktaki beyaz dolapta, bardakların arkasında durmaktaydı, Frau Slama hep o dolaptan alıp getirirdi. Adamın bütün hareketlerini dikkatle izledi. Oturduğu yerden, ayaklarının ucunda yükseldiğini, kısa kollarını dolabın en üst rafına uzattığını ve şişeyi aradığını gördü. Yabancı bir yöreye yaptığı bu başarısız keşiften sonra tekrar ona doğru döndü ve mavi gözlerinin hüzünlü bakışıyla, “Affedersiniz, fakat şişeyi bulamadım!” dedi.</p>
		<p>“Önemli değil, Herr Slama!” dedi genç teğmen, onu teselli etmek istermiş gibi. Fakat adam onun söyledikleriyle teselli olmamış biri veya üstünün emirlerine kulak asmak istemeyen düşük rütbeli bir er gibi odayı terk etti. Mutfaktan gelen gürültülerden orada bir şeyler aradığı belliydi. Az sonra da elinde şişe ve bir sürahi su geri döndü, dolaptan kenarları ince süslü iki bardak çıkardı. Hepsini masaya koyduktan sonra da yeşil şişedeki yakut kırmızısı şurubu bardaklara doldurdu. “Bana şeref verdiniz, saygıdeğer Baron!” dedi. Genç teğmen sürahiye uzanıp şuruplara biraz su kattı. Soğuk su, sürahinin kıvrımlı ağzından, dışarıda aralıksız yağan yağmura yanıt vermek istermiş gibi kalın bir fıskiye örneği şırıldayarak şurubun üzerine aktı. Bir türlü dinmek bilmeyen yağmur, içinde oturan iki adam ve yalnız evi kucaklamış, sarıp sarmalamıştı. Carl Joseph uzanıp bardağı eline aldı, havaya kaldırdı. Jandarma sorumlusu Slama da ona eşlik etti. Genç teğmen bardağı dudağına götürdü, birkaç yudum aldı. Karşısındaki adam ise suyla karışık ahududu şurubunu bir dikişte içti. Susamış olacaktı, bu serin havada nedeni bilinmeyen bir susamaydı bu. “Şimdi Polonya’daki süvari alayına mı yollanıyorsunuz?” diye sordu Slama. “Evet, fakat o alay üzerine hiç bilgim yok.” “Benim orada tanıdığım bir başçavuş var. Denetimci Subay Zenower. Avcı birliğinde beraber görev yapmıştık. İyi bir aile çocuğudur, çok tahsillidir. Alaya yeni gelenlerin sınavını mutlaka o yapacaktır. Bizim gibiler ise hep böyle aynı yerde kalır. Jandarmada pek gelecek yoktur.” Dışarıda yağmur iyice hızlanmıştı, sert esen rüzgârın iri damlaları evin camlarına vuruyordu. Carl Joseph bakışlarını adama dikerek konuştu: “Bizim mesleğimiz, orduda görev demek istiyorum, pek kolay bir meslek değildir!” Jandarma Başçavuşu Slama güldü, genç teğmenin de mesleğinin kolay bir meslek olmadığını söylemesi hoşuna gitmiş gibiydi. Fakat bu tuhaf bir gülmeydi, zorlama bir gülmeydi. Ağzını gereğinden fazla açmıştı, güldükten sonra da hemen kapatmadı. Genç teğmen bir an düşündü, acaba Slama günün ciddiyetini anlamamış mıydı? Carl Joseph’le kendisinin zor bir yaşamı olduğu için gerçekten seviniyor muydu? “Sanırım saygıdeğer Baron, mesleğimizden söz etmesini seviyor,” dedi Slama. “Kusuruma bakmayın, fakat bizlerin işi pek kolay değildir!” Carl Joseph o anda ne söyleyeceğini bilemedi. Jandarma Başçavuşu Slama’nın biraz dolu olduğunu hissetti, orduda ve jandarmadaki hoşuna gitmeyen bazı şeylerden şikâyet edecek gibiydi. Ancak askerî lisedeyken ileride bu gibi durumlarda nasıl davranmaları gerektiği onlara öğretilmemişti. Carl Joseph, sanki demirden bir kelepçe o anda dudağını aşağı çekiyormuş gibi hafifçe gülümsemeye çalıştı. Karşısındaki adam neşeli görünmeye çalışırken onun bundan kaçındığı belliydi. Tadını hâlâ dilinde hissettiği ahududu şurubu gırtlağına yapışmış gibiydi, hemen ardından bir kadeh de konyak içmeyi çok istedi. Kırmızı renklerin hâkim olduğu oturma odası bugün gözüne her zamankinden daha alçak ve daha küçük göründü. Dışarıdaki sıkıcı havadan olacak, diye düşündü. Ortadaki masanın üzerinde çok kez sayfalarını karıştırmış olduğu albüm gözüne ilişti. Carl Joseph içindeki bütün fotoğrafları tanıyordu. “İzin verirseniz,” diye Slama konuştu ve albümü eline alıp açtı, genç teğmene doğru tuttu. Fotoğraflardan birinde sivil giyimliydi, eşi yanında duruyordu, evliliklerinin ilk yıllarında çekilmiş olacaktı, her ikisi de gençti. “O günlerde takım komutanıydım,” dedi Slama sanki dönemin hasretini çekermiş gibi biraz hüzünlü. Yanında oturmakta olan eşinin üzerinde açık renk, beli dar, yazlık bir giysi vardı. Başına da geniş kenarlı kocaman beyaz bir şapka giymişti. Carl Joseph fotoğrafa sanki o gün ilk kez görüyormuş gibi biraz şaşkın baktı. Gördükleri niçin yabancıydı? Hafifçe gülümsedi. Niçin komikti? Çok gerilerde kalmış günlerden tuhaf bir fotoğraf gibi gördükleri de komik geldi. Sanki Frau Slama ona hiç yakın ve sadık olmamıştı, sanki birkaç ay önce değil de, yıllar önce ölmüştü. “Çok güzelmiş!” dedi Carl Joseph. Bunu sıkılıp utanarak değil, samimi bir ikiyüzlülükle söylemişti. Bir dul kocaya başsağlığı ziyareti yaparken ölen eşi üzerine iyi şeyler söylenirdi.</p>
		<p>Genç teğmen o anda kendini özgür hissetti, ölüden boşanmış, geçmişteki her şey sönüp gitmiş, kül olmuştu. Sanki olanları sadece düşünde yaşamıştı. Bardağındaki ahududu şurubunu bitirdi ve ayağa kalktı.“Yavaş yavaş gideyim ben, Herr Slama,” dedi. Yanıt beklemeden kapıya doğru yürüdü. Şaşırmış olan Jandarma Başçavuşu ayağa fırladı, peşinden yürüdü. Carl Joseph duvarda asılı paltosunu alıp giydi, eldivenleri de eline geçirdi ve karşısında öyle duran adama bakıp, “Hoşça kalın, Herr Slama!” dedi ve bir an için ses tonunda bir yabancılık, bir azamet sezdi. Slama ise başını hafif eğmiş, hiç konuşmadan önüne bakıyordu. İki yanına sarkan elleri de sanki az önce yere bir şey düşürmüş gibi öyle bomboş duruyordu. Sonra el sıkıştılar. Slama bir şey mi söylemek istiyordu? Önemli değil, söylesin. “Belki başka bir zaman yine görüşmek üzere, Saygıdeğer Teğmen!” diye mırıldandı. Bir daha görüşeceklerine gerçekten inanıyor muydu? Carl Joseph, karşısındaki adamın yüzünü unutmuştu bile. O sadece üzerindeki jandarma gömleğinin sırma işlemeli yakasıyla, kollarındaki, siyah üzerine işlenmiş, yine sırmalı üç işarete bakıyordu. “Hoşça kalın, Herr Slama!”</p>
		<p>Yağmurun hızı biraz kesilmişti; fakat hafif rüzgârla aralıksız yağmaya devam ediyordu. Bir türlü akşam olmak bilmiyordu. Hep bu sicim gibi, mola vermeden, şakır şakır yağan yağmur! Carl Joseph bir an paltosunun yakasını kaldırmayı düşündü. Fakat üzerinde üniforma vardı, bu mümkün değildi, ellerini tekrar aşağı indirdi ve ayaklarının altında hafif gıcırdayan çakıltaşlarında ağır ağır bahçe kapısına doğru yürüdü. Hiç acelesi yoktu, bu ziyaret boşuna olmuştu, geçmişte yaşadıkları bir düş kalmıştı. Hem saat kaçtı? Saatinin ceplerinden birinde olduğu aklına geldi. Fakat şimdi paltosunun düğmelerini açıp onu aramaya değmezdi. Ne de olsa az sonra kilisenin çanları çalacaktı.</p>
		<p>Bahçe kapısını açtı ve dışarı çıktı. Aynı anda Slama’nın, “Saygıdeğer Baron!” diye seslendiğini duydu. Carl Joseph, adamın peşinden geldiğini hiç fark etmemişti. Boğazına bir şey tıkanır gibi oldu. Durdu, acaba arkasına dönse miydi, karar veremedi. Belki aynı anda bir tabancanın namlusunu paltosunun sırt kıvrımları arasında hissedecekti. Hayır, bu çok çocukça bir düşünceydi! “Ne vardı?” diye sordu biraz kibirli, arkasında durmakta olan adamı pek umursamazmış gibi. Sonra yavaş yavaş ona doğru döndü. Slama bu havada paltosuz, şapkasız karşısında duruyordu. İki yana ayrılmış saçları sırılsıklamdı, ortası açık başında yağmur damlaları ışıldıyordu. Elinde mavi kâğıda sarılmış, gümüş renkte ince sicimle bağlanmış küçük bir paket tutuyordu. “Bu sizin için, Saygıdeğer Baron!” dedi başı önünde. “Saygıdeğer babanız, size vermemi emretmişti. O günlerde kendisine götürmüştüm; fakat o bir göz attıktan sonra, size bizzat vermemi söylemişti!”</p>
		<p>Bir an hiç konuşan olmadı. Yağmur damlaları paketin mavi kâğıdını ıslatıyordu. Carl Joseph, daha fazla ıslanırsa boyası akar, diye düşündü. Aynı anda yüzünün kızardığını hissetti. Küçük paketi Slama’nın elinden alıp paltosunun geniş cebine soktu. Sonra sağ elindeki eldiveni çıkarmaya uğraştı, başaramadı. Elini öyle uzattı ve jandarma sorumlusuna, “Çok teşekkür ederim!” deyip arkasına döndü, hızla yürüdü gitti.</p>
		<p>Cebindeki paketi duyumsuyordu. Duygular elinden koluna, oradan da daha yukarılara çıktı, vücuduna ateş bastı, yüzü daha da kızardı. Ceketinin yakasını açtı. Ahududu şurubunun acımsı tadının da hâlâ gırtlağında olduğunu fark etti. Carl Joseph, küçük paketi cebinden çıkardı, açtı. Evet, mektuplarıydı!</p>
		<p>Bir an önce akşam olsun, yağmur da artık dursun, diye düşündü. Dünya değişsin, akşam güneşi bulutların arasından son ışınlarını bana yollasın. Yağmurla çayırlardan o güzel kokular yükseliyor, ötelerden bir yerden yalnız bir kuşun özlem dolu şakıması duyuluyordu. Buralar genç teğmene o gün sanki yabancıydı. Aynı anda kilisenin çanları çaldı. Saat beş olmuştu. Tam bir saat geçmişti aradan, hayır bir saat bile geçmemişti. Hızlı mı yoksa yavaş mı yürüseydi? Zamanın yabancı, tuhaf bir hızı vardır. Bazen insana bir saat, bir yıl gibi gelir! Ve yine kilisenin çanları. Saat beşi çeyrek geçiyordu. Daha kaç adım gitmişti ki? Carl Joseph yürümesini hızlandırdı. Demiryolunun raylarını aşıp karşıya geçti. Burada ilk evler başladı. Az sonra kentin kafesine vardı. Burası kentin modern döner kapısı olan tek kafesiydi. İçeri girip barda ayaküstü bir konyak içse hiç de fena olmazdı. Carl Joseph girdi, doğru bara gitti ve, “Hemen bir konyak,” dedi. Üzerindeki paltoyla şapkayı çıkarmadan bekledi. Masalardan kalkanlar oldu. Yan taraftan bilardo toplarının ve satranç taşlarının sesi kulağına geldi. Loş masalarda garnizon subayları oturuyordu. Carl Joseph onları ne gördü ne de selamladı. Şu anda bütün dikkatini konyağa vermişti. Saçlarını çok açık sarıya boyamış yaşlıca kasiyer kadın oturduğu yüksek iskemleden ona doğru bir anne gibi gülümsedi ve tepsideki kahve fincanının kenarına bir tane kesmeşeker koydu. Carl Joseph, bardaki kadının verdiği konyağı tek dikişte boşalttı ve bir kadeh daha ısmarladı. Kasada oturan kadının yüzünde donuk bir pırıltı vardı, hafif açık ağzında da iki dişi altın kaplamaydı. İkinci konyağı içerken sanki yasak bir şey yapıyormuş gibi geldi. Fakat bunun neyi yasaktı? O artık askerî okul öğrencisi değildi ki! Bir an kasadaki kadının ona şöyle bir gülümsediğini fark etti. Niçin gülümsüyordu? Kaşlarını siyaha boyamış kadının deniz mavisi bakışından rahatsız oldu. Arkasına döndü ve bakışlarını kafenin büyük salonunda şöyle bir gezdirdi. Köşe pencerenin yanındaki masada babası oturuyordu. Evet, Bölge Valisi... Ne vardı bunda şaşıracak! Her gün saat beşle yedi arasında orada oturur ve Virginia tütününden yapılmış purosunu içer, <em>Fremdenblatt</em> gazetesiyle resmî gazeteyi okurdu. Babasının bunu otuz yıldır yaptığını da bütün kent bilirdi. Şimdi yine orada oturmuş, gülümseyerek oğluna bakıyordu. Carl Joseph şapkasını çıkardı ve babasına doğru yürüdü. Yaşlı Trotta elindeki gazeteyi okumayı bıraktı ve oğluna, “Slama’nın yanından mı geliyorsun?” diye sordu. “Evet, baba!” “Sana mektupları verdi mi?” “Evet, baba!” “Otur lütfen!” “Peki, baba!”</p>
		<p>Bölge Valisi, elindeki gazeteyi bir kenara bıraktı ve dirseklerini masaya dayayıp, “Bardaki kadın sana ucuz konyak verdi,” dedi. “Ben burada hep Hennessy içerim.” “Aklımda tutayım, bir daha ben de onu ısmarlarım.” “Ben pek sık içmem.” “Evet, baba!” “Yüzünün rengi atmış biraz! Çıkar paltonu. Az ötede oturan Binbaşı Kreidl bize bakıyor!” Carl Joseph hemen ayağa kalktı ve hafifçe eğilerek Binbaşı’yı selamladı. “Slama sana kötü mü davrandı?” “Hayır, kibar biri baba!” “Mektuplar nerede?” diye babası sordu. Oğlu palto cebinden kutuyu çıkardı ve babasına uzattı. Yaşlı Trotta eline alıp şöyle bir tartar gibi yapıp masanın üzerine bıraktı. “İçinde çok mektup var galiba?” dedi. “Evet, baba!”</p>
		<p>Sonra ikisi de sustu. Carl Joseph yan taraftan yine bilardo toplarının ve satranç taşlarının sesini duydu. Dışarıda da yağmur hiç aralıksız devam ediyordu. “Ertesi gün gidiyorsun,” dedi baba birden bakışları pencerede. Carl Joseph, onun sert elini sağ elinde hissetti. Soğuk ve kemikli el, genç teğmenin elinde sert bir kabuk gibi duruyordu. Carl Joseph başını eğdi, bakışlarını masaya dikti. Birden yüzü kızarmıştı. “Evet, baba!” diye mırıldandı.</p>
		<p>“Hesap lütfen!” diye seslendi Bölge Valisi ve elini oğlunun elinden çekti. Hemen yanına gelen garsona. “Büfedeki hanıma söyleyin, biz sadece Hennessy içeriz!” dedi.</p>
		<p>Sonra kahvenin büyük salonunu bir baştan bir başa geçtiler. Önde baba, arkasında oğlu.</p>
		<p>Dışarıda yağmur azalmış, ağaçlarda kuşlar yine şakımaya başlamıştı. Az sonra eve vardılar, bahçeyi geçip kapıya doğru yürüdüler. Aynı anda Jandarma Başçavuşu Slama, üzerinde üniforması, bir elinde süngülü tüfeği, öteki elinde görev defteriyle dışarı çıktı.</p>
		<p>“Merhaba, sevgili Slama!” dedi yaşlı Trotta. “Var mı yeni bir şey?”</p>
		<p>“Hayır, yok!” oldu Jandarma Başçavuşu Slama’nın yanıtı.</p>
		<h2>5</h2>
		<p>Garnizon, kentin kuzeyindeydi. Kentten uzanan geniş ve bakımlı yolun üzerindeydi. Sanki Habsburgların gücünü Slavlara göstermek istermiş gibi İmparatorluk ve Kraliyet ordusu tarafından özellikle oraya kondurulmuştu. Slav insanlarının yüzyıllar boyu göç ettiği yol burada kapatılmıştı. Şimdiki yol büyük bir kavis çizerek garnizonun çevresinden dolaşıp devam ediyordu. Havanın berrak olduğu günlerde kentin kuzey sınırında, evlerin seyrekleştiği, küçülüp köy evlerini andırdığı yamaçta durup da bakıldığında, çok uzaklarda kışlanın kemerli büyük siyah kapısını görmek mümkündü. Bu kapı, Habsburgların oraya yerleştirmiş olduğu dev bir kalkanı andırıyordu. O hem bir gözdağı hem de bir korumaydı. Alay Moravya’daydı. Fakat burada görev yapanlar çoğunlukla Çeklerden değil Ukraynalılar ile Romenlerden oluşuyordu.</p>
		<p>Bütün alay haftada iki gün kentin güneyindeki büyük talim yerine götürülüyordu. Tüm süvari alayı o iki günde kenti bir boydan bir boya geçerken atların nal sesi trompet seslerine karışıyor, süvarilerin parlak kırmızı pantolonlarıyla bindikleri atların kahverengisi görkemli bir renk karışımını oluşturuyordu. İnsanlar yol kenarlarına birikiyor, dükkân sahipleri dışarı çıkıyor, kafelerde uyuşuk uyuşuk oturanlar masalarından kalkıyor, polis memurları görevlerini bırakıyor, yakın köylerden pazara taze sebze getirmiş olan köylüler de arabalarını ve atlarını unutup yola koşuyordu. Sadece kent parkının yanı başında sıraya girmiş, müşteri bekleyen faytoncular, oturdukları yerden bir tiyatro oyununu andıran bu yürüyüşü yolun kenarına dizilmiş yayalardan daha iyi gördükleri için yerlerinden kıpırdamıyordu. Faytonları çeken yaşlı beygirler de sanki genç ve kendilerinden daha sağlıklı arkadaşlarının önlerinden geçişini umursamaz bir soğukkanlılıkla seyrediyormuş gibi öyle duruyorlardı. Süvarilerin altındaki atlar, on beş yıldır tren istasyonu ile kent merkezi arasında yolcu taşıyan faytonları çeken bıkkın atlarla uzaktan da olsa akrabaydı...</p>
		<p>Baron Carl Joseph Trotta’nın, atlara ilgi duyduğu pek söylenemezdi. Kimi zaman damarlarında atalarının kanının aktığını düşünürdü. Ne de olsa onlar hep at yerine tırmığı yeğlemişti. Derisi kalın kaba ellerinde sabanlar, toprakla uğraşmış, tarlalarında güçlü öküzlerin çektiği kara sabanın ardından yürümüş, bereketli topraklara izler bırakmışlardı. Ellerinde söğüt dallarından değnekler, hayvanları işe koşmuşlardı. Onların ayaklarında mahmuzlu çizmeler, ellerinde ince kırbaçlar olmamıştı, şimdi kent sokaklarından geçen süvariler gibi. Carl Joseph’in ataları, keskin bilenmiş tırpanlarını güçlü kollarıyla sallamış; kendi elleriyle ekmiş oldukları tohumların bereketini coşkuyla biçmişlerdi. Büyükbabasının babası çiftçiydi. Kökleri Sipolje adlı bir köyden geliyordu. Carl Joseph kimi zaman evlerinde, büyükbabasının salonun loşluğunda asılı tablosuna bakarken o köyü gözünde canlandırırdı. İsimlerini bilmediği alçak dağların arasında uzanan, hiç görmediği güneşin altın ışıltısıyla parıldayan, evleri balçık ve kuru otlardan oluşmuş bir köydü Sipolje! Onun uğruna subaylık kariyerinden vazgeçebilirdi!</p>
		<p>Ah, hayır, o bir köylü değildi! Carl Joseph bir barondu, mızraklı birliklerde bir süvari teğmeniydi! Kışlada kalıyordu, birçoğu gibi kentte ev tutmamıştı kendine. Odasının penceresinden iç avlu görünüyordu. Talimden dönüp de kışlanın çift kanatlı büyük kapısı arkasından kapandığında, sanki bir daha hiç açılmayacakmış sanıyor, kendini bir hapishaneye girmiş gibi hissediyordu. Çizmelerinin merdivenin aşınmış taş basamaklarında şakırdaması, koridorun koyu kahverengi tahtalarında yankılanması onu bir an ürpertiyordu. Kaybolmakta olan günün ardından bırakmış olduğu izler, beyaz kireç duvarlarda ışımaya çalışıyordu. Sanki duvarlar tek tük gaz lambasının karanlık tam basmadan yanmaması için gün boyunca biriktirmiş oldukları aydınlığı şimdi koridora dağıtıyordu. Carl Joseph gaz lambalarını yakmadı. Kendini loşluktan kurtarmak istermiş gibi başını pencereye dayadı, gaz lambalarının sarımtırak aydınlattığı erler koğuşuna baktı. Şimdi nasıl da isterdi, onlarla bir arada olmayı, biraz çene çalmayı. Üzerlerinde devlet malı iç çamaşırlar yataklarına oturmuş, çıplak ayaklarını sallandıra sallandıra şarkılar söylüyor, yüksek sesle, heyecanlı heyecanlı birbirlerine sesleniyor veya ağız armonikası çalıyorlardı. Günün bu saatinde –artık güze girmişlerdi– talimden bir saat sonra ve yat borusundan bir buçuk saat önce bütün kışla dev bir gemiyi andırıyordu. Carl Joseph de cılız ışık veren, büyük beyaz abajurlu gaz lambalarıyla bilinmeyen bir okyanusun dalgalarında ağır ağır sallanan bu gemideydi. Koğuştaki askerler, anlamadığı Slav dilinde şarkılar söylüyordu. Sipolje köylüleri mutlaka anlardı bu şarkıları! Tabii Carl Joseph’in büyükbabası da. Bir an, evin salonunda, loş bir köşede asılı duran portreyi gözünün önüne getirdi. Büyük sülalesi üzerine hemen hemen hiçbir şey bilmeyen genç teğmen, kendini atalarından kalmış tek ve son kanıt olan o portreye çok bağlı hissediyordu. Carl Joseph, ailenin en son ferdiydi. Alayda göreve başladığından bu yana kendisini babasının oğlu değil, tablodaki büyükbabasının torunu hissediyordu; hatta o ilginç büyükbabasının oğluydu sanki Carl Joseph! Karşıdaki koğuşta hiç aralıksız ağız armonikası çalıyorlardı. Penceresinden arada sırada loş ışıkta ışıldayan müzik aletlerini tutan ve ağızlarında sağa sola hareket ettiren derisi kararmış kaba elleri seçiyordu. Koğuşun kapalı pencerelerinden çıkan hüzünlü melodiler karanlığın kapladığı iç avluya yayılıyor, çok uzaklardaki köylerde onları bekleyen, küçük toprak evlerinde yaşayan eşlere ve çocuklara haberler yolluyordu. Oralarda kışın yoksul evlerin çevresinde kar metrelerce yükselir, yazları ekin dolu tarlalarda sarı sarı buğdaylar kalçalarını okşardı. Köylüydü, evet, hepsi de köylüydü! Trotta sülalesinin yaşamı da onlarınkinden hiç farklı olmamıştı! Hem de hiç...</p>
		<p>Güz iyiden iyiye kendini hissettirmeye başlamıştı. Sabahları uyandığında ufukta bir kan portakalını andıran güneş yeni yükseliyordu. Sonra açık havada, kara köknar ağaçlarının çevrelediği çayırlıkta beden eğitimi yaparken gümüşi sis bulutçukları ağır ağır yerden yükseliyor, lacivert üniformalıların hızlı hareketleriyle parçalanıyordu. Güneş soluk ve yorgun doruğa ulaşıyor, arkasından donuk izlerini biraz yabancı, biraz soğuk kara çamlar arasına bırakıyordu. Kimi gün ürpertici bir sağanak acı veren bir tarak misali atların pas rengi tüylerini tarayıp geçiyordu. Az ötedeki çayırdan kişnemeleri duyulan hayvanlar evlerinin, ahırlarının özlemini çekiyordu. Sabah talimi süngülü tüfekle yapılırken Carl Joseph bir an önce kışlaya dönmek için dualar ediyordu. Gün boyu süren talimin ardından bazı arkadaşları yakındaki lokantada çene çalmak için bir araya geliyor, biralarını içip Albay Kovacs’ı bekliyorlardı. Carl Joseph böyle buluşmalardan pek hoşlanmıyordu. Hele orduevinde geçirilen akşamlardan nefret ediyordu. Fakat bu akşamlara katılmak zorunluydu. Orada saatler çabucak geçiyor, yat borusunun çalacağı an yaklaşıyor, koğuşlara dönen askerlerin postal sesleri karanlık iç avluda yankılanıyordu. İşte nöbetçi subay Reznicek, elinde alevi sarımtırak titreşen gaz lambası avluya çıkmıştı bile. Karanlığın içinden gelen trompetçiler avlunun ortasında toplanıyordu. Ellerindeki pirinç sarısı müzik aletleri, üniformalarının lacivertinde ışıldıyordu. Ahırlardan uykuları gelmiş atların yorgun kişnemeleri duyuluyordu. Karanlık gökyüzünde yıldızlar altın ve gümüş göz kırpıyorlardı.</p>
		<p>Kapı vuruldu. Carl Joseph hiç kıpırdamadı. Gelen, emir eri olacaktı. Kapıyı açıp girebilirdi. Evet, az sonra içeri girecek, yanına gelecekti. Onufrij’di adı! Bu adın aklında kalması biraz zaman almıştı. Onufrij! Büyükbabası herhalde emir erinin adına daha kolay alışırdı.</p>
		<p>Onufrij içeri girdi. Carl Joseph dışarıda olup bitenleri daha iyi görebilmek için alnını cama yapıştırdı. Birkaç adım arkasından emir erinin topuklarını birbirine vurduğunu duydu. Günlerden çarşambaydı. Onufrij’nin izin günüydü. Genç teğmenin bir kâğıdı imzalaması gerekiyordu. “Yakın ışığı!” diye emretti arkasına bakmadan. Karşı koğuştakiler ağız armonikası çalmayı sürdürüyordu.</p>
		<p>Carl Joseph kapının hemen yanındaki elektrik düğmesinin döndüğünü duydu. Onufrij, odanın ışığını yakmıştı. İçerisi hemen aydınlandı. Genç teğmen dışarıdaki karanlıktan ayırmadı bakışlarını. Karşı koğuşta gaz lambaların alevi titreşiyordu. (Elektrik ışığı sadece subayların ayrıcalığıydı.)</p>
		<p>“Bugün nereye gidiyorsun?” diye Carl Joseph sordu, bakışları karşı koğuşta. “Kıza!” oldu Onufrij’nin yanıtı. Genç teğmen ona bugün ilk kez “sen” diye hitap etmişti. “Hangi kıza?” diye sordu. “Katharina’ya!” dedi Onufrij. Carl Joseph, onun arkasında hazır olda durduğunu anımsadı. “Rahat!” Onufrij’nin sağ ayağını sol ayağından ayırdığını duydu.</p>
		<p>Carl Joseph arkasına döndü. Onufrij karşısında durmuş, sırıtıyor, kalın kırmızı dudakları arasından bir atı andıran iri dişleri ışıldıyordu. “Nasıl biri senin bu Katharinan?” diye Carl Joseph sordu. “Beyaz tenli, iri memeli, Komutanım!”</p>
		<p>“Beyaz tenli, iri memeli!” Genç teğmen ellerini ovuşturdu, bir an için Kathi’nin memelerini gözünün önüne getirdi. Ölmüştü o, çoktan ölmüştü!</p>
		<p>“Ver şu kâğıdı bakayım!” diye karşısındaki ere emreder gibi konuştu. Onufrij elindeki izin kâğıdını uzattı. “Nerede şu Katharina?” diye Carl Joseph sordu. “Bir beyin evinde hizmetçilik yapıyor,” oldu Onufrij’nin yanıtı. “Ve memeleri iri, bembeyaz,” diye ekledi memnun memnun gülümseyerek. “Ver bakayım!” dedi Carl Joseph. Uzatılan kâğıdı aldı, eliyle şöyle bir düzeltti ve imzaladı. “Git bakalım şu Katharina’ya!” dedi genç teğmen. Onufrij hazır ola geçti ve topuklarını birbirine vurdu. “Gidebilirsin!” diye Carl Joseph emretti.</p>
		<p>Az sonra ışığı kapattı. Karanlıkta paltosunu arayıp buldu ve giydi, koridora çıktı. Aşağıdaki kapıyı kapatırken yat borusu çaldı. Gökyüzünde yıldızlar ışıl ışıldı. Nizamiyedeki nöbetçi selama geçti. Büyük kapı Carl Joseph’in arkasından kapandı. Uzaktaki kentin sarı ışıkları gökyüzünden yere düşmüş yıldızlar gibi onu selamlıyordu. Serin güz gecesinde hafif donmuş toprak, ayaklarının altında kırılır gibi çatırdadı.</p>
		<p>Az sonra çizme sesleri duydu. Onufrij peşinden geliyor olacaktı. Emir erinin onu geçmemesi için adımlarını sıklaştırdı. Fakat Onufrij de hızlandı. Şimdi ayak seslerinin duyulduğu bu ıssız toprak yolda peş peşe yürüyorlardı. Emir erinin yaklaştığını hissetti. Teğmenine yetişmek istiyormuş gibiydi. Carl Joseph durdu ve gelmesini bekledi. Onufrij yolu aydınlatmaya başlamış olan ay ışığında göğsünü kabartmış, başını yıldızlarla dolu gökyüzüne doğru kaldırmış hızla yürürken irileşmiş gibiydi. Örnek bir asker gibi uygun adım yürüyordu. Güçlü adımlarla yere basıyor, elleri sanki havayı yarıyordu. Carl Joseph’e üç adım kala birden durdu. Göğsünü iyice kabarttı ve çizmelerini büyük gürültüyle birbirine vurdu. Sanki beş parmağı kaynaşmış elini kasketine götürüp teğmenini selamladı. Bir an ne söyleyeceğini bilemeyen Carl Joseph sadece gülümsedi. Başkası olsa mutlaka hoşa gidecek birkaç şey söylerdi. Onufrij’nin peşinden gelmiş olması nedense o anda hoşuna gitmişti. O güne kadar emir erinin yüzüne doğru dürüst hiç bakmamış olduğunu fark etti. Carl Joseph için önemli olan emrine bir erin verilmiş olmasıydı. Hatta kimi zaman her gün bir başkasının geldiğini sanıyordu. Kışladaki arkadaşları ise emir erlerini çok iyi tanıyor, onlardan sevdikleri bir yemekten, atlarından, kızlarından veya giysilerinden söz eder gibi söz ediyorlardı. Carl Joseph, emir erleri söz konusu olduğunda hep büyükbabasından bu yana ailesine hizmet etmiş olan yaşlı Jacques’ı gözünün önüne getiriyordu. Onun için bu dünyada Jacques’tan başka bir hizmetkâr yoktu! Şimdiyse mehtabın iyice aydınlatmaya başlamış olduğu bu toprak yolda Onufrij, düğmeleri ışıldayan üniforma ceketinin içindeki göğsünü iyice kabartmış, teğmeniyle karşılaşmış olmaktan sevindiği yüzünden belli, hazır ola geçmiş, duruyordu. “Rahat!” dedi Carl Joseph.</p>
		<p>Belki o anda daha cana yakın birkaç başka şey de söyleyebilirdi. Büyükbabası, Jacques’la konuşurken mutlaka böyle yapardı. Onufrij sağ ayağını hızla yere vurup rahata geçti. Göğsüyse hâlâ şişkindi. Teğmenin emrini tam yerine getirmemişti. “Rahat, dedim!” diye Carl Joseph tekrarladı. “Baş üstüne, Komutanım!” “Kız arkadaşının kaldığı ev buradan çok uzak mı?” dedi Carl Joseph. “Yürüyerek bir saat sürüyor, Komutanım! “Carl Joseph onunla başka ne konuşacaktı, nasıl sohbet edecekti? Hayır, bu işi beceremeyecekti. Nedenini bilemiyordu, biraz şaşkındı. Kışladaki arkadaşlarıyla da pek konuşmuyordu. Yanlarına yaklaşırken veya yanlarından uzaklaşırken niçin hep aralarında fısıldaşıyorlardı? Niçin at binmesini de pek beceremiyordu? Hayır, hayır bu doğru değildi. Buna inanmıyordu, kimse de onu böyle şeylere inandıramazdı! Bir süre sonra arkadaşlarının arkasından niçin fısıldaştığını öğrendiğinde gülemedi. Üstlerine karşı davranışları mükemmeldi. Albay Kovacs da onu seviyordu. Fakat büyükbabasının gölgesinde yaşadığının da bilincindeydi! Arkadaşlarının davranışının nedeni buydu! Solferino Kahramanı’nın torunuydu o! Onun bu dünyadaki tek torunu! Büyükbabasının sert ve gizemli bakışlarını hep ensesinde hissediyordu! Solferino Kahramanı’nın torunu olmak kolay değildi!</p>
		<p>Carl Joseph ile emir eri Onufrij, mehtapta hafif ışıldayan toprak yolda birkaç dakika hiç konuşmadan karşılıklı öyle durdular. Mehtap ve derin sessizlik o dakikaları sonsuz yaptı. Onufrij’nin kılı bile kıpırdamıyordu. Mehtabın gümüşi ışığında parıldayan bir heykel gibiydi. Carl Joseph birden arkasına döndü ve yürümeye başladı. Ve tam üç adım arkasından da Onufrij onu takip etti. Genç teğmen, emir erinin sert adımlarını duyuyordu. Peşinden gelen bağlılık idi! Sanki Onufrij, çizmelerinin toprağa her vuruşuyla bir askerin komutanına olan bağlılığı üzerine ettiği andı yerine getiriyordu. Carl Joseph arkasına dönmeye çekindi. Arada sırada adımlarını karıştıran emir erini utandırmak istemiyordu. Çizmelerinin her yere vuruşunda komutanına olan bağlılığı vardı. Ve Carl Joseph her vuruşla duygulanıyordu. Sanki üç adım arkasından gelen biraz hantal bu genç, çizmelerinin kalın tabanlarını toprağa vururken komutanının yüreğine dokunmak istiyordu. Çizmeli bir ayının biraz çaresizce yakınlaşma girişimiydi bu...</p>
		<p>Sonunda kent sınırına vardılar. Burada emir erine veda etmek isteyen Carl Joseph arkasına döndü ve, “İyi eğlenceler, Onufrij!” dedi. Sonra yan sokaklardan birine sapıp hızla uzaklaştı. Teşekkür etmek için peşinden bağıran genç askerin sesini uzaklardan gelen bir yankı gibi duydu. Gitmek istediği yere biraz dolambaçlı yollardan ulaşması gerekti. Orduevine varması on dakika aldı. Eski çevre yolundaki en şık yapılardan birinin birinci katındaydı. Her akşam olduğu gibi yine bütün pencerelerden ışık saçıyor, kent halkının gezintiye çıktığı alanı aydınlatıyordu. Girişe ulaşmak için hanımları kollarında geniş kaldırımlarda gezinen beyler arasından sıyrılarak geçmesi gerekti. Üzerinde pırıl pırıl, renkli üniformasıyla genç teğmen, siyahlar giyinmiş insanların merak dolu, kıskanç ve de alaycı bakışlarının kendisini takip ettiğini biliyordu. Askerî gazinonun ışıklar içindeki büyük kapısından içeri girdi, geniş holün kalabalığını yararak geçti ve yukarı kata çıkan merdivenlere ulaştı. Basamakları ikişer ikişer atlayarak hızla çıktı. Tanıdık birine rastlamadığına bir an şükretti. Çünkü merdiven çıkarken tanıdık birisiyle karşılaşmayı hiç sevmezdi. Koridorda hızla yürüdü. Sıcak, ışık ve sesler onu kucakladı. Uzaktan tanıdığı birkaç kişiyle şöyle bir selamlaştı. Sağına soluna bakındı, Albay Kovacs’ı her zaman oturduğu köşede aradı. Albay o masada hep domino oynardı ve her akşam karşısında bir başkası otururdu. Ateşli bir domino oyuncusuydu, iskambil kâğıtlarındansa korkardı. Kimi zaman ellerini göstererek, “Ben elime hiç iskambil kâğıdı almadım,” derdi gururla. “Beyler, ben sizlere domino oyununu salık veririm! Temiz bir oyundur ve insanı hırslı değil, ölçülü yapar.” Kimi zaman da, iskambil oynayanları Şeytan’ın kötülüğünden korumak istermiş gibi elindeki, gizemine inandığı çok noktalı siyah beyaz taşlardan birini havaya kaldırırdı.</p>
		<p>Bugün domino oynamak için karşısına Süvari Yüzbaşısı Taittinger’i almıştı. Albay’ın mavimsi kırmızı yüzü masasında oturan zayıf Yüzbaşı’nın soluk yüzüyle tam bir zıtlık oluşturuyordu. Carl Joseph yanlarına vardığında topuklarını hafifçe birbirine vurdu. Albay, başını domino taşlarından kaldırmadan, “Merhaba!” dedi. Kovacs rahatını severdi. Son yıllarda babacan biri olmuştu. Sadece ayda bir kez yapmacık bir öfkeye kapılır ve bu öfkesinden alaydakilerden çok kendi korkardı! O anda öfkelenmek için neredeyse bir bahane arardı. Öyle bir haykırırdı ki, kışlanın duvarları sallanır, çayırları çevreleyen tarihî ağaçlar titrerdi! Derisi mavimsi kırmızı yüzü bir anda dudaklarına kadar sapsarı olurdu. Haykırırken elindeki süvari kırbacını da sürekli çizmelerine indirirdi. Öfkeli anlarında bir sürü anlaşılmaz, birbirleriyle pek bağlantısı olmayan karmakarışık şeyler söylerdi. Birkaç cümlede bir tek anlaşılan, “benim alayımda” sözleri olurdu! Kovacs kimi zaman komutanlıkta öfkeye kapılırdı kimi zaman da talim yerinde estirirdi fırtınasını! Evet, Albay Kovacs böyle biriydi. Öfkelendiği anlar hep düzenli aralıklarla gelirdi, ayın evreleri örneği! O güne kadar başka alaylarda da bulunmuş ve değişik komutanların yanında görev yapmış olan Süvari Yüzbaşısı Taittinger’e göre bütün orduda Kovacs’tan daha zararsız bir komutan yoktu.</p>
		<p>Albay Kovacs sonunda başını önündeki domino taşlarından kaldırdı ve genç Trotta’ya elini uzattı. “Yemek yedin sanırım?” dedi ve yanıtını beklemeden, “Yazık,” diye devam etti. Bakışları ötelerde bir yerdeydi. “Bugünkü şinitzel çok da lezizdi!” Bir an sustuktan sonra, “Mükemmeldi,” diye tekrarladı. Genç teğmen o akşam şinitzel yemediği için üzülmüş gibiydi. Sanki o anda Carl Joseph’in tabağındaki şinitzeli nasıl iştahla yediğini görmek istiyordu. Az sonra, “Sana iyi eğlenceler dilerim!” dedi ve önündeki domino taşlarına döndü.</p>
		<p>O akşam askerî gazino oldukça doluydu. Doğru dürüst bir masa bulmak pek kolay değildi. Burasını çok uzun yıllardır yöneten Süvari Yüzbaşısı Taittinger bir tatlı tutkunuydu. Bu nedenle de hemen hemen bütün öğleden sonralarını geçirdiği gazinoya son yıllarda aşırı süslü bir pastane havası vermişti. Çoğu kez, tuhaf üniformalı bir vitrin mankeni örneği hemen girişteki bir masada hiç kıpırdamadan öyle otururdu. O bu gazino-pastanenin en devamlı, mutlaka en iştahlı müşterisiydi! Birkaç tabak tatlıyı peş peşe midesine indirirken o hep kasvetli duran yüzünün kılı kıpırdamazdı. Yedikten sonra sessizce oturmaya devam eder, arada sırada masasındaki bardaktan birkaç yudum su alır, pencereden dışarı şöyle bir bakardı. Saçları dökülmeye başlamış iri kafası sanki hep düşüncelerden yoksundu! Bütün gün ilgilendiği gazino, mutfak, aşçılar, garson erler ve şarap mahzeni, onun için diğer askerî sorumluluklardan çok daha önemliydi. Sadece şarap tüccarları ve likör yapımcılarıyla yapması gereken yazışmalar için iki sekretere ihtiyaç duyuyordu. Son yıllarda özellikle mobilyaları değiştirerek gazinoyu, daha çok sevdiği pastanelere benzetmişti. Pencere kenarlarına yerleştirdiği küçük masalara kırmızı abajurlu lambalar hafif ışık veriyordu.</p>
		<p>Carl Joseph şöyle bir çevresine bakındı, oturabileceği bir masa aradı. Kısa süre önce asalet unvanı alarak Zaloga Şövalyeliğine getirilen, subaylığa atanmak için yedekte bekleyen zengin avukat Bärenstein ile pembe yüzlü bir Reich Almanı olan Teğmen Kindermann’ın masasına hiç çekinmeden oturabilirdi. Ağırbaşlı ve oturaklı görünümü, hafif şişkin karnıyla subay namzedi Bärenstein, giymiş olduğu genç asker üniformasına hiç de uymuyordu. Daha çok bir eğlence sırasında asker kılığına girmiş birini andırıyordu; fakat bu askerî gazinoda oturanlar arasında kendine güvenen ağırbaşlı tek insan izlenimini uyandırıyordu. Carl Joseph’e bir aile hekimini, hatta dayısını hatırlatıyordu. Gazinonun iki salonundaki masaları dolduranlar arasında doğru dürüst oturmasını bilen tek insan, subay namzedi Doktor Bärenstein’dı! Diğerleriyse sanki sürekli kıpırdaşıyor, iskemlelerinde hoplayıp sıçrıyorlardı. Ordudaki göreve gelirken verdiği tek taviz, giysilerini üniformayla değiştirmesinin yanı sıra günlük yaşamda hep kullandığı monoklünü gözünden çıkarmak olmuştu.</p>
		<p>Salondaki kendi halinde ve sakin kişilerden bir başkası da, kuşkusuz, aynı masada oturan Teğmen Kindermann’dı. Sarı, pembe karışımı, şeffaf bir maddeden oluşmuş gibiydi. Her akşam kalabalık salona çöken hafif puslu hava gibi insanın elini onun da içinden geçirmesi mümkündü. Üfler gibi ağzından çıkan her sözün içi sabun köpüğü örneği şeffaftı, boştu. Ciddi konular üzerine çok ciddi bir şeyler söylerken bile sanki yüzünde güneşler açıyordu. Masada oturan güler yüzlü, neşeli bir hiçti! “Merhaba!” dedi tiz sesiyle Carl Joseph masaya yaklaştığında. Albay Kovacs’a göre onu bu sesiyle Prusya ordusu nefesli saz olarak da kullanabilirdi. Subay namzedi Bärenstein ise kurala uydu ve ayağa kalkıp biraz da ciddi bir edayla, “Saygılarımı sunarım, Teğmen!” dedi. Carl Joseph az kalsın saygıyla, “İyi akşamlar, saygıdeğer Doktor Bärenstein,” diyecekti. Fakat son anda kendini tuttu ve, “Umarım rahatsız etmiyorumdur,” dedi ve boş iskemlelerden birine oturdu. “Bugün öğleden sonra tesadüfen Doktor Demant’a rastladım,” diye söze girdi Bärenstein. “Çok hoş bir insandır,” dedi Kindermann da. Bärenstein’ın kalın, avukat sesinin yanında onun sesi bir arpın tellerini yalayan hafif rüzgârın çıkardığı hoş bir ıslığı andırıyordu. Çoğu kez kadınlara az ilgi gösteren Kindermann kimi sohbetlerde kadınlar üzerine abartılı şeyler söyleyerek bunu telafi etmeye çalışırdı. O akşam da söz Doktor Demant’tan açılınca hemen atıldı: “Karısını tanır mıydınız? Çok sevimli, büyüleyici birisidir!” Büyüleyici, derken eliyle havada şöyle birkaç daire çizmiş, parmakları sanki dans etmişti. “Ben onu tanıdığımda daha genç kızdı,” dedi subay namzedi. “İlginç,” dedi Kindermann. Sesi bir tuhaf çıkmıştı. “Babası eskiden en zengin şapka imalatçılarından biriydi.” Bärenstein sanki önündeki dosyalardan birini okuyormuş gibi konuşmuştu. Kendi cümlesinden dehşete düşmüşçesine konuşmasına ara verdi. “Şapka imalatçısı” sözü ona fazla sivil gelmişti, nihayetinde avukatlarla da oturmuyordu. Bundan böyle ağzından çıkacak her cümleyi önceden tartmaya içinden yemin etti. Bu kadarını süvari sınıfına borçluydu. Başını Trotta’ya doğru çevirdi. Genç teğmen solunda oturuyordu. Bärenstein, monoklünü o akşam sağ gözüne takmıştı. Bu nedenle Teğmen Kindermann’ı daha iyi görüyordu. Trotta’nın yüzünü yakından görmek için hemen cebinden sigara kutusu çıkarıp açtı. Fakat öteki yanında oturmakta olan Teğmen Kindermann’ın orduda daha eski olduğunu fark edip, “Pardon!” diyerek çabucak sağına döndü.</p>
		<p>Az sonra üçü de sessizce sigaralarını tellendiriyordu. Carl Joseph’in bakışları salonun bir duvarında asılı büyük İmparator tablosuna takıldı. Bu tablo Franz Joseph’i üzerinde bembeyaz bir general üniformasıyla gösteriyordu. Kan kırmızısı kumaştan geniş bir band omzundan beline doğru göğsünü çapraz geçiyordu. Üzerinde balıkçıl tüyleriyle süslü büyük, siyah mareşal şapkası yanındaki ince ayaklı sehpada durmaktaydı. Tablo, Carl Joseph’e çok uzaklarda, hatta duvardan da daha ötelerde bir yerde asılıymış gibi göründü. Buraya geldiği ilk günlerde İmparator’un bu tablosuna hep büyük bir gururla bakmış olduğunu anımsadı. O sıralar İmparator ona her an o kara, dar çerçeveden fırlayacakmış gibi gelirdi. Fakat zamanla Yüce Başkumandan, para ve pullarında da görülen o bilindik, ehemmiyete ve dikkate değmez çehre halini almıştı. Resmi, askerî gazinonun duvarında asılıydı, tuhaf bir kurban, kendi kendini feda eden bir tanrı gibiydi... Gözleri –ki eskiden genç teğmene yaz günlerinin gökyüzünü anımsatırdı– sanki mavi porselendendi şimdi. Oysa o hep aynı İmparator’du! Bu tablo, evde, bölge valisi babasının çalışma odasında da asılıydı. Askerî okulun büyük toplantı salonunda da, kışlada Albay’ın bürosunda da. Yüz binlerce İmparator Franz Joseph bütün İmparatorluk topraklarına yayılmıştı, tebaası için dünya üzerinde her yerde hazır ve nazır tanrıdan farkı yoktu. Solferino Kahramanı hayatını kurtarmıştı. Solferino Kahramanı yaşlanmış ve ölmüştü. Şimdi toprağın altındaydı, kurtlar vücudunu kemirmişti. Bölge valisi oğlu, Carl Joseph’in babası da artık yaşlanmaya başlamıştı. Bir gün gelecek kurtlar onun da vücudunu kemirecekti. İmparator da günün birinde yaşlanacak, saçlarına ak düşecek ve o günden sonra da kristalden bir zırhın içinde hep öyle kalacaktı. Yıllar ona dokunamayacaktı, ona hep saygı duyulacaktı. Tablodan bakan mavi bakışları gittikçe sertleşti. Carl Joseph, İmparator’un bu bakışlarıyla ürperdiğini hissetti.</p>
		<p>Anımsıyordu, yaz tatillerinde eve geldiğinde, pazar günleri öğle yemeğinden önce askerî bando şefi Nechwal’in müzisyenleri, alanda marşlar çalarken insanlar, İmparator uğruna güzel bir ölümle canlarını vermeye hazırdı. O günlerde İmparator uğruna canını feda etmeye hazır olmak, büyükbabasından kalan bir vasiyetname gibiydi. İmparator’un hayatını kurtarmak, bir Trotta için her zaman en önemli görev olmalıydı. Dört aydır burada görev yapıyordu. Son günlerde düşünmeye başlamıştı, kristal zırhının içindeki İmparator’un artık Trottalara gereksinimi kalmamıştı. Uzun zamandır barış hüküm sürüyordu. Ölüm, genç süvari teğmeninden çok ötelerdeydi. Günün birinde albay rütbesine geldiğinde ölüm onun yakınında olacaktı. Akşamlarını askerî gazinoda geçiriyor, bakışları hep İmparator’un büyük tablosuna takılıyordu. Teğmen Trotta onu seyrettikçe İmparator ondan uzaklaşıyordu.</p>
		<p>“Hele bakın!” diye Teğmen Kindermann ıslık çalar gibi konuştu. “Trotta, bizim İmparator’a âşık!”</p>
		<p>Carl Joseph, Kindermann’a bakıp gülümsedi. Bu arada subay namzedi Bärenstein domino oynamaya başlamıştı. Ve ilk partiyi yitirmek üzereydi. Muvazzaf subaylarla oynadığında yitirmek bir nezaket kuralıydı! Kışla dışında ise hep kazanıyordu. Bärenstein, avukat meslektaşları arasında kendisinden çekinilen bir domino oyuncusuydu. Fakat her yıl kısa dönem eğitim için kışlaya alındığında dominoya pek kafa yormuyor, acemi gibi oynuyordu. “Hep yitiriyor!” dedi Kindermann, Trotta’ya bakarak. Teğmen Kindermann, eğitime gelen bütün sivillerin değersiz yaratıklar olduğuna inanıyordu. Akılları dominoya bile ermiyordu!</p>
		<p>Albay hâlâ köşe masasında Süvari Yüzbaşısı Taittinger’le karşılıklı oturuyordu. Masalar arasında suskun suskun dolaşan birkaç kişi sanki Albay, oyununu bitirmeden gazinoyu terk etmeye çekiniyor gibiydi. Duvardaki zarif sarkaçlı saatin her on beş dakikada bir duyulan melankolik melodisi, domino ve satranç taşlarının gürültüsünü bastırıyordu. Masadan masaya giden garsonlardan biri arada sırada topuk vurarak siparişleri alıyor, hızla mutfağa gidiyor ve elindeki koskocaman tepsinin ortasında küçük bir konyak kadehiyle geri dönüyordu. Kimi zaman masalardan birinde yüksek sesle gülenler oldu mu, bazı başlar şaşkın şaşkın oraya çevriliyordu. Bir şaka yapılmış olduğunu anlayanlar gülmeye katılıyordu. Şakayı anlamayıp gülmeyenler ise çoğu kez eğitime gelmiş siviller oluyordu! Hayır, Carl Joseph onlardan değildi!</p>
		<p>Tam Albay Kovacs ile Süvari Yüzbaşısı Taittinger’e üçlü domino önermeyi aklından geçirirken gazinonun kapısı açıldı ve bir emir eri büyük bir gürültüyle topuklarını birbirine vurup hazır ola geçti. O anda bütün gazino sustu. Albay Kovacs fırlar gibi yerinden kalktı ve kapıya doğru baktı. Gelen Alay Doktoru Demant’tan başkası değildi. Neden olduğu heyecana kendisi de şaşmış gibiydi. Kapıda durmuş, gülümsüyordu. Yanındaki emir erinin hazırolda durmaya devam etmesinden rahatsız olmuş olacaktı ki, eliyle şöyle bir işaret etti. Fakat delikanlı bunun farkına varmadı. Doktor Demant’ın gözlüğü, dışarıdaki güz akşamı serinliğinden buğulanmıştı. Fakat nedense gözlüğünü çıkarıp camlarını silmedi, gazinodan içeri adım atmadan bir süre kapıda öyle durdu. “Ah, bakın Doktor Bey gelmiş!” diye Albay Kovacs heyecanlanmış gibi sesini yükseltti. Sanki bir panayır yerinin gürültüsünde çevresindekilere sesleniyordu. Şu anda önünü pek görmeyen birinin kulaklarının söylediklerini duyacağını düşünmüş olacaktı. Albay Kovacs’ı duyanlar kenara çekildi, masalarında oturmaya devam edenler ayağa kalktı ve Alay Doktoru Demant dikkatle, buzun üzerinde ilerler gibi ağır ağır yürüdü. Gözlük camlarının üzerindeki buğu kayboldu. Yanlarından geçtiği insanlar ona, “Hoş geldiniz!” diye seslendi. Sanki kitap okur gibi başını hafifçe eğdi, kimin selamladığına baktı, bazılarını tanımaya çalıştı. Ve az sonra, göğsü hafif kabarık, Albay Kovacs’ın karşısında durdu. Ancak ince boynunun üzerindeki başını hafif arkaya atmış, zayıf, sarkık omuzlarını kaldırmış duruşuyla tuhaf bir görünüşü vardı. Hastalığı nedeniyle uzun süre dinlenceye gittiği için çoğu insan Doktor Demant’ı unutmuştu. Şimdi gazinodan içeri girmesi, herkese sürpriz olmuştu. Albay Kovacs, “Doktor iyi görünüyor!” derken öyle bir bağırdı ki, camlar titredi, sanki bütün orduya, Doktor Demant’ın dönmüş olduğunu duyurmak istiyordu. Sonra karşısındakinin omzuna şöyle bir dokundu. Onu seviyordu, fakat ne yazık ki adamın orduyla hiç ilgisi yoktu! Onunla anlaşmak her zaman kolay olmuyordu. Askerlikten hiç olmazsa biraz haberi olsa nasıl da sevinirdi! Alayına niçin bir başka doktoru yollamamışlardı? Birçok meydan savaşıyla yontulmuştu, kafasında askerlikten başka bir düşünce yoktu. Böyle bir herifle anlaşması hiç de kolay olmuyordu! Albay Kovacs, Alay Doktoru’nu at üzerinde gördüğünde, bu doktor günün birinde beni mahvedecek, diye düşünürdü. Ve sonunda, kente inerken ata binmemesini rica etmişti. Şimdi karşısında öyle durmakta olan adama, hoş bir şey söylemeliyim, diye düşündü. İlk aklına gelen, bugünkü şinitzel çok lezizdi, oldu! Ve bunu hemen söyleyiverdi. Doktor gülümsedi. Herif tam da bir sivil gibi gülümsüyor, diye Albay düşündü. Aynı anda masada, Doktor Demant’ı henüz tanımayan biri olduğu aklına geldi. Trotta tabii... O alaya geldiğinde doktor dinlenceye gitmişti. Albay Kovacs yine sesini yükseltti: “Genç Teğmen Trotta da aramızda! Henüz tanışmıyorsunuz!” Carl Joseph bir adım öne çıktı.</p>
		<p>“Solferino Kahramanı’nın torunu mu?” diye sordu Doktor Demant. Askerî tarih üzerine bu kadar bilgisi olmasına masadakiler bir an şaşırdı.</p>
		<p>“Bizim doktor her şeyi biliyor!” diyerek Albay yine sesini yükseltti. “O tam bir kitap kurdu!”</p>
		<p>Ve bu şüpheli “kitap kurdu” lafı, hayatında ilk kez öyle hoşuna gitti ki, “Kitap kurdu!” diye tekrarladı, başka zaman olsa, “Bir mızraklı süvari!” derdi, sempatik bir ses tonuyla hem de.</p>
		<p>Sonra tekrar masaya oturup sohbete başladılar. “Büyükbabanız,” diye Alay Doktoru konuştu, “ordudaki çok ilginç insanlardan biriydi! Siz onu tanımış mıydınız?” “Hayır, kendisini tanımadım,” dedi Carl Joseph. “Evimizdeki salonda bir tablosu asılı. Çocukluğumda karşısına geçer ona hep uzun uzun bakardım. Hizmetkârı Jacques hâlâ yanımızda çalışır.” “Nasıl bir tablo bu?” diye Alay Doktoru sordu. “Babamın okuldan tanıdığı bir arkadaşı gençliğinde yapmış!” dedi Carl Joseph. “Tablo çok yukarı asılı olduğundan, çocukken yakından bakabilmek için hep bir iskemleye çıkmam gerekirdi.”</p>
		<p>Bir an için masada hiç kimse konuşmadı. Sonra ilk konuşan doktor oldu: “Büyükbabam Yahudi’ydi, Galiçya’da meyhane işletirdi. Galiçya’yı bilir misiniz?” (Demek Doktor Demant bir Yahudi’ydi. Askerî lisede de iki Yahudi öğrenci vardı. Onları piyade birliğine yollamışlardı.)</p>
		<p>Aniden birinin, “Haydi, Resi’ye! Haydi Resi Teyze’ye gidiyoruz!” diye bağırdığı duyuldu.</p>
		<p>Ardından herkes tekrarladı: “Haydi Resi’ye! Resi’ye gidiyoruz!”</p>
		<p>“Resi Teyze’ye!”</p>
		<p>Carl Joseph’i o anda bundan daha çok şaşırtıp ürpertecek başka bir şey olamazdı. Haftalardır bu ânı korku içinde bekliyordu. Frau Horwath’ın genelevine yapmış olduğu en son ziyareti hâlâ çok iyi anımsıyordu. Her şeyiyle... Kâfuru ve limonata karışımı köpüklü şarabı, etli butlu kızları, göz tırmalayan kırmızı ve kirli sarı duvar kâğıtlı odaları, kedi idrarı, fare pisliği ve müge çiçekleri kokan koridorları ve aradan on iki saat geçtikten sonraki mide sancılarını. Alaya katılalı daha bir hafta olmuştu ve bu hayatındaki ilk genelev ziyaretiydi. “Aşk tatbikatına gidiyoruz!” demişti o akşam grubun başındaki Taittinger. Ezelden beri subay gazinosunu yöneten subay olarak bu görev onundu. Yüzü soluk, kılıcı belinde, çizmeleri şakırdayarak Frau Horwath’ın salonunda masadan masaya gidiyordu. Kindermann, çıplak vücutlardan yükselen kokularla neredeyse bayılmak üzereydi. Kadınlar onun midesini bulandırırdı. Binbaşı Prohaska tuvalete girmiş, kısa ve tombul başparmağını damağına kadar sokmuştu. Resi Horwath’ın ipekten bol etekleri sanki evin her köşesinde aynı anda hışırdıyordu! Topu andıran iri kara gözleri bir şeyler arıyor gibi geniş, beyaz yüzünde sürekli hareket ediyordu. Bir piyanonun tuşları kadar büyük takma dişleri iri ağzında ışıldıyordu. Köşe masada oturan Trautsmannsdorff yeşil küçük gözlerinin cin gibi bakışlarıyla Resi’yi izleyip duruyordu. Sonra birden oturduğu yerden kalktı ve bir elini Horwath’ın dekoltesine sokup memesini kavrayıverdi. Trautmannsdorff’un eli, beyaz dağların arasında dolaşan beyaz bir fare örneği kaybolmuştu. Piyano çalan sırtı hafif kambur Pollak bir esir gibi kara kara ışıldayan piyanonun başına oturmuş, tuşlara bütün gücüyle vuruyordu. Gömleğin manşetinden dışarı taşan kol düğmeleri arada sırada piyanoya dokunuyor, küçük ziller gibi sesler çıkarıyor, melodiye sanki eşlik ediyordu.</p>
		<p>Haydi Resi Teyze’ye! Ve Resi Teyze’ye doğru yola çıktılar. Aşağı inip dışarı çıktıklarında Albay şöyle bir dönüp, “Sizlere iyi eğlenceler, beyler!” dedi ve yanlarından uzaklaştı. Yirmi genç asker peşinden seslendi: “Sağ olun, Albayım!” Kırk çizme topuğu birbirine vurdu. Alay Doktoru Max Demant da biraz sıkılgan, Albay Kovacs gibi gruptan ayrılmayı denedi. “Sizin de oraya gitmeniz gerekiyor mu?” diye Teğmen Trotta’ya usulca sordu. “Gitmekten başka çıkar yol yok sanırım,” dedi Carl Joseph. Ve Alay Doktoru hiç sesini çıkarmadan gruba eşlik etti. Trotta ile Demant oldukça gürültü çıkararak küçük kentin sakin, mehtabın aydınlattığı sokaklarında yürüyen genç subayların peşinden yürüdüler. Hiç konuşmuyorlardı. Tanışalı aradan yarım saat bile geçmemişti, birbirlerini doğru dürüst tanımıyorlardı.</p>
		<p>Carl Joseph birden duruverdi. Niçin durmuştu, o anda kendi de bilmiyordu. “Ben bir kadını sevmiştim,” dedi. “Adı Kathi’ydi. Öldü!”</p>
		<p>Alay Doktoru da durdu. Genç teğmene doğru döndü ve, “Başka kadınlar da seversiniz!” dedi.</p>
		<p>Yürümeye devam ettiler. Az sonra ötelerden, istasyondan doğru tren düdüklerini duydular. Alay Doktoru mırıldandı: “Nasıl da isterdim şu anda buralardan gitmeyi, çok uzaklara...”</p>
		<p>Ve az sonra Resi Teyze’nin, üzerinde mavi bir fener sallanan kapısında durdular. Süvari Yüzbaşısı Taittinger kapıya vurdu. Az sonra biri gelip kapıyı açtı. Subaylar grubu içeri girer girmez bir yerlerden piyano sesi duyuldu. Piyanist <em>Radetzky Marşı</em>’nı çalıyordu! Genç subaylar büyük salona doğru yürüdü.</p>
		<p>Yarı çıplak kızlar beyaz tavuklar örneği üzerlerine koşuştular. “Tanrı yardımcınız olsun!” dedi Prohaska. Bu kez dosdoğru Frau Horwath’ın yanına giden Trautmannsdorff elini hemen dekoltesinden içeri soktu, memeleri bir süre bırakmadı. O akşam hem mutfakla hem de garsonlarla ilgilenen Resi, bundan rahatsız olsa da misafirperverlik uğruna Üsteğmen’in cilveleşip oynaşmasına ses çıkarmadı, onu ayartmak isteyene göz yumdu. Teğmen Kindermann’ın yüzü kireç gibiydi. Kızların sürmüş olduğu pudradan daha beyazdı teni. Binbaşı Prohaska kendine bir şişe madensuyu ısmarladı. Onu yakından tanıyanlar, bu akşam çok sarhoş olacağına iddiaya girebilirdi. Bir geçit resminden önce sokakların bir güzel yıkanması gibi şimdi o da madensuyunu içerek arkasından gelecek alkole yol açıyordu. “Doktor da bizimle beraber geldi demek!” diye sesini yükseltti Prohaska. “Burada hastalıkların kaynağını daha iyi araştırabilir!” dedi yüzü her zamanki gibi soluk Süvari Yüzbaşısı Taittinger bir uzman edasıyla. Bärenstein’ın monoklü şimdi saçlarının rengi çok açık sarı bir kızın gözündeydi! Teğmenliğini bekleyen Bärenstein, kara gözlerini kırpıştırarak öyle oturuyor, kıllı küçük ellerini tuhaf hayvancıklar örneği kızın vücudunda dolaştırıyordu. Yavaş yavaş herkes kendine bir köşe bulup çekilmişti. Doktorla Carl Joseph’in arasında, kırmızı kanepede iki genç kadın yanlarındaki beylerin suskunluğundan olacak biraz yılgın oturuyordu. Az sonra köpüklü şarap servisi başladığında –siyah taftadan şık bir elbise giymiş bir kadın büyük şişeyi getirdi– Horwath, Üsteğmen’in elini göğsünden çıkardı ve ödünç alınmış bir şeyi itinayla geri verir gibi siyah pantolonun önüne bıraktı. Sonra başı dik, gururla yerinden kalktı, gitti avizeyi söndürdü. Şimdi salonu küçük masalardaki lambalar aydınlatıyordu. Yayılan kırmızımsı ışıkta pudralanmış beyaz vücutlar ışıldıyor, gümüş kılıçlar pırıldıyordu. Sonra çiftler masalarından kalkıp yavaş yavaş salondan çıktılar. Birbiri ardına konyakları deviren Prohaska, yanlarına geldi ve, “Hanımlara gereksinimimiz yok sanırım, onları ben alayım!” dedi ve kollarına girip sallana sallana merdivene doğru yürüdü.</p>
		<p>Şimdi Carl Joseph ile Doktor salonda yalnız kalmışlardı. Karşı köşede piyanosunun başında oturan piyanist Pollak tuşları okşar gibi hafif bir melodi çalıyordu. Güzel bir vals salonu dolduruyordu. Büyük ayaklı saatin sarkacı ağır ağır hareket ediyordu. Salondaki sessizlik neredeyse hüzün vericiydi. “Sanırım burada bize gerek yok!” dedi Doktor ve ayağa kalktı. Carl Joseph şöminenin yanındaki saate bir göz attı. Fakat loşlukta iyice göremediği için oturduğu yerden doğrulup yanına gitti. Sonra bir adım geri attı. Saatin hemen yanındaki küçük çerçevede en büyük başkomutanın her yerde görülen küçük bir portresi dikkatini çekmişti. İmparator’un üzerinde bembeyaz üniforması, sırma işlemeli kıpkırmızı atkısı vardı. Çabuk hareket etmeliyim, diye genç teğmen bir an düşündü. Hemen yapmalıyım! Yüzünün renginin attığını fark etti. Yüreği de hızla çarpmaya başlamıştı. Çerçeveye uzandı, eline aldı, kâğıtla kaplı arkasını açtı ve içindeki resmi çıkardı. Çabucak birkaç kez katladı ve ceketinin cebine soktu. Arkasına döndü ve Alay Doktoru’yla burun buruna geldi. Doktor Demant eliyle, az önce İmparator’un portresini koymuş olduğu cebini işaret ediyordu. Büyükbabası da onu kurtarmıştı, diye aklından geçirdi Doktor Demant. Carl Joseph kıpkırmızı kesildi. “Çok kötü bir şey yaptım, öyle değil mi?” dedi.</p>
		<p>“Hayır,” dedi Doktor Demant. “Sadece büyükbabanızı düşündüm.”</p>
		<p>“Evet, ben onun torunuyum!” diye mırıldandı Carl Joseph. “İmparator’un hayatını kurtarmam mümkün değil, ne yazık ki!”</p>
		<p>Sonra küçük masanın üzerine dört gümüş kron bıraktılar ve Frau Resi Horwath’ın evinden çıkıp gittiler.</p>
		<h2>6</h2>
		<p>Max Demant, üç yıldır alay doktoru olarak görev yapıyordu. Kentin güneyindeki dış mahallelerden birinde oturuyordu. Evinin önünden geçerek kenti terk eden yol üzerinde biri “eski”, öbürü “yeni” iki mezarlık vardı. Her iki mezarlığın bekçisi de onu tanıyordu. Ne de olsa Doktor Demant haftanın birkaç günü mezarlıklara uğruyor, çoktan unutulmuş insanların mezarlarını ziyaret ediyordu. Çoğu kez, elindeki ince kılıcı taşlara vurarak mezarlar arasında dolaşıyordu. Demant’ın ilginç bir kişiliği vardı. İyi bir doktor olduğu söyleniyordu. Ancak askerî doktorlar arasında ender rastlanan biriydi. Görevi dışında çevresindekilerle pek görüşmüyor, öyle her özel toplantıya da katılmıyordu. Uzun yıllardır orduda olduğu için çoktan hekim yüzbaşı olarak görev yapması gerekirdi. Fakat niçin öyle olmadığını hiç kimse bilmiyordu. Belki kendisi de bilmiyordu. “Kimi meslekler vardır, ucu kancalıdır,” sözü Taittinger’indi. Alay içinde bu süvari yüzbaşısının benzeri birçok sözü ağızdan ağıza dolaşırdı.</p>
		<p>“Ucu kancalı meslekler” sözünü sık sık düşünürdü Doktor Demant. “Yaşamın ucu kancalıdır,” dedi birden yanında yürümekte olan Carl Joseph’e. “Alın yazım iyi olsaydı Viyana’da ünlü bir operatörün asistanı olarak çalışacak, ileride de belki profesörlüğe yükselecektim.” – Max Demant daha çocukluğunda günün birinde doktor olmayı düşlerdi. Monarşinin doğu yöresindeki küçük bir kentte doğmuştu. Büyükbabası meyhane işleten dini bütün bir Yahudi’ydi! Babası da on iki yıl yedek asker olarak görev yaptıktan sonra yakın bir sınır kenti postanesinde çalışmıştı. Büyükbabasını çok iyi anımsıyordu. Yaşlı adam çoğu kez meyhanesinin büyük kemerli kapısının önüne iskemle atıp otururdu. Tellerine ak düşmüş, gümüş gibi ışıldayan kıvrık, uzun sakalı otururken göğsünün üzerinden ta dizlerine kadar inerdi. Onun olduğu yerden gübre, süt, atlar ve kuru ot karışımı bir koku yükselirdi. Meyhanesinin önünde hep bir meyhaneciler kralı gibi otururdu. Haftalık domuz pazarından dönen köylüler, meyhanesinin önünde mola vermek için durdu mu yaşlı adam dağ gibi şöyle bir yerinden doğrulurdu. Kulağı artık iyi duymadığından köylüler ona ne yiyip içmek istediklerini söylemek için iki ellerini ağızlarına götürüp seslenir gibi konuşurlardı. Onları anlayınca sadece başını şöyle bir sallardı. Müşterilerinin istekleri onu onurlandırırdı. Hâlâ güçlü elleriyle atların koşumlarını çıkarır, yandaki ahıra götürürdü. Kızı, tavanı alçak büyük meyhanede köylülerin kadehlerine istedikleri sert içkileri doldurup yanında tuzlu kuru bezelyeler ikram ederken o, atlarla, yatıştırmak ister gibi sakin sakin konuşur, önlerine yemlerini koyardı. Cumartesi günleri ise önüne açtığı büyük din kitaplarının üzerine eğilir, uzun uzun okurdu. Gümüş gibi ışıldayan uzun sakalı, kara harflerle dolu sayfaları örterdi. Eğer o günlerde torununun günün birinde doktor çıkıp üzerine subay üniforması giyerek askerlerin peşinden gideceğini bilseydi ağza alınmayacak şeyler söylerdi! Oğlunun posta memuru olmasından nefret ediyor, bunu kabullenmekte zorlanıyordu. Ona göre atalarından kendisine kalmış olan meyhaneyi ileride çocukları ve damatları işletmeliydi. Onlar ise memur, aydın, maaşlı eleman veya budala oluyorlardı! Bu artık sonsuza dek böyle olacaktı. Fakat bu pek gerçek değildi, çünkü Alay Doktoru’nun çocukları yoktu, bundan sonra da olsun istemiyordu. Çünkü karısı...</p>
		<p>Doktor Demant bir an için annesinin yaşamını gözünün önüne getirdi. Delikanlılığında kadıncağız sürekli, eve nasıl para girecek, diye düşünüp dururdu. Çünkü babası her gün işten çıkar çıkmaz kahveye gider ve iskambil oynardı. Çoğu kez kaybettiği için de kahveciye sürekli borçlu kalırdı. Oğlunun ortaokuldan sonra memur olmasını –tabii posta idaresinde– arzulardı. Kendisi ise orduda görev yaptığı yıllardan kalmış olan, ceketinin kolları sırma şeritli, pantolonu siyah üniformasını ve süslü şapkasını dolabında muhafaza eder, en az haftada bir kez ceketinin düğmelerini parlatırdı. Her hafta silip temizlediği, kabzası işlemeli, tozlanmış püskülü gonca gibi açmış bir ayçiceğini andıran kıvrık kılıcı da, hemen hemen hiç kullanmadığı yazı masasının arkasındaki çivilere asılıydı. “Sen karşıma çıkmasaydın,” derdi hep babası, annesine, “ben sınavı başarırdım. Şimdi muhasebeden sorumlu yüzbaşı rütbesindeydim.” İmparator’un doğum günü kutlandığında posta memuru Demant üniformasını giyer, başına geniş kenarlı bir şapka geçirir ve kılıcını kuşanıp tören yerine giderdi. Bu özel günlerde kahvede iskambil oynamaz, artık borçsuz bir yaşam sürdüreceğine kendi kendine ant içerdi. Ve içerdi. Sonra gecenin geç saatinde eve döner, mutfağa gidip kılıcını çeker ve bağıra çağıra karşısındaki alaya komutlar yağdırırdı! Yan yana duran tencereler müfrezeler, çay fincanları erat, tabaklar bölüklerdi. Simon Demant da bir albay! Böyle günlerde kendini Franz Joseph’in emrinde bir albay sanırdı. Uyumakta olan annesi mutfaktan gelen gürültüyle uyanır, kocasını sakinleştirmek için yatağından çıkar, üzerinde pilili geceliği, kenarları işlemeli başlığı ve ince üstlüğüyle yanına giderdi.</p>
		<p>Günün birinde, İmparator’un doğum gününün hemen ardından babası uykusunda kalp krizi geçirdi. Rahat oldu ölümü. Güzel bir cenaze töreni düzenlendi. Onu tanıyan bütün postacılar, tabutunun ardından yürüdü. Vefalı dul eşinin anısında o hep, İmparator’a ve Kraliyet Posta İdaresi’ne hizmet ederken bu dünyadan ayrılmış bir eş olarak yaşamaya devam etti. Demant’ın astsubay ve posta memuru üniformaları dolapta her zamanki gibi yan yana asılı kaldı, dul eşi de elinde fırça ve temizleme ilacı onların hep pırıl pırıl kalmasına çaba gösterdi. Giysileri birer mumyaya benzeten oğlu, dolabın kapısını her açışında karşısında merhum babasının iki cesedini görüyormuş gibi oluyordu.</p>
		<p>Ne olursa olsun doktor olmak istiyordu. Ayda altı kron kazanabilmek uğruna okul çocuklarına özel ders verdi, ayağında altı delik çizmelerle dolaştı, ıslak ayakları yağmurlu havalarda zengin evlerinde cilalı döşemelere lekeler bıraktı. Ve bir gün geldi sınavı başardı ve doktor çıktı. Gelecek, çarpanın parçalandığı kapkara bir duvar örneği onu bekliyordu! Ve kendini ordunun kolları arasına bıraktı! Yedi yıl yemek, yedi yıl içmek, yedi yıl giyecek, yedi yıl başını sokacağı bir yer. Yedi, upuzun tam yedi yıl! Orduda doktor olarak kaldı. Ve yaşamı sanki düşüncelerinden daha çabuk geçip gitti. Doğru dürüst bir karar verinceye kadar yaşlandı.</p>
		<p>Bu arada Eva Knopfmacher’le evlendi.</p>
		<p>Alay Doktoru Demant geçmişi anımsamayı bıraktı, bir an önce eve gitmeye karar verdi.</p>
		<p>Hava kararmaya başlamıştı. Az sonra evin kapısında durduğunda bütün odalarda ışık yandığını fark etti. “Büyük bey geldi,” dedi ona kapıyı açan genç hizmetkâr. Büyük bey mi? Kayınpederi Knopfmacher gelmişti demek!</p>
		<p>Aynı anda banyonun kapısı açıldı ve kayınpederi üzerinde çiçekli, etekleri yerlere kadar uzanan, değerli bir kumaştan dikilmiş ropdöşambr, elinde ustura, etli yanakları kıpkırmızı, dışarı çıktı. Sanki geniş yüzü ikiye ayrılacakmış da, çenesinin atındaki beyaz sakalı onu tutuyormuş gibiydi. “Sevgili Max!” dedi Herr Knopfmacher. Sonra hemen elindeki usturayı katladı, oradaki küçük masanın üzerine bıraktı ve kollarını iki yana açtı. İki erkek birbirlerine sarılıp öpüştüler ve birlikte salona doğru yürüdüler. “Şnaps isterim,” dedi kayınpederi. Doktor Demant hemen büfenin kapısını açtı ve raftaki şişelerin önünde bir süre öyle durduktan sonra arkasına dönüp, “Ben içkiden pek anlamam,” dedi. “Ne sevdiğini bilmiyorum.” Dolabındaki içkileri kendi eliyle seçmemişti. Kültürsüz birinin evindeki kütüphaneyi kitaplarla rastgele doldurması gibi o da içkileri öylesine getirtmişti. “Sen hâlâ içmiyor musun?” diye sordu Herr Knopfmacher. “Erik rakın var mı? Slovovitz, Arrak, rom, konyak, Enzian, Votka?” Kayınpederi çabuk çabuk konuşmuştu. Hızla ayağa kalktı, robdöşambrının eteklerini savura savura dolabın yanına gitti ve elini uzatıp dizi dizi duran şişelerden birini alıverdi.</p>
		<p>“Eva’ya bir sürpriz yapmak istemiştim!” diye kayınpederi konuştu. “Sevgili Max, sana hemen söylemek istediğim bir şey var! Bütün öğleden sonra evde yoktun. Senin yerine...” Bir an sustuktan sonra tekrarladı: “Senin yerine burada bir teğmene rastladım.”</p>
		<p>“O dost olunacak tek insan,” diye atıldı Max Demant. “Ordudaki göreve başladığımdan bu yana rastladığım tek dost! Adı Teğmen Trotta! Çok kibar biri.”</p>
		<p>“Evet, çok kibar birisi,” diye kayınpederi tekrarladı. “Örneğin ben de kibar birisiyimdir. Fakat beni şirin bir kadınla, onunla pek ilgilenmesen bile, bir saatliğine de olsa yalnız bırakmanı sana tavsiye etmem!”</p>
		<p>Alay Doktoru’nun yüzü sarardı. Gözlüğünü çıkarıp camlarını sildi. Çevresini bir süre sislerin ardında seçti, üzerinde ropdöşambrı karşısında duran kayınpederi de kocaman beyaz bir leke gibi göründü gözüne. Sonra gözlüğünün camlarını iyice temizledi; fakat hemen takmadı, bir süre elinde tutup karşısındaki sise doğru konuştu:</p>
		<p>“Sevgili baba, Eva’dan veya genç dostumdan şüphelenmem için hiçbir neden yok!”</p>
		<p>Alay Doktoru yavaş yavaş, biraz duraksayarak konuşmuştu. Konuşmasındaki bu değişikliği kendisi de fark etti. Sanki hiç tanımadığı bir romandan birkaç satır okumuştu ya da çoktan unutulmuş eski bir tiyatro oyununa şöyle bir kulak kabartmıştı.</p>
		<p>Sonra gözlüğünü taktı ve yaşlı Knopfmacher bütün cüssesiyle çok belirgin uzaklardan yakınına geliverdi. Az önceki değişiklik yok olmuştu, şimdi gerçekle yine karşı karşıyaydı.</p>
		<p>Kayınpederi Knopfmacher, “Hiçbir nedenin yok demek!” dedi. “Fakat benim bir nedenim var! Ben kızımı tanırım! Sen ise karını tanımıyorsun! Ben teğmenleri de tanırım! Erkekleri de! Orduya karşı bir şey söylemek niyetinde değilim! Fakat şimdi konuyu değiştirmeyelim. Eşimin, senin kayınvalidenin gençliğinde ben de tanımıştım genç erkekleri... Hem sivil hem de üniformalıları... Evet, sizler tuhaf insanlarsınız. Sizler, sizler – ”</p>
		<p>Damadı ve diğer budalalar için ortak bir isim bulmak istiyormuş gibi bir an düşündü durdu. En iyisi onlara, “siz okumuş akademisyenler,” demekti. Varlıklıydı, akıllı biriydi, yüksek öğrenimi olmamasına karşın çevresi ona saygı beslerdi. O günlerde, uzun yıllardır mesleğinde başarılı olduğu için onurlandırılacak ve müşavirlik mevkiine getirilecekti. Ardından bağışlar yapmayı tasarlıyordu, büyük bağışlar düşlüyordu. Bunun sonucunda da kendisini bir soyluluk unvanı bekliyordu. Macar uyruğunda olanlar bu unvanı çabucak elde ediyordu. Ne de olsa bazı şeyler Budapeşte’de Viyana’dakinden daha kolay gerçekleşiyordu. Ülkesinde insana her türlü zorluğu çıkaranlar özellikle sorumlu akademisyenler, kurallara ve planlara sıkı sıkıya bağlı memurlar, kısacası şu budalalardı! Damadı da ona sorun çıkarıyordu! Şimdi en küçük bir skandalın çıkması bile onurlandırılmasını uzun yıllar geriye atabilirdi. Her şeyin yolunda gidip gitmediğine sürekli bakmak zorundaydı! Başkalarının eşlerinin marifetlerine dikkat etmek de onun göreviydi!</p>
		<p>“Sanırım senin biraz gözünü açmak zorundayım, sevgili Max!”</p>
		<p>Alay Doktoru bu sözden pek hoşlanmazdı, ne olursa olsun her zaman gerçeği bilmek istemezdi. Hem o eşini, Herr Knopfmacher’in kızını tanıdığı kadar tanıyordu! Onu seviyordu, ne vardı bunda? Evet, seviyordu eşini. Olmütz’te bölge yetkilisi Herdall’dı, Graz’da da bölge yargıcı Lederer... Elinde olsa ordudan istifa ederdi. Bunu kayınpederiyle görüşmeyi birkaç kez denemiş, fakat başaramamıştı. Şimdi konuyu tekrar açmayı denedi.</p>
		<p>“Biliyorum,” dedi, “Eva’nın kendini tehlikeye attığını. Bu tehlike yıllardır var. Düşüncesiz, ne yazık ki! Fakat bereket versin davranışlarında aşırılığa kaçmıyor.” Demant bu sözleriyle kuşkularını yok etmek, eşinin onu aldatmadığına inanmak istiyormuş gibiydi. “Hiçbir zaman aşırılığa kaçmaz,” diye sesini yükseltti ve kendinden emin devam etti: “Eva dürüst bir insan!”</p>
		<p>“Kesinlikle!” dedi kayınpederi onu onaylamak istermiş gibi. “Fakat böyle bir yaşama,” dedi Alay Doktoru, “ikimiz de daha uzun süre dayanamayacağız! Senin de bildiğin gibi şimdiki görevimden memnun değilim. Burada görev yapmasaydım kim bilir şu anda nerelere gelmiştim? Çok daha iyi bir mevkide olur, Eva’yı da hoşnut ederdim. Eva hırslı bir kadın, ne yazık ki!”</p>
		<p>“Bu özelliğini benden almış!” dedi Herr Knopfmacher gülümseyerek.</p>
		<p>“Hiç hoşnut değil,” diye Alay Doktoru devam etti. Kayınpederi şişeye uzandı ve boşalmış olan kadehini doldurdu. “Hoşnut olmadığı için de kendine hep oyalanacak şeyler arıyor. Ona pek kızamıyorum...”</p>
		<p>“Seninle oyalanmasına çaba göstermelisin!” diye kayınpederi sözünü kesti.</p>
		<p>“Ben –” dedi Doktor Demant, fakat ne söyleyeceğini bilmiyormuş gibi aniden sustu. Gözlerini masada duran içki şişesine dikmiş, hiç konuşmadan öyle bakıyordu.</p>
		<p>Herr Knopfmacher onu yüreklendirmek istermiş gibi sesini yükseltti:</p>
		<p>“Haydi, iç bakalım artık!” dedi ve oturduğu yerden kalkıp bir kadeh doldurdu. Bu arada önü açılan ropdöşambrından kıllı göğsü ve yanakları gibi pembe, komik göbeği göründü. Damadının yanına geldi ve elindeki içki dolu kadehi dudaklarına dayadı. Max Demant sonunda içmek zorunda kaldı.</p>
		<p>“Buradaki görevimden ayrılmak istememin bir başka nedeni daha var. İlk yıllarda gözlerim iyiydi, fakat yıllar geçtikçe iyice bozulmaya başladı. Şimdi gözlük olmadan hiçbir şeyi doğru dürüst seçemiyorum. En iyisi bu durumu üstlerime bildirmek ve görevime son vermek!”</p>
		<p>“Peki, sonra?” diye Herr Knopfmacher sordu.</p>
		<p>“Evet, sonra... nasıl ve neyle yaşayacağız?”</p>
		<p>Bu arada bir koltuğa kurulmuş olan kayınpeder bacak bacak üstüne attı. Üşümüş olacak ropdöşambrının yakalarını kaldırdı, önünü iyice kapattı.</p>
		<p>“Benim daha çok destek verebileceğimi mi sanıyorsun? Evlendiğinizden bu yana size desteğim ayda üç yüz kron! Evet biliyorum, biliyorum, Eva çok harcıyor. Yeni bir yaşama başlarsanız daha da çok paraya gereksiniminiz olabilir. Ve sen oğlum...” Sesine bir yumuşama gelmişti, “sen sevgili Max kendine dikkat et, artık her şey gençliğindeki kadar iyi değil...”</p>
		<p>Max sesini çıkarmadı. Herr Knopfmacher, damadının saldırısını püskürtmüş olduğunu fark etti. Kadehini bir daha doldurup başına dikti. Düşünceleri berraktı. Şu salaklar! Öteki kızı Elisabeth’in kocası Hermann gibi damadı olacağına böylesi yine de iyiydi! O kız, babasına her ay altı yüz krona mal oluyordu! Düşündü, eğer şu alay doktoru günün birinde göz nurunu daha çok yitirirse karşısında parıldayan gözlük camlarına şöyle bir baktı, eşine daha çok dikkat etmek zorunda kalacak. Fakat bu miyoplar için hiç de zor değildir!</p>
		<p>“Saat kaç oldu?” diye sordu hafifçe gülümseyerek.</p>
		<p>“Yediye geliyor!” dedi Doktor Demant.</p>
		<p>“Giyineceğim.” Kayınpederi oturduğu yerden kalktı ve ropdöşambrın eteklerini savura savura yürüdü, salondan çıktı. Alay Doktoru öylece kalakaldı. Mezarlıktaki yalnızlığın yanında kendi evindeki yalnızlık ona daha zor geliyor, burada kendini çok tek başına hissediyordu. Sanki her şey ona yabancı, hatta düşmandı. Yaşamında ilk kez kadehine kendi eliyle o sert içkiden doldurdu. Sanki yaşamındaki ilk içkiydi! Düşündü, bir düzen gerekliydi, evet her şeyi bir düzene sokmalıydı! Oturup eşiyle konuşmaya karar verdi. Koridora çıktı.</p>
		<p>“Eşim nerede?”</p>
		<p>“Yatak odasında,” dedi genç hizmetkâr.</p>
		<p>Kapıyı vursam mı, diye doktor bir an düşündü. Hayır, oldu katı yüreğinin yanıtı. Kapıyı açtı. Eşi, üzerinde mavi bir külot, elinde pembe pudra kutusu aynalı dolabın önünde duruyordu.</p>
		<p>“Ah!” dedi heyecanla ve bir eliyle memelerini kapatmaya çalıştı. Alay Doktoru kapıda öyle duruyordu. “Ah, sen miydin?” diye sordu eşi. Sorarken sanki esnemişti. “Evet, benim!” dedi alay doktoru kocası sert bir sesle. Sanki konuşan kendi değil de bir başkasıymış gibiydi. Gözlükleri gözündeydi, fakat konuşurken bir sisin arkasındaymış gibiydi. “Baban,” dedi, “az önce Teğmen Trotta’yla burada karşılaşmış olduğunu söyledi!”</p>
		<p>Eşi arkasına döndü. Sağ elinde pudra kutusunu bir silah gibi tutuyordu. Kocasının yüzüne baka baka, cıvıldayan bir kuş gibi, “Evet, arkadaşın Trotta buradaydı!” dedi. “Babam geldi az önce. Gördün onu demek?”</p>
		<p>“Evet, onu gördüğüm için soruyorum ya!” dedi Alay Doktoru ve daha doğru dürüst konuşmadan yenilenin kendisi olduğunu fark etti. Bir an ikisi de sesini çıkarmadı.</p>
		<p>“İçeri girmeden önce niçin kapıyı vurmuyorsun?” diye eşi sordu.</p>
		<p>“Sana bir sürpriz yapmak istemiştim.”</p>
		<p>“Fakat korkuttun beni!”</p>
		<p>“Ben...” diye başladı Alay Doktoru. Ben senin kocanım, demek istiyordu. Fakat, “Ben seni seviyorum,” dedi.</p>
		<p>Eşini gerçekten de seviyordu. Şimdi üzerinde sadece mavi bir külot, elinde pembemsi pudra kutusu karşısında öyle duran kadını seviyordu. Kıskanıyorum da, diye bir an düşündü.</p>
		<p>“Ancak haberim olmadan başkalarının bu eve gelmesinden de hoşlanmıyorum,” dedi.</p>
		<p>“O çok ilginç bir genç!” dedi eşi ve aynaya dönüp tenine pudra sürmeye devam etti.</p>
		<p>Alay Doktoru, eşinin yanına sokuldu ve omuzlarından kavradı. Bakışlarını aynaya dikti. Karşısında, kadının bembeyaz omuzlarında duran kıllı kahverengi ellerini seçti. Eşi gülümsüyordu.</p>
		<p>“Biraz ciddi ol,” dedi kocası yalvarır gibi. Sanki elleri omuzlarında diz çökmüştü. Eşinin onu ciddiye almayacağını bilmesine karşın yine de tekrarladı: “Lütfen biraz ciddi ol!” Kadın ellerini başına götürdü, saçlarını şöyle bir karıştırdı. Bu o anda hiç gereksiz bir hareketti. Kocasını tahrik ediyordu! Aynadan ona bakan kadının bakışları renksiz, donuk, buz gibi, çok bilmiş ve keskin bir silah gibi deliciydi! Fakat ben onu seviyorum, diye Alay Doktoru bir an düşündü. “Bütün öğleden sonra evde değildim, onun için kızgın mısın bana?” diye sordu aynadaki kadına.</p>
		<p>Eşi hafifçe ona doğru döndü. Kalçasından yana dönük üst vücudu cansız gibiydi, sanki üzerine ipek iç çamaşırı giydirilmiş balmumundan bir mankendi. Büyük, siyah kirpiklerinin altından donuk bakan gözleri sanki buzdan şimşeklerdi. İşlemeli küçük mavi ipek külotuna dayamış olduğu ince parmaklı elleri de beyaz kuşçukları andırıyordu. Eşi yüzüne baka baka o güne kadar hiç duymadığı kalınca bir sesle, “Ben senin yokluğunu hiç hissetmiyorum!” dedi.</p>
		<p>Doktor Demant, eşinin yüzüne bakmadan odanın içinde bir aşağı, bir yukarı yürümeye başladı. O anda karşısına ne çıkarsa çıksın ortadan kaldırmalıydı. Odanın duvarlarını itip açmak, kafasıyla tavanı çökertmek, ayaklarını vura vura döşeme tahtalarını yerin dibine gömmek istiyordu. Yürürken çizmelerinin çıkardığı ses sanki ötelerde yürüyen birinin çizmelerinden geliyordu. O anda kafasında tek bir kelime vardı. Beyninde sağa sola gidip geliyor, gittikçe hızlanıyor, uçar gibi hareket ediyordu. Doktor Demant’ın adımları hızlandı, beyninde bir saat sarkacı örneği düzenli hareket eden kelimeye uyum sağladı. Sonra birden olduğu yerde duruverdi. “Sen beni sevmiyorsun demek?” diye sordu. Eşinin bu sorusuna yanıt vermeyeceğinden emindi. Susacak, diye bir an düşündü. Fakat kadın konuştu: “Sevmiyorum!” Siyah kirpiklerini bir perde gibi kaldırdı, gözlerinin boş, bomboş bakışlarıyla onu tepeden tırnağa şöyle bir süzdü ve, “Sen sarhoşsun!” dedi.</p>
		<p>Doktor Demant az önce çok içmiş olduğunu fark etti. Ve memnun memnun düşündü: Evet sarhoşum. Sarhoş olmak istiyorum! Sonra hiç tanımadığı bir sesle konuştu: “Demek öyle!” Sesi gerçekten bir tuhaf çıkmıştı. O anda sarhoş olmak gereksinimi duyuyordu. Her sarhoşun böyle anlarda yapacağı gibi yaptı. Bir şarkı mırıldandı ve sonunda, “Seni öldüreceğim!” dedi kelimelerin üzerine basa basa.</p>
		<p>“Öldür öyleyse!” diye eşi şakıdı tiz sesiyle. Elinde pudra kutusu, karşısında şöyle bir kıvrıldı. Narin bacaklarının hareketi, vücudunu bir an için pahalı dükkânların vitrinlerinde duran bebeklere benzetti. Kadın sanki baştan aşağı tek tek parçalardan bir araya gelmişti. Doktor Demant artık onu sevmiyordu, evet, eşini sevmiyordu artık! O anda öylesine bir kin, bir öfkeyle doluydu ki, kendi kendinden korktu. Sanki şimdi karşısında duran, çok uzaklardan gelmiş, bir süre yüreğine girmiş, hiç tanımadığı biriydi, bir düşmandı. Sonra az önce kafasından geçirmiş olduğu bir şeyi yüksek sesle söyledi: “Her şey düzene girecek! Her şeyi bir düzene sokacağım!”</p>
		<p>Karşısındaki kadın yüksek sesle güldü. O güne kadar hiç tanımadığı bu gülme sanki odanın duvarlarında çınladı. Bir an için kendini bir tiyatro sahnesinde sandı. Engel olamadığı bir güdü az önce ağzından çıkanları artık eşine kanıtlaması gerektiğini söylüyordu. Donuk bakışlarına o anda bir güç geldi: “Şimdi seni babanla baş başa bırakacağım!” dedi. “Trotta’yla konuşmaya gidiyorum!” “Git, nereye gidersen git!” oldu eşinin yanıtı.</p>
		<p>Doktor Demant odadan çıktı. Evi terk etmeden önce o sert içkiden bir kadeh daha almak için salona geçti. Sanki bir dostunu ziyaret ediyordu. Şişeyi açıp kadehini doldurdu. Ardından bir kadeh daha, bir kadeh daha... Az sonra evden çıkmış yürürken çizmeleri şakırdıyordu. Doğru askerî gazinoya gitti. Hizmet eden ere, “Teğmen Trotta nerede?” diye sordu.</p>
		<p>Teğmen Trotta askerî gazinoda değildi.</p>
		<p>Alay Doktoru Demant dosdoğru kışlaya uzanan yolda hızla yürüdü. Batmaya hazırlanan ay küçülmeye başlamış bir dolunaydı, gümüş gümüş ışıldıyordu. Toprak yol bomboştu, bir ölüm sessizliği tüm doğaya çökmüştü. İki yanından uzanan yapraklarını dökmüş kestane ağaçlarının çıplak dallarının gölgesi ortası hafif kabarık yola karmakarışık bir ağ örneği düşüyordu. Doktor Demant’ın sert adımları sanki buzlara basıyormuş gibi sesler çıkarıyordu. Şimdi Teğmen Trotta’yla konuşmaya gidiyordu. Az sonra çok ötelerde koskocaman kışlanın mavimsi beyaz dev duvarları göründü. Adımlarını hızlandırdı, düşmanın kalesine bir an önce varmak istiyordu! O anda yat borusunun donuk, tenekemsi sesi kulağına geldi. Doktor Demant boru seslerinin üzerinden yürüdü gitti, onları ezip geçti! Az sonra, çok az sonra Teğmen Trotta karşısında duracaktı. Ve kışlanın dev beyazının ortasında incecik kara bir çizgi göründü, doktora doğru yaklaştı. Az kalmıştı. Sonra karşı karşıya durdular. Teğmen hemen selama geçti. Doktor Demant çok uzaklardan gelen kendi sesini duydu: “Siz bugün öğleden sonra eşimin yanındaydınız, doğru mu Teğmen?”</p>
		<p>Sorusu gece gökyüzünün oluşturduğu koyu mavi, camdan kubbede yankılandı. Çoktandır, haftalardır birbirlerine “sen” diye hitap ediyorlardı. Birbirlerine “sen” demişlerdi. Şimdiyse iki düşman gibi karşı karşıya duruyorlardı.</p>
		<p>“Evet, ben bugün öğleden sonra eşinizin yanındaydım, Saygıdeğer Alay Doktoru!” diye Teğmen konuştu.</p>
		<p>Doktor Demant, Teğmen’e iyice sokuldu. “Eşimle aranızda ne var, Teğmen?”</p>
		<p>Doktorun kalın gözlük camları ışıldıyordu. Alay Doktoru’nun sanki gözleri yoktu, sadece gözlüğü vardı.</p>
		<p>Carl Joseph sesini çıkarmadı. Sanki o anda koskocaman dünyada Doktor Demant’ın sorusuna tek yanıt yoktu. Onlarca yıl, insanlığın tüm dillerinde de arasa, yanıt bulamayacak gibiydi. Her şey sonsuza dek kurumuştu. Yüreği gittikçe hızlı ve sert atmaya başladı, sanki kaburga kemiklerini delecekti. Ağzı kurudu, dili damağına yapıştı. Başına ağrılar girdi, beyni bomboş oluverdi. Bilemediği bir tehlike, karşısında duruyordu, onu her an yutmaya hazırdı. Sanki o anda koskocaman, derin mi derin, kapkaranlık bir uçurumun kenarında duruyordu. Üzerini karanlık bir kubbe örtmüştü. Doktor Demant’ın söylediklerini buzların ardından, ötelerin boşluğundan bir yerlerden duyuyordu, ölü sözlerdi bunlar, sözcük cesetleriydi: “Yanıt verin, Teğmen!”</p>
		<p>Hiçbir şey. Sessizlik. Yıldızlar göz kırpıyor, ay parlıyordu. “Yanıt verin, Teğmen!” Karşısındaki kişi ona, Carl Joseph’e sesleniyordu, yanıt vermeliydi. Gücünün en son kalıntılarını topladı. Beyninin uğuldayan boşluğunda hiç anlamı olmayan bir cümle ipincecik bir çizgi örneği dolaşıp duruyordu. Teğmen topuklarını vurdu (alışkanlıktan ve dayanılmaz sessizliği bir şey yırtsın diye de) ve çok güçsüz bir sesle, “Saygıdeğer Alay Doktoru,” diye mırıldandı, “eşinizle benim aramda hiçbir şey yok!”</p>
		<p>Hiç. Sessizlik. Yıldızlar göz kırpıyor, ay parlıyordu. Doktor Demant sesini çıkarmadı. Ölü gözlüğünün ardından karşısında durmakta olan Carl Joseph’e öyle bakıyordu. Teğmen usulca tekrarladı: “Hiçbir şey yok, Doktor!” Davranışları çılgınca, diye bir an düşündü Teğmen. Kırıldı, evet bir şey kırıldı. Sanki o anda incecik bir şeyin çatlayıp kırıldığını duydu. Bağlılıktı yok olan! Yakın tanışlar arasındaki güvendi. Evet, bir dostluk parçalanmıştı.</p>
		<p>O anda daha iyi kavradı, Alay Doktoru Demant son haftalarda en iyi anlaştığı tek insan olmuştu. Onunla yakın dostluk kurmuş, her gün bir araya gelip görüşmüştü. Hatta bir gün Alay Doktoru’yla mezarlığa gitmiş, mezar taşları arasında dolaşıp gezinmişti. “Ne kadar çok ölü var,” demişti Doktor Demant. “İnsanlar ölülerle yaşar. Sen de böyle düşünüyor musun?” “Ben büyükbabamla yaşıyorum,” demişti genç Trotta. Sonra gözünün önünde Solferino Kahramanı’nın baba evindeki salonun loşluğunda asılı duran o tablosu canlanmıştı. Alay Doktoru o gün onunla bir ağabey gibi konuşmuştu. Doktor Demant’ın ağzından çıkanlar sanki bir ağabeyin küçük kardeşine yürekten söylediği şeylerdi. “Benim büyükbabam,” demişti Alay Doktoru, “iriyarı, kocaman ak sakallı bir Yahudi’ydi!” Sonra Carl Joseph, iriyarı, kocaman ak sakallı o Yahudi’yi gözünün önünde canlandırmıştı. İkisinin de büyükbabası olmuştu, ikisi de torundu. Alay Doktoru atına bindiğinde biraz komik oluyordu. Çünkü atın üzerinde otururken ayakta durduğundan daha bir küçülüyordu. At, eyerinde oturan adamı bir çuvalcık yulaf gibi taşıyordu. Carl Joseph de doktordan daha iyi ata binmesini beceremiyordu. Bütün alayda, arkalarından diğerlerinin fısıldaştığı iki insan vardı: Doktor Demant ile Solferino Kahramanı’nın torunu! İki dost.</p>
		<p>“Şerefiniz üzerine yemin eder misiniz, Teğmen?” diye Doktor Demant sordu. Trotta yanıt vermedi, sadece elini uzattı. Doktor, “Teşekkür ederim!” dedi ve kendisine uzanan eli sıktı. Birlikte dışarı çıktılar ve kışladan kente uzanan yolda yürüdüler. On adım, yirmi adım, hiç konuşmadan, öylece yürüdüler, sessizce. Az sonra aniden bu sessizliği bozan Alay Doktoru oldu, “Kızma bana!” dedi. “Az önce biraz içtim de. Kayınpederim geldi. Seni görmüş. Eşim beni sevmiyor! Anlıyor musun beni?” Bir süre öyle sustular. “Sen daha gençsin!” diye Doktor Demant devam etti. “Gençsin.”</p>
		<p>“Anlıyorum!” dedi Carl Joseph.</p>
		<p>Uygun adım yürüdüler. Toprağa vuran çizmeler ve bellerinden sallanan kılıçlar gecenin sessizliğinde şakırdıyordu. Kentin çok uzaklardaki sarımtırak ışıkları onlara dostça el sallıyordu. O anda ikisi de önlerinde uzanan şu yol hiç sona ermesin istiyordu! Hep yan yana yürüsünlerdi! Hiç konuşmadılar, ikisi de sustu. İstemelerine karşın ağızlarını açmadılar. Son kez, diye Teğmen düşündü, son kez böyle yan yana yürüyoruz!</p>
		<p>Şimdi kente varmışlardı. Durdular. Alay Doktoru bir şey söylemek istermiş gibi genç Trotta’ya baktı. “Eşimle ilgili değil,” diye söze başladı. “Onun şimdi önemi yok! O konu benim için kapandı! Söyleyeceğim seninle ilgili.” Sonra karşısındaki Teğmen’in bir şey söylemesini beklermiş gibi bir an sustu. Fakat onun susacağını biliyordu. Devam etti, “Tamam, teşekkür ederim sana!” dedi çabuk çabuk. “Gazinoya uğrayacağım! Gelmek ister misin?”</p>
		<p>Hayır. Teğmen Trotta o akşam gazinoya gitmeyecekti. Geri dönecekti. “İyi geceler!” dedi ve arkasını dönüp yürüdü. Kışlaya dönüyordu.</p>
		<h2>7</h2>
		<p>Kış gelmişti. Alay sabah kışlayı terk ettiğinde hava henüz aydınlanmamıştı. Toprak yolu örten ince don atların nalları altında çıtırdayarak kırılıyordu. Hayvanların ve süvarilerin soluğu havada grimsi buharlar oluşturuyordu. Ağır kılıçların kabzaları ve hafif tüfeklerin namluları soğuk nemle ışıldıyordu. Ötelerdeki küçük kent o sabah daha da küçük görünüyordu göze. Süvariler az sonra trompet sesleri arasında sokaklardan geçerken insanlar yol kenarına dizilmemişti. Sadece her zamanki duraklarında müşteri bekleyen sakallı faytoncular başlarını şöyle bir kaldırıp baktılar. Çok kar yağdığı günlerde faytonlarını kızaklara dönüştürüyorlardı. Buz gibi soğukta titreşen huzursuz atların boyunlarına asılı küçük çanlar hoş sesler çıkarıyordu. Süvari Alayının subayları son haftalarda alışılmamış bir olayın haberinin günün birinde kendilerine ulaşacağını, yeknesak yaşamlarını değiştireceğini düşünmeye başlamıştı. Fakat bunun nasıl bir şey olduğundan o anda hiç kimsenin haberi yoktu. Ancak insanları tir tir titreten bu kış, kucağına dehşet verici bir sürprizi saklamış gibiydi. Ve sonra o gün geldi, beklenen haber beyaz karlara kıpkırmızı bir yıldırım gibi düştü...</p>
		<p>O gün Süvari Yüzbaşısı Taittinger her zamanki gibi pastanenin girişindeki büyük aynanın önünde tek başına oturmuyordu. Öğle yemeğinden az sonraydı ve Taittinger çevresinde bazı genç subaylarla yan odada çene çalıyordu. O gün nedense yorgun ve yüzünün soluk olduğu gençlerin dikkatini çekti. Ancak onlar da bitkin gibiydi. Kadeh kadeh likör içmelerine karşın yüzlerine bir türlü renk gelmiyordu. Yemek de yemiyorlardı. Sadece Süvari Yüzbaşısı’nın önünde her zamanki gibi bir tabak dolusu çeşitli tatlı vardı. Sanki o gün her zamankinden daha çok tatlıyı ağzına atıp duruyordu. Huzursuzdu, kafasındaki bir şey içini kemirip duruyordu. Fakat Taittinger ayakta kalmak zorunda olduğunu biliyordu. İnce parmaklarıyla kavradığı küçük tatlıları peş peşe kocaman ağzına atarken çevresinde toplanmış merak dolu gençlere hep aynı sözleri tekrarlayıp duruyordu:</p>
		<p>“Evet, beyler, önemli olan sivil halka karşı ağzımızı sıkı tutmamızdır! Ben, Dokuzuncu Hafif Süvari Alayı’nda görev yaptığım yıllarda aramızda gevezenin biri vardı. Tabii yedek subaydı. Paralı biriydi de. Tam da onun geldiği hafta Baron Seidl’ı mezara taşımamız gerekmişti. Ve daha ertesi gün zavallı Baron’un niçin böyle birdenbire vefat etmiş olduğunu bütün kent biliyordu! Beyler, umarım bu kez herkes ağzını sıkı tutacaktır ve...” Ne söyleyeceğini bir an düşündü. Bakışlarını tavanın süslemelerinde gezdirdi. Çevresinde onu dinleyenler merakla ağzından çıkakacak sözü bekliyordu. Masada bir an için ürpertici bir sessizlik oluştu. Sonunda Süvari Yüzbaşısı ne söyleyeceğini bulmuş gibi konuşmasını sürdürdü: “... bütün gelişmeler gizli kapaklı kalacaktır!” Derin bir nefes aldı. Ağzına en son attığı küçük tatlı boğazına takılmış olacak, kesik kesik öksürdü ve önündeki su bardağına uzanıp hızla başına dikti.</p>
		<p>Herkes ölümün onları çağırmış olduğunu hissediyordu. Ölüm üzerlerinde süzülüyor ve onlar ölümün ne olduğunu bilmiyorlardı. Barışta doğmuşlar, barışta büyümüşler, barış sürecinde talimler ve tatbikatlarla subaylık rütbesine ulaşmışlardı. O günlerde aradan birkaç yıl geçtikten sonra ölümle göz göze geleceklerini akıllarından bile geçirmemişlerdi. Hiçbirinin kulakları, bir süre önce savaşın büyük değirmeninin dev taşının ağır ağır dönerek gizliden gizliye bugünleri öğütmeye başladığını duyacak kadar keskin değildi! O kış küçük alayda beyazlar içinde huzur dolu bir yaşam hüküm sürüyordu. O gün küçük yan odada bir araya gelmişlerin tepesinde ölüm kara ve kırmızı kanat çırpıyor, uçuşuyordu. “Bir türlü anlayamıyorum,” dedi genç subaylardan biri. Diğerleri de az önce benzeri tepki göstermişti. “Fakat ben sizlere birkaç kez açıklamaya çalıştım,” dedi Taittinger. “Nedenini bilmiyorum, fakat o akşam canım operete gitmek istemişti. Neydi adı, şimdi unuttum, hay aksi, hangi opereti izlemiştim?” “<em>Rastelbinder!</em>” dedi yanındakilerden biri. “Doğru! Tam operetten çıkmış, eve doğru yürüyordum ki, alanın orta yerinde, karlarda tek başına Trotta’nın durduğunu gördüm. Biliyor musunuz beyler, ben tiyatrodan hep perde kapanmadan çıkarım! Sonuna kadar bekleyemem. Ne de olsa çoğu kez üçüncü perde başladığında oyunun nasıl biteceği belli olur. Bu nedenle de ses çıkarmadan, kimseye rahatsızlık vermeden salonu terk ederim. Hem bu opereti daha önce de üç kez seyretmiştim. Evet, ne diyordum, Trotta karların ortasında tek başına öyle duruyordu! Yanına sokuldum ve, ‘Oyun güzeldi,’ dedim. Sonra ona şu Demant’ın tuhaf bir davranışından söz ettim. Çünkü adam ikinci perde başlarken çıkıp gitmiş ve eşini salonda tek başına bırakmıştı! Bir daha da geri dönmemişti. Hiç olmazsa benden kadını eve bırakmamı rica edebilirdi! Hani neredeyse bir skandal. İşte bütün bunları karşıma çıkan Trotta’ya anlattım. O da bana, ‘Demant’la çoktandır görüşmedim,’ dedi...”</p>
		<p>“Trotta ile Demant haftalardır beraber görülüyorlardı,” dedi biri.</p>
		<p>“İşte ben de bunun için Trotta’ya Demant’ın çok tuhaf bulduğum davranışından söz etmiştim ya... Fakat başkalarının ne yaptığı beni daha fazla ilgilendirmediği için de Trotta’ya bana pastaneye kadar eşlik edip edemeyeceğini sordum. ‘Hayır,’ dedi, ‘bir randevum var da...’ Bunun üzerine ben de yoluma devam ettim. Ancak pastaneye vardığımda kapalı olduğunu gördüm. Kader, beyler! Ben de doğruca gazinoya geçtim. Yine hiçbir kötülük düşünmeden orada karşıma çıkan Tattenbach’a, Demant’ın yaptığını ve Trotta’nın tiyatro meydanının orta yerinde randevusu olduğunu anlattım. Anlattıklarımı dinleyen Tattenbach hafiften bir ıslık çalmaya başlayınca da, ‘Islık çalacak ne var?’ diye sordum. ‘Önemli değil,’ dedi. ‘Fakat dikkatli ol, sadece dikkatli ol, diyorum’ diye ekledi ve, ‘Trotta ile Eva, Trotta ile Eva’ sözlerini kabarelerde söylenen hafif bir şanson gibi mırıldandı. Eva’nın kim olduğunu ben bilmiyorum, demek istediğim, Cennet’teki anamız<a class="si-noteref epub-type_noteref" href="#f2" id="ref_f2">2</a> olabilir pekâlâ, yani simgesel ve genel anlamıyla beyler! Anlarsınız ya?”</p>
		<p>Herkes ne demek istediğini anlamıştı, bazıları “evet” demek istermiş gibi başını salladı. Genç subaylar, Süvari Yüzbaşısı’nın anlattığını anlamıştı ne de olsa onu ilk kez dinlemiyorlardı, olayı baştan sona biliyorlardı... Fakat belki yeni bir şey öğreniriz ümidiyle her defasında Taittinger’e merakla kulak kabartıyorlardı. İçlerinden sorular soran da oldu. Ancak o hep aynı şeyi, aynı ses tonuyla anlatıp durdu. O akşam da bir meraklı sordu: “Peki sonra ne oldu?”</p>
		<p>“Sonra ne olduğunu biliyorsunuz,” dedi Süvari Yüzbaşısı. “Tam gazinodan çıkarken, Tattenbach, Kindermann ve ben, az kalsın Trotta ve Frau Demant’la çarpışıyorduk! Birkaç adım sonra Tattenbach, bana doğru dönüp, ‘Sana bir randevusu olduğunu söylememiş miydi?’ diye sordu. Ben de, ‘Bu bir rastlantı olabilir,’ yanıtını verdim. Sonradan kulağıma geldiğine göre de gerçekten bir rastlantıydı. Frau Demant tiyatrodan tek başına çıkmış, Trotta da ona eve kadar eşlik etmesi gerektiğini düşünmüştü. Tabii randevusunu iptal etmişti. Eğer şu Demant perde arasında eşini bana teslim etseydi bütün bunlar olmazdı!” “Evet, olmazdı!” dedi çevresindekiler de.</p>
		<p>“Ertesi akşam Tattenbach körkütük sarhoş, yine gazinodaydı. Doktor Demant içeri girer girmez, ayağa kalkıp, ‘Merhabalar, doktor!’ dedi. İşte her şey böyle başlamıştı.”</p>
		<p>“Ayıp etmiş!”</p>
		<p>“Hem de ne ayıp, üstelik sarhoş da! Ben olsam, ‘Merhabalar, Saygıdeğer Alay Doktoru!’ derdim. Bunun üzerine Demant o anda kendinden hiç beklemediğim bir ses tonuyla, ‘Süvari Yüzbaşısı, benim alay doktoru olduğumu biliyorsunuz!’ dedi.” Fakat Tattenbach onun söylediğini umursamadı, ‘Ben sizin yerinizde olsam evde oturur, her şeye dikkat ederdim!’ Hem biliyor musunuz, o gün onun isim günüydü! Daha önce söylemiş miydim?”</p>
		<p>“Hayır,” diye seslerini yükseltti çevresinde onu dinleyenler.</p>
		<p>“Her neyse, şimdi biliyorsunuz, o gün Tattenbach’ın isim günü olduğunu,” dedi Taittinger.</p>
		<p>Bu yeni haberi hepsi iştahla yutar gibi içlerine çekti. Fakat bu hüzünlü gelişmenin Tattenbach’ın isim günüyle ne ilgisi vardı? Herkes kendine göre bir şeyler düşündü. Düşüncelerin beyninde, içi boş bulutların arasında oradan oraya uçuşan tek başına bir kuş örneği hareket ettiği ufak tefek Sternberg ilk konuşan oldu: “Öyleyse her şey yolunda!” Sesinde bir coşku vardı. “Böylece isim gününü güzel kutlamış oldu!”</p>
		<p>Hepsi başlarını çevirip biraz şaşkın, biraz acır gibi ufak tefek Kont Sternberg’e baktılar, söylemiş olduğu saçmalığa bir anlam vermek istediler. Az önce söyledikleri gerçekten oldukça budalaca bir şeydi. Acaba bunu söylerken bir şey mi ümit etmişti ya da teselli mi aramıştı? Ancak Taittinger’in içi kof kahkahasıyla ürperdiler. Sanki yarıaçık ağzından çaresiz tuhaf sesler çıkıyordu. Bir an için onun teselli edici, çok ilgi çekici yepyeni bir şey söyleyeceğini sanan çevresindekilerse boşluğa bakan gözlerini ardına kadar açmış, hiç seslerini çıkarmadan öyle bakıyorlardı. Karlar altındaki, suskun, büyük kış dünyasında yaşayan bu insanlar Taittinger’in, tek kelimesini bile değişmeden anlattıklarını o akşama dek beş kez dinlemişti.</p>
		<p>“Evet, ‘Ben sizin yerinizde olsam evde oturur, her şeye dikkat ederdim!’ dedi Tattenbach. Bunun üzerine Doktor, tıpkı bir hastayı muayene eder gibi –sanki karşısındaki Tattenbach gerçekten hastaydı– ona iyice yaklaşıp, ‘Çok sarhoşsunuz, Yüzbaşı!’ dedi.</p>
		<p>‘Ben sizin yerinizde olsam karıma dikkat ederdim,’ diye Tattenbach dili dolanırmış gibi konuştu. ‘Bizler karılarımızı gece yarıları teğmenlerle dolaştırmayız!’</p>
		<p>‘Siz hem sarhoşsunuz hem de hergelenin teki!’ dedi Demant. Tam kalkıp gitmeye hazırlanırken, Tattenbach aniden bağırmaya başladı: ‘Yahudi, Yahudi, Yahudi!’ Arka arkaya tam sekiz kez. Ben saydım.”</p>
		<p>“Bravo!” diye atıldı ufak tefek Sternberg. Taittinger ona bakıp sesini çıkarmadı, sadece başını salladı.</p>
		<p>“O anda ben bağırdım,” diye Süvari Yüzbaşısı konuşmasını sürdürdü. “Hemen atılıp hizmet eden erlere, ‘Çekilin buradan!’ diye emrettim. Bu genç insanların orada durup böyle şeyleri duymasına ne gerek vardı?”</p>
		<p>“Bravo!” diye bağırdı ufak tefek Sternberg yine. Diğerleri de Taittinger’i alkışladı.</p>
		<p>Sonra odada sessizliğe büründü. Pastanenin mutfağından kap kacak sesleri, dışarıdan da o sırada yoldan geçmekte olan bir atlı kızağın çıngırakları duyuldu. Taittinger yine önündeki tabağa uzandı ve küçük parça bir pastayı alıp ağzına attı.</p>
		<p>“Şimdi hapı yuttuk!” diye bağırdı ufak tefek Sternberg.</p>
		<p>Taittinger ağzındaki pastanın son lokmasını yuttu ve, “Yarın sabah, saat yediyi yirmi geçe!” dedi.</p>
		<p>Yarın sabah, saat yediyi yirmi geçe! Herkes bunun ne demek olduğu biliyordu. On adım yüründükten sonra tabancalar aynı anda ateşlenecekti. Doktor Demant’ın kılıçla arası iyi değildi, askerde eskrim yapmamıştı. Alay yarın sabah saat yedide yakındaki büyük çayırlıkta talim yapmak için kışlayı terk edecekti. Eski sarayın arkasındaki düellonun gerçekleşeceği alana olan uzaklık iki yüz adımdan fazla değildi. Taittinger’in yanındaki subaylar, sabah talimi sırasında bir an için oradan iki kurşun sesi duyacaklarını biliyorlardı. Sanki şu anda o ses kulaklarındaydı. İki tabanca ateşlenecek, kurşunlar ölüme uçacaktı!</p>
		<p>“Hesap!” diye seslendi Taittinger. Hep birlikte pastaneyi terk ettiler.</p>
		<p>Dışarıda kar yeniden başlamıştı. Hiç ses çıkarmayan küçük bir sürü örneği karlarda yürüyüp uzaklaştılar, yan yana, tek başlarına, birbirlerini gözden kaybetmemeye çalışarak. Hepsi de sanki az önce basmış olan karanlıkta, karlarda, küçük kentin, eğri büğrü küçük sokaklarında tek başına kalmaya korkuyor gibiydi. Gezindiler, oradan oraya gittiler, birbirleriyle karşılaşınca şöyle bir irkildiler. Hepsi de bir an önce akşam yemeği saatini bekliyordu. Az sonra askerî gazinoda yine bir araya geldiklerinde bazılarının eksik olduğunu fark ettiler. Tattenbach orada değildi, Doktor Binbaşı Prohaska, Üsteğmen Zander ve Teğmen Christ de gelmemişti. Bazı emir erleri de eksikti. Taittinger yemek yemiyordu. Oturmuş, tek başına satranç oynuyordu. Büyük salonda kimse konuşmuyordu. Masalara hizmet veren erler de donmuş gibi kapının yanında öyle durmaktaydı. Tek duyulan sarkaçlı büyük saatin donuk tik tak sesiydi! Hemen yanındaki duvardan Yüce Başkumandan porselen mavisi gözlerinin soğuk bakışlarıyla gazinoyu doldurmuş suskun subaylarını seyrediyordu! Herkes öyle oturuyor, sanki hiç kimse, tek başına veya yanında bir başkasıyla çıkıp gitmeye cesaret edemiyor gibiydi. Oturmaya devam ettiler. İki veya üç kişinin bir arada olduğu masalardan arada sırada damlar gibi bazı kelimeler kulağa geliyordu. Söylenenle yanıt arasındaki sessizlik kurşun kadar ağırdı. Sanki lokantanın sessizliği herkesin üzerine ağır bir yük gibi çökmüştü.</p>
		<p>O anda aralarında olmayanları, sanki çoktan ölmüşler gibi andılar. Bundan birkaç hafta önce Doktor Demant’ın uzun sürmüş olan bir hastalığın ardından tekrar askerî gazinoya geldiği o akşamı hepsi anımsıyordu. Çekine çekine içeri girişini, camları parıldayan gözlüğünü herkes gözünün önüne getirdi. At binmekten bacakları çarpılmış, kısa, yuvarlak bedenli, kıpkırmızı yüzünün üzerindeki kısa kesilmiş açık sarı saçları ortadan ayırmış, küçük gözlerinin etrafı kızarmış Kont Tattenbach’ı da anımsıyorlardı. Doktor’un usul usul, Süvari Yüzbaşısı’nın ise bağıra bağıra konuşması da hâlâ kulaklarındaydı. Yaşamları boyunca onur ve ölüm, ateş etme ve vurma, ölüm ve mezar gibi kelimeler sürekli kulaklarında yer etmiş olmasına karşın onların yakında belki de gerçekleşebileceğine bir türlü inanmak istemiyorlardı. Büyük saatin sarkacı vurdukça sanki kendi son saatleri yaklaşmış gibi korkuyla başlarını çevirip duvara doğru bakıyorlardı. Zamanın hiç durmadan ilerlediğine inanmak istemiyorlardı. “Saat yediyi yirmi geçe, yediyi yirmi geçe, yediyi yirmi geçe” sözleriyle beyinleri zonkluyordu!</p>
		<p>Sonra yerlerinden kalktılar, yavaş yavaş, çekingen ve peş peşe lokantayı terk ettiler. Hiç konuşmadan sokağa çıktılar. Karlarda yürürken ne ayaklarındaki çizmeleri ne de bellerinden sallanan kılıçları ses çıkarıyordu. Her şey sağırdı, uyuşmuştu. O akşam askerî gazino erkenden boşalmıştı. Ve gece yarısına on beş dakika kala kışlaya ilk varanlar Üsteğmen Schlegel ile Teğmen Kindermann oldu. Subay odalarının bulunduğu yapının birinci katında tek bir pencere aydınlıktı, sarımtırak ışığı hafifçe avluya vuruyordu. Aynı anda yukarı baktılar.</p>
		<p>“Trotta bu!” dedi Kindermann.</p>
		<p>“Odasına bir uğrayalım!” “Hoşuna gitmez belki.”</p>
		<p>Sonra içeri girdiler, üst kata çıktılar. Çizmeleri koridorun tahtalarında yankılanıyordu. Teğmen Trotta’nın kapısında durup kulak kabarttılar. İçerden ses gelmiyordu. Üsteğmen Schlegel kapının tokmağına dokundu, fakat çevirmedi. Elini kapıdan çekti. Vazgeçtiler, sessizce başlarını sallayıp uzaklaştılar.</p>
		<p>Teğmen Trotta onların kapısında durmuş olduğunu duymamıştı. Oturmuş, tam dört saattir babasına uzun bir mektup yazmaya uğraşıyordu. Defalarca başlamış, fakat bir türlü ilerleyememişti.</p>
		<p>“Sevgili baba,” diye tekrar başladı, “hiçbir şeyden habersiz ve suçum olmadan çok trajik bir olayın içine düştüm...” Eli tutulmuş gibiydi, parmaklarının arasındaki tüy kalem işe yaramaz bir alet örneği, kâğıdın üzerinde titriyordu. Şimdiye dek bundan daha zor bir şey yaşamamıştı! Genç teğmen her şey olup bittikten sonra bölge valisi babasına yazmak istemiyordu. Tattenbach ile Demant arasındaki o uğursuz tartışmadan sonra hemen yazmayı düşünmüş, fakat her defasında ertelemişti. Mektup mutlaka bugün postaya verilmeliydi. Bugün, düellodan önce! Acaba Solferino Kahramanı bu durumda ne yapardı? Carl Joseph, büyükbabasının hemen arkasında durmuş, emreder gibi ona baktığını hissetti. Solferino Kahramanı, kararsız torunundan mutlak kararlılık talep ediyordu! Evet, babasına yazmalıydı, hem de derhal yazmak zorundaydı. Hatta kalkıp ona gidebilse daha da iyi olurdu. Çoktan ölmüş Solferino Kahramanı ile şimdi ne yapacağını bilemeyen torunu arasında babası vardı! Büyükbabasından kalmış mirasın ve aile onurunun koruyucusu sayılan bölge valisi babası. Onun damarlarında hâlâ Solferino Kahramanı’nın taptaze, canlı ve kıpkırmızı kanı akıyordu. Eğer şimdi babasını durumdan haberdar etmezse büyükbabasından da bir şey gizlemiş olacağını düşündü!</p>
		<p>Ancak bu mektubu yazabilmek için büyükbabası kadar güçlü, kendini Sipoljeli köylülere yakın hissedecek kadar özentisiz ve sade biri olması gerekiyordu. Fakat o sadece bir torundu! Şimdi yazmaya çalıştığı şu mektup ise onu hep huzur içinde geçen günlük yaşamının dışına çıkarıyordu. Çünkü o, Trotta ailesi oğullarının babalarına her hafta yazmış olduğu, çoğu kez hep aynı şeylerden söz eden mektuplara hiç benzemiyordu. O kanlı bir mektuptu ve genç Trotta onu yazmak zorundaydı!</p>
		<p>Teğmen mektubuna devam etti:</p>
		<div class="letter html5_section">
			<p>Gece yarısına doğru bizim alay doktorunun eşiyle önemsiz, benim için hiçbir anlamı olmayan kısa bir gezinti yaptım. O akşam içinde bulunduğum durumda başka türlü davranmam mümkün değildi. Bu gezinti sırasında bazı arkadaşlar bizi gördü. Çoğu kez sarhoş gezen Süvari Yüzbaşısı Tattenbach da birkaç gün sonra doktorla karşılaşınca ne yazık ki yüzüne karşı çok çirkin bazı şeyler söyledi. Yarın sabah saat yediyi yirmi geçe düello edecekler! Eğer Tattenbach hayatta kalırsa benim onu düelloya davet etmem gerekecek. Şu anda durum oldukça zor.</p>
			<p class="right-gap">Sana sadık oğlun</p>
			<p class="right">Teğmen Carl Joseph Trotta</p>
			<p class="no-indent-gap">Not: Belki de alayı terk etmem gerekecek.</p>
		</div>
		<p>Genç adam o akşamki en zor sorunu halletmiş gibiydi. Fakat bakışlarını odasının loş duvarlarında gezdirirken birdenbire büyükbabasının uyarıcı bakışlarını görür gibi oldu. Sanki Alay Doktoru Demant’ın torunu olduğu, kocaman beyaz sakallı Yahudi meyhaneci de yanında duruyordu! Ölülerin, yaşayanlara seslendiğini duydu. Yarın sabah saat yediyi yirmi geçe sanki düello yapacak ve düşüp ölecek olan oydu! Vurulup düşecek ve ölecekti!</p>
		<p>Artık çok, çok gerilerde kalmış, Carl Joseph’in baba evinin balkonunda durmuş, aşağıda Herr Nechwal’in yönetimindeki askerî bandonun çaldığı <em>Radetzky Marşı</em>’nı dinlediği günlerde vurulup düşmek ve ölmek gözünde sanki çok önemsiz bir şeydi! İmparatorluk ve kraliyete ait bir askerî yatılı okul öğrencisi için ölüm olağandı, ancak uzun yıllar sonra gelecek bir ölüm! Ertesi sabah saat yediyi yirmi geçe ise ölüm, arkadaşı Doktor Demant’ı bekliyordu. Ertesi gün ya da birkaç gün sonra ise aynı ölüm bu kez de genç Teğmen Carl Joseph von Trotta’yı bekleyecekti. Ahh, ne de tüyler ürpertici ne de eziyet verici bir şeydi, onun kapkara tepesinde belirdiğini görmek, kurbanı olacağını düşünmek! Şimdi kurbanı olmasa bile ölümün önünde yakın gelecekte kim bilir daha ne kadar çok ceset yatacaktı? Yol kenarlarındaki kilometre taşları örneği Trotta’nın yaşam yoluna mezar taşları dizilecekti! Nasıl Katharina’yı bir daha görmemişse arkadaşı Demant’ı da artık görmeyeceğine emindi. Yaşam boyunca! Carl Joseph’in gözünün önünde aniden bomboş bir sonsuzluğun kıyısız, sınırsız, bir ölü denizi belirdi. Genç teğmen, mezar taşlarını peş peşe dizen, merhametsizliğe hiç engel olmayan, sonsuz karanlığı hiç aydınlatmayan o dev, kara yasaya karşı çıkmak ister gibi aniden küçük elini yumruk yapıp şöyle bir havaya kaldırdı! Pencerenin yanına sokuldu, sıkılı yumruğunu karanlık gökyüzüne doğru uzatmak istiyordu. Fakat bunu yapmadı, sadece başını kaldırıp titreşen, kış yıldızlarını seyretti. Doktor Demant’la kışladan kente yan yana yürüdükleri o akşamı bir an için gözünün önüne getirdi. Bunun son yürüyüşleri olduğunu nedense o gün sezmişti.</p>
		<p>Birden ruhu arkadaşının özlemiyle doldu. Aynı anda, belki doktorun yaşamını kurtarmak da mümkün, diye düşündü. Saat biri yirmi geçiyordu. Doktor Demant’ ın daha altı saatlik yaşamı vardı! Altı uzun saat. Çok şey yapılabilirdi. Hemen giyindi, kılıcını kuşandı, paltosunu üzerine attı ve odasından çıktı. Koridoru hızla geçti, merdivenleri uçar gibi indi. Gecenin karanlığında uyuklayan büyük avluyu koşar adım geçti, ana kapıdaki nöbetçiyi umursamadan kendini dışarı attı. Kente giden yolda çok hızlı yürüdü ve aradan on dakika geçmeden kentin ilk evlerine vardı. Birkaç sokak ötede duran ve gece nöbeti tutmakta olan tek kızaklı faytona atladı. Atların çıngırak sesleriyle rahatlar gibi oldu, kenti hızla boydan boya geçip doktorun villasının bulunduğu mahalleye vardılar. Bahçeyi çeviren parmaklıkların hemen arkasındaki kulübesinde Demant’ın köpeği uyuklamaktaydı. Trotta çıngırağa asıldı, fakat açan olmadı. “Doktor Demant!” diye seslendi. Yine ses seda yoktu. Bir süre öyle bekledi. Faytoncuya kırbacını şöyle bir şaklatmasını söyledi. Yine yanıt yok.</p>
		<p>Eğer Kont Tattenbach’ı aramış olsaydı, mutlaka daha kolay bulurdu. Düellodan bir gece önce Resi’nin yanında olduğuna emindi. Şimdi muhtemelen oturmuş, sağlığına içiyordur, diye aklından geçirdi. Acaba Demant şu anda neredeydi? Alay Doktoru mutlaka kentin sokaklarında gezinip duruyordu! Belki de her zaman gitmiş olduğu mezarlıktaydı, mezar taşları arasında yürüyor, kendine bir mezar arıyordu? “Mezarlığa gidiyoruz!” diye seslendi genç teğmen. Bir an şaşıran faytoncu kırbacını şaklattı. Kızaklı faytonu çeken atlar az sonra eski duvarın önünde durdu. Demir kapı kapalıydı. Trotta indi ve parmaklıkların arasından içeri baktı. Çılgın bir düşünceydi onu buraya sürüklemiş olan. Aramalıydı. Ellerini ağzına götürüp mezarlara doğru tuhaf bir sesle, “Doktor Demant!” diye bağırdı. Gecenin karanlığında sanki uluyordu! Bir an düşündü, acaba bir ölüye mi sesleniyorum, aradığım insan çoktan öldü mü? İrkildi, mezarlar arasında yükselen, bu kış gecesinin buz gibi rüzgârında hareket eden yapraksız, kuru çalılar gibi tir tir titredi. Belindeki kılıcı da hafiften sallanıyor, tınlıyordu.</p>
		<p>Kızaklı faytonun yüksek koltuğunda oturmakta olan faytoncu, mezar taşlarına doğru seslenen müşterisine ürpertiyle bakıyordu. Safça düşündü, acaba bu teğmen bir çılgın mıydı, yoksa bir hayalet mi? Fakat bütün korkusuna karşın kırbacı şaklatıp oradan uzaklaşmaya da çekiniyordu. Dişleri takırdamaya başlamıştı. Üzerindeki kedi derisinden kalın kürkün altında yüreğinin de hızla attığını fark etti. “Teğmen, haydi gelin, binin de gidelim!” diye mezarlığa doğru rica eder gibi seslendi.</p>
		<p>Genç teğmen kızaklı faytona geri döndü. “Kente geri dönelim!” Az sonra kente vardıklarında hemen indi ve nereye gideceğini biliyormuş gibi kıvrımlı, dar sokaklarda hızla yürüdü, küçük alanları geçti. Bir yerlerden, karanlık gecenin sessizliğinden bir müzik dolabının melodileri kulağına geliyordu. Teğmen Trotta’nın hedefi orasıydı. Hızla ilerledi ve az sonra Resi’ye yakın bir meyhanenin buzlucamlı kapısının önünde durdu. İçeride henüz hafif ışık vardı. Çoğu kez erlerin uğradığı bu meyhaneden içeri subaylar hiç adım atmazdı. Genç teğmen pencereye sokuldu ve kırmızı perdelerin arasından içeri baktı. Tezgâhın arkasında, gömleğinin kollarını sıvamış zayıf meyhanecinin durmakta olduğunu gördü. Masalardan birinde üç erkek oturmuş, iskambil oynuyordu. Onlar da gömleklerinin kollarını sıvamıştı. Başka bir masa da, yanında kız arkadaşıyla bir onbaşı oturmaktaydı. Önlerinde yarı boş bira kadehleri duruyordu. Trotta köşedeki masada tek başına birinin oturduğunu gördü. Adam elinde bir kurşunkalem, önündeki kâğıda bir şeyler yazmaktaydı. Bir an için durdu, yazmayı bıraktı ve kadehine uzanıp birkaç yudum aldı ve başını kaldırıp tavana doğru baktı. Sonra başını hafifçe çevirdi, gözlüklerinin camları şöyle bir ışıldadı. Carl Joseph onu hemen tanıdı. Masada oturmuş bir şeyler yazan sivil giyimli adam Doktor Demant’tı.</p>
		<p>Carl Joseph camlı kapıyı tıklattı. Meyhaneci hemen geldi. Teğmen ondan, masada tek başına oturmakta olan beyi dışarı yollamasını rica etti. Az sonra Alay Doktoru dışarı çıktı. Teğmen hemen elini uzattı ve, “Benim,” dedi. “Trotta!” Doktor, “Beni buldun demek,” diye şaşkın konuştu. Kapının önünde duruyorlardı. Demant her zamanki gibi usul konuşmasına karşın, bu kez ağzından çıkan kelimeler dışarı vuran müzik sesini bastırmıştı. Trotta onu bugüne kadar hiç sivil giyimli görmemişti. Doktordaki bu değişiklik, sesindeki candanlık ona içten bir selamlama gibi geldi. Sivil giyimli Demant, karşısında bir an yabancı gibi dururken, ses tonunda bir dostun güven vericiliği vardı. Genç teğmenin o gece yaşamış olduğu bütün korkular, Demant’ın sesindeki içtenlikle birden dağılıp giderek çok gerilerde kaldı, Trotta onları unutuverdi. Doktorun hep yokluğunu hissetti bu içten davranışını haftalar sonra ilk kez yaşıyordu. Meyhanedeki müzik dolabı sustu. Uluyan gece rüzgârının sesinden başka hiçbir şey duyulmuyordu. Arada sırada yerden havaya savurduğu kar taneleri yüzlerine dokunuyordu. Teğmen öne doğru bir adım atıp doktora sokuldu. Ona, “Sen ölmeyeceksin!” demek istiyordu. Aynı anda karşısındaki adamın bu soğukta, bu rüzgârda paltosuz durduğunu fark etti. Yumuşacık bir sesle, “Üşüteceksin!” dedi.</p>
		<p>Birden Doktor Demant’ın yüzü ışıldadı. Dudaklarını hafifçe öne doğru uzattı, ince siyah bıyığı kalkar gibi oldu ve her zamanki gülümsemesi yüzüne yayıldı. Carl Joseph’in yüzü kızardı. Bu adam artık üşütüp hasta olmayacak ki, diye bir an düşündü. Ve aynı anda Doktor Demant’ın konuştuğunu duydu: “Bundan sonra hastalanmaya zamanım olmayacak, sevgili dost!” Gülümserken konuşabiliyordu da. Sanki doktorun ağzından çıkan kelimeler hiç bozulmadan her zamanki gülümsemesinin arasından geçip gidiyordu. Genç Trotta karşısındaki adamın dudaklarının önünde bir an için küçücük, bembeyaz, hüzünlü bir örtünün oluştuğunu fark etti. “Fakat artık içeri girelim,” dedi doktor. Demant buzlucamları olan kapının önünde hareketsiz, kapkara bir gölge gibi duruyor, soluk gölgesi sokağın karlarına vuruyordu. Meyhaneden dışarı vuran soluk ışıkta üzerine iri iri kar taneleri düşmüş siyah saçları gümüşi ışıldıyordu. Sanki başının üzerinde Cennet’in pırıltıları vardı. Tuhaf duygulara kapılan Trotta bir an için arkasını dönüp uzaklaşmak istedi. “İyi geceler!” diyecek ve hızla çekip gidecekti.</p>
		<p>“Haydi, içeri girelim,” diye doktor tekrarladı. “Meyhaneciye bir sorayım, dikkati çekmeden girmene göz yumar mı?” Sonra kapıyı açıp girdi. Genç teğmen tek başına kalmıştı. Aradan çok geçmeden yanında meyhaneci tekrar dışarı çıktı. Yan kapıdan binaya girdiler, bir koridordan yürüyüp avluya çıktılar, oradan da mutfağa geçtiler. Trotta, “Seni burada tanıyorlar galiba?” diye sordu. “Arada sırada uğrarım,” oldu doktorun yanıtı. “Hayır, bu doğru değil, oldukça sık gelirim buraya!” Carl Joseph şaşırmış gibi karşısındaki adama baktı. “Şaşırdın, öyle değil mi? İşte benim de bazı özelliklerim vardı,” dedi Alay Doktoru. Niçin, vardı, demişti? Genç teğmen düşündü, evet niçin, vardı, demişti?</p>
		<p>Meyhaneci mutfağa küçük bir masayla iki iskemle getirdi, yeşil fanuslu bir gaz lambasını da yaktı. Bu arada meyhanedeki müzik dolabında tekrar plaklar dönmeye başlamıştı. Askerî marşlar potpurisi kulağa geliyordu. Tabii içlerinde <em>Radetzky Marşı</em>’ndan trampetler de vardı. Genç teğmen, masalarındaki lambanın yeşilimsi ışığının hafifçe aydınlattığı beyaz badanalı mutfak duvarında, koskocaman iki bakır tavanın arasında, ordular başkomutanını bembeyaz üniformasıyla gösteren o ünlü tabloyu seçti! İmparator’un üniformasının rengi artık atmış, çok sayıda böcek ve sinek pisliğiyle iyice lekelenmişti. Birinci Franz Joseph’in porselen mavisi gözlerinin bakışı da gaz lambasının güçsüz ışığında donuk donuktu. Doktor Demant parmağıyla tabloyu işaret etti. “Bir yıl öncesine kadar içeride meyhanede asılıydı!” dedi. “Fakat meyhanecinin keyfi kalmadı, artık sadık bir teba olduğunu kanıtlama arzusu kalmadı.” İçerideki müzik dolabı sustu. Aynı anda duvar saatinin tok bir sesle ikiyi vurduğu duyuldu. “Saat iki!” dedi Teğmen. “Beş saat kaldı!” dedi Alay Doktoru da. Meyhaneci iki kadeh erik rakısı getirip masaya bıraktı. Teğmenin beyni, “saat yediyi yirmi geçe” sözleriyle zonkluyordu. Sanki biri beynine sürekli çekiç indiriyordu.</p>
		<p>Önünde durmakta olan kadehe uzandı, eline alıp şöyle bir havaya kaldırdı ve askerlere emir verir gibi kalın ses tonuyla, “Şerefine!” dedi. “Sen yaşamalısın!”</p>
		<p>Alay Doktoru, “Kolay bir ölüm olsun!” dedi ve kadehini bir dikişte boşalttı. Carl Joseph ise içmeden tekrar masaya bıraktı.</p>
		<p>“Bu çok anlamsız bir ölüm!” diye doktor devam etti. “Tıpkı bugüne kadarki yaşamım gibi anlamsız.”</p>
		<p>“Ben senin ölmeni istemiyorum!” diye genç teğmen sesini yükseltti ve ayağa kalkıp mutfağın içinde bir aşağı, bir yukarı yürüdü. Çizmeleri yerdeki fayanslarda çınlıyordu. “Benim yaşamımın da anlamı yok, fakat ölmek istemiyorum!”</p>
		<p>“Sen sus!” diye Doktor Demant karşı çıkar gibi konuştu. “Sen Solferino Kahramanı’nın torunusun! Az kalsın boş yere ölecekti. Fakat aramızda yine de bir fark var. İnsan onun gibi bir inanç uğruna da ölüme gider ya da bizler gibi anlamsız yere de.” Bir an sustuktan sonra yine konuşmaya devam etti. “Evet, biz ikimiz gibi. Büyükbabalarımız bize güç denen şeyi miras bırakmadı. Biraz yaşayacak, anlamsız yere de ölecek kadar güç. Ahh!” Doktor masadaki boş kadehi, sanki bütün dünyayı, bütün dostlarını itiyormuş gibi, şöyle bir itti. “Ahh,” diye tekrarladı, “yorgunum, yıllardır çok yorgunum! Yarın bir kahraman olarak öleceğim, sözüm ona bir kahraman olarak! Fakat bu ne bana ne babama ne de büyükbabama göre bir ölüm! Onun hep okumuş olduğu eski kitaplarda şöyle yazardı: ‘Hemcinsine el kaldıran katildir!’ Yarın sabah biri tabancasını bana doğru tutacak ve ateşleyecek. Ben de ona kurşun sıkacağım! Belki de katil ben olacağım. Fakat ben bir miyobum, hedefi doğru dürüst göremem. İntikam alabilirim. Gözlüğümü çıkardım mı bir şey görmem mümkün değildir. Evet, hedefi görmeden ateş edeceğim! Bence böylesi daha dürüst olur!”</p>
		<p>Teğmen Trotta, karşısındaki alay doktorunun ne demek istediğini pek anlamamıştı. Üzerindeki sivil giysilerine, yeni görünümüne ve değişik ses tonuna alışmıştı. Fakat Doktor Demant’ın düşünceleri çok uzaklardan, büyükbabasının, Yahudi meyhanecilerin kralı sayılan beyaz sakallı adamın yaşamış olduğu bilinmeyen yerlerden geliyordu. Trotta, askerî lisede trigonometri dersinde yaptığı gibi anlamak istermiş gibi beynini zorladı. Doktorun ne demek istediğini yine de kavrayamadı. Her şeyi kurtarma amacının yavaş yavaş söndüğünü fark etti. Bütün ümitleri kor ateşi gibi sönüp yok oluyor, ak külleri rüzgârla bir yerlere uçuşuyordu. Yüreğinin gittikçe daha hızla vurduğunu, duvardaki saat gibi tok sesler çıkardığını hissetti. Karşısında duran dostunun ne demek istediğini anlayamıyordu. Belki de geç kalmıştı! Bir şeyler söylemesi gerektiğini düşündü, ancak konuşamadı, sanki dilinin üzerine ağırlıklar çökmüştü. Rengi kaçmış, titreyen dudaklarını araladı. Konuşamadı, ağzını tekrar kapattı.</p>
		<p>Alay Doktoru birden, “Ateşin çıkmasın!” diye karşısında bir hastası oturuyormuş gibi konuştu. Masaya vurdu, meyhaneci az sonra elinde iki kadeh içkiyle göründü. “Kadehini boşaltmamışsın!”</p>
		<p>Trotta masaya uzandı ve kadehi başına dikti. “Bu içkiyi çok geç keşfettim ne yazık ki!” dedi doktor. “Belki bana inanmayacaksın, fakat daha önce hiç içmemiş olmama üzülüyorum.”</p>
		<p>Teğmen başını kaldırıp doktorun yüzüne birkaç saniye de olsun bakmak için kendini zorladı. Sonra meyhanecinin getirmiş olduğu ikinci kadehi aldı. Ağırdı, ellerinin titrediğini fark etti. Birkaç damla döküldü. Hızla başına dikti. Aynı anda öfkesinin kabardığını hissetti. Kan beynine çıktı, yüzü kıpkırmızı oldu. “Öyle ise kalkıp gideyim!” dedi. “Yaptığın şakalara dayanamayacağım. Az önce seni bulmuş olmama sevinmiştim. Evine uğradım, uzun uzun kapını çaldım. Sonra mezarlığa gittim, çılgınlar gibi parmaklıklara sokulup adını haykırdım. Ben...” Bir an sustu. Konuşamıyordu. Titreyen dudaklarının arasında kelimeler oluşmuştu, içi boş kelimeler. Birden gözleri ılık suyla doldu! Göğsü kabardı, yüksek sesle inledi. Bir an için kalkıp gitmek, buralardan uzaklaşmak istedi. Utanıyordu. Ağlıyorum, diye düşündü. Evet, ağlıyorum! Onu ağlamaya zorlayan o üstün gücün karşısında kendini zayıf, çok zayıf hissetti. Sanki o güce teslim olmuştu. Fakat aynı anda böyle zayıf olduğu için de sevindi. İnlediğini duydu, sevindi. Utandı ve utandığı için de sevindi. Kendini duyduğu acıların kollarına bıraktı. Bu da hoşuna gitti. Ve hıçkırdı. “Senin ölmeni istemiyorum! Ölmeni istemiyorum! Hayır, istemiyorum, istemiyorum!”</p>
		<p>Doktor Demant oturduğu yerden kalktı, mutfağın içinde bir aşağı, bir yukarı yürüdü, Yüce Başkumandan’ın portresinin karşısında hafifçe eğildi, ceketinin üzerindeki sinek lekelerini saymaya uğraştı, sonra bu saçma uğraşıya son verdi, Carl Joseph’in yanına geldi, elini hafifçe titreyen omzuna koydu, ışıldayan gözlük camlarını genç teğmenin kumral saçlarına doğru eğdi... O, akıllı doktor Demant, her şeye veda etmişti. Eşini, Viyana’daki babasının yanına yollamış, hizmetkârlarına izin vermiş, evini de kapatmıştı. Şu uğursuz olaydan bu yana Zum Goldenen Bär Oteli’nde kiralamış olduğu bir odada kalıyordu. Her şeyini tüketmişti. Şimdiye kadar hiç ağzına koymamış olduğu sert içkiye alışalı, o düelloda gizemli bir anlam bulmaya çalışıyor, hatta yanlışlarla dolu yaşamının sonunu getirecek ölümü özlüyor, varlığına hep inandığı öteki dünyanın pırıltılarını seziyordu. Mezarlar ona yabancı değildi, oralarda yatan ölüler de. Şimdi kendini içine attığı tehlikeden çok önce tanımıştı onları. Eşine olan çocukça sevgi de artık sönmüştü. Bundan daha birkaç hafta önce yüreğini yakan o dayanılmaz kıskançlık duyguları da, artık sönmüş bir ateş, soğumuş bir kül yığınından başka bir şey değildi. Az önce kaleme almış olduğu vasiyetnamesi de şimdi Albay’a postalanmak üzere ceketinin cebinde duruyordu. Kimseye bırakacak mirası yoktu! İçki her şeyi kolaylaştırmıştı, şimdi sabırsızca o ânı bekliyordu. Saat yediyi yirmi geçe! Arkadaşlarının günlerdir beynini dehşetle zonklatan acı verici o düşünce, Demant için sadece titreşen gümüş çıngıraklardı. Alaydaki görevine başladığından bu yana kendini hiç böylesine hafif, güçlü ve yürekli hissetmemişti. Sağlıklı birinin yaşamı sevdiği gibi, şimdi o da yaklaşan ölüme seviniyordu. O artık her şeyi geride bırakmıştı, onun için yaşam bitmişti!</p>
		<p>Fakat birden omuzları çöktü, miyop gözlerini kıstı, her zamanki gibi ne yapacağını bilmiyormuş gibi öyle durdu. Evet, karşısında genç bir yaşam vardı, dostluk ve onun için dökülen gözyaşları da. Birden yine o sefil yaşamının hasretini çekti, tiksindiği garnizonu, nefret ettiği üniformasını, sıkıcı asker muayenelerini, soyunmuş, karşısında dizi dizi duran yarı çıplak erlerin vücudundan yayılan pis kokuları, yaptığı hiç gereksiz aşıları, hastane koğuşlarına yayılan asit kokularını, keyifsiz eşinin çekilmez kaprislerini, hafta içindeki sıkıcı günleri, uyuşuk hafta sonlarını, ona eziyet veren binicilik talimlerini, saçma sapan tatbikatları ve bütün bunlara duyduğu hüzünleri aradı! Şimdi karşısındaki genç teğmenin iç çekmesinde, hıçkırmasında yaşam dolu bir dünyanın çağrısı vardı. Doktor, Trotta’yı sakinleştirmeye çalışırken ruhu büyük bir hüzünle doldu, içindeki insan sevgisi binlerce küçük alevle yeniden tutuştu. Son aylar ve haftaların umursamazlığı birden çok çok gerilerde kalmıştı.</p>
		<p>O anda duvar saati üçü çaldı. Trotta ürperir gibi sustu. Saatin sesi mutfağın duvarlarında yankılandı, gaz lambasının uğultusuna karışıp kayboldu. Genç teğmen kendine geldi, sakin bir sesle konuştu: “Bunun ne kadar budalaca bir şey olduğunu anlamanı istiyorum! Taittinger söyledikleriyle hepimizin canını sıkan biri! O akşam tiyatronun kapısında karşıma çıktığında bir randevum olduğunu söylemiştim. Az sonra da eşin tek başına dışarı çıktı... Eve kadar yalnız yürümesin, diye eşlik etmeye karar verdim. Tam gazinonun önünden geçerken hep birlikte dışarı çıktılar...”</p>
		<p>Doktor, Trotta’nın omuzlarına koymuş olduğu ellerini çekti ve tekrar mutfağın içinde bir aşağı, bir yukarı yürümeye başladı. Adımları yumuşaktı, duymak için kulak kabartmak gerekiyordu.</p>
		<p>“Sonra sana bir şey daha söylemeliyim,” diye Teğmen konuşmasını sürdürdü. “Kötü bir şey olacağını o anda sanki sezmiştim. Yol boyunca eşinle pek konuşmamıştık. Villanın önünde durduğumda içeride ışık yandığını anımsıyorum. Bahçe kapısından girip yürürken karlarda senin ayak izlerini de görmüştüm. İşte o anda kafamda tuhaf bir düşünce oluşmuştu.”</p>
		<p>“Öyle mi?” dedi Doktor ve Teğmen’in yanında durdu.</p>
		<p>“Evet, tuhaf bir düşünceydi. Sanki o anda, senin izlerin beni gözetliyordu. Niçin böyle düşünmüştüm, şimdi bilmiyorum. Karlardan eşine ve bana bakıyorlardı.” Doktor Demant tekrar masaya oturdu ve Trotta’nın yüzüne baka baka konuştu:</p>
		<p>“Belki de eşimi seviyorsun, fakat bunun farkında değilsin!”</p>
		<p>“Benim bu olayda hiç suçum yok!” dedi Trotta.</p>
		<p>“Evet, senin suçun yok,” diye Alay Doktoru karşısındaki genç teğmenin söylediğini onaylamak istermiş gibi konuştu.</p>
		<p>“Fakat ben nedense kendimi yine de suçlu hissediyorum!” dedi Carl Joseph. “Biliyorsun, sana bir gün anlatmıştım Frau Slama’yla aramızda geçmiş olanları.” Bir an sustu. Sonra fısıldayarak devam etti: “Korkuyorum, her yerde korkuyorum!” Alay Doktoru kollarını iki yana açtı, omuzlarını şöyle bir kaldırdı ve, “Sen de bir torunsun!” diye mırıldandı.</p>
		<p>Fakat o şimdi Teğmen’in korkularını filan düşünmüyordu. Genç adam belki de şu anda her şeyden korkuyor, onlara uzak durmak istiyordu. Çekip gitmeli, ortadan kaybolmalıydı. Üç yıl niteliksiz bir er gibi görev yapabilirdi, hemen yurtdışına da kaçabilirdi. Vurulup ölmek istemiyordu! Karşısında oturan Teğmen Trotta, Solferino Kahramanı’nın torunu, bir başka dünyanın bu insanı, ona birdenbire yabancılaşmıştı. Ve sesini yükselterek, bağırır gibi konuştu:</p>
		<p>“Böylesine bir budalalık! Senin şu budalaca şerefin kılıcının püskülünde asılı! Evli bir kadına evine kadar eşlik edilemez! Şimdi gördün mü nasıl da budalanın biri olduğunu?” Bir an sustu ve Trotta yanıt vermeyince bağırarak devam etti: “Senin yaptığın budalalıktı, hem de çok rezilce bir budalalık!”</p>
		<p>Masaya vurdu. Az geçmeden meyhaneci elinde iki yeni kadehle içeri girdi. Alay Doktoru, gelen içkisini hemen başına dikti. “İç!” dedi Carl Joseph’e bakarak. Genç teğmen içti. Doktor Demant’ın ne demek istediğini pek anlamamıştı, fakat şimdi öyle kolay ölmek istemiyor gibiydi. Duvar saatinin yelkovanı ağır ağır ilerliyordu. Zaman durmak bilmiyordu! Yediyi yirmi geçe, yediyi yirmi geçe! Demant’ın ölmemesi için bir mucize gerçekleşmeliydi. Fakat mucizelerin yaşanmadığını genç teğmen de biliyordu! O yarın sabah saat yediyi yirmi geçe –düşsel bir düşünceydi– düellonun yapılacağı yere gidecek ve, “Efendiler, Demant bu gece aklını kaçırdı, onun yerine ben geldim,” diyecekti! Çocukça bir düşünceydi bu! Gülünçtü ve gerçekleşmesi mümkün değildi. Ne yapacağını bilmeyen bakışlarını karşısındaki doktora dikti. Zaman durmuyordu, saatin saniyeleri hızla ilerliyordu. Az sonra dördü çalacak, ondan sonra da üç saat kalacaktı!</p>
		<p>“Tamam!” dedi Alay Doktoru. Bundan sonra ne yapması gerektiğine kararını vermiş gibiydi. Fakat nasıl yapacağını ise tam olarak bilmiyordu. Kafası anlamsız bir sürü düşünceyle doluydu, göz gözü görmeyen sisler arasında sağa sola gidip geliyorlardı. Evet, kesin bir düşüncesi yoktu. Hiç değersiz, alçakça, budalaca, katı ve güçlü bir yasa onu prangasına almış, sıkı sıkıya bağlamıştı. Ve şimdi anlamsız bir ölüme sürüklüyordu! Dışarıdan kulağına bardak sesleri geldi. Herkes gitmiş olsa gerekti, meyhaneci de bardakları yıkıyor, masalarla iskemleleri topluyordu. Şimdi onların da artık kalkıp gitmesi gerekiyordu. Belki de dışarıdaki kış, gecenin karanlığında gökyüzünden ışıldayan yıldızlar, karlı yollar aklına teselli edici yeni şeyler getirirdi. Meyhanecinin yanına gitti, hesabı ödedi, paltosunu giydi, siyah şapkasını başına geçirdi ve Teğmen’in yanına döndü. Şimdi Carl Joseph’in karşısında yine bambaşka bir insan duruyordu. Silahlanmış, hazır biri. Üniforma, kılıç ve şapkayla şimdiki kadar güçlü olmayan bir insan!</p>
		<p>Arka avludan geçtiler, koridordan yürüdüler ve gecenin karanlığına çıktılar. Doktor başını kaldırıp gökyüzüne baktı. Sakin sakin dünyayı seyreden yıldızlar ona yanıt vermedi. Yıldızlar kardan da soğuktu! Evler kapkaranlık, sokaklar dilsizdi. Gece rüzgârı yerlerden kaldırıp savurduğu karı yüzlerine üflüyordu. Sanki aceleleri varmış gibi hızla yürürlerken Trotta’nın çizmeleri, doktorun ayakkabıları karda gıcırdıyordu. Kafalarındaki düşünceler ve imgeler paçavralar örneği uçuşup duruyor, yürekleri de kocaman ve ağır çekiçler örneği vuruyordu. Genç teğmen, doktorun nereye gittiğini bilmeden yanından yürüyordu. Az sonra konakladığı Zum Goldenen Bär Oteli’ne vardılar. Üzeri kemerli kapısında durdular. Bir an için Carl Joseph’in gözünün önüne Demant’ın, kocaman sakalı gümüşi ışıldayan, meyhaneciler kralı Yahudi büyükbabası geliverdi. Tüm yaşamı boyunca böyle üzeri kemerli, belki de daha büyük bir kapının önünde oturmuştu. Köylüler, meyhanesinin kapısında durduğunda ayağa kalkmıştı. Son yıllarında kulakları iyi işitmediği için de köylüler ellerini ağızlarına götürüp ona yüksek sesle ne yiyip içmek istediklerini söylemişti. Yediyi yirmi geçe, yediyi yirmi geçe! Bu büyükbabanın torunu, saat yediyi yirmi geçe ölecekti!</p>
		<p>“Ölüm!” dedi birden genç teğmen yüksek sesle. Ahh, o şimdi hiç de akıllı değildi, şu Doktor Demant! İlk günlerde yürekliydi, kendini özgür hissetmişti. Fakat şimdi, saat yaklaştıkça her şeyi oluruna bırakmıştı. Artık bazı şeylerin altından kalkamıyordu. Akıllı atalarından ona miras kalmış akıllı beyni şimdi bir çıkar yol bulamıyordu. Ataları Sipoljeli basit köylüler olan genç teğmen de ne yapacağını bilemiyordu. Çok saçma, geleneğin çok katı o yasası çıkar yolu engelliyordu! Doktor, “Ben budalanın biriyim, sevgili dostum!” diye konuştu. “Eva’dan çoktan ayrılmam gerekirdi. Şimdi bu aptalca düellodan kendimi kurtaracak güce sahip değilim. Budalalık ve katı kurallar beni bir kahraman yapacak!” Yüksek sesle güldü. Gülüşü gecenin karanlığında çınladı. “Bir kahraman!” diye tekrarladı ve otelin kapısının önünde bir aşağı, bir yukarı yürüdü.</p>
		<p>Teğmenin aklına bir an için kendini teselli etmek istermiş gibi çocukça bir düşünce geldi. Birbirlerine ateş etmeyecek, barışacaklar! Her şey yine yoluna girecek! Sonra da onları başka başka alaylara tayin edecekler! Tabii beni de! Hayır, bu budalaca, çok komik, olanak dışı bir düşünce... Her şeyini yitirmiş, ümitsiz, beyni bomboş, dili damağı kurumuş, üzerinde tonlarca yük varmış gibi omuzları çökük, hareketsiz öyle durdu, karşısında gidip gelen doktora baktı.</p>
		<p>Acaba saat kaç olmuştu? Başını kaldırıp saate bakmaya çekindi. Kilise kulesindeki saat mutlaka az sonra çalacaktı. Bekleyecekti. “Eğer birbirimizi bir daha görmezsek,” dedi doktor. Bir an sustuktan sonra devam etti: “Sana bu ordudan ayrılmanı öneririm!” Elini uzattı. “Elveda! Git artık! Bırak ben tek başıma kalayım!” Sonra kapıdaki küçük çanın telini çekti. İçeriden adımlar yaklaştı. Kapı açıldı. Teğmen Trotta, doktorun elini tuttu ve hiç heyecanlanmadan –buna bir an kendisi de şaşırdı– çok olağanmış gibi, “Elveda!” dedi. Karşısındaki adamın elini sıkarken eldivenini bile çıkarmamıştı. İşte kapı kapandı. Artık Doktor Demant yoktu. Teğmen Trotta sanki görmediği bir el onu çekiyormuş gibi kışlaya uzanan yolda yürüdü gitti. İkinci katta bir pencerenin açıldığını duymadı. Doktor Demant hafifçe eğilip köşeyi dönmekte olan dostunun peşinden baktı ve sonra tekrar pencereyi kapattı. Odanın bütün ışıklarını yaktı, musluğa gitti, usturasını parmağına şöyle bir sürtüp keskin olup olmadığını kontrol etti. Sonra da her sabah yaptığı gibi yüzünü sabunlayıp bir güzel tıraş oldu. Dolaptan üniformasını çıkardı, giyindi, kılıcını beline taktı ve koltuğa oturup bekledi. Az sonra başı önüne düştü, uyuyakaldı. Pencerenin önünde duran rahat koltuktaki kısa uykusu derin ve düşsüz oldu.</p>
		<p>Uyandığında damların ötesinden görünen gökyüzü aydınlanmıştı. Karların üzerini mavimsi bir ışıltı kaplıyordu. Biraz sonra kapısına vuracaklardı. Evet, uzaklardan bir atlı kızağın çıngırak seslerini duydu. Yaklaştı, yaklaştı ve otelin önünde durdu. Aşağı kapı çalındı. Sonra tahta merdivende gıcırtılar. Çizme sesleri. Ve kapısı vuruldu.</p>
		<p>Gelenler, süvari alayı kışlasından Yüzbaşı Wangen ile Üsteğmen Christ idi. İçeri girmediler. Üsteğmen, Yüzbaşı’nın yarım adım arkasında duruyordu. Alay Doktoru pencereye doğru yürüyüp dışarıdaki gökyüzüne baktı. Çocukluk günlerinde büyükbabasının hep söylemiş olduğu bir şeyi duyar gibi oldu: “İsrail kavmi dinleyin beni! Ulu Tanrı, bizim Tanrımız, tapılacak tek Tanrı’dır!” “Hazırım, baylar!” diye mırıldandı Alay Doktoru.</p>
		<p>Çok geçmeden küçük kızakta yan yana sıkışmış gibi oturuyorlardı. Hızla giderken çıngıraklar korkusuzca çalıyordu. Burunlarından soluyan atlar biraz sonra kuyruklarını kaldırıp kişnediler. Sarımtırak, üzerinden dumanlar çıkan iri iri yuvarlak toplar karlara düştü. Yaşamı boyunca hayvanlarla arası pek iyi olmamış Alay Doktoru bir an için atını özledi. O benden çok yaşayacak, diye düşündü. Yüz hatları dopdonuktu. Yanındakiler de susmuş, öyle yola bakıyorlardı...</p>
		<p>Az sonra, ormandaki o boşluğa yüz adım kala durdular. Kızaktan inip karlarda yürüdüler. Hava aydınlanmıştı, fakat güneş henüz çıkmamıştı. Dalları kar dolu, gururlu, upuzun çam ağaçları öyle uyukluyordu. Çok ötelerden bir yerlerden öten horozların sesi yankılanır gibi duyuldu. Tattenbach, yanındakilerle bir şeyler konuşuyordu. Doktor Demant ise bir aşağı, bir yukarı yürüyordu. Sonra bir ses duyuldu: “Baylar!” Doktor Demant durdu, gözlüğünü çıkardı ve çok dikkatle yakındaki iri bir ağacın dibine koydu. İlginçtir, gözünde gözlük olmamasına karşın önünde uzanan yolu, durması gereken noktayı, ötede duran Kont Tattenbach’ı da çok iyi seçiyordu. Bekledi. Gözünün önüne sisler inmesini, her şeyin bulanmasını bekledi. Fakat hiçbir şey değişmedi, sanki Alay Doktoru hiç miyop olmamış gibi çevresini çok berrak seçiyordu. Bir ses duyuldu: “Bir!” Alay Doktoru Demant tabancasını kaldırdı. Kendini çok özgür ve yürekli hissediyordu. Hatta yaşamında ilk kez coşku dolu bir yüreklilikti o andaki duyguları. Gençliğinde hedef levhasına ateş ettiği gibi nişan aldı. Ben artık miyop değilim ki, diye bir an düşündü. Bundan sonra gözlüğe hiç gereksinim olmayacak! Doktor olarak bu değişikliğe o anda bir neden bulamadı. Göz hastalıkları kliniğine görünmeye karar verdi. Tam göz uzmanı doktorun adı aklına geldiğinde yine o ses duyuldu: “İki!” Doktor Demant hâlâ her şeyi açık seçik görüyordu! Cinsini tahmin edemediği bir kuş, çekingen çekingen ötmeye başladı. Ve uzaklardan borazan sesleri duyuldu. Süvari Alayı talim alanına varmıştı.</p>
		<p>Trotta her zamanki gibi ikinci bölükte yürüyordu. Sabah ayazının donuk nefesi ağır kılıçların kınlarında ve hafif tüfeklerin namlularında damlacıklar oluşturmuş, ışıldıyordu. Borazanlardan yayılan buz gibi sesler küçük kenti uykusundan uyandırıyordu. Her zamanki köşede durmuş, müşteri bekleyen faytoncular da sakallı başlarını şöyle bir kaldırdı. Alay talim alanına varınca subaylar atlarından indi. Herkes sabah jimnastiği için sıraya girdi. Teğmen Kindermann bir ara Carl Joseph’in yanına sokuldu ve sordu: “Hasta mısın? Nasıl göründüğünün farkında mısın?” Çabucak ceketinin cebinden küçük bir el aynası çıkardı ve Trotta’nın yüzüne tuttu. Hafifçe pırıldayan dikdörtgende genç teğmen yıllardır çok yakından tanıdığı yüzünü gördü. Kor gibi yanan küçük gözler, sırtı kemikli, hafif çıkık büyükçe bir burun, yanakları çökmüş, kül gibi bir yüz, dudaklarının kanı çekilmiş, çeneyle bıyık arasını bir kılıç gibi kesen ince, uzunca bir ağız. Carl Joseph, şu kumral bıyığına pek alışamamıştı. Baba evinde, salonun loş bir köşesinde asılı tabloda büyükbabasının yüzü çıplaktı, bıyıksızdı.</p>
		<p>“Teşekkür ederim!” dedi. “Bu gece hiç uyumadım da.” Talim alanını terk etti.</p>
		<p>Sola doğru yürüdü, uzun ağaçların arasından geçti ve anayola uzanan patikada ilerledi. Saat yediyi kırk dakika geçiyordu. Silah sesi duymamıştı. Bir şey olmadı demek, diye bir an düşündü. Mucize mi gerçekleşmişti? On dakika sonra Binbaşı Prohaska atıyla gelince her şeyi öğrenecekti. Çok ötelerden, uyanmaya başlamış olan kentten sesler kulağına geldi. Sonra istasyonda hareket etmeye hazırlanan bir trenin lokomotifi uzun uzun düdük çaldı. Tam patika anayola ulaşmıştı ki, kahverengi donlu kısa tüylü bir ata binmiş olan Binbaşı göründü. Teğmen Trotta hemen selam verdi. “Günaydın!” dedi Binbaşı ve yoluna devam etti. Trotta peşinden yürüdü. Dar patikada biniciyle yayanın yan yana gitmesi mümkün değildi. Teğmen Trotta, atına binmiş Binbaşı Prohaska’yı takip etti. Bir süre sonra Binbaşı, atını durdurdu, şöyle bir arkasına döndü ve genç teğmene, “İkisi de!” dedi. Sonra tekrar yoluna devam etti. Trotta onun, “Ne yazık ki yapacak bir şey yoktu!” diye mırıldandığını duydu.</p>
		<p>Alay o gün her zamankinden bir saat erken kışlaya döndü. Süvariler içeri girerken borazanlar çaldı. Öğleden sonra da görevli astsubaylar eratın karşısına çıkıp Albay Kovacs’ın bildirisini okudular: Süvari Yüzbaşısı Kont Tattenbach ile Alay Doktoru Demant, alayın onuru uğruna askerce ölmüşlerdi.</p>
		<h2>8</h2>
		<p>O günlerde, toplum henüz, bu sayfalarda sözü edilen büyük savaş öncesi yıllarında bir insanın yaşayıp yaşamadığına kayıtsız değildi. O kişinin yaşayanlara veda edip dünyamızdan ayrılmasıyla yeri hemen bir başkasıyla doldurulmuyor, unutulup gitmiyordu. Hayır, o geride bir boşluk bırakıyordu, onu yakından veya uzaktan tanımış olanlar da bu boşluğu gördükçe o insanın eksikliğini hissedip hüzünle susuyorlardı. Evler dizisindeki bir yapı da günün birinde yangınla yok oldu mu yerine hemen bir başkası inşa edilmez, ardında bırakmış olduğu boşluk uzun süre öyle kalır. Yıllar boyu komşusu olmuş insanlar boş alandan her geçişlerinde artık orada durmayan yapıyı görünümüyle, duvarlarıyla anımsarlar. İşte o yıllarda toplum böyleydi. İyi şeylerin yetişmesi çok zaman alırdı, yok olduktan sonra unutulmaları da çok uzun sürerdi. Bir zamanlar var olmuş güzel bir şey, ardında derin izler bırakırdı, onu tanımış olanların anılarında yaşardı. Bugünse izler hemen siliniyor, insanlar çabucak unutmaya çaba gösteriyor. Doktor Demant ile Kont Tattenbach’ın ölümü sadece onları yakından tanımış olan süvari alayı subaylarını değil, toplumun insanlarını da uzun süre duygulandırdı ve heyecanlandırdı. Cenazeleri askerî tören ve dinî ayinle kaldırıldı. Hiçbir asker, alay dışında ölümlerinin nedeninden söz etmemiş olmasına karşın, her ikisinin de inandıkları bir şeyin şerefi uğruna kendilerini kurban etmiş olduğu, küçük garnizonun sakinleri arasında kulaktan kulağa duyulmaya başlamıştı. Geride kalan subayların her biri o günden sonra yakın ve zorunlu bir ölümün işaretini çehresinde taşıyordu sanki; küçük kent esnafının gözünde bu yabancı beyler daha da yabancılaşmıştı. Subaylar onlar için artık bambaşka bir dünyanın tanrısına tapan acayip kullar ve aynı zamanda rengârenk giyimli, süslü püslü dolaşan kurbanlardı. İnsanlar artık acıyarak peşlerinden bakıyor ve başlarını sallıyordu. Evet, mesleklerinin bazı kazançlı yanları da yok değil, diye konuşanlar da oluyordu. Üniformaları ve bellerinden sallanan kılıçlarıyla kadınların hoşuna gidiyorlar. İmparator da, sanki kendi oğullarıymış gibi bir dediklerini iki etmiyordu. Fakat görmedin mi, biri diğerini gücendirdi mi, hooop, kırılan onur ancak kızıl kanla temizleniyor!</p>
		<p>Kendilerinden söz edilenlerse gerçekte pek de kıskanılacak insanlar değildi. O güne kadar görev yaptığı diğer alaylarda ölümle sonuçlanan bazı düellolar görmüş olduğu anlatılan Süvari Yüzbaşısı Taittinger’in bile günlük yaşamı değişmeye başlamıştı. Davranışları düşüncesiz, kimi ağzı kalabalık subay suskunlaşırken, çoğu zaman suskun, tatlıyla arası çok iyi ufak tefek Süvari Yüzbaşısı nedense günlük yaşamında huzursuz biri olup çıktı. Artık küçük pastanede girişin hemen yanındaki masasında saatlerce oturup tatlıları peş peşe ağzına atmıyor veya kendi kendiyle ya da Albay’la hiç konuşmadan domino ve satranç oynamıyordu. Yalnızlıktan ürkmeye başlamıştı. Artık hep birileriyle beraber olmak istiyordu. Konuşacak bir dost bulamadığında, ne işe yarayacağını bilmediği bazı şeyleri satın almak için herhangi bir dükkâna giriyordu. Dükkânda uzun süre öylece dikiliyor, sahibiyle havadan sudan konuşuyor, dışarıdan herhangi bir tanıdığın geçtiğini görüp de derhal onun üstüne atılıncaya dek dükkândan ayrılmaya karar veremiyordu.</p>
		<p>Dünya işte böyle değişmişti. Askerî gazino dolmuyordu. Frau Resi’ye hep birlikte yaptıkları o hoşsohbet ziyaretlerin ardı kesilmişti. Hizmet erlerinin yapacak pek işleri kalmamıştı. Şınaps ısmarlayan, bardağa bakınca bunun birkaç gün önce Tattenbach’ın içki içtiği bardak olduğunu düşünüyordu. Gerçi hâlâ eski fıkralar anlatılıyordu ama artık kahkaha atan yoktu, olsa olsa gülümseniyordu. Teğmen Trotta da artık görev yeri dışında görülmüyordu.</p>
		<p>Sihirli bir el, Carl Joseph’in yüzündeki gençliği şöyle bir silip yok edivermiş gibiydi. O günlerde sanki İmparator’un ordusunda ona benzer başka bir teğmene rastlanamazdı. Çok değişik bir şeyler yapmak istiyordu – ancak ortalıkta yapacak değişik bir şey yoktu! En iyisi, alayından ayrılıp başka bir alaya katılmasıydı. Zor bir görev arıyordu. Gerçekteyse aradığı, gönüllü bir cezaydı. Carl Joseph şunu asla dile getiremezdi, o yüzden onun yerine biz söyleyelim: Felaketin elinde bir alet oluşu, canını inanılmayacak derecede sıkıyordu. Babasına düellonun nasıl sonuçlandığı ve başka bir alaya geçme kararını almış olduğu haberini verdiği günlerde kendini böyle hissediyordu. Bu arada kısa bir izne ayrılacağınıysa kendisine bildirmemişti. Çünkü babasıyla görüşmekten kaçınıyordu. Ancak bunu düşünürken onu pek tanımadığı da ortaya çıktı. Ne de olsa bölgeden sorumlu, askerî gelenekleri çok iyi bilen örnek bir devlet memuruydu. İlginçtir, oğlunun o sıralar dertleri ve kafasının karışık olduğunu sezdiği, yanıtından çok belliydi. Bölge Valisi, oğluna şunları yazıyordu:</p>
		<div class="letter html5_section">
			<p>Sevgili oğlum!</p>
			<p>Bana güvenerek yazmış olduğun çok kapsamlı mektubun için sana teşekkür ederim. Yakın dostların olan o kişilerin alın yazısı beni çok üzdü. Onlar onurları uğruna ölmüş iki insandır!</p>
			<p>Benim askerlik dönemimde böyle düellolar daha sık yapılırdı; çünkü insan için onuru, yaşamından daha önemliydi! Bana öyle geliyor ki, o zamanlar subaylar da bambaşka insanlardı. Sen bir subaysın oğlum ve Solforino Kahramanı’nın torunusun! Çok trajik bir olaya istemeden ve suçsuzca karıştığının bilincinde olduğundan eminim. Şimdi alayı terk etmek zorunda kaldığın için üzüldüğünü tabii ki kabul ediyorum. Fakat her alayda, ordunun bütün sınıflarında İmparatorumuzun hizmetinde olduğunu da hiç unutma!</p>
			<p class="right">Baban</p>
			<p class="right">Franz von Trotta</p>
			<p class="no-indent-gap">Not: Naklinden önce, hakkın olan iki haftalık izni, istersen bizim evde, istersen daha da iyisi, yöreye ve yeni çevreni tanıyıp alışabilmen için alayın konuşlandığı kentte geçirebilirsin.</p>
		</div>
		<p>Teğmen Trotta bu mektubu biraz utanarak okudu. Çünkü babası her şeyin farkındaydı. Bölge Valisi, şimdi onun gözünde inanılmaz derecede büyümüştü. Hatta neredeyse büyükbabasının seviyesine erişmişti. O güne kadar babasının karşısına çıkmaktan çoğu kez çekinmişti. Şimdi ise on beş günlük iznini baba evinde geçirmek gözünde artık olanak dışıydı! Belki ileride, çok ileride yıllık izinlerimde yanına giderim, diye genç teğmen bir an düşündü. O, bölge valisi babasının zamanındaki teğmenlerden bambaşka biriydi.</p>
		<p>“Şimdi alayı terk etmek zorunda kaldığın için üzüldüğünü tabii ki kabul ediyorum,” diyordu babası. Acaba tersini düşündüğü için mi bilerek böyle yazmıştı? Carl Joseph buradan ayrılacağı için nelere hüzünlenecekti? Penceresinden gördüğü koğuşu, orada yataklarına oturmuş, ağız armonikasıyla hüzünlü melodiler çalan ve çok uzaklardaki memleketlerinin şarkılarını söyleyen erleri bir daha göremeyeceği için mi? Bu şarkılar onun kulağında Sipoljeli köylülerin şarkıları gibi yankılanıyordu. Acaba kalkıp Sipolje’ye mi gitsem, diye genç teğmen düşündü. Odasının duvarındaki tek süs olan askerî haritanın yanına gitti. Sipolje’yi gözleri kapalı bile buluyordu bu haritada. Monarşinin güneyinde, en uç köşedeydi sakin ve güzel o köy! “Sipolje” kelimesi incecik ve küçük harflerden oluşuyordu. Köyün hemen yakınında büyük bir kuyu, bir su değirmeni, bir kilise, bir cami, tek hatlı bir tren yoluyla küçük bir istasyon, çeşitli ağaçlardan oluşmuş bir orman, bir sürü dar orman yolu ve patikalar vardı, doğanın ortasında tek başına öyle duran küçük evler de. Sipolje’de akşam oluyordu. Kuyunun başındaki rengârenk başörtülü kadınlar batmakta olan güneşin son ışınlarıyla sanki kırmızıya boyanmıştı. Müslümanlar, camilerindeki tarihî halılar üzerinde namaz kılıyorlardı. Koyu yeşil çamlar arasından çanını çala çala geçip giden küçücük lokomotif, ağır ağır çalışan su değirmeni, çağıldayarak akan derecik. Askerî okula gittiği yıllardan şimdi gözünün önüne gelen anılar. O günlerden birçok şeyi gözünde canlandırıyordu. Ve hepsinin üzerinde büyükbabasının gizem dolu o bakışları! O yörede, köye yakın bir yerlerde süvari alayı yoktu, simdi tayinini bir piyade birliğine çıkartmalıydı. Birlikte olduğu arkadaşları piyadelere hep acırdı. Şimdi Trotta’nın piyade alayına gittiğini öğrenince ona da acıyacaklardı. Büyükbabası da bir piyade alayında yüzbaşı olarak görev yapmamış mıydı? Bir zamanlar büyükbabasının yürümüş olduğu topraklarda yürümek onun için köylü atalarının yanına dönmek demekti! Onlar zor adımlarla sert topraklarda yürümüş, karasabanlarıyla tarlalarını sürmüş, verimli tohumları kutsayan hareketlerle saçmışlardı. Hayır, Teğmen Trotta bu alaydan ayrılacağı, hatta süvarileri terk edeceği için hiç üzülmüyordu! Babası buna izin verirdi. Piyade olabilmek için göreceği eğitim belki biraz usandırıcı olacaktı, fakat altından kalkamaması için hiçbir neden yoktu.</p>
		<p>Veda etmek lazımdı. Askerî gazinoda minik bir akşam. Herkese birer şınaps. Albay’ın kısa konuşması. Bir şişe şarap. Arkadaşlarının candan tokalaşmaları. Oysa daha sırtlarını döner dönmez fısıldaşmaya başlamışlardı bile. Bir şişe köpüklü şarap. Kim bilir, belki de buradan topluca Frau Resi’nin evine gidilecekti: herkese birer şınaps daha. Ah, şu veda bir an önce sona erse ne güzel olurdu! Emir eri Onufrij’i, gideceği yeni görevine beraberinde götürebileceği için seviniyordu. Böylece bir başkasına alışması gerekmeyecekti. Babasını ziyaretten de kurtulmuştu. Yeni alaya tayiniyle ilgili kimi işlemleri de kolay atlatacağına inanıyordu. Kafasını yoran, o anda ona zor gelen tek şey Doktor Demant’ın dul eşine yazacağı mektuptu.</p>
		<p>Bunu nasıl yapacaktı? Teğmen Trotta, eşi için yapılan cenaze töreninin ardından Eva Demant’ın Viyana’daki babasının yanına gitmiş olacağını düşündü. Villaya gidecek, birisi açıncaya kadar uzun uzun ve boşu boşuna kapının zilini çalacak, Viyana’daki adresini öğrenecek ve olabildiğince içten, kısa mektup yazacaktı. Sadece bir mektupla her şeyi geride bırakacağı için sevindi. Genç teğmen bir an için hiç de yürekli biri olmadığını fark etti. Büyükbabasının o karanlık, gizemli bakışlarını sürekli tepesinde hissetmeseydi, bu zor yaşamında nasıl sendeleye sendeleye, hatta kimi zaman perişan yürüyeceğinin bilincindeydi. Sadece Solferino Kahramanı’nı düşündüğü anlarda kendini güçlü hissediyordu. Yürekli olmak istediğinde büyükbabasını ziyaret etmesi yeterliydi.</p>
		<p>Ve genç teğmen ona zor gelen yola koyuldu. Saat öğleden sonra üçtü. Esnaf buz gibi soğukta dükkânlarının önünde durmuş, gelecek tek tük müşteriyi bekliyordu. Elişi atölyelerinden kulak tırmalayan tuhaf sesler geliyordu. Nalbantın, tenekecinin dükkânından gelen sesler ise şen ve canlıydı. Ayakkabı tamircisinden tahta çekicin vuruşları, marangozhaneden testerenin uğultuları kulağa geliyordu. Genç teğmen o insanları tanıyordu, duyduğu sesler de hiç yabancısı değildi. Ne de olsa her gün iki kez önlerinden geçiyordu. Atının üzerinden dükkân tabelalarına neredeyse dokunuyor, evlerin birinci kat odalarına bakıyordu. Orada yatakları, masaları, kahve kanalarını, gömleklerinin yakası açık erkekleri, saçlarını henüz taramamış kadınları, pencere kenarındaki çiçek saksılarını, süslü parmaklıklar arkasında kurumaya bırakılmış meyveleri, kavanozlarda turşuya yatırılmış salatalıkları görüyordu...</p>
		<p>Az sonra Doktor Demant’ın villasının önünde durdu. Bahçe kapısı gıcırdayarak açıldı. İçeri girdi. Evin hizmetkârı genç onu karşıladı. Frau Demant villanın kapısında göründü. Teğmen Trotta bütün vücudunun titrediğini hissetti. Bir an için jandarma görevlisi Slama’ya yapmış olduğu başsağlığı ziyaretini anımsadı. Adamın iri ve nemli elini elinde hissetti. Sonra girişteki loş hol ve kırmızı oturma odası da gözünün önüne geldi. Ahududu şurubunun o yavan tadını yine ağzında hisseder gibi oldu. Karşısında dul Frau Demant’ı gören genç Trotta, bir an düşündü, demek ki Viyana’ya gitmemiş! Kadının siyahlar içinde olması da onu biraz şaşırttı. Alay Doktoru’nun eşini böyle göreceğini beklemiyordu. Arkadaşı olan o insanla birkaç kez oturup sohbet ettiği salonun da her zamankinden değişik olduğu az sonra dikkatini çekti. Duvarda vefat etmiş olan doktorun büyük bir tablosu asılıydı, siyah bir bant çerçeveyi örtüyordu. Tıpkı İmparator’un askerî gazinodaki tablosu gibi sanki çok uzaklardaydı, zor seçiliyordu, ona elle dokunulamıyordu. Doktor Demant bir pencerenin ardından onlara bakıyormuş gibiydi. “Geldiğiniz için teşekkür ederim,” dedi Frau Demant. “Size veda etmek istemiştim,” dedi Trotta. Frau Demant sesini çıkarmadı, solgun yüzüyle ona baktı. Teğmenin bakışları, karşısındaki kadının parıldayan güzel gri gözlerindeydi. Onlar sanki buzdan oluşmuş iki yuvarlaktı. Salonu dolduran bu kış öğleden sonrası loşluğunda sadece Frau Demant’ın gözleri parıldıyordu. Teğmenin bakışları kadının gözlerinden, dar alnından duvarda asılı duran tablodan, çok uzaklardan ona bakan ölen eşine doğru şöyle bir uzandı. Trotta bir an niçin oturmadıklarını düşündü. Frau Demant nedense bir şey söylemiyordu. Pencerelerden akşam karanlığının yavaş yavaş çökmekte olduğunu fark etti, çocukça bir korku içini kapladı. Bu evde hiç kimse ışıkları yakmayacak mıydı? Teğmen sorusuna yanıt bulamadı. Karşısındaki kadının ağır ağır nefes aldığını duydu. “Niçin böyle duruyoruz,” dedi Frau Demant az sonra. “Oturalım!” Salondaki masaya karşılıklı oturdular. Carl Joseph en son jandarma görevlisi Slama’nın evinde de böyle kapıya arkası dönük oturmuş olduğunu anımsadı. O gün öğleden sonra olduğu gibi şimdi de biraz ürperdi. Sanki arkasındaki kapı ikide bir açılıp kapanıyordu. Dışarıdaki karanlık salona da çökmeye başladı, Frau Eva Demant’ın siyah elbisesi daha çok karardı. Sanki şimdi o karanlıktı! Bembeyaz, renksiz yüzü karanlığın içinde sanki havada tek başına yüzüyormuş gibiydi. Ölen eşinin duvardaki tabloda görünen yüzü de karanlığın basmasıyla kayboluverdi. Teğmen, Frau Demant’ın, “Eşim,” diyerek karanlığın içinden konuştuğunu duydu, ışıldayan beyaz dişlerini de gördü. Dişleri, yüzünden daha da beyazdı. Sonra yavaş yavaş gözlerinin solgun ışıltısını da sezdi. “Siz onun tek dostuydunuz! Bunu bana sık sık söylerdi! Sizden çok söz ettiğini anımsıyorum! Şimdi artık yaşamadığına bir türlü inanmak istemiyorum. Ve,” diye fısıldayarak devam etti, “buna benim neden olmuş olmama da!”</p>
		<p>“Suçlu olan benim!” dedi Teğmen. Sesi sert çıkmıştı, kendi kulağına bile yabancı geldi. “Suçlu olan benim,” diye tekrarladı. “O akşam size eşlik ederken dikkatli olmalıydım, askerî gazinonun önünden geçmemeliydim.”</p>
		<p>Karşısındaki kadın hıçkırmaya başladı. Yüzü iyice soldu, vazosunda hafif hafif aşağı kıvrılan iri, beyaz bir çiçek örneği başı masaya doğru eğildi. Sonra aniden sağdan ve soldan görünen beyaz eller, hafif öne eğik başı kavradı. Bir an için salonda kadının hafif hafif hıçkırmalarından başka bir şey duyulmadı. Bu dakikalar genç teğmene sonsuz gibi geldi. Şimdi acaba ayağa kalkıp kadını ağlarken bıraksa çekip gitse miydi? Gerçekten de oturduğu yerden kalktı. Aynı anda Frau Demant ellerini masaya koydu ve çok sakin bir sesle, “Gitmek mi istiyorsunuz?” diye sordu.</p>
		<p>“Hayır, ışığı yakacaktım,” dedi Trotta.</p>
		<p>Aynı anda kadın ayağa kalktı ve ona sürünerek yanından geçti. Parfümünün hoş kokusu genç teğmenin yüzünü okşadı. Salon aydınlandı. Işıktan rahatsız olan kadın bir eliyle gözlerini örttü. “Lütfen konsolun üzerindeki küçük lambayı yakın,” dedi Teğmen’e dönerek. Sesi biraz emreder gibi çıkmıştı. Teğmen söyleneni yerine getirdi. Kadın, ışığı hafif diğer lamba yanıncaya kadar eli gözlerinde öyle bekledi. Sonra da kapının yanındaki düğmeyi çevirip tavan lambasını söndürdü. Üzerindeki siyah elbiseyle ve Trotta’ya bakan donuk yüzüyle oldukça cüretkâr bir görünümü vardı. Hem öfkeli hem de yürekli bir kadını andırıyordu. Az önceki gözyaşları yanaklarında kurumuş damlalar oluşturmuştu. Bakışlarında da her zamanki donukluk vardı.</p>
		<p>“Şuraya, kanepeye oturun!” diye Frau Demant emretti. Carl Joseph gösterilen yere oturdu. Kanepedeki yumuşak yastıklar Teğmen’i bir güzel sarıp sarmaladı. Genç teğmen bu kanepede böyle oturmasının tehlikeli olabileceğini sezdi ve hafifçe yerinden doğrulup kenara ilişti. Ellerini kılıcının sapına götürdüğü anda Frau Eva’ nın kendisine yaklaştığını sezdi. Sanki şimdi ona doğru yürüyen bu kadın, bütün yastıkların komutanıydı! Sağ tarafta, kanepenin hemen yanı başında ölen arkadaşının tablosu asılıydı. Frau Eva yanına oturdu. Aralarına sadece küçük, yumuşak bir yastık sıkışmıştı. Trotta hiç kıpırdamadan, dirsekleri dizlerinde öyle oturuyordu.</p>
		<p>“Demek ki başka bir alaya tayininiz çıktı,” dedi Frau Demant.</p>
		<p>“Evet, ben böyle istedim,” dedi Teğmen bakışları yerdeki halıda.</p>
		<p>“Bu gerekli miydi?”</p>
		<p>“Evet, gerekliydi.”</p>
		<p>“Sizin için üzüldüm, çok üzüldüm!”</p>
		<p>Frau Demant yanında tıpkı onun gibi dirseklerini dizlerine dayamış, oturuyordu. Başını elleri arasına almış, bakışlarını yerdeki halıya dikmişti. Sanki genç Trotta’dan gönül alıcı bir söz bekliyor gibiydi. O ise şimdi susmakla yitirmiş olduğu arkadaşının hıncını almak istermiş gibiydi. Hatta bunu yaptığı için sanki memnundu da. O anda kışladaki arkadaşlarıyla konuşurken erkekleri öldüren güzel kadınlarla ilgili hikâyeler anlattıkları aklına geldi. Şimdi yanında oturmakta olan kadın da bu katiller sınıfından biri olabilirdi. Ne yapıp edip yanından bir an önce uzaklaşmalıydı. Ayağa kalkmaya hazırlandı. Fakat Frau Demant aynı anda oturuş şeklini değiştirdi. Ellerini çenesinden çekti. Sol elini kanepenin ipek kumaşına götürdü ve okşar gibi ağır ağır üzerinde gezdirdi. Sonra küçük elinin ince parmakları Teğmen Trotta’nın oturduğu yöne doğru hareket etti. Ağır ağır, hiç aralıksız kanepenin yumuşak kumaşında gitti geldi. Parmakların kendisine yaklaştığını gören Teğmen bir an için gözlüğü takmış ve bunu görmemiş olmayı diledi. İnce, beyaz parmaklar o anda aklına bir şey getirdi. Bir sigara içmek istedi. Ne güzeldi böyle bir şeyin o anda aklına gelmiş olması! Hemen üniforma ceketinin cebinden sigara kutusuyla kibritleri çıkardı. “Bana da bir sigara verin!” dedi Frau Demant. Teğmen yanındaki kadının sigarasını yakarken yüzüne bakmak zorunda kaldı. Şimdi yaslı günlerinde sigara içmesi, nikotinden zevk almak istemesi Trotta’nın gözünde hiç de güzel bir davranış değildi. İlk nefesin ardından dudaklarını şöyle bir yuvarlatarak ince, mavimsi dumanı havaya üflemesi de çok tasasız ve ayıp bir hareketti.</p>
		<p>“Nereye tayin edileceğinizi biliyor musunuz?”</p>
		<p>“Hayır,” dedi Teğmen, “fakat mümkün olduğu kadar uzak bir yere yollamalarını isteyeceğim!”</p>
		<p>“Mümkün olduğu kadar uzak bir yere mi? Nereye?”</p>
		<p>“Belki Bosna’ya!”</p>
		<p>“Oralarda mutlu olacağınızı sanıyor musunuz?”</p>
		<p>“Herhangi bir yerde mutlu olabileceğimi sanmıyorum.”</p>
		<p>“Mutlu olmanızı isterdim,” diye yanında oturan kadın çabucak konuştu.</p>
		<p>Sonra kalktı, salondan çıktı ve az sonra elinde bir sigara tablası geri döndü. Hafifçe eğildi, tablayı yere, genç teğmen ile arasına, bıraktı ve, “Öyle ise birbirimizi bir daha hiç göremeyeceğiz,” diye mırıldandı.</p>
		<p>Hiç mi? Bu kelime korkulacak, kıyısı olmayan sonsuz bir deniz gibiydi. “Ne yazık ki bu bir gerçek!” dedi Trotta. Hemen ardından da, Max Demant’ı da bir daha hiç görmeyeceğim, demek istedi! Ve aynı anda aklına Taittinger’in, “Dul kadınları ateşe atmalı!” sözü geliverdi.</p>
		<p>Kapı çalındı. Koridordan ayak sesleri duyuldu. Frau Demant, “Babam gelmiş olacak,” dedi. Babası Knopfmacher aynı anda salona girdi. “Ah, siz buradasınız demek! Evet, siz!” dedi. Yaşlı adam odaya kar kokusunu da beraberinde getirmişti. Cebinden büyükçe bir mendil çıkardı, açtı ve gürültüyle burnunu temizledikten sonra değerli bir şeymiş gibi dikkatle tekrar katlayıp ceketinin üst cebine koydu. Ardından elini, kapının yanındaki elektrik düğmesine uzattı. Tavanın lambası yandı, bütün oda aydınlandı. Sonra kendisini ayakta karşılayan Trotta’nın yanına geldi ve hiç konuşmadan elini sıktı. Bu tokalaşma, doktorun ölümüne ne kadar üzülmüş olduğunu anlatmak için Herr Knopfmacher’e yeterliydi. Sonra kızına döndü ve başıyla tavandaki lambayı işaret ederek, “Kusura bakma, fakat ben odadaki bu kadar hüzünlü ışığa dayanamadım!” dedi. Onun odayı böyle ışığa boğması, Trotta’nın gözünde, tablosunu kara bantların örttüğü merhumun yüzüne bir taş fırlatması demekti.</p>
		<p>“İyi görünmüyorsunuz!” dedi Knopfmacher, ses tonunda sanki bir sevinç vardı. “Bu felaket sizi çok etkilemiş olacak.”</p>
		<p>“O benim tek dostumdu!”</p>
		<p>“Görüyorsunuz işte,” dedi Knopfmacher ve masaya oturdu. “Oturun, rahatsız olmayın.” Bu kez hafifçe gülümsemişti. Teğmen tekrar kanepeye oturduktan sonra da devam etti: “Merhum da hep bunu söylerdi. Ne büyük bir felaket!” Başını birkaç kez iki yana salladı. Kırmızı yanakları da sağa sola gitti.</p>
		<p>Frau Demant giysisinin kolundan küçük bir mendil çıkardı ve gözlerine götürdü. Sonra oturduğu yerden kalktı ve salondan çıktı.</p>
		<p>“Bilemiyorum, bütün bunlara katlanabilecek mi?” diye Knopfmacher tekrar konuştu. “Ben kızımla çok konuşmuştum, fakat o beni dinlemek istememişti! Bakın Teğmen, her mesleğin kendine göre riskli yanları vardır. Fakat bir subay, evet, bana kalırsa bir subay –böyle söylediğim için kusuruma bakmayın– yaşamı boyunca hiç evlenmemelidir! Sanırım damadım size de anlatmıştı, ordudaki görevinden ayrılmayı ve kendini bilime vermeyi kafasından geçiriyordu. Bunu duyduğumda ne kadar sevinmiştim, bilemezsiniz! Sevgili, iyi insan Max.”</p>
		<p>Herr Knopfmacher sonra başını kaldırdı ve duvardaki tabloya öyle baktı durdu. “Mesleğinde bir uzmandı!” dedi.</p>
		<p>Tekrar salona giren Frau Demant’ın elindeki tepside, babasının çok sevdiği Slivoviç vardı.</p>
		<p>“İçersiniz, değil mi?” diye sordu Knopfmacher ve kadehleri doldurdu. Sonra yerinden kalkıp dikkatle genç teğmene içkisini uzattı. Trotta da ayağa kalktı. Erik rakısının yavan tadı ona bir an için ahududu şurubunu anımsattı. Kadehi bir dikişte boşaltmıştı.</p>
		<p>Knopfmacher, “Onu en son ne zaman görmüştünüz?” diye sordu.</p>
		<p>“Bir gün önce!” dedi Teğmen.</p>
		<p>“Eva’dan Viyana’ya gitmesini rica etmişti. Olaylardan kızıma hiç söz etmemiş. O da olacaklardan habersiz buradan ayrılmış, yanıma gelmişti. Veda mektubu elimize geçtiğinde artık yapacak bir şey olmadığını anlamıştım.”</p>
		<p>“Evet, yapacak hiçbir şey yoktu!”</p>
		<p>“Kusura bakmayın, fakat ordudaki bu şeref uğruna ölüm kuralı artık hiç de günümüze uyan bir şey değil! Unutmayın bizler yirminci yüzyılda yaşıyoruz! Evimizde gramafon var, telefon aracılığıyla yüzlerce mil öteyle konuşabiliyoruz, hatta Blériot ve diğerleri havalanıp uçuyor! Gazete okuyup okumadığınızı, politikayla ilgilenip ilgilenmediğinizi bilmiyorum; fakat toplum bünyesinin yavaş yavaş değişmekte olduğundan söz ediliyor. İnsanlara seçme ve seçilme hakkının verilmeye başlanmasından sonra bizde ve dünyanın birçok ülkesinde değişiklikler yaşanmakta! İmparatorumuz, Tanrı ona uzun ömürler versin, birçok insanın sandığı gibi çağdışı bir insan sayılmaz! Tabii ki tutucu sınıfın ısrarla üzerinde durduğu bazı şeyler de yanlış değil. Değişiklikler getirilirken yavaş, temkinli ve iyice düşünerek atılmalı adımlar. Acele etmeye hiç gerek yok!”</p>
		<p>“Ben politikadan pek anlamam,” diye konuştu Trotta.</p>
		<p>Knopfmacher bir an öfkelenir gibi oldu. Ordudaki şu aptallarla çılgınlara çoğu zaman kin besliyordu. Çocuğu artık bir duldu, damadı da öteki dünyaya göçmüştü. Şimdi Eva’ya yeni bir koca bulmak gerekiyordu! Yeni kocası asker olmayacaktı. Başlarına gelmiş bu felaketten bir an önce kurtulmalıydılar. Şu genç teğmen gibi işe yaramazların yirminci yüzyılda artık sözü geçmemeliydi. Uluslar, haklarını talep ediyordu. Vatandaş, vatandaş olmak istiyordu. Soylular da artık ayrıcalıklarından vazgeçmeliydi! Sosyal demokrasi belki tehlikeliydi fakat iyi bir muhalifti. Son zamanlarda sürekli savaştan söz ediliyordu fakat o yakın gelecekte bir savaşın çıkacağını sanmıyordu. Birileri şimdi aydınlatılmalıydı. Örneğin İngiltere’de kralın artık sözü geçmiyordu.</p>
		<p>“Anlıyorum,” dedi Knopfmacher. “Politikanın orduda yeri yoktur. O ise,” dedi eliyle tabloyu şöyle işaret ederek, “politikadan anlardı.”</p>
		<p>“Çok akıllı biriydi!” diye mırıldandı Trotta.</p>
		<p>“Fakat yapacak bir şey yoktu,” dedi Knopfmacher tekrar.</p>
		<p>“Belki de o,” dedi Teğmen. Bir an kocaman sakallı meyhanecinin okuduğu eski kitaplardaki ona yabancı bilge şeyleri gözünün önüne getirdi, “belki de çok akıllı ve yalnız bir insandı!”</p>
		<p>Yüzünün sarardığını hissetti. Frau Demant’ın donuk bakışları üzerindeydi. Artık kalkıp gitmeliydi. Salona ölüm sessizliği çökmüştü. Konuşulacak bir şey de kalmamış gibiydi.</p>
		<p>“Baron Trotta’yı da artık görmeyeceğiz, baba! Başka bir alaya tayini çıkmış!” dedi Frau Demant.</p>
		<p>“Fakat arada sırada sizden bir yaşam belirtisi gelir, öyle değil mi?” diye sordu Knopfmacher.</p>
		<p>“Siz bana mutlaka mektup yollarsınız!” dedi Frau Demant da.</p>
		<p>Teğmen ayağa kalktı. Knopfmacher, “Size iyi şanslar dilerim!” diyerek elini uzattı. İri ve sıcak eli kadife gibi yumuşacıktı. Frau Demant önden yürüdü. Uşak hemen paltosunu getirdi. Frau Demant durmuş öyle bakıyordu. Trotta çizmelerinin topuklarını vurdu.</p>
		<p>“Bana mektup yollayın,” dedi karşısındaki kadın. “Nereye gittiğinizi, ne yaptığınızı bilmek istiyorum!”</p>
		<p>Bunlar ılık bir esinti gibi çabucak söylenmiş sözlerdi. Uşak kapıyı açtı. Trotta bahçeye indi, yürüdü. Bir an için yıllar önce Slama’nın bahçesini terk ettiği akşam gözünün önüne geldi. Yine demir parmaklıklı bir kapıyı açtı, dışarı çıktı. Hızla kente doğru yürüdü ve rastladığı ilk kafeye girdi. Ayaküstü bir kadeh konyak içti. Sonra bir kadeh daha. “Biz sadece Hennessy marka konyak içeriz!” dediğini duydu babasının. Kendini dışarı attı ve hızla kışlaya doğru yürüdü.</p>
		<p>Oda kapısının önünde, kireç duvarların beyazının ortasında mavi bir çizgiymiş gibi Onufrij’nin durduğunu gördü. Onbaşı, Albay’ın emriyle kalem odasında Teğmen Trotta’yı bekleyen bir paketi alıp getirmişti. Trotta kahverengi kâğıda sarılmış paketi aldı. Odasında masasının üzerinde de bir mektubun durduğunu gördü.</p>
		<p>Teğmen mektubu açıp okudu:</p>
		<div class="letter html5_section">
			<p>Sevgili dostum,</p>
			<p>Kılıcımı ve cepsaatimi sana bırakıyorum.</p>
			<p class="right-gap">Max Demant</p>
		</div>
		<p>Trotta hemen paketi açtı ve içindeki kılıcı çıkardı. Yanında Doktor Demant’ın cepsaati de durmaktaydı. Saat çalışmıyordu. On ikiye on dakika kala durmuştu. Teğmen hemen kurdu ve kulağına tuttu. Hızla, tıkır tıkır çalıştığını duydu. Sonra oyun oynayan meraklı bir çocuk gibi kapağını açtı. Kapağın içine adının ilk harfleri kazılıydı: M.D. Ardından kılıcı kılıfından çekti çıkardı. Sapın hemen altına Doktor Demant, keskin bir bıçakla olacak, “Güzel ve özgür yaşa!” sözünü kazımıştı. Teğmen Trotta kılıcı dolabına astı. Kılıcın ipekten örülmüş altın gibi ışıldayan püskülünü parmakları arasında tutuyordu. Trotta masasındaki kutuyu kapattı, bir tabutu kapatır gibi.</p>
		<p>Sonra odanın ışığını söndürdü ve üzerinde giysileri yatağa uzandı. Asker koğuşlarından uzanan sarımtırak pırıltı beyaza boyalı oda kapısını bir dalga gibi yalıyor, tokmağında ışıldayarak yansıyordu. Kalın erkek seslerine bir ağız armonikasının hüzünlü melodisi eşlik ediyordu. Ukraynalılar, İmparator ve İmparatoriçe’nin şarkısını söylüyordu:</p>
		<div class="poem html5_section">
			<p>Ah, bizim İmparatorumuz, ne iyi, ne yiğit biridir,</p>
			<p>Karısı da bize hükmeder, o bizim kraliçemizdir!</p>
			<p>İmparatorumuz önden gider, biz süvarilere hep yol</p>
			<p class="dize">gösterir,</p>
			<p>O kalır tek başına sarayında,</p>
			<p>Bekler kocasını –</p>
			<p>İmparatoru bekler İmparatoriçe. –</p>
			<p>İmparatoriçe öleli çok olmuştu. Fakat Slav köylüleri için hâlâ yaşıyordu.</p>
		</div>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f1"><a class="si-backref" href="#ref_f1">1</a><span class="si-footnote-text">. (Lat.) Tehlike altında (bile) güvende.</span></div>
		<div class="si-footnote html5_aside epub-type_footnote" id="f2"><a class="si-backref" href="#ref_f2">2</a><span class="si-footnote-text"><span class="dipnot-yazisi char-style-override-4" xml:lang="tr-TR">. </span><span class="dipnot-yazisi char-style-override-4" xml:lang="tr-TR">Eva, Almancada Havva’ya verilen addır.</span></span></div>
	</div>
</body>
</html>