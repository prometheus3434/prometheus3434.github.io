<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
		<title>Radetzky Marşı</title>
		<link href="../Styles/main.css" rel="stylesheet" type="text/css"/>

	</head>
	<body class="chapter epub-type_chapter">
	<div class="container html5_section">
		<h1>Epilog</h1>
		<p>Bundan sonra Bölge Valisi Herr Trotta’nın son günlerinden söz edeceğiz. Hep birbirine benzeyen o günler tek bir gün oldu. Onun için zaman hep aynı akan, sessiz bir nehir örneği geçip gitti. Savaş cephelerinden gelen haberler ve eyalet valiliğinin yolladığı genelgeler Bölge Valisi’ni artık pek ilgilendirmiyordu. Ona kalsa çoktandır emekliliğe ayrılırdı, fakat savaş nedeniyle görevde kalması gerekiyordu. Şimdi ikinci bir yaşamı yaşıyor sayılırdı, bu soluk bir yaşamdı. Birincisini, gerçek yaşamı ise artık geride bırakmıştı. Yaşlı Trotta’nın gözünde günleri artık tek bir yöne gidiyordu ve o bu yaşamın kıyısında ileride mezarını süsleyecek olan taş gibi hiç kıpırdaman öyle duruyordu. Herr von Trotta yaşamı boyunca kendini hiç İmparator Franz Joseph’e benzetmemişti. Son günlerinde ise sık sık Schönbrunn Sarayı’nda huzura kabul edildiği günü anımsadı, aralarında sohbet eden iki yaşlı gibi düşüncelerinde Franz Joseph’le konuştu: Bugünlerin geleceğini bize birileri söylemiş olsaydı. Bu iki yaşlı adama!</p>
		<p>Herr von Trotta artık çok az uyuyordu. Önüne ne konursa pek farkında olmadan öyle yiyordu. Getirilen evrakları da pek okumadan imzalıyordu. Kimi günler kafeye her zamankinden biraz erken gittiğinde, Doktor Skowronnek henüz gelmemişse üç gün öncesine ait <em>Fremdenblatt</em> gazetesini eline alıyor, birkaç gün önce okumuş olduğu eski haberleri yeniymiş gibi tekrar okuyordu. Az sonra Doktor Skowronnek karşısına oturup da, en son olaylardan söz ettiğinde de sanki çoktan biliyormuş gibi kafasını sallayarak dinliyordu.</p>
		<p>Herr von Trotta günün birinde bir mektup aldı. Yollayan hiç tanımadığı, Viyana’daki Steinhof Akıl Hastanesi’nde gönüllü hemşirelik yapan Frau von Taussig’di. Kadının yazdığına göre birkaç ay önce cepheden buraya tedaviye yollanmış Kont Chojnicki sık sık Bölge Valisi’nden söz ediyordu. Çoğu gün karmakarışık konuşan Chojnicki, Herr von Trotta’ya mutlaka söylemesi gereken çok önemli bir şey olduğunu iddia ediyordu. Eğer Bölge Valisi, yakında Viyana’ya gelip de Kont Chojnicki’ yi dinleyebilirse bu ziyaret hastanın iyileşmesinde önemli bir rol oynayabilirdi. Mektubu yollayan Frau von Taussig’in belirttiğine göre benzeri yakın ilgi bazı akıl hastalarında geçmişte beklenmedik sonuçlar vermişti. Bölge Valisi ne yapması gerektiğini hemen Doktor Skowronnek’e danıştı. “Her şey mümkündür,” dedi doktor. “Tabii önemli olan sizin böyle bir ziyarete dayanıp dayanamayacağınız...” Herr von Trotta, “Her şeye dayanabilirim,” dedi ve hemen yola çıkmaya karar verdi. Belki hasta Chojnicki, oğlu hakkında yeni bir şey söyleyecekti... Oğlu ona, babasına iletmesi için bir şey de vermiş olabilirdi. Yaşlı Trotta, Viyana’ya doğru yola çıktı.</p>
		<p>Trenden indikten sonra faytona bindi ve hemen Akıl Hastanesi’nin askerî bölümüne gitti. Mevsimlerden sonbahardı, Viyana’da kapalı, iç sıkıcı bir hava vardı. Hafiften yağmur da yağıyordu. Hastanenin duvarları bembeyaz koridorunda oturup bekledi. Yaşlı adam pencerelerin kalın demir parmaklarının arasından dışarıya baktı ve oğlunun şehit düşmüş olduğu tren istasyonundaki o yamacı gözünün önüne getirdi. Sanki genç oğlu o gün şehit olmuştu, cesedi henüz yamaçta yatıyordu. Şimdi o ıslanıyor, diye bir an düşündü. Herr von Trotta için zaman çok yavaş ilerliyordu. Önünden tuhaf yüzlü, bakışları çılgınca, sağı solu burkuk, zor yürüyen hastalar gelip geçti. Fakat yaşamında ilk kez bir akıl hastanesini ziyaret eden Bölge Valisi’ne gördükleri hiç de tuhaf gelmedi, bu insanlardan korkmadı. Yaşamda korkunç olan tek şey ölümdü! Ne yazık, diye bir an düşündü, oğlum Carl Joseph de şehit olacağına aklını kaçırmış olsaydı ben onu yine iyileştirirdim... Onu sık sık ziyaret ederdim... Belki de kolu, önümden geçen şu teğmen gibi bir tuhaf burkulurdu, dehşet verici bir görünümü olurdu. Fakat bu sadece bir kol, burkulmuş da olsa hep okşanır. İnsan karşısındakinin çarpık gözlerine de bakabilir! Önemli olan bakanın benim oğlumun gözleri olması... Oğulları sadece akıl hastası olan babalar mutludur!</p>
		<p>Az sonra Frau von Taussig göründü. Diğer hemşirelerden hiç farkı yoktu. Yaşlı adam için önemli olan üzerindeki üniforma idi, yüzü değil. Kadın bir süre hiç konuşmadan öyle durdu, pencerenin yanında oturmakta olan yaşlı adamı süzdü ve, “Oğlunuzu tanımıştım,” dedi.</p>
		<p>Bölge Valisi Trotta ağır ağır başını kaldırdı ve karşısında durmakta olan kadının yüzüne baktı. Bu, yaşlanmaya başlamış, fakat hâlâ güzel sayılan bir kadının yüzüydü. Başındaki hemşire kepiyle merhamet ve yardımseverlik dolu bakışları, onu olduğundan daha genç gösteriyordu. “Oğlumu ne zaman tanımıştınız?” diye sordu Herr von Trotta. “Savaştan önceydi,” dedi Frau von Taussig ve uzanıp yaşlı adamı kolundan tuttu. Sonra onunla, buradaki hastalara yaptığı gibi ağır ağır koridorda yürüdü. Bir ara yanındaki adamın kulağına eğildi ve, “Biz birbirimizi sevmiştik,” dedi, “Carl Joseph ve ben!” Bölge Valisi sordu: “Kusura bakmayın, fakat yaşamış olduğu o üzücü olayla sizin bir ilginiz var mıydı?”</p>
		<p>“Biraz vardı!” dedi Frau von Taussig. “Öyle mi...” dedi yaşlı adam, “biraz vardı demek.” Sonra yanındaki hemşirenin kolunu hafifçe sıktı ve, “İsterdim ki, Carl Joseph sizinle daha başka üzücü olaylar da yaşasın!” diye mırıldandı.</p>
		<p>“Şimdi hastanın yanına gireceğiz!” dedi Frau von Taussig. Gözlerinde birden yaşlar birikmiş olduğunu sezdi. Biliyordu, o anda ağlamaması gerekiyordu.</p>
		<p>Chojnicki bomboş bir odada oturuyordu. Arada sırada çok öfkelendiği için her şeyi toplayıp kaldırmışlardı. Oturmuş olduğu iskemlenin dört bacağı da yere iyice vidalanmıştı. Bölge Valisi odaya girince Chojnicki ayağa kalktı ve elini uzatarak misafirinin yanına yürüdü. Hemşire Frau von Taussig’e dönüp, “Sen dışarı çık, Wally!” dedi. “Konuşacağımız şey çok önemli!” Kadın çıktı. İki adam odada tek başlarına kalmıştı. Kapıda küçük bir gözetleme deliği vardı.</p>
		<p>Chojnicki kapıya sokuldu ve sırtını bu deliğe dayayıp konuştu: “Evime hoş geldiniz!” Her zamanki az saçlı başı, o gün yaşlı adama nedense iyice kelmiş gibi görünüyordu. Hastanın hafif çıkık iri mavi gözlerinden taşan buz gibi bir rüzgâr bitkin, solgun ve bazı yerleri şişmiş yüzüne yayılıyordu. Sanki tiki varmış gibi Chojnicki’nin ağzının sağ kenarı da ikide bir titriyordu. Yaşlı adam ilk anda karşısındakinin gülümsemeye çalıştığını sandı. “Oturun!” dedi Chojnicki, “Çok önemli bir şeyin haberini vermek için sizi buraya çağırttım. Fakat ağzınızdan kaçırmayacaksınız, hiç kimseye söylemek yok! Şimdi söyleyeceğimi sizden ve benden başka hiç kimse bilmiyor. İhtiyar ölüyor!”</p>
		<p>“Siz nereden biliyorsunuz bunu?” diye Trotta sordu.</p>
		<p>Hâlâ sırtı kapıdaki deliğe dayalı ayakta durmakta olan Chojnicki işaretparmağıyla odanın tavanını gösterdi ve, “Yukarıdakinden,” dedi.</p>
		<p>Sonra birden arkasına döndü ve kapıyı açıp, “Hemşire Wally!” diye seslendi, “Görüşme sona ermiştir!”</p>
		<p>Yaşlı adamın karşısında hafifçe eğildi. Trotta odadan çıktı.</p>
		<p>Yanında Frau von Taussig’le uzun koridorda yürüdü, basamakları geniş merdiveni indi. Vedalaşırlarken kadın, “Belki ziyaretiniz ona iyi gelmiştir!” diye mırıldandı. Herr von Trotta, Akıl Hastanesi’nden çıkar çıkmaz doğru demiryollarında müşavirlik yapan Stranski’ye gitti. Uzun zamandır görüşmemiş olduğu tanışı Koppelmann ailesinin kızıyla evlenmişti. Stranskiler evdeydi. Onu hemen tanıyamadılar. Davranışları ilk anda nazikti, fakat biraz da soğuktu. Konuştukça odadaki hava yumuşadı, Trotta’ya kahve ve konyak ikram ettiler.</p>
		<p>“Carl Joseph,” dedi Koppelmann ailesinin kızı Frau Stranski, “teğmen çıkar çıkmaz bize uğramıştı. Çok cana yakın bir gençti!”</p>
		<p>Bölge Valisi elini bıyığına götürüp şöyle bir sıvazladı ve sesini çıkarmadı. Aynı anda Stranskilerin oğlu içeri girdi. Genç adam topallıyordu, hem de oldukça. Carl Joseph hiç topallamıştı, diye düşündü Bölge Valisi. “İhtiyar ölüyor!” dedi demiryollarında müşavirlik yapan tanışı Stranski aniden.</p>
		<p>Yaşlı Trotta hemen yerinden kalktı ve evi terk etti. İhtiyarın öldüğünü o da biliyordu. Chojnicki söylemişti ya! Hem Chojnicki her şeyi önceden bilen biriydi. Bölge Valisi doğruca Viyana’da genç yıllarından bu yana tanıdığı Smetana’ya gitti. “İhtiyar ölüyor!” dedi Smetana da.</p>
		<p>“Schönbrunn Sarayı’na gitmek istiyorum,” dedi Trotta ve bir faytona binip yola koyuldu.</p>
		<p>Aralıksız, inceden yağan yağmur Schönbrunn Sarayı’nı da Steinhof Akıl Hastanesi gibi görünmeyen bir örtüyle örtmüştü. Yaşlı Trotta, oğlunun başını dertten kurtarmak amacıyla İmparator’un huzuruna çıkmak için uzun süre önce yürümüş olduğu ağaçlıklı yolda tekrar yürüdü. Oğlu ölmüştü. İmparator da ölmek üzereydi. Bu haberi aldığı andan sonra oğlunun boş yere ölmemiş olduğuna inanıyordu. Ancak İmparator, Trotta ailesinden daha uzun yaşamayacak, diye bir an düşündü. Ailesi, İmparator’u ölümden kurtarmıştı, onun uğruna ölüme gitmişti, fakat o yine de Trottalardan daha uzun yaşamayacaktı...</p>
		<p>Saraydan içeri adım atmadı. Dışarıda durdu. Kapının önünde bekleşen başkaları da vardı. Schönbrunn Sarayı’nın bahçesinin bahçıvanlarından biri yanlarına sokuldu. Üzerinde yeşil bir önlük vardı, elinde küçük bir bel tutuyordu. Orada durmakta olanlara sordu: “Nasıl?” Kapının önünde duranlar, arabacılar, kapıcılar, birkaç küçük memur ve Solferino Kahramanı babası gibi savaş malulleri, bahçıvana hep bir ağızdan yanıt verdiler: “Değişen bir şey yok, ölüyor!”</p>
		<p>Bahçıvan yanlarından ayrıldı, az ötedeki çiçek tarhlarını bellemeye başladı.</p>
		<p>Yağmur yağmaya devam etti, sonra hızlandı. Kapının önünde beklemekte olan yaşlı Trotta, şapkasını çıkardı. Yanında durdukları onu da kendilerinden biri sanıyordu. Resmî dairelerden birinde çalışan küçük bir memur olabilirdi, Schönbrunn posta idaresinden bir görevli de. Ona soranlar oldu: “İhtiyarı tanır mıydın?”</p>
		<p>“Evet,” dedi Trotta onlara. “Benimle bir kez konuşmuştu.”</p>
		<p>“Şimdi ölüyor!” dedi adamlardan biri.</p>
		<p>Aynı anda bir rahip elinde Kutsal Kitap, İmparator’un yatak odasından içeri girmekteydi...</p>
		<p>Franz Joseph’in ateşi yükselmişti. Az önce 39,3 derece ölçmüşlerdi. Yatağının yanına gelen Kapuçin rahibe bakıp, “Evet,” diye mırıldandı, “demek ölüm denen şey bu...” Sonra yattığı yerde hafifçe doğruldu, sırtını büyük yastığa dayadı. Pencereye vuran yağmurun, aşağıda sarayın önündeki çakıllı yolda yürüyenlerin çıkardığı sesleri de duydu. İmparator dışarıdaki bu seslerin kimi zaman çok yakından, kimi zaman da çok uzaktan geldiğini sandı. Pencerelerdeki sesi yağmur damlalarının çıkardığını fark etti, fakat hemen ardından dışarıda yağmur yağdığını unuttu. Doktoruna dönüp birkaç kez, “Nedir bu hışırtılar?” diye sordu. “Çiseleme,” diyecekti, dilinin ucundaydı, fakat “Hışırtı,” dedi. Çünkü onun için o anda yağmur “hışırdıyor”du. Ancak söylediğini odada kimse anlamadı. İmparator sadece dudaklarını oynattı, kendini konuşuyor sandı. Son birkaç gündür ağzından tek ses çıkmıyordu. Arada sırada kimi fısıltılar duyuluyordu. Franz Joseph de kendisine niçin yanıt verilmediğine şaşırıyor, fakat hemen ardından da ne sormuş olduğunu ve yanındakilerin yanıt vermediğini de unutuveriyordu. Bugün de dışarıdaki “hışırtı”ya kulak kabarttı ve uyumak istemeyen, ancak kısa sürede direncinden vazgeçen küçük bir çocuk örneği gözlerini kapattı. Fakat aradan çok geçmeden yine gözlerini açtı, duvardaki gümüş haça, masanın üzerinde yanan mumlara baktı ve gelecek olan rahibi bekledi. Rahibin az sonra yanına geleceğini biliyordu. Yine dudaklarını oynattı ve çocukluğunda öğretmiş oldukları bir cümleyi söyledi: “Pişmanlıkla bütün günahlarımı itiraf ediyorum...” Fakat bunu da hiç kimse duymadı. Ve aynı anda Kapuçin rahibin yanında durmakta olduğunu gördü. “Sizi çok bekledim,” dedi. Hemen ardından yaşamında ne günahlar işlemiş olduğunu düşündü. “Çok azametliydim,” dedi. Ben çok uzun süre imparatordum, diye de aklından geçirdi. Ancak o yine konuştuğunu sandı. “Her insan günün birinde ölecektir. İmparator da ölecek.” Aynı anda çok ötelerde bir yerde kendisinin imparator olan yanının öldüğünü görür gibi oldu. “Savaş da bir günahtır,” diye sesini yükseltti. Fakat yanındaki rahip onu duymadı. Franz Joseph yine kimse yanıt vermeyince şaşırdı. Her gün kayıpların listesi geliyordu. Savaş 1914 yılından bugüne hep sürüp gidiyordu. “Bitsin artık!” dedi Franz Joseph. Onu duyan olmadı. “Keşke Solferino’da şehit düşseydim!” dedi. Kimse İmparator’u duymadı. Düşündü, acaba ben çoktan öldüm de şimdi bir ölü olarak mı konuşuyorum? Beni bu nedenle hiç kimse anlamıyor. Gözlerini kapattı, uykuya daldı...</p>
		<p>Aşağıda, İmparator’un penceresinin altında, Solferino Kahramanı’nın oğlu yaşlı Trotta elinde şapkası, çiseleyen yağmur altında uşaklarla basit memurlar arasında durmuş öyle bekliyordu. Schönbrunn saray parkının ağaçları hışırdıyor, yaprakları titreşiyordu. Yağmur hiç dinmedi, aralıksız yağdı durdu, akşam oldu, parka başkaları da geldi, İmparator’un sağlığını merak edenler. İnsanlar geldi gitti, yaşlı Trotta ise yerinden kıpırdamadı, bekledi. Sonra hava iyice karardı, gece oldu, sarayın merdivenleri boşaldı, insanlar evlerine döndü, uyumaya gittiler. Yaşlı adam büyük kapıya iyice sokuldu, kendini yağmurdan korudu. Sonra arabalar geldi, gitti, tepesinde pencereler açılıp kapandı, bir şeyler söyleyenler oldu. Büyük kapı açıldı, yukarıdan biri seslendi. Gecenin karanlığında hiç kimse yaşlı Trotta’yı görmedi. Yağmur hiç kesilmedi, yorulmak nedir bilmeden yağdı durdu. Ağaçların dalları hışırdadı...</p>
		<p>Ve sonra çanlar çalmaya başladı. Gümbür gümbür. Yaşlı adam sığındığı yerden uzaklaştı, ağır ağır geniş mermer basamakları indi, ağaçlıklı geniş yolda ilerledi. Demir kapıya vardı. Saray kapısı bu gece ardına kadar açıktı. Kente uzanan yolda ilerledi, başı açık, şapkası elinde... Yol boyunca hiç kimseye rastlamadı. Çok ağır yürüdü, bir cenaze arabasını takip eder gibi. Sabahın ilk ışıklarıyla oteline vardı.</p>
		<p>Aynı gün bölge valisi olduğu W. kentine vardı. Yağmur orada da yağıyordu. Herr von Trotta hemen Fräulein Hirschwitz’i yanına çağırttı ve, “Ben yatmaya gidiyorum,” dedi. “Yorgunum.”</p>
		<p>Sonra yaşamında ilk kez akşam olmadan yatağına girdi. Fakat hemen uyuyamadı. Doktor Skowronnek’i çağırmalarını söyledi. Tanışı geldiğinde de, “Sevgili Doktor Skowronnek,” dedi, “lütfen söyleyin, kanaryayı odama getirsinler.” Hizmetkâr Jacques’ın yaşamış olduğu evden kanaryayı getirdiler. “Ona bir parça şeker verin,” dedi yaşlı adam. Kanaryaya bir parça şeker verdiler.</p>
		<p>“Ne tatlı bir hayvan,” diye mırıldandı yaşlı Trotta.</p>
		<p>“Çok tatlı bir hayvan,” dedi Doktor Skowronnek de.</p>
		<p>“O hepimizden daha uzun yaşayacak,” dedi Trotta. “Ne güzel!” Sonra başını çevirip tanışı doktora baktı ve, “Rahibi yanıma çağırmalarını söyleyin!” dedi. “Fakat siz burada kalın...”</p>
		<p>Doktor Skowronnek onun isteğini yerine getirdi. Rahip az sonra geldi, bir süre yaşlı adamın yanında kaldı. Gittikten sonra Doktor Skowronnek tekrar içeri girdi. Yaşlı Herr von Trotta’nın başı yastığına gömülmüş, gözleri yarı kapalı öyle yatıyordu.“Verin elinizi bana, sevgili dost,” diye mırıldandı. “Lütfen bana tabloyu getirir misiniz?”</p>
		<p>Doktor Skowronnek hemen salona gitti, bir iskemleye çıkıp Solferino Kahramanı’nın portresini duvardan indirdi. Tablo elinde yatak odasına geri döndüğünde yaşlı Herr von Trotta’nın gözleri hafif kapalıydı. Yağmur damlaları odanın pencerelerine vuruyordu. Doktor Skowronnek oturdu, Solferino Kahramanı’nın portresi dizlerinde birkaç dakika öyle bekledi. Sonra ayağa kalktı, yaşlı adamın elini eline aldı, hafifçe üzerine eğildi ve derin bir nefes alıp ölünün gözlerini kapattı... Aynı gün Viyana’da İmparator Franz Joseph, Kapuçin kilisesinin altındaki kabire indirildi. Üç gün sonra da Herr von Trotta için cenaze töreni düzenlendi. W. kenti belediye başkanı mezarın başında bir konuşma yaptı. O günlerde bütün cenaze törenlerinde olduğu gibi bu konuşma da savaştan bazı cümlelerle başladı. Belediye başkanı ayrıca, İmparator’un uğruna şehit olmuş tek oğlunun ardından Trotta’nın görevinde kaldığını ve İmparator’a hizmet etmeyi sürdürdüğünü anımsattı. Aralıksız yağan yağmur mezarın çevresinde toplanmış insanların üzerinden akıyor, ağaçlar, çalılar, çelenkler ve çiçekler rüzgârda titreşiyordu. Doktor Skowronnek, içinde kendini hiç de rahat hissetmediği seferber askerî doktor üniformasıyla bir asker gibi hazır ola geçmiş duruyordu. Ne de olsa hep sivil kalmıştı. Sonra mezarın yanına ilk giden o oldu. Mezarcının uzattığı beli almadı, hafifçe yere eğildi ve ıslak topraktan küçük bir topak aldı, sol eliyle ezip ufaladı ve sağ eliyle yavaş yavaş tabutun üzerine bıraktı. Sonra birkaç adım geri çekildi. Anımsadı, öğleden sonra olmuştu, her günkü satranç oynama saati gelmişti. Fakat satranç oynacak arkadaşı yoktu artık! Yine de kafeye gitmeye karar verdi.</p>
		<p>Mezarlıktan çıktığında yanına gelen belediye başkanı onu faytonuna davet etti. Doktor Skowronnek bindi. Yol boyunca ikisi de bir süre sustu. Sonra belediye başkanı, “Herr von Trotta’nın İmparator’dan daha uzun ömürlü olacağını sanmamıştım,” dedi. “Bence ikisi de Avusturya’dan uzun ömürlü olamadı,” diye mırıldandı Doktor Skowronnek.</p>
		<p>Kafenin önünde faytondan indi. İçeri girdi ve her gün oturdukları masaya doğru yürüdü. Satranç tahtası Bölge Valisi ölmemiş gibi aynı yerde duruyordu. Hemen yanına gelen garson kaldırmak istedi, fakat Skowronnek karşı çıktı. “Bırakın dursun,” dedi garsona. Sonra her zamanki koltuğuna oturdu ve kendine karşı satranç oynamaya başladı. Oyun sırasında birkaç kez başını kaldırıp karşısındaki boş koltuğa baktı ve hafifçe gülümsedi. Aralıksız yağan yağmur, kafenin pencerelerine vuruyordu. Doktor Skowronnek bu güz yağmurunun sesini hoş bir melodi gibi içine çekti.</p>
	</div>
</body>
</html>