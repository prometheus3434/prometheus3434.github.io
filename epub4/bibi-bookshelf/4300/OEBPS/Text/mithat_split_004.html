<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>mithat</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_2">I<br class="chapter" />
  MİTHAT PAŞA KİMDİR?</h1>

  <p class="normal1">Mithat Paşa 1822’de İstanbul’da doğdu ve Abdülhamit tarafından sürgüne gönderildiği Hicaz’ın Taif kentindeki zindanda, padişahın isteği üzerine 1884 yılında, 62 yaşında boğularak öldürüldü.</p>

  <p class="normal1">Çocukluğunda Kuran’ı ezberleyerek hafız olan, Arapça ve Farsça öğrenen ve medrese eğitimi gören Mithat Paşa, gençliğinde kendini başka konularda da çok iyi yetiştirdi; Fransızca öğrendi ve dünyadaki gelişmeleri yakından izledi.</p>

  <p class="normal1">Müslümanlıkla çağdaşlaşmayı ve demokratikleşmeyi uyumlu biçimde bağdaştırmasına olanak veren çok boyutlu bir kültür birikimi edindi.</p>

  <p class="normal1">Osmanlı çağının son dönemindeki siyasal ve yönetsel yenilik hareketlerine ekonomik, sosyal ve kültürel boyut da eklemeye çalışması, onu, dönemin başka birçok yenilikçilerinden ayıran bir etken oldu.</p>

  <p class="normal1">İlk Osmanlı yenilikçilerinden Sadrazam Mustafa Reşit Paşa, amaçladığı yeniliklerin, ancak Mithat Paşa gibi çağdaş düşünceli ve açık görüşlü gençler elinde başarıya ulaştırılabileceğini düşünürdü ve öyle gençlere rastladıkça, onlara devlet yönetiminde önemli görevler verirdi. Onun için bu nitelikleri ve üstün yetenekleriyle Reşit Paşa’nın dikkatini çeken Mithat Paşa, genç yaşta önemli devlet hizmetleri üstlenme olanağını elde etti.</p>

  <p class="normal">Sorun Çözücülüğün Sorunları</p>

  <p class="normal1">Kamu görevlerinin daha ilk aşamalarında Mithat Paşa, İngilizce deyimiyle, bir troubleshooter, yani bir “sorun çözücü” olarak ün kazanmıştı.</p>

  <p class="normal1">O dönem, Osmanlı çağının çok sorunlu bir dönemi olduğu için imparatorluğun hemen her köşesinde, ikide bir, Mithat Paşa gibi birinin sorun çözücülüğüne gereksinme duyuran olaylar oluyordu. Kargaşalıkların çıktığı, huzursuzluğun veya yolsuzlukların ileri ölçülere vardığı birçok bölgeye Mithat Paşa gönderiliyordu ve Mithat Paşa bu sorunlara kısa sürede çözüm getiriyordu.</p>

  <p class="normal1">Bundaki başarısını, yöneticilik yeteneğinin ve yürekliliğinin yanı sıra, halkın güvenini kazanıcı davranışlarına da borçluydu.</p>

  <p class="normal1">Ama sorunları çözdükçe, o sorunları yaratanların; yolsuzluklara el koydukça, yolsuzlukla servet yapmaya alışmış olanların düşmanlığını üzerine çekiyordu.</p>

  <p class="normal1">Halkın güvenini kazandıkça, hele halkı güçlendirici reformlar yaptıkça da egemen güçler arasında ve özellikle de sarayda tedirginlik uyandırıyordu.</p>

  <p class="normal1">Hele kuruntuculuğu hastalık ölçüsüne varan II. Abdülhamit’in padişahlığı sırasında, Mithat Paşa’nın sarayda uyandırdığı tedirginlik marazi bir nitelik edinecekti.</p>

  <p class="normal1">Giderek Mithat Paşa, sorunları çözsün diye değil, sorunlar altında ezilip boğulsun diye, işlerin çığırından çıktığı yerlere gönderilmeye başlandı; ama her yerde görevinin üstesinden geldi.</p>

  <p class="normal1">Mithat Paşa, bir yandan üzerine düşmanlıklar çekerken, bir yandan da Osmanlı Devleti için vazgeçilmez adam oluyordu. İmparatorluğu ancak onun kurtarabileceği ve çağdaş bir devlete dönüştürebileceği kanısı, hem halk arasında hem de bütün dünyada yaygındı.</p>

  <p class="normal">Abdülhamit’in ve Çarlık Rusyası’nın Oyunları</p>

  <p class="normal1">Abdülhamit, hem bazen Mithat Paşa’ya elini öpecek kadar saygı gösterme gereğini duyuyordu hem de sürekli olarak onun kuyusunu kazıyordu. İyi niyetliliği bazen saflık ölçüsüne varan; büyük bir devlet adamı olmakla birlikte, politikacılığın ayak oyunlarına, hele saray entrikalarına akıl erdiremeyen Mithat Paşa da bu kuyulara kolaylıkla düşürülebiliyordu.</p>

  <p class="normal1">Kurnazlıkta ve entrikacılıkta üstüne olmayan Abdülhamit, onu küçük düşürmek, başarısız kılmak için her çareye başvurdu. Sonunda, imparatorluğun ve dünyanın gözden en ırak bir köşesinde, Taif zindanında, ömrünü doldurmasına bile katlanamadı ve onu öldürttü.</p>

  <p class="normal1">Mithat Paşa, Balkanlar’daki olağanüstü başarılarıyla, Balkanlar’ın Slavlaştırılması önünde en büyük engeli oluşturuyordu. O yüzden Çarlık Rusyası’nın hışmına uğrayacaktı ve İstanbul’daki kurnaz ve becerikli bir Rus Büyükelçisi, saraya sızarak, padişahı Mithat Paşa’ya karşı kışkırtmak için türlü söylentiler çıkaracak, türlü oyunlara başvuracaktı.</p>

  <p class="normal1">Üstün zekâsı ve yetenekleri de olağanüstü başarıları ve gerek halk arasındaki gerek dünyadaki saygınlığı da onu bu tuzaklara düşmekten, bu oyunlara gelmekten kurtaramayacaktı.</p>

  <p class="normal">Niş Valiliği’nden Tuna Valiliği’ne</p>

  <p class="normal1">1861’de, daha 39 yaşında iken yenilikçi Padişah Abdülmecit, Mithat Paşa’yı vezir rütbesiyle, Niş Valiliği’ne atadı.</p>

  <p class="normal1">İki yıl içinde Mithat Paşa, bu her bakımdan sorunlu ve kaynayan Osmanlı bölgesinde, güvenlik ve huzur sağladı; birbiriyle çatışan değişik dinlerden ve soylardan unsurları kaynaştırdı; yolsuzlukları ve baskıları sona erdirdi; büyük bayındırlık çalışmaları gerçekleştirdi.</p>

  <p class="normal1">Başarıları görülünce, başında bulunduğu vilayetin sınırları genişletildi; o arada Prizren yöresi de ona bağlandı ve Mithat Paşa, günümüz Yugoslavyası’nın en sorunlu bölgesi durumuna gelen, o zaman da içten içe kaynayan bu yöreyi, herhalde günümüzün Yugoslav yöneticilerini imrendirecek kadar barışa ve huzura kavuşturdu.</p>

  <p class="normal1">Mithat Paşa’nın Niş Valiliği’ndeki düzenlemeleri büyük ilgi çektiği için kendisi İstanbul’da, iller yönetimini yeniden düzenlemek üzere girişilen çalışmaların başına getirildi. Böylece onun önderliğinde, 1864’de, bir “Vilayat Nizamnamesi” hazırlandı.</p>

  <p class="normal1">Ardından, üç Balkan bölgesi birleştirilerek, yeni ve geniş bir yönetim birimi oluşturuldu ve Mithat Paşa, aynı yıl, “Tuna Vilayeti” adı verilen bu birimin başına getirildi.</p>

  <p class="normal">Köylüden Başlayan Kalkınma</p>

  <p class="normal1">Mithat Paşa, en önemli reformlarından bazılarını Tuna Valiliği’nde gerçekleştirdi.</p>

  <p class="normal1">Köylerden başlayarak, demokratik bir yerel yönetim modeli oluşturdu. Kırsal alanda, demokratik yönetimli yaygın ve güçlü bir kooperatifçilik hareketi başlatıp geliştirdi.</p>

  <p class="normal1">Böylece demokrasinin de temellerini atmış oluyordu. Üstelik işe, demokrasinin ekonomik, sosyal ve kültürel koşullarını hazırlamakla başlıyordu.</p>

  <p class="normal1">Bu gibi konulardaki atılımları ve başarıları, zamanla, Mithat Paşa’nın, Cumhuriyet ilanı tasarladığı yollu kuşkular uyanmasına neden olacaktı; o yüzden de sarayın ve çevresinin tedirginliği büsbütün artacaktı.</p>

  <p class="normal1">Kooperatifleşen köylüleri egemen güçlerin ve tefecilerin baskısından ve sömürüsünden kurtarabilmek için kooperatiflere maddi kaynak bulmak gerekiyordu. Devlet bunu sağlayabilecek durumda da, sağlama eğiliminde de değildi. Osmanlı Devleti, saray için, ordu için, anıtsal yapılar için para harcamaya alışkındı; ama halk için para harcamaya alışmamıştı.</p>

  <p class="normal1">Mithat Paşa, bunun da çaresini, “Menafi ve Memleket Sandıkları” adları altında, yardımlaşma kurumları oluşturmakta buldu. Böylelikle, tarımsal kredi düzeni başlatılmış ve Ziraat Bankası’nın da temeli atılmış oluyordu.</p>

  <p class="normal1">Fakat o zamana kadar sömürülen köylülerin bu sandıklara ayıracak paraları yoktu. Mithat Paşa buna şöyle bir çözüm getirdi: Kooperatif kurulan her köye Hazine arazisinden, imece geleneğiyle ortaklaşa değerlendirilecek topraklar ayırdı. Köylüler, kendi topraklarından elde ettikleri kazancı kendi bildikleri gibi değerlendiriyor; fakat ortaklaşa işledikleri toprakların gelirini sandıklarda biriktiriyorlardı. Sandıklarda biriken paralarla da köylülerin kredi gereksinmeleri karşılanıyor ve daha verimli tarım işletmeciliği için gerekli altyapılar gerçekleştiriliyordu.</p>

  <p class="normal1">Böylece Mithat Paşa, Tuna Valiliği ile Osmanlı Devleti’nde tarımsal kredi düzenini oluşturan, kooperatifçiliği başlatan ve ulusal kaynaklara dayalı, tarıma ve köylüye yönelik bankacılığı başlatan kişi oldu.</p>

  <p class="normal">Almanya ile Eşzamanlı ve Benzer Kooperatifçilik</p>

  <p class="normal1">Almanya’nın kalkınmasında büyük rol oynayan “Raiffeisen” kooperatifçilik hareketinin ilk tarım kredi kooperatifi 1862’de kurulmuştu. Ondan kısa bir süre sonra da Mithat Paşa, Osmanlı topraklarının bir bölümünde, ilk tarım kredi kooperatifini kurdu.</p>

  <p class="normal1">Paşa’nın kurduğu kooperatifçilik ve tarımsal kredi düzeni, en az “Raiffeisen” hareketi kadar ileri ve demokratikti.</p>

  <p class="normal1">Oysa Mithat Paşa, daha önce Fransa’da, İngiltere’de, Belçika’da ve Avusturya’da, toplam altı ay süren bir inceleme gezisi yapmış olmakla birlikte, Almanya’ya hiç gitmemişti ve Almanca bilmezdi. Almanya’daki gelişmeler hakkında pek bilgisi de yoktu. O bakımdan, Mithat Paşa’nın Osmanlı topraklarından bir bölümünde kurduğu kooperatifçilik düzeni, “Raiffeisen” hareketiyle aynı zamana rastlamakla ve ona çok benzemekle beraber, aslında Mithat Paşa’nın kendi özgün buluşu idi.<sup class="calibre3"><a href="../Text/mithat_split_008.html#footnote-100-1" id="footnote-100-1-backlink">[1]</a></sup></p>

  <p class="normal">Kooperatifçilik ve Kalkınma İçin Halktan Başlayan Eğitim</p>

  <p class="normal1">Kooperatifçiliğin ve kalkınmanın, ancak teknik ve pratik eğitimle yürüyebileceğini gören Mithat Paşa, Tuna Valiliği sırasında, sanat ve meslek okulları da açmaya başladı. Böylece ekonomik amaçlı çağdaş teknik eğitimi Osmanlı topraklarında ilk başlatan devlet adamı oldu.</p>

  <p class="normal1">Osmanlı çağının yenilikçilik döneminde çağdaş teknolojinin ve eğitimin öncülüğünü genellikle ordu üstlenmiştir. Bunun bir sonucu olarak da yenileşme döneminde ordu belirgin bir üstünlük kazanmıştır ve bu üstünlük, bir bakıma demokratikleşmeyi güçleştiren bir etken olmuştur. Ancak Mithat Paşa’nın Tuna Valiliği’nde başlayan girişimleri bunun istisnasıdır. Tuna Valiliği sırasında, Mithat Paşa, teknolojideki ve eğitimdeki öncülüğü üretici halka vermiştir. Eğer Mithat Paşa bu girişimlerini bugünkü Türkiye topraklarında da yaygınlaştırma olanağını elde edebilseydi, Türkiye’de yönetimin sivilleşmesi ve demokratikleşmesi büyük hız kazanabilirdi.</p>

  <p class="normal1">Mithat Paşa, yetim çocuklar için “ıslahhane”ler kurarak, “yetiştirme yurtları”nın da temelini atmış oldu. Ne var ki Mithat Paşa’nın Tuna Valiliği sırasında kurduğu “ıslahhane”ler, üretime ve sanayie yönelik eğitim bakımından, şimdiki “yetiştirme yurtları”nın çok ilerisindeydi.</p>

  <p class="normal1">Mithat Paşa bunlarla da yetinmedi; eğitimi daha yaygınlaştırmak ve güncel gelişmeler içinde eğitime dinamizm kazandırmak üzere, 1865 yılında, Rusçuk’ta bir basımevi kurdu ve Tuna adlı, Türkçe ve Bulgarca bir gazete yayınlamaya başladı. Gazetenin giderlerini, basımevinde piyasaya iş yaparak karşılıyordu. Bu gazete ile hem kamuoyunu iç ve dış olaylar hakkında aydınlatmaya hem de halka ve yöneticilere, çağdaş eğitimin ve tekniğin önemini anlatmaya çalıştı.</p>

  <p class="normal1">O yoldan, yabancı kaynaklı yayınların ve Slavcı Rus propagandasının etkisini büyük ölçüde kırmayı da başardı.</p>

  <p class="normal">“Şehirköy”den “Köykent”e</p>

  <p class="normal1">Mithat Paşa, ilk tarım kredi kooperatifi için şimdi Yugoslavya’nın Bulgaristan sınırına yakın bölgesinde bulunan “Pirot” kasabasını seçmişti. Pirot’un o zamanki Türkçe adı ise “Şehirköy”dü.</p>

  <p class="normal1">Türkiye topraklarında da “Şehirköy”ün kısaltılmış biçimi olan “Şarköy” adında dört yerleşim birimi vardır.</p>

  <p class="normal1">Mithat Paşa’nın, ilk tarım kredi kooperatifiyle ilgili yer seçimi şu açıdan ilginçtir: Giriştiği atılımlarla, belli ki Mithat Paşa, köy ve kent ayırımını zamanla giderecek ve tarımsal gelişmeyi sınaileşmeye de dönüştürecek bir düzen öngörüyordu ve adından da anlaşılabileceği gibi bunun için köylülükle kentliliği, tarımla sanayii, en azından el sanatlarını bağdaştıran bir yer seçmişti.</p>

  <p class="normal1">Şimdi yaklaşık 30 bin nüfuslu bir küçük kent olan Şehirköy’de (Pirot) Osmanlı döneminde, özellikle bağcılık ve halıcılık gelişmişti. Daha sonra da burada lastik sanayii kurulmuştur.</p>

  <p class="normal1">Böylece Mithat Paşa, tam yüz yıl sonra Türkiye’de Demokratik Sol hareketle birlikte ortaya atılacak “köykent” kavramının da ilk ışığını yakmış, hatta bir bakıma isim babalığını yapmış oluyordu.</p>

  <p class="normal1">“Bir bakıma” diyorum; çünkü Demokratik Sol hareketle birlikte “köykent” projesi oluşturulduğunda, “köykent”le “Şehirköy” arasındaki isim benzerliğinin henüz farkına varılmamıştı.</p>

  <p class="normal1">1960’ların ortalarında başlayan Demokratik Sol hareketin benimsediği “köylüden başlayan kalkınma” ve tarımsal gelişmeyle sınaileşmeyi birlikte yürütme ilkelerinin de öncülüğünü, Türkiye’deki bu gelişmelerden yüz yıl önce Mithat Paşa yapmış oluyordu.</p>

  <p class="normal">Kalkınmanın Fizik Altyapısı</p>

  <p class="normal1">Mithat Paşa kalkınmanın fizik altyapısına da büyük önem verdi. Üç buçuk yıllık Tuna Valiliği sırasında, bir yandan yerel kaynakları harekete geçirip kamu gelirlerini büyük ölçüde arttırırken, bir yandan da İstanbul’a hiç yük olmaksızın, 3 bin kilometrelik yol ve 1.400 köprü yaptırdı.</p>

  <p class="normal1">Mithat Paşa, valilik yaptığı bölgelerde, çağdaş bir ulaşım politikası uyguladı. Toplu taşımacılığı geliştirdi. Ekonomik yaşama bu yoldan da canlılık kattı.</p>

  <p class="normal1">Ulaştırma konusuna bu çağdaş yaklaşımın ilk örneği olarak, Mithat Paşa, Tuna Nehri’nde vapur seferleri başlattı; böylece Karadeniz’i ve Anadolu’yu su yoluyla Avrupa’nın içerlerine bağladı.</p>

  <p class="normal1">Daha sonraki valiliklerinde deniz ve nehir taşımacılığının başka uygulamalarını da gerçekleştirecekti; demiryolculuğunu yaygınlaştıracaktı ve tramvay taşımacılığını başlatacaktı.</p>

  <p class="normal">Rusya’nın Slavcı Politikasına Karşı Mithat Paşa</p>

  <p class="normal1">Balkanlar’daki olağanüstü başarılarına karşın -veya o yüzden- saray, Çarlık Rusyası’nın baskıları altında, Mithat Paşa’yı Tuna Valiliği’nden çekti.</p>

  <p class="normal1">Böylece önündeki başlıca engelden, Mithat Paşa engelinden kurtulan Rusya, Balkanlar’daki Slavcı çalışmalarını yeniden hızlandırdı ve türlü kışkırtmalarla, Bulgarlar’ı yer yer ayaklandırmaya başladı.</p>

  <p class="normal1">Onun üzerine Padişah, Mithat Paşa’yı geçici görevle (sorun çözücü olarak), Tuna vilayetine geri gönderdi ve Mithat Paşa, yirmi gün içinde bölgeyi yeniden huzura ve güvenliğe kavuşturarak İstanbul’a döndü.</p>

  <p class="normal">Şurayı Devlet Başkanlığı</p>

  <p class="normal1">Bu arada Mithat Paşa, Şurayı Devlet Başkanlığı’na getirilmişti. Şurayı Devlet’in şimdiki adı “Danıştay” olmakla beraber, o dönemde bu kuruluşun işlevi, şimdiki Danıştay’ın işlevinden farklı idi. O dönemde Şurayı Devlet, bir yönetsel yargı organı gibi değil, bir yasama organı gibi çalışıyordu. Bakanlar Kurulu’nun da dışında değil, içindeydi. Bakanlar Kurulu üyeleri arasında Şurayı Devlet başkanları, ağırlıklı bir yer tutuyorlardı.</p>

  <p class="normal1">Bundan yararlanarak, Mithat Paşa, devlet yapısını ve kamu yönetimini çağdaşlaştırmaya, ekonomik yapıyı değiştirmeye yönelik bazı önemli reformlar yaptı, o arada Emniyet Sandığı’nı kurdu; İstanbul’da da sanat okulları açılmasını sağladı.</p>

  <p class="normal1">Eğer Mithat Paşa’nın payitahttaki (Osmanlı başkenti olan İstanbul’daki) yüksek görevleri yeterince uzun sürebilseydi; hem tümüyle Osmanlı Devleti hem de bugünkü Türkiye toprakları, daha o yıllarda -şimdiki deyimle- “çağ atlardı” ve Türk toplumu, sanayi devrimine daha bu sürecin başlarında ayak uydurabilirdi; demokrasimiz de çok sağlam temellere, altyapılara dayanabilirdi.</p>

  <p class="normal1">Ama İstanbul; hem Mithat Paşasız yapamıyor hem de ona katlanamıyordu.</p>

  <p class="normal">Irak’ta Toprak Reformu, Kalkınma ve Petrol</p>

  <p class="normal1">Belki o yüzden, kısa bir süre sonra Mithat Paşa, 1869’da Bağdat Valiliği’ne gönderildi. O sırada Irak’ta her bakımdan umutsuz görünen bir durum vardı. Yolsuzluk almış yürümüştü; aşiret kavgaları ve dış kışkırtmalar nedeniyle huzur ve güvenlik kalmamıştı; ekonomi çökmüştü; halk perişan durumdaydı.</p>

  <p class="normal1">Mithat Paşa, üç yıllık Bağdat Valiliği sırasında da akla hayale gelmedik işler başardı.</p>

  <p class="normal1">Geniş sulama olanaklarına karşın, bölgede tarımsal üretim çok düşüktü. Çünkü hem sulama olanaklarından gereğince yararlanılamıyordu hem de hazine topraklarını ekip biçen köylüler, elde ettikleri gelirin büyük bölümünü devlete vermek zorunda oldukları için çok güç durumdaydılar. Bu durumda, kimsenin toprağa bakmak ve verimli tarım işletmeciliğine geçmek niyeti de olanağı da yoktu.</p>

  <p class="normal1">Irak’ta ilk iş olarak Mithat Paşa, Türkiye’de hâlâ yapılamayan bir şeyi, toprak reformunu gerçekleştirdi. Hakça böldüğü toprakları köylülere dağıttı. Bu toprakların zamanla varlıklı ve güçlü kişiler eline geçmesini önleyici etkili önlemler aldı.</p>

  <p class="normal1">O arada ilginç bir vergi sistemi de oluşturdu. Dağıtılan toprakları, verimli işletmeciliğe geçilmesi durumunda gerçekleşebilecek üretim değeri olanaklarına (potansiyeline) göre vergilendirdi ve bunu yaparken bir yandan da Tuna Valiliği’ndeki gibi bir kooperatifçilik ve tarımsal kredi düzeni kurarak, toprak sahibi kıldığı yoksul köylüleri, verimli tarım işletmeciliği için gerekli maddi olanaklara kavuşturdu.</p>

  <p class="normal1">Böylece köylüler, çiftçiler, üretimlerini büyük ölçüde arttırarak, topraklarına biçilen vergiyi rahatça ödeyebildikleri gibi kendi gelir düzeylerini de hızla yükselttiler; hem köylünün hem de devletin geliri yükselmiş oldu.</p>

  <p class="normal1">Mithat Paşa’nın Bağdat Valiliği sırasında oluşturduğu ve başarıyla uyguladığı tarımsal vergi düzenini, tam yüz yıl sonra, çağımızın ünlü bir ekonomisti Nicholas Kaldor, gelişme sürecindeki başka ülkelere ve Türkiye’ye de önerecekti.</p>

  <p class="normal1">Fakat Mithat Paşa’nın yüz yıl önceki uygulamasıyla kendi önerisi arasındaki benzerlikten, Kaldor’un sanırım haberi yoktu. Eğer haberi olsaydı, önerisini kabul ettirmeye çalıştığı fakat başaramadığı Türkiye’ye Mithat Paşa’nın Irak uygulamasını herhalde örnek olarak gösterirdi.<sup class="calibre3"><a href="../Text/mithat_split_009.html#footnote-100-2" id="footnote-100-2-backlink">[2]</a></sup></p>

  <p class="normal1">Bağdat Valiliği sırasında Mithat Paşa, Mezopotamya uygarlığını yeniden canlandırabilecek büyük sulama projelerine de girişti. Tarımda verimi o yoldan da arttırdı.</p>

  <p class="normal1">Hele Fırat ve Dicle nehirlerini birleştirmek üzere giriştiği proje, 20 bin hektarlık yeni alanın sulu tarıma açılmasını öngörüyordu.</p>

  <p class="normal1">Öte yandan Mithat Paşa, Tuna Valiliği sırasında, Tuna Nehri’nde gemi taşımacılığı başlattığı gibi Bağdat Valiliği sırasında da Fırat’la Dicle’yi gemi taşımacılığına elverişli duruma getirdi. Böylece, Anadolu’yu su yoluyla bir yandan Avrupa’ya bir yandan da Ortadoğu’ya bağlamış oluyordu.</p>

  <p class="normal1">Fırat gemi taşımacılığına açıldığında, Mithat Paşa, 800 kilometre kuzeye kadar gemiyle gidebildi.<sup class="calibre3"><a href="../Text/mithat_split_010.html#footnote-100-3" id="footnote-100-3-backlink">[3]</a></sup> Bu açılışla birlikte, Fırat’ta düzenli gemi seferleri başladı.</p>

  <p class="normal1">Mithat Paşa, bir yandan da Fırat’ı Suriye kıyılarında Akdeniz’e bağlayacak bir demiryolu yapımına girişti.</p>

  <p class="normal1">Ayrıca tramvay işletmesi kurarak, kent içi toplu taşımacılığın Osmanlı çağındaki ilk örneğini verdi. İleride Suriye Valiliği sırasında, bu ülkede de tramvay şebekesi kuracaktı.</p>

  <p class="normal1">Petrolün enerji kaynağı olarak değerinin dünyada yeni fark edilmeye başladığı bir sırada, Mithat Paşa, Irak petrolünü de işletmeye ve değerlendirmeye başladı. Bu amaçla, 1871 yılında, yani Amerika’da petrol rafinerileri kurulmaya başlamasından hemen sonra Irak’ta ilk Türk petrol rafinerisini kurdu. Ama ne yazık ki kendisi Bağdat Valiliği’nden ayrıldıktan sonra bu rafineri kapandı.<sup class="calibre3"><a href="../Text/mithat_split_011.html#footnote-100-4" id="footnote-100-4-backlink">[4]</a></sup></p>

  <p class="normal">Ekonomide Çağın Yakalanışı</p>

  <p class="normal1">Böylece Mithat Paşa, çağdaş ekonomik örgütlenmeyi ve işletmeciliği, çağdaş taşımacılığı ve çağdaş teknolojileri, Batı’daki ilk uygulamalarıyla hemen hemen aynı zamanda, hem de ekonomik, sosyal ve kültürel altyapılarıyla birlikte, Osmanlı topraklarının bazı bölümlerine aktarmış; hatta bazen kendi özgün buluşları olarak uygulamış, bazen de Irak’taki toprak vergisi reformunda olduğu gibi bazı reformları çağımız dünyasından yüz yıl önce başlatmış oluyordu.</p>

  <p class="normal1">Bunun bir kanıtı da Sayın Turgut Özal’ın kendi buluşu sandığı “yap-işlet-devret” modelidir. Bu modelin ilk denemelerine Ortadoğu’da girişen Mithat Paşa, en belirgin ve somut örneğini ise ömrünün sonuna doğru, Aydın Valiliği sırasında (O sırada Aydın vilayetinin merkezi İzmir’di) 140 kilometrelik İzmir-Alaşehir demiryolu projesi ile vermiştir.<sup class="calibre3"><a href="../Text/mithat_split_012.html#footnote-100-5" id="footnote-100-5-backlink">[5]</a></sup></p>

  <p class="normal1">Kısacası, Mithat Paşa ile Osmanlı Devleti, onun valilik yaptığı yerlerden birçoğunda, ekonomide çağı yakalıyordu; ama aynı devlet, Mithat Paşa’yı engellemekle ve öldürmekle, çağı daha yakalarken elinden kaçırmış oldu.</p>

  <p class="normal">Küçülme Döneminde İmparatorluğun Egemenlik Alanlarını Genişleten Adam</p>

  <p class="normal1">Mithat Paşa’nın Bağdat Valiliği’ne kadar Arabistan’da ve bazı körfez ülkelerinde Osmanlı egemenliği lafta kalıyordu. Hatta buraları pek Osmanlı toprağı da sayılmıyordu.</p>

  <p class="normal1">Üstelik 19. yüzyıl ortalarına gelindiğinde, Osmanlı ordusu, doğrudan doğruya Osmanlı yönetimi altındaki Ortadoğu topraklarında bile, devlet gücünü duyuramıyor, iç ve dış güvenliği sağlayamıyordu.</p>

  <p class="normal1">Bugünkü Suudi Arabistan’ın iç kesimleri, Kuveyt ve Bahreyn, Osmanlı egemenliğinin uygulamada geçerlilik kazanamadığı yerler arasındaydı. Kuveyt’in kendi bayrağı bile vardı. Mithat Paşa kısa sürede, Irak’ta huzur ve güvenlik sağladığı gibi Ortadoğu’nun, egemenlik durumu belirsiz kalmış o bölgelerinde de Osmanlı egemenliğine her bakımdan gerçeklik ve işlerlik kazandırdı.</p>

  <p class="normal1">Böylece, imparatorluğun küçülme, çözülme ve dağılma dönemine girilirken Mithat Paşa, Ortadoğu’da Osmanlı topraklarını fiilen büyük ölçüde genişletmiş oluyordu.</p>

  <p class="normal1">Bunu güvence altına almak üzere Mithat Paşa, Körfez bölgesinde oldukça güçlü bir donanma da oluşturdu.</p>

  <p class="normal1">Eğer Mithat Paşa’nın valiliğinden sonra da Ortadoğu’daki Osmanlı toprakları, ekonomik bakımdan onun görev dönemlerindeki gibi değerlendirilebilse idi ve bu toprakların altındaki petrol hazineleri, yine Mithat Paşa’nın Irak’ta yaptığı gibi kendi olanaklarımızla ve yeterince işletilebilse idi, herhalde Osmanlı Devleti ekonomik çöküntüden de dağılıp gitmekten de kolaylıkla kurtulabilirdi.</p>

  <p class="normal">Sivil Vali Emrinde Ordu</p>

  <p class="normal1">Mithat Paşa komutan değildi, asker değildi. Bölgedeki Osmanlı askeri birlikleri de büyük ölçüde etkisizleşmiş durumda idi.</p>

  <p class="normal1">Bütün bunlara karşın Mithat Paşa, hem Irak’ta güvenlik ve huzur sağlamayı hem de Osmanlı egemenliğini Ortadoğu’da fiilen büyük ölçüde genişletip etkinleştirmeyi nasıl başardı?</p>

  <p class="normal1">Kuşkusuz bunlarda Mithat Paşa’nın, Irak’a getirdiği refahın ve ciddi devlet düzeninin, tüm bölgede, gerek kendisine gerek Osmanlı Devleti’ne saygıyı ve güveni çok arttırmış olması, önemli birer etken olmuştur.</p>

  <p class="normal1">Fakat en az bunlar kadar önemli bir başka etken de şudur: Mithat Paşa, Bağdat Valisi olur olmaz, Irak’ta durumu kontrol altına alabilmek için bir sivil “paşa” olmasına karşın, bölgedeki başına buyruk ve başıbozuk Altıncı Osmanlı Ordusu’nu, asker paşalarıyla birlikte, doğrudan kendi emri altına sokabilmiştir.</p>

  <p class="normal1">Mithat Paşa’nın bunu, İstanbul’a da onaylatarak sağlayabilmesi ile hem ordunun halkı rahatsız edici davranışları önlenebilmiştir hem de ordu, devlet politikasına uygun yönde ve etkili biçimde kullanılabilir duruma gelmiştir.<sup class="calibre3"><a href="../Text/mithat_split_013.html#footnote-100-6" id="footnote-100-6-backlink">[6]</a></sup></p>

  <p class="normal">Mithat Paşa’nın Kısa Süreli Sadrazamlık ve Başka Devlet Görevleri</p>

  <p class="normal1">1872’de Sultan Abdülaziz, Mithat Paşa’yı Sadrazamlığa getirdi.</p>

  <p class="normal1">Fakat bir yanda yolsuzlukların üzerine yürümesi ve bundan rahatsız olan güçlerin o konuda pek duyarlı olmayan, üstelik kendisi de bir hayli savurgan olan Abdülaziz’i Mithat Paşa aleyhine kışkırtabilmeleri yüzünden; öbür yanda da Çarlık Rusyası’nın entrikaları yüzünden, Padişah’la Mithat Paşa’nın arası açıldı.</p>

  <p class="normal1">Bu yüzden, iki ay yirmi bir gün sonra Mithat Paşa’nın ilk sadrazamlık dönemi sona erdi.</p>

  <p class="normal1">Bunu, 1876 yılına kadar kısa süreli bakanlık (nazırlık) ve valilik dönemleri izledi.</p>

  <p class="normal1">Fakat süreleri ne kadar kısa olursa olsun, Mithat Paşa, her devlet görevinde akıl almaz bir süratle önemli işler başarıyor, birtakım yenilikler yapıyor ve kalkınma atılımlarına girişiyordu.</p>

  <p class="normal1">O arada, Osmanlı topraklarının değişik bölgeleri artık kontrol edilemez duruma gelmişti; Padişah’ın ve çevresinin savurganlığı yüzünden, devlet borca batmıştı. Ekonomi iflas noktasındaydı.</p>

  <p class="normal1">Bu durumda, kamuoyundan gelen baskılara bir ölçü de olsun boyun eğen Abdülaziz, yönetimde bazı değişiklikler yapmak zorunda kaldı. Bir yandan Mithat Paşa’yı Bakanlar Kurulu’nda etkili duruma getirirken bir yandan da sarayla arası açık olan Hüseyin Avni Paşa’yı Seraskerliğe (Başkomutanlığa) getirdi.</p>

  <p class="normal">Abdülaziz’in Tahttan İndirilişi</p>

  <p class="normal1">Mithat Paşa’nın da içinde bulunduğu yenilikçi çevrede, bunalımdan esenliğe çıkış için devlet düzeninde köklü bir değişikliğe gerek olduğu düşüncesi belirmişti. Bunun bir sonucu olarak, Anayasa ilanı ve meşrutiyete geçiş eğilimleri güçlendi.</p>

  <p class="normal1">Ama Padişah böyle eğilimlere karşı direniyordu.</p>

  <p class="normal1">Mithat Paşa başlangıçta, tüm güçlüklere ve Padişah’ın direnişine karşın, ikna yoluyla bir yumuşak geçişten yanaydı. Ama daha radikal ve çabuk davranma istekleri ağır bastı ve asker desteğiyle, bir örtülü darbe gerçekleşti. “Örtülü” diyorum, çünkü Padişah’ı tahttan indirmek için yapılan darbeye, Şeyhülislam Hayrullah Efendi’den sağlanan fetva ile bir yasallık kılıfı geçirilmişti.</p>

  <p class="normal1">Aynı zamanda, Mithat Paşa’nın etkisiyle girişimin kansız olması da sağlanmıştı.</p>

  <p class="normal">Günümüze Kadar Süren Bir Çelişkinin İlk Örneği</p>

  <p class="normal1">Ancak bu olay, bir yandan demokrasi yolunda ilk adımlar atılırken bir yandan da II. Mahmut döneminde kurulmuş olan yeni ordunun siyasete karışması anlamına geliyordu.</p>

  <p class="normal1">Hüseyin Avni Paşa’nın çok sert yaradılışlı oluşu ve Abdülaziz’den kurtulmak istemekle beraber, rejimin demokratikleştirilmesine pek yatkın olmayışı, tehlikeyi büsbütün arttırıyordu.</p>

  <p class="normal1">Böylece, Abdülaziz’in tahttan indirilişinde, demokratikleşme çabası ile askeri müdahale iç içe geçmiş oluyordu; günümüze kadar sürecek olan bu çelişkinin ilk örneği veriliyordu.</p>

  <p class="normal1">O günlerin koşullarında belki başka bir çözüm yokmuş gibi görünmüştü; fakat bunun da çözüm olmadığı kısa sürede anlaşılacaktı ve otuz üç yıllık Abdülhamit istibdadının, onu izleyen İttihat ve Terakki maceralarının yolu açılmış olacaktı. O arada çok geçmeden, Mithat Paşa’nın da acı sonu gelecekti.</p>

  <p class="normal">Talihsiz Murat Denemesi</p>

  <p class="normal1">Abdülaziz’in yerine Veliaht Murat’ın tahta geçmesi kararlaştırılmıştı. Padişah olunca, anayasalı parlamenter rejime geçişi onaylaması için kendisiyle önceden anlaşmaya varılmıştı.</p>

  <p class="normal1">Ne var ki Abdülaziz’in tahttan indirilişiyle ilgili olaylar, ruhsal durumu zaten pek sağlıklı olmayan V. Murat’ın bunalıma girmesine ve akli dengesini yitirmesine neden oldu.</p>

  <p class="normal1">V. Murat delirmeseydi de yerine Abdülhamit’in gelmesine gerek kalmasaydı işler yolunda gider miydi? Orası da belli değil. Çünkü Murat, iyi niyetli olsa bile zayıf kişilikliydi. Başta annesi olmak üzere, haremindeki bazı hanımlarsa tam tersine, güçlü, hırslı ve acımasız kimselerdi.</p>

  <p class="normal1">V. Murat’ın talihsiz saltanat dönemi, ancak doksan üç gün sürdü. Bu doksan üç gün, kendisinin iyileşmesi umuduyla geçti. Akli dengesini yitirdiği duyulmuş olduğu için Padişah adına herhangi bir ciddi işlem yapılamıyor, Anayasa ve meşrutiyet konusundaki adımlar atılamıyordu.</p>

  <p class="normal1">Sonunda, kimsenin pek içinden gelmemekle beraber, köşesinde sabırla bekleyen Abdülhamit’in tahta geçmesine 31 Ağustos 1876 günü karar verildi. Başka bir çare bulunamadı.</p>

  <p class="normal">II. Abdülhamit’in Tuzağı</p>

  <p class="normal1">Duygularını ve niyetlerini saklamasını çok iyi bilen Abdülhamit, o bekleyiş günlerinde Mithat Paşa’ya büyük saygı gösterilerinde bulunmuştu ve rejimi demokratikleştirme konusunda, en tatlı ve inandırıcı, daha doğrusu kandırıcı bir dille söz üstüne söz vermişti.</p>

  <p class="normal1">Daha önce belirttiğim gibi iyi niyetliliği ve iyimserliği bazen saflık ölçüsüne varan Mithat Paşa da o sözlere kanmıştı.</p>

  <p class="normal1">Tahta çıktıktan sonra II. Abdülhamit, verdiği bütün sözleri çiğneyerek, Anayasa ilanını engellemeye girişti.</p>

  <p class="normal1">Ama Mithat Paşa’nın yurt içinde ve dünyada büyük saygınlığı vardı. Mithat Paşa’nın ısrarları karşısında fazla direnemeyeceğini bilen Abdülhamit, sonunda, Anayasa’yı onayladı. Ancak onaylamadan önce Anayasa metnine ünlü 113. Madde’yi kendi istediği biçimiyle koydurmayı başardı. Bu madde, Padişah’a, tehlikeli gördüğü kimseleri sürgüne gönderme yetkisini tanıyordu.</p>

  <p class="normal1">Mithat Paşa, bazı arkadaşlarının ve kendisini destekleyen bazı aydınların itirazlarına ve uyarılarına karşın, bir an önce Anayasa’yı onaylatıp yürürlüğe koyabilmek ve parlamentolu rejime geçebilmek uğrunda, bu ödünü verdi.</p>

  <p class="normal1">113. Madde’nin ilk kurbanının kendisi olacağı, herhalde aklından geçmiyordu.</p>

  <p class="normal">Mithat Paşa’nın Vatanseverliğinin ve Devlet Sorumluluğunun Abdülhamit Tarafından İstismarı</p>

  <p class="normal1">Mithat Paşa, Abdülhamit’in bu tuzağına düştüğü, bu oyununa geldiği için çok eleştirilir.</p>

  <p class="normal1">Fakat acaba yalnızca saflığından mı oyuna gelmişti?</p>

  <p class="normal1">Kuşkusuz, Mithat Paşa’nın kişiliğini oluşturan ve olaylar karşısında davranışlarını, tepkilerini belirleyen, saflık dışında başka nitelikleri de vardı. Bu nitelikleri ve erdemleri arasında, vatanseverliği ve devlet sorumluluğu büyük ağırlık taşıyordu.</p>

  <p class="normal1">O günlerde, İstanbul’da, Batılı büyük devletler ve Rusya, durumun belirsizliğinden de yararlanarak, bir konferans düzenlemişlerdi. Konferanstan özellikle Rusya’nın amacı, Osmanlı topraklarında insan haklarının yeterince korunmadığı ve bunları güvence altına alacak bir meşrutiyet rejimine bir türlü geçilmediği, o yüzden Hıristiyan tebaanın ezildiği bahanesiyle, Balkanlar’ı Osmanlı Devleti’nden büyük ölçüde koparmaktı.</p>

  <p class="normal1">Oysa başta Mithat Paşa olmak üzere, meşrutiyet yanlısı hemen tüm Osmanlı yöneticileri ve aydınları, ilke olarak, insan haklarını genişletip güvence altına almayı ve din ayrımı gözetmeksizin, tüm Osmanlı tebaasını bu haklardan eşit olarak yararlandırmayı içtenlikle istiyorlardı. Bunu, demokratik açıdan da devlet bütünlüğünün korunması açısından da gerekli görüyorlardı.</p>

  <p class="normal1">Ne var ki büyük devletler, bu hakları güvence altına alacak bir Anayasa yürürlüğe konmadıkça ve meşrutiyete geçilmedikçe, yenilikçi Osmanlılar’ın içtenliğini ciddiye almazmış gibi davranıyorlardı.</p>

  <p class="normal1">Anayasa yürürlüğe girse ve meşrutiyete geçilse ellerinde bahane kalmayacaktı; özellikle Batılı devletler, Osmanlı İmparatorluğu’nu parçalama niyetlerinde direnemeyeceklerdi ve Rusya da ister istemez onlara uymak zorunda kalacaktı.</p>

  <p class="normal1">Zaten başta İngiltere olmak üzere, Batılı devletlerden bazıları, Osmanlı İmparatorluğu’nun parçalanması konusunda pek istekli değillerdi; çünkü parçalanma durumunda, aslan payını Rusya’nın koparacağından korkuyorlardı.</p>

  <p class="normal1">Mithat Paşa, yabancılar istediği için değil, devletin ve toplumun yararı öyle gerektirdiği için yapılması tasarlanan reformları, sanki dış baskıyla yapmak zorunda kalmış gibi bir duruma düşmeyi içine sindiremiyordu... Hele devletin saygınlığının, bağımsızlığının ve toprak bütünlüğünün o yüzden zedelenme olasılığı kendisini çok kaygılandırıyordu. Bu nedenlerle de konferansta herhangi bir karar alınmasına fırsat kalmadan, Anayasa’nın bir an önce onaydan çıkmasını istiyordu.</p>

  <p class="normal1">Abdülhamit, Mithat Paşa’yı, işte devletin saygınlığına, bağımsızlığına ve toprak bütünlüğüne gösterdiği bu özenden yakaladı; yani onun devlet sorumluluğunu ve vatanseverliğini, sanki bir zaafmış gibi istismar etti ve 113. Madde’nin kendi istediği gibi Anayasa’ya girmesinde direndi.</p>

  <p class="normal1">Mithat Paşa, konferanstan önce Anayasa’nın yürürlüğe girebilmesi uğruna bu ödünü verdi ve konferansın toplanmasına birkaç gün kala, Anayasa onaydan çıktı.</p>

  <p class="normal">Büyük Devletlere Sürpriz</p>

  <p class="normal1">Bu arada, 19 Aralık 1876 günü, Abdülhamit, Mithat Paşa’nın ülkedeki ve dünyadaki saygınlığını göz önünde tutarak, onu Sadrazamlığa getirdi.</p>

  <p class="normal1">Fakat aslında bu bir tuzaktı. Abdülhamit’in gerçek amacı, Mithat Paşa’yı, en yetkili ve sorumlu mevkiye getirdikten sonra orada engelleyip etkisizleştirmek ve küçük düşürmekti.</p>

  <p class="normal1">23 Aralık 1876 günü, konferansın açılacağı dakikalarda, Babıâli’de de Anayasa’nın ilanı için bir tören düzenlenmişti ve halk toplanmıştı.</p>

  <p class="normal1">Konferans açılır açılmaz, uzaktan top sesleri gelmeye başladı. Ne olduğunu anlamayan büyükelçiler şaşkınlıkla birbirlerinin yüzlerine bakarken, Osmanlı Devleti adına konferansa katılan Hariciye Nazırı Saffet Paşa, önceden hazırlanan senaryo uyarınca kürsüye geldi ve Osmanlı topraklarındaki bütün unsurların haklarını ve özgürlüğünü güvence altına alan bir Anayasa’nın yürürlüğe girdiğini, top sesleriyle bunun kutlandığını, artık konferansın bir anlamı kalmadığını söyledi.</p>

  <p class="normal1">Bütün planı bozulan Sovyet Büyükelçisi Ignatiev çok sinirlendi; konferansın böyle gösterilerden etkilenmemesi, çalışmalarını sürdürmesi gerektiğini ileri sürdü. Fakat Osmanlı heyeti salondan ayrılıp gitti ve konferans, görünürde devam etse bile, boşlukta kaldı.</p>

  <p class="normal">Abdülhamit’in Sistemli Engellemeleri</p>

  <p class="normal1">Gerçekte Mithat Paşa’nın yaptığı, bir gösteri değildi. Mithat Paşa, yabancıların gözünü boyamak için oyun oynamıyordu. Anayasa’nın tüm gerekleriyle uygulanmasını, Anayasa’da öngörülen tüm kurumların bir an önce oluşturulup işlerlik kazanmasını içtenlikle istiyordu. Devletin kurtuluşunu ve çağdaşlaşmasını bunda görüyordu.</p>

  <p class="normal1">Fakat Abdülhamit, daha önce verdiği sözleri çiğneyerek, Mithat Paşa’dan gelen her isteği reddetti, hatta yanıtsız bıraktı. Böylece, Mithat Paşa’ya karşı sistemli bir engelleme kampanyası başlatmış, bir saray savaşı açmış oluyordu. Yalnız Anayasa’ya işlerlik kazandıracak kararları ve işlemleri değil, hükümetin her türlü günlük işlerini de engelliyordu.</p>

  <p class="normal1">Abdülhamit böylece, devlet yönetimini bilinçli olarak çıkmaza sokmuştu. Bu yoldan;</p>

  <p class="normal1">* Mithat Paşa’yı güçsüz, etkisiz ve başarısız bir sadrazam durumuna düşürmüş olacaktı;</p>

  <p class="normal1">* Anayasa’nın işlerliğini önlemiş ve kamuoyunda Anayasalı düzene bağlanan umutları söndürmüş olacaktı ve</p>

  <p class="normal1">* Kendisinin Anayasa’dan da Mithat Paşa’dan da güçlü olduğunu, devletin tek ve kesin hakimi olduğunu göstermiş olacaktı.</p>

  <p class="normal">Mithat Paşa’nın Abdülhamit’e Tepkisi</p>

  <p class="normal1">Doğal olarak Mithat Paşa bunlara katlanamazdı. Katlanamayacağını zaten Abdülhamit de biliyordu.</p>

  <p class="normal1">30 Ocak 1877 günü, Mithat Paşa, Sultan Abdülhamit’e, o zamana kadar Osmanlı tarihinde hiçbir padişaha karşı kullanılmamış ağırlıkta bir üslupla kaleme alınan bir mektup göndererek, yakınmalarını ve isteklerini bildirdi. Mektupta, bugünün Türkçesi’yle özetlemeye çalıştığım şu sözler yer alıyordu:</p>

  <p class="normal1">“Bizim Anayasa’yı ilandan amacımız, yalnız Doğu sorununun (yani uluslararası alanda Osmanlı sorununun) sağlıklı biçimde çözümüne katkıda bulunmak değildir; Avrupalılar’ın aleyhimize açılan ağızlarını kapatmak için başvurulan bir gösterişten ibaret de değildir.</p>

  <p class="normal1">Her şeyden önce sizin, hükümdarlık görevlerinizi bilmeniz gerekir. Çünkü millet önünde tüm davranışlarınızdan sorumlu olacaksınız... Benim size büyük bağlılığım vardır; ancak milletimin yararına uymayan en küçük bir konuda bile size boyun eğmem. Çünkü sorumluluğum ağırdır. Hem vicdanımdan korkarım hem de vatanımın esenliğini ve mutluluğunu sağlamakla yükümlüyüm.</p>

  <p class="normal1">Padişahım, Osmanlılar, kendi durumlarını düzeltme ve kendi kendilerini yönetme gücüne sahip olmalıdırlar.</p>

  <p class="normal1">Ben ağır bir yük altındayım... Dokuz gündür size sunduğum hususları yerine getirmemekte direniyorsunuz. İşçinin elindeki araçlara gereçlere benzeyen en zorunlu düzenlemeleri bile reddediyorsunuz. Oysa araçsız gereçsiz iş görülmez.</p>

  <p class="normal1">Korkunç bir depremle çökme tehlikesini henüz yeni savuşturmuş olan devlet yapısını onarmaya çalıştığımız sırada, siz onu yıkmaya çalışıyorsunuz, diyebilirim”.</p>

  <p class="normal1">Bu mektubu gönderdikten sonra Mithat Paşa, günlerce saraya uğramadı. Padişah, kendisine haberler yollayarak, bütün isteklerini kabul edeceğini bildirdi ve saraya gelmesini istedi. Fakat Mithat Paşa, beklediği Padişah iradeleri çıkmadan saraya gitmeyeceğini söyledi.</p>

  <p class="normal1">Onun üzerine Padişah, Başyaveri Sait Paşa’yı Mithat Paşa’ya göndererek, istediği iradelerin hazır olduğunu duyurdu ve bunları teslim almak üzere saraya gelmesini istedi.</p>

  <p class="normal">Abdülhamit’in Mithat Paşa’ya Tuzağı</p>

  <p class="normal1">Padişahlık sorumluluğunu taşıyan bir kimsenin, o kimse II. Abdülhamit bile olsa bir ölçünün ötesinde oyun oynamayacağını ve Sadrazamına yalan söylemeyeceğini düşünen Mithat Paşa, yine tüm saflığıyla, hazır olduğu bildirilen Padişah iradelerini almak üzere saraya gitti.</p>

  <p class="normal1">Fakat sarayda, Padişah huzuruna çıkarılacak yerde, sadrazamlık mührü elinden alındı ve Dolmabahçe Sarayı önüne çekilmiş “İzzettin” adlı saltanat yatına götürüldü.</p>

  <p class="normal1">‘’İzzettin”in kaptanına saraydan bir kapalı zarf verilmişti. Zarf, ancak gemi hareket ettikten sonra açılacaktı. Zarfın içindeki buyruğa göre, “İzzettin” yatı, 24 saat Çekmece açığında bekleyecekti. O süre içinde, saraydan başka türlü davranılması yolunda bir tel gelmezse, gemi yola çıkacaktı ve Mithat Paşa’yı bir Avrupa ülkesi limanına bırakacaktı.</p>

  <p class="normal1">Böylece Abdülhamit, Mithat Paşa’ya, vatanseverliğinden ve devlet sorumluluğundan yararlanarak kabul ettirdiği 113. Madde’yi, sürgün maddesini, daha Anayasa’nın mürekkebi kurumadan, ilk kez Mithat Paşa’ya uygulamış oluyordu.</p>

  <p class="normal1">24 saat doldu; kaptana yeni bir buyruk gelmedi ve gemi, Mithat Paşa’yı, İtalya’nın Brindizi Limanı’na sürgün olarak bırakmak üzere denize açıldı.</p>

  <p class="normal">Gemi Neden 24 Saat Bekletildi?</p>

  <p class="normal1">“İzzettin” yatı, Mithat Paşa’yı sürgüne götürmek üzere yola çıkmadan önce Çekmece açıklarında neden 24 saat bekletilmişi?</p>

  <p class="normal1">Bunun nedeni şuydu: Abdülhamit; kuruntulu, kurnaz, entrikacı ve inatçı olduğu kadar da ihtiyatlı idi... Eğer Mithat Paşa’nın sürgüne gönderildiği duyulur da İstanbul halkı ayaklanarak tepki gösterirse, gemi hemen geri çağrılacaktı ve Padişah, Mithat Paşa’ya yalvar yakar, Sadrazamlık görevini yeniden kabul ettirecekti.</p>

  <p class="normal">Halk Tepki Gösterebilseydi</p>

  <p class="normal1">Fakat bir halk hareketi olmadı. Olamazdı da...</p>

  <p class="normal1">Çünkü o dönemin sınırlı iletişim olanakları içinde, halk her şeyi zamanında öğrenemezdi. Haberden çok dedikodunun yayıldığı İstanbul’da, hangi söylentinin yalan, hangisinin doğru olduğu da kolay ayırt edilemezdi.</p>

  <p class="normal1">Kaldı ki haber duyulsaydı bile, örgütsüz bir halk, birkaç saat içinde nerede nasıl toplanacaktı?</p>

  <p class="normal1">Gerçi İstanbul’da bazen ayaklanmalar, “halk hareketi”ne benzeyen olaylar olurdu; ama bunlar ya bir birikimin zaman içinde patlama noktasına varmasından kaynaklanırdı veya perde arkasındaki birtakım güçler tarafından düzenlenirdi.</p>

  <p class="normal1">Oysa ortada patlamaya yol açacak bir birikim yoktu. Tersine, halk, daha yeni kutladığı Anayasa’nın uygulamaya geçirilmesi için umutlu bir bekleyiş içindeydi.</p>

  <p class="normal1">Mithat Paşa da apar topar sürgüne gönderileceğini aklından geçirmediği için kimseyi uyarma gereğini duymamıştı.</p>

  <p class="normal1">Böyle umulmadık olaylara karşı bilinçli ve toplu halk tepkileri, ancak güçlü halk örgütlenmelerinin bulunduğu veya dayanışma geleneğinin az çok geliştiği toplumlarda beklenebilirdi.</p>

  <p class="normal1">Oysa Osmanlı düzeninde; ne güçlü bir halk örgütlenmesi ne dayanışma geleneği ne de halkın kendiliğinden topluca tepki gösterme deneyimi vardı.</p>

  <p class="normal1">Gerçi, valilik yaptığı yerlerden bazısında Mithat Paşa, halkı kooperatiflerde örgütlenmeye alıştırmıştı. Ancak kooperatifleşme hareketi daha yolun başındaydı: Üstelik de kırsal alanlarla sınırlıydı ve İstanbul’un çok uzağındaydı.</p>

  <p class="normal1">Kaldı ki köklü bir partileşmenin veya örgütlü bir işçi hareketinin bulunmadığı bir ülkede kooperatifler, kendi başlarına siyasal eylem girişiminde bulunamazlardı.</p>

  <p class="normal1">Eğer bu bakımlardan koşullar farklı olsaydı; Mithat Paşa’ya büyük sevgi ve güven besleyen halk, sürgün kararını zamanında öğrenip de topluca tepki gösterebilseydi, neler olabilirdi?</p>

  <p class="normal1">O durumda, hiç kuşkusuz Mithat Paşa, Padişah karşısında çok güçlenmiş olarak, yeniden hükümetin başına geçebilirdi ve rejimi demokratikleştirme yolunda, süratle, ileri adımlar atabilirdi.</p>

  <p class="normal1">Mithat Paşa, iki kez sadrazam olduğu halde, bu görevde toplam ancak dört ay kadar kalabilmiştir. Eğer birkaç yıl hükümet başkanlığını sürdürebilseydi, herhalde Tuna ve Bağdat Valilikleri’nde büyük güçlüklere karşın gerçekleştirebildiği ekonomik, sosyal ve kültürel atılımları, Osmanlı topraklarında da özellikle imparatorluğun en ihmal edilmiş bölgelerinden biri olan Anadolu’da da başlatabilirdi ve Türkiye, belki daha geçen yüzyıl, gelişmiş demokratik ülkeler arasına girebilirdi.</p>

  <p class="normal1">Öylece, büyük bir olasılıkla, Osmanlı Devleti de dağılıp gitmekten kurtulabilirdi.</p>

  <p class="normal1">Fakat olmadı, olamadı, olamazdı.</p>

  <p class="normal1">Üstelik bundan yüz yıl önce Mithat Paşa’nın başına gelen türden olaylar, Türk toplumunda, çok daha sonraları da yer almaya ve o yüzden demokrasimizle devletimiz de yaralar almaya devam edecekti.</p>

  <p class="normal">Sonun Başlangıcı</p>

  <p class="normal1">Bu olay, gereğince örgütlenememiş, dayanışma geleneğini ve topluca tepki gösterebilme deneyimini yeterince edinememiş bir halkın, demokrasiye çok bağlı olsa bile, demokrasiyi bir ölçünün ötesinde gerçekleştiremeyeceğini ve koruyamayacağını ve ezilmekten, itilip kakılmaktan kurtulamayacağını gösteren bir olaydır.</p>

  <p class="normal1">Yine bu olay, seçkincilik eğilimlerinin yeterince kırılamadığı; kendilerini “demokrat” sanan etkili çevrelerden bile bazılarının “halka rağmen halkçılık” oyunu alışkanlığından kurtulamadığı bir toplumda, Mithat Paşa gibi halkı örgütlemeye ve güçlendirmeye, halkı ekonomide de siyasette de etkili bir güç durumuna getirmeye kalkışanların ne kadar yalnız kalabileceklerini ve başlarına neler gelebileceğini de gösteren bir olaydır.</p>

  <p class="normal1">Eğer Mithat Paşa, halk örgütlenmesine önem veren tek Osmanlı yenilikçisi olmasaydı; başka bazı yenilikçiler de, başka “Yeni Osmanlılar” veya “Genç Türkler” de halk örgütlenmesine ve halkın ekonomide ve siyasette güçlenmesine Mithat Paşa gibi katkıda bulunsalardı veya hiç değilse Mithat Paşa, bu yönde başlattığı süreçten sonuç alabilecek kadar hayatta ve iktidarda kalabilseydi, herhalde Türk toplumunda çok şey değişirdi.</p>

  <p class="normal1">Fakat Mithat Paşa bu olanağı ve zamanı bulamadan, yapayalnız, sonun başlangıcı olan yolculuğuna çıkmak zorunda kaldı.</p>

  <p class="normal">Mithat Paşa’nın Avrupa’daki Sürgünlüğü</p>

  <p class="normal1">Osmanlı İmparatorluğu’nun ancak Mithat Paşa yönetiminde derlenip toparlanabileceğini ve çağdaş bir devlet durumuna gelebileceğini bilen Avrupa kamuoyu, bu olayı şaşkınlıkla karşıladı.</p>

  <p class="normal1">Avusturya İmparatoru, şaşkınlığını, “Aman Tanrım, bu Türkler iflâh olmaz!” diyerek dile getirdi.</p>

  <p class="normal1">Üçüncü Cumhuriyet’in kurucusu ünlü Fransız devlet adamı Thiers, “Türkiye’nin en azılı düşmanları bile Sultan’a böylesine şeytanca bir akıl veremezdi” dedi.</p>

  <p class="normal1">Rus gazetesi Golos ise Çarlık Rusyası’nın bu olaydan duyduğu mutluluğu,</p>

  <p class="normal1">“Artık Avrupa’da Türk İmparatorluğu’nun sonu gelmiştir. Şimdi yapılması gereken sadece sabırla beklemektir. Çünkü kendi iç bunalımının düşman ordusundan daha kolay çökertebileceği bir devlete karşı savaş açmanın anlamı yoktur” diyerek açığa vuruyordu.<sup class="calibre3"><a href="../Text/mithat_split_014.html#footnote-100-7" id="footnote-100-7-backlink">[7]</a></sup></p>

  <p class="normal1">Sürgündeki Mithat Paşa, Batı Avrupa’da olağanüstü ilgi görüyordu. Bir yandan Alman Şansölyesi Bismark, bir yandan bazı İngiliz devlet adamları, onu “çağın en büyük adamlarından biri” olarak tanımlıyorlardı.</p>

  <p class="normal1">Bütün kapılar önünde açılıyordu.</p>

  <p class="normal1">Bir gün Fransız sosyalistlerinin veya pozitivistlerinin toplantısında, bir başka gün bir büyük İngiliz sanayi kuruluşunun toplantısında konuk olarak ağırlanıyor ve konuşuyordu.</p>

  <p class="normal1">Sanayi kuruluşunun başındakiler, Mithat Paşa’nın halka yakınlığını bildikleri için onu, yalnız kendileri adına veya fabrika yöneticileri adına değil, işçileri adına da selamlama inceliğini gösteriyorlardı. Onu, “adınız hiçbir zaman unutulmayacaktır; Türk İmparatorluğu’nu eski yüceliğine ancak siz kavuşturabilirsiniz” diye övüyorlardı. Mithat Paşa da yanıt konuşmasında, yalnız fabrika sahiplerine ve yöneticilerine değil, işçilere de sesleniyor ve</p>

  <p class="normal1">“Bana gösterdiğiniz ilginin ve ülkem hakkında belirttiğiniz iyi dileklerin, yürekleri safiyetle ve içtenlikle dolu işçilerden de gelmesi, benim için bir teselli kaynağıdır” diyordu.</p>

  <p class="normal1">Avrupa’da, elbette siyasal nedenlerle Mithat Paşa’yı tutmayanlar da vardı. Bunlardan biri, ünlü İngiliz devlet adamı, Liberal Parti lideri, eski başbakanlardan Gladstone idi. Gladstone, Çarlık Rusyası’nı destekliyordu. Rusya’nın Balkanlar’daki emellerini engelleyen Mithat Paşa’dan o nedenle hoşlanmazdı.</p>

  <p class="normal1">Gladstone, İngiltere’de Mithat Paşa’ya gösterilen büyük ilgiden ve saygıdan rahatsız oldu ve bir konuşmasında, onu, Tuna Valiliği sırasında “Slavlara zulmetmiş” olmakla suçladı.</p>

  <p class="normal1">Fakat Mithat Paşa, Daily Telegraph gazetesine gönderdiği bir açık mektupta, bu suçlamayı öyle sağlam kanıtlara dayanarak yanıtladı ki mağrur İngiliz devlet adamı Gladstone, derhal bir konuşma daha yaparak, yanıltılmış olduğunu kabul etti ve “Mithat Paşa’dan açıkça, tereddütsüz ve kayıtsız şartsız özür diliyorum” dedi. Üstelik Mithat Paşa’dan özür dileyen konuşmasını bastırıp yaymak dürüstlüğünü de gösterdi ve bu olaydan sonra Gladstone, Osmanlı Devleti’ni başka türlü değerlendirmeye başladı.</p>

  <p class="normal1">İngilizler, hele o dönemde, protokole ve devlet hiyerarşisine çok bağlı idiler, iyi geçinmek istedikleri bir ülkeden sürülmüş bir politikacıya yüksek düzeyde kabul gösteremezlerdi. Fakat Mithat Paşa için bu tür kuralları da çiğnemenin yolunu buldular.</p>

  <p class="normal1">Şöyle ki bir gün Mithat Paşa, bazı aile üyeleriyle birlikte, Hyde Park’da yürüyüşe çıktı; güya bir rastlantı olarak, sonradan VII. Edward adıyla tahta geçecek olan Veliaht da Hyde Park’da geziye çıkmıştı. Veliaht Mithat Paşa’nın koluna girerek birlikte yürümeye başladı ve yine güya rastlantı sonucu, aynı saatlerde Hyde Park’da geziye çıkmış olan Kraliçe Victoria ile karşılaştılar; böylece Veliaht, Mithat Paşa ile tanışmak isteyen Kraliçe’nin de isteğini yerine getirmiş oldu.</p>

  <p class="normal">Mithat Paşa’nın Müslümanlığı ve Avrupalılığı</p>

  <p class="normal1">Avrupa’da sürgünde bulunduğu sırada, Mithat Paşa boş durmadı. Her vesileyle, Osmanlı Devleti’nin yararını kollayıcı, devleti tehlikelerden koruyucu, Türk Milleti’nin saygınlığını yükseltici girişimlerde bulundu, konuşmalar yaptı, yazılar yazdı. Kırgınlığını içine bastırarak, Padişah’tan bile daima saygılı bir dille söz etti. Osmanlı Devleti’nin ve Türk Milleti’nin iyiliği için dışarıda yaptığı bütün girişimler hakkında Padişah’a bilgi yolladı, önerilerini sundu.</p>

  <p class="normal1">Görevdeyken de sürgündeyken de kendisine gösterilen büyük ilgiye karşın, hiçbir yabancı devlete en küçük bir ödün vermedi.</p>

  <p class="normal1">Bu davranışları, onun Avrupa’daki saygınlığını büsbütün arttırıyordu.</p>

  <p class="normal1">Avrupalı, kendi isteklerine boyun eğen, kendisine ödün veren yabancı politikacıları elbette kullanır, ama onlara saygı duymaz. Avrupalı, ancak devletinin milletinin haklarına sahip çıkan ve gereğinde kendisine karşı da direnebilen yabancı siyaset adamlarına saygı duyar. Çıkarları, politikaları çatışırsa, onları etkisiz bırakmak, hatta yok etmek için her yola başvurur; ama yine de onlara saygı duyar. Nitekim Hindistan’ın bağımsızlık mücadelesi sırasında, Gandhi’ye, Nehru’ya karşı da İngilizler öyle davranmışlardır. Atatürk, Avrupa’ya karşı savaşırken, Avrupalı’nın saygısını kazanmıştır.</p>

  <p class="normal1">Mithat Paşa’nın bir özelliği de Avrupalı’nın gözünde, Müslümanlıkla Avrupalılığın bağdaşabileceğini kanıtlayan bir simge olmasıdır. Çünkü hem çocukluktan din eğitimi görmüş inançlı bir Müslüman, hem de iyi yetişmiş, geniş görüşlü, çağdaş düşünceli bir Avrupalı idi.</p>

  <p class="normal1">Mithat Paşa, sürgünde bu durumunu da devleti için, milleti için ve İslamiyet için değerlendirdi.</p>

  <p class="normal1">Bazı Avrupalılar’ın, Türkler’i, “Müslüman” diye hor görmelerini, demokrasiye ve çağdaş uygarlığa uyum sağlayamayacak bir ulus sanmalarını her vesileyle ve çok açık bir dille eleştirdi.</p>

  <p class="normal1">Örneğin, Fransız sosyalistlerinin toplantısında konuşurken, bu konuda şunları söyledi:</p>

  <p class="normal1">“Avrupa (Türkiye’ye karşı kışkırttığı ayaklanmalar dolayısıyla) Rusya’yı eleştirdi mi? Hayır!.. Saldırganlara karşı bir kelime olsun söyledi mi? Hayır!.. Şimdi size niçin böyle hareket edildiğini söyleyeceğim: Eğer Türkler Hıristiyan olmuş olsalardı, onlara karşı daha dürüst şekilde hareket edilirdi. Temenni ederim ki uygarlık bu batıl zihniyeti ortadan kaldırsın!.. Hıristiyanlığın Müslümanlığa karşı güvensizliğinin nedeni nedir? Müslümanlık, uygarlığın yükselmesine, ilerlemeye engel midir? Hayır! İspanya’yı gidip gezenler, Araplar’ın uygarlığa hizmetlerinin izlerine her adımda rastlarlar. Hıristiyanlık Müslümanlığın yerine geçtikten sonra İspanya ilerlemiş midir? Orasını belirlemek bana düşmez. Bununla beraber, Hıristiyan devletlerin maddi ve manevi ilerlemelerini de takdir ediyorum, buna hayranlık duyuyorum.</p>

  <p class="normal1">Avrupa’nın özgürlükçü yasalarına ve yönetimlerine de saygı duyarım. Çünkü bunlar ulusların geleceklerini ve ilerlemelerini hazırlamıştır. Bu gibi yönetimlere ve yasalara Hıristiyanlığın yardımcı olup olmadığını iddia edecek değilim; yalnız şunu temin edebilirim ki Türkiye’de Meşrutiyet’in ilanına en çok yardım edenler ulema olmuştur. Bunlar, Türkiye’de maneviyat ve din gücünü sağlamlaştırmak için daima ilerleme yolunda adım atmışlardır. İslam tarihi incelenirse şu kanıya varılır ki gerek Abbasiler gerek Eyyubiler zamanında meşru birtakım inançlar üzerinde, demokrasi ile beraber özgürlüğün de temeli atılmıştır.</p>

  <p class="normal1">Son söz olarak şunu da ekleyeyim ki Hıristiyanlığın Müslümanlığa karşı beslediği kini ve hıncı, Müslümanlık Hıristiyanlığa karşı beslememektedir. Allaha şükrederim ki Hıristiyanlığın bu duyguları şimdi yavaş yavaş yok olmaktadır. Eğer din aramızda bazı güçlükler doğuruyorsa, o güçlükleri gidermenin yolunu bulacağız.”</p>

  <p class="normal1">Londra’da 1878’de yazdığı, daha sonra Fransa’da da bir kitapçık olarak yayınlanan Türkiye’nin Geçmişi ve Geleceği başlıklı yazısında da Mithat Paşa bu konuya değinerek “İslamlığın demokrasi ve özgürlük ilkesi üzerine kurulu” olduğunu söylüyordu.<sup class="calibre3"><a href="../Text/mithat_split_015.html#footnote-100-8" id="footnote-100-8-backlink">[8]</a></sup></p>

  <p class="normal1">19. yüzyıl sonlarının Avrupası’nda, bunları bir başka Müslüman veya Türk söylese, sanırım yadırganırdı. Belki bugün de büyük ölçüde yadırganır; ama Mithat Paşa’nın ağzından ve kaleminden çıkınca kimse yadırgamıyordu. Çünkü bunları söyleyen ve yazan Mithat Paşa, hem koyu bir Müslüman, hem ulusuyla kıvanç duyan bir Türk’tü; hem de en bilinçli bir Avrupalı kadar Avrupalı; demokrat yapılı ve özgür düşünceli idi.</p>

  <p class="normal1">Avrupalı, hem de geçen yüzyılda, Mithat Paşa’nın ağzından ve kaleminden çıkan bu gibi sözleri yadırgamamıştır.</p>

  <p class="normal1">Ama korkarım, bu gibi sözler, bugünün Türkiyesi’nde bazı “aydın” çevrelerce yadırganabilir. “Türkiye’de Meşrutiyetin ilanına en çok yardım edenler ulema olmuştur... Bunlar daima ilerlemeden yana olmuşlardır” yollu sözler, bugünün Türkiyesi’nde bazı çevrelere garip gelebilir, hatta ters düşebilir.</p>

  <p class="normal1">Oysa meşrutiyet yolunda ilk adımlar atılırken, Mithat Paşa’ya ve arkadaşlarına en büyük desteğin Şeyhülislam Hayrullah Efendi’den geldiği bir tarihsel gerçektir.</p>

  <p class="normal1">Kuşkusuz, aşırı tutucu veya gerici ulema da vardı. Ama en az onlar kadar tutucu veya gerici denebilecek kimseler, başka dallarda yetişmiş Türkler ve Müslümanlar arasından da; örneğin mühendisler, doktorlar, profesörler arasından da çıkmamış mıdır?</p>

  <p class="normal1">Son Osmanlı Şeyhülislamı, Mustafa Kemal’in katli için fetva vermişti; ama buna karşılık, Anadolu’daki birçok din adamı da Mustafa Kemal’e destek olmamış mıdır?</p>

  <p class="normal1">Müslümanlık, onu devlet yönetiminde bir iktidar aracı ve baskı unsuru olarak kullanan rejimler elinde yozlaştırılmıştır. Mithat Paşa ise Türkiye’de o tür bir rejime karşı mücadele ediyordu ve bu mücadelesinde, din adamlarının, elbette tümünü değil, fakat önemli bir kısmını yanında buluyordu.</p>

  <p class="normal1">Günümüzde, kimi Avrupalılar, aramızdaki din ayrılığını, laik Türkiye’nin bile Avrupa Topluluğu’na üyeliğine karşı en büyük engel gibi gösteriyorlar. Türkiye’de de bazı kimseler, “biz Müslüman olduğumuz için Avrupa bizi kendisiyle bir tutmaz, kendi topluluğuna almaz” diye düşünüyorlar.</p>

  <p class="normal1">Oysa geçen yüzyıl sonlarında, uluslararası ilişkilerde din şimdikinden çok daha ağırlıklı bir etken durumundayken, Mithat Paşa dindar bir Müslüman ve Türk devlet adamı olarak, kendini Avrupalılar’a bir Avrupalı gibi kabul ettirebildi ise ve yukarıdaki sözleri Avrupalılar’ın yüzüne karşı, hiç tepki görmeden söyleyebildi ise din engelinin hiç de aşılmaz olmadığı görülür.</p>

  <p class="normal1">Yeter ki biz, çağdaşlıkla, Avrupalılık’la ve demokratlıkla, Müslümanlığı ve Türklüğü, Mithat Paşa kadar bağdaştırabilelim! Ve yeter ki Avrupa’da, “dinci” geçinen bazı Türkler, kişiliklerini kanıtlama kompleksi ile birer Ortaçağ kalıntısı “Şarklı” gibi dolaşıp davranmaktan, çağdaşlığı Müslümanlıkla bağdaşmazmış gibi göstermekten vazgeçsinler! Herhalde böyle davrananlardan hiçbiri, Müslümanlığın anlamını ve gereklerini Mithat Paşa’dan daha iyi bildiklerini ve gözettiklerini iddia edebilecek durumda değillerdir.</p>

  <p class="normal">Mithat Paşa, Girit, Suriye ve İzmir’de</p>

  <p class="normal1">Abdülhamit, Mithat Paşa’nın sürgündeyken de devlete hizmetlerini sürdürmesinden hoşnut olacak yerde, büsbütün huzursuzluk duyuyordu. Çünkü bu davranışlarının, Mithat Paşa’yı daha çok yücelttiğini görüyordu.</p>

  <p class="normal1">Onun için Mithat Paşa’yı Avrupa’da tutmayı da sakıncalı buldu ve güya kendisini bağışlayarak, Girit Adası’nda oturmak koşuluyla, Osmanlı topraklarına dönmesine izin verdi.</p>

  <p class="normal1">Fakat Mithat Paşa Girit’te de öyle büyük bir sevgi ve saygı ile karşılandı ki Abdülhamit, onu oradan da uzaklaştırdı ve hiçbir görev almamakta direnmesine karşın, zorla, vali olarak Suriye’ye gönderdi. Suriye, o sırada son derecede karışıktı ve Abdülhamit Mithat Paşa’nın orada başarısızlığa uğrayacağına güveniyordu.</p>

  <p class="normal1">Başarısızlığa uğramasını sağlamak için de elinden geleni yaptı. Vali olarak Mithat Paşa’nın kargaşalığı giderebilmek, yolsuzlukları ve halka yapılan zulmü önleyebilmek, ekonomik durumu biraz olsun düzeltebilmek için istediği her türlü yetkiyi, olanağı, desteği ondan esirgedi. Ona, engel üstüne engel çıkardı.</p>

  <p class="normal1">Fakat bütün bunlara karşın, Mithat Paşa, Suriye Valiliği’nde de Tuna ve Bağdat Valilikleri’ndeki hizmetlerinden aşağı kalmayacak kadar başarılı oldu. Kısa sürede halkın öylesine sevgisini ve güvenini kazandı ki jurnalciler saraya, Mithat Paşa’nın Suriye’de ayrı bir devlet veya cumhuriyet kurmaya hazırlandığı yolunda yalanlar uçurmaya başladılar.</p>

  <p class="normal1">Kuruntuları büsbütün kabaran Abdülhamit, bu durumda yeni bir plan yaptı. Bu planın ilk adımı olarak Mithat Paşa’yı, daha yakın bir yere, Aydın’a vali olarak atadı. Mithat Paşa, artık görev istemediğini, yaşlandığını, sağlık durumunun da iyi olmadığını öne sürerek, ısrarla, emekliliğe ayrılmak istedi. Fakat bu isteğini Abdülhamit’e yine kabul ettiremedi. 1881 yılında İzmir’e gitti, o sırada Aydın vilayetinin merkezi İzmir’di.</p>

  <p class="normal">İzmir’deki Tuzak</p>

  <p class="normal1">İzmir’de valilik görevini devraldıktan kısa bir süre sonra Mithat Paşa’ya bir haber ulaştı.</p>

  <p class="normal1">Abdülaziz’in ölümünden beş yıl sonra Abdülhamit, onun intihar etmediğini, öldürüldüğünü öne sürmeye hazırlanıyordu. Bunun baş sorumlusu olarak da Mithat Paşa’yı gösterecekti ve kendisini yargılatacaktı.</p>

  <p class="normal1">Bir yüksek rütbeli subay da Mithat Paşa’yı tutuklayıp İstanbul’a götürmek üzere, İzmir’e gelmişti.</p>

  <p class="normal1">Fakat Abdülhamit, Mithat Paşa’yı mahkeme önüne çıkarmaktan da korkuyordu. Onun için perde arkasında, bir plan daha hazırlandı.</p>

  <p class="normal1">Buna göre bir gece, Vali Konağı, Mithat Paşa’yı almaya gelen askeri birliklerle çevrilecekti; o sırada, konaktan bir hizmetkârın askerlere ateş açması sağlanacaktı. Bunun üzerine çıkan kargaşada da Mithat Paşa, bütün aile üyeleriyle birlikte, konağın içinde öldürülecekti. Bu plan uyarınca, Mithat Paşa’nın konağındaki hizmetkarlardan biri de satın alınmıştı.</p>

  <p class="normal1">17 Mayıs 1881 gecesi, Mithat Paşa, konağın bir askeri birlik tarafından kuşatıldığını görünce, gizli bir kapıdan çıktı ve yakında bulunan Fransız Konsolosluğu’na sığındı.</p>

  <p class="normal1">Mithat Paşa, bu davranışı yüzünden derin vicdan azabı çektiğini, sonradan yazacaktı.</p>

  <p class="normal1">Aslında, kaçmak, hele bir yabancı konsolosluğa sığınmak eğiliminde olmadığı şuradan belliydi: İdam istemiyle yargılanmak üzere tutuklanıp İstanbul’a götürüleceği kesinleşince, güvendiği bazı kimseler, kendisini bir gemiyle kaçırabileceklerini söylemişlerdi; fakat Mithat Paşa, “Kaçmayı içime sindiremem, çünkü kaçarsam bütün dünya benim suçlu olduğumu ve Padişah’tan korktuğumu sanır” diyerek, bu öneriyi reddetmişti.</p>

  <p class="normal1">Fakat son aşamada, ya paniğe kapılmıştı ya da hazırlanan kargaşa tertibini öğrenmiş ve ailesinin canını kurtarmak için bu yolu seçmişti.</p>

  <p class="normal">“Verin Mithat Paşa’yı, Alın Tunus’u!..”</p>

  <p class="normal1">Mithat Paşa, İzmir’deki Fransız Konsolosluğu’nda ancak iki gün kaldı, iki gün sonra yargılamanın usulüne uygun biçimde yürütüleceğine ve tutuklanmaksızın ifadesinin alınacağına dair Adliye Nazırınca verilen güvenceye inanmış görünerek, teslim oldu ve derhal tutuklandı.</p>

  <p class="normal1">Gerçekte ise Fransız Hükümeti, Mithat Paşa’nın Osmanlı makamlarına teslim edilmesine zaten karar vermişti.</p>

  <p class="normal1">Bunun da çok ilginç bir nedeni vardı:</p>

  <p class="normal1">O sırada Fransa, bir Osmanlı ülkesi olan Tunus’u kendi “himaye”sine almak, yani kendi sömürgesi yapmak istiyordu. Abdülhamit de buna şiddetle karşı çıkıyordu.</p>

  <p class="normal1">Fakat Mithat Paşa’nın Fransız Konsolosluğu’na sığınmasından sonra durum değişti. Sarayla Fransız Hükümeti arasında yeni bir diyalog kuruldu; daha doğrusu pazarlık başladı. Buna göre Fransa, Mithat Paşa’yı Osmanlı makamlarına teslim ederse, Abdülhamit de Tunus meselesini “daha sükûnetle mütalaa etmeye hazır” duruma gelecekti. İstanbul’daki Fransa Büyükelçisi, saraydan kendisine ulaştırılan bu bilgiyi, telle hükümetine bildirdi.</p>

  <p class="normal1">Abdülhamit, Tunus sorununun, iki ülke arasında “geçici bir bulut” olduğunu da büyükelçiye duyurdu.</p>

  <p class="normal1">18 Mayıs günü, ayrıca, saraya yakın bir kişi Fransa Büyükelçisi’ni ziyaret ediyor ve daha önce Padişah’ın Tunus konusunda sert davranmış olmasının, “halifelik itibarını korumak” ihtiyacından kaynaklandığını; aslında, Tunus meselesinde “ucuza” anlaşılabileceğini söylüyordu.</p>

  <p class="normal1">Bu konuda Fransa Büyükelçisi Tissot’nun, Fransız Dışişleri Bakanı’na 18 Mayıs 1881 günü çektiği telde şöyle denilmektedir:</p>

  <p class="normal1">“Sultan, tahmin ettiğim gibi Mithat Paşa konusundaki tutumumuzdan (yani onu teslim etme kararından) fevkalade duygulandı. Ekselanslarına ve Fransa Cumhuriyeti Hükümeti’ne içten şükranlarını ulaştırmamı rica için yaverlerinden birini bana gönderdi.</p>

  <p class="normal1">Sarayın yakınlarından biri de bu sabah beni görmeye geldi. Yetkiyle söylendiğine inandığım sözlerine göre Sultan’ın Tunus meselesinde Fransa’yı şiddetle protesto edişi, ancak Müslümanlar karşısındaki sorumluluğunu ve şu sırada Mekke ile Trablusgarp’ta pek ihlal edilmiş bulunan halifelik itibarını korumak içinmiş. Aslında Tunus meselesinde ucuza anlaşacakmış”.</p>

  <p class="normal1">Nitekim Mithat Paşa’nın tesliminden sonra Tunus meselesi de “ucuz”a çözüldü ve Tunus, Fransa’ya teslim edildi.</p>

  <p class="normal1">Osmanlı Devleti, Mithat Paşa’yı almış, karşılığında da Tunus’u vermişti. Bu kadar “ucuz”...</p>

  <p class="normal1">Tunuslular’ın biz Türkler’e kırgın olduğu Türk kamuoyunda bilinir. Kuzey Afrika uzmanı bir Arap tarihçisine göre bunun tek nedeni de, “Mithat Paşa’ya karşılık Tunus’un Fransa’ya peşkeş çekilmiş” olmasıdır.<sup class="calibre3"><a href="../Text/mithat_split_016.html#footnote-100-9" id="footnote-100-9-backlink">[9]</a></sup></p>

  <p class="normal">Abdülhamit “Adalet”i</p>

  <p class="normal1">Abdülaziz’in katli iddiasıyla açılan dava, normal mahkeme salonunda değil, Abdülhamit’in Yıldız Sarayı’nın bahçesinde, Abdülhamit’in sıkı gözetimi ve denetimi altında görüldü.</p>

  <p class="normal1">Sanıklardan çoğu, önceden dayanılmaz işkencelerden geçiriliyor; olmamış şeyleri olmuş gibi anlatmaya zorlanıyorlardı. Padişah’ın istediği gibi ifade vermeye razı olmayan yürekli tanıklardan bazıları ise kendilerini, tanık sandalyesi yerine, sanık sandalyesinde buluyorlardı.</p>

  <p class="normal1">Tanıklıktan sanıklığa geçirilenlerden biri de Abdülaziz’in en güvenilir hizmetkarlarından, Hazinedar Arzıniyaz Kalfa idi.</p>

  <p class="normal1">Arzıniyaz Kalfa gibi görgü tanıklarının birleştiği gerçekler özetle şunlardı:</p>

  <p class="normal1">Tahttan indirildikten sonra Abdülaziz’in sinirleri bozulmuştu. Bir yandan öldürülme korkusu içindeydi, bir yandan da intihar etmek istiyordu. Nitekim bir ara zehir istetmişti.</p>

  <p class="normal1">Emrine ayrılan Fer’iye Sarayı’nın harem dairesinde kalıyordu; annesi, eşleri, cariyeleri ve güvendiği haznedarlarıyla haremağaları dışında kimse oraya giremiyordu; hepsinin gözleri, başına bir şey gelmesin veya intihara kalkışmasın diye, Abdülaziz’in üzerindeydi.</p>

  <p class="normal1">Fer’iye Sarayı’na yerleştikten birkaç gün sonra, 5 Haziran 1876 Cuma günü Abdülaziz, sakalını düzeltmek için bir makas istemişti. Haremdekiler, Valide Sultan’a, yani Padişah’ın annesine sormuşlardı; o da “Adetidir, sakalını hep kendi düzeltir” diyerek, makasın götürülmesine izin vermişti.</p>

  <p class="normal1">Yine de Valide Sultan meraklanıp, bir süre sonra oğlunun yanma gittiğinde, Abdülaziz annesini, “Gelme üstüme, birazdan gelir görürsün” diyerek odadan çıkartmıştı; odada tek başına kalınca da kapıyı örtüp içeriden sürgülemişti.</p>

  <p class="normal1">Valide Sultan’la Padişah’ın eşleri, cariyeler, haznedarlar, içeriye kuş uçurtmuyorlardı; Abdülaziz’in başına bir şey gelmesin diye, kapı önünde bekleşiyorlardı. Bir ara yüksek sesle Kuran okuduğunu duymuşlardı. Fakat bir süre sonra durumdan kuşkulanmışlar ve sürgülü kapıyı içeriden açtıramayınca, kırarak girdiklerinde, Abdülaziz’i koltuğunda ölmek üzere bulmuşlardı. Kısa bir süre sonra kan kaybından, Abdülaziz hayata gözlerini yummuştu. Kanlı makas oradaydı; bileklerinin makasla kesildiği belliydi. Kapı içeriden sürgülüydü; herkes kapının önünde bekleşiyordu; bileklerindeki kesiklerden başka bir yara bere, saldırıya uğradığını veya direndiğini gösterir en küçük bir belirti yoktu. İri yapılı güçlü kuvvetli bir pehlivan olan Abdülaziz, herhalde, sürgülü kapıdan sızmayı başaran “suikastçi”lere, “Alın şu makası da bileklerimi kesiverin” demiş olmazdı.</p>

  <p class="normal1">Olaydan hemen sonra hükümet bir soruşturma açtırmıştı. Soruşturma kuruluna, büyük devletlerin büyükelçiliklerinde görevli değişik milliyetlerden hekimler dahil, on yedi hekim alınmıştı. Kurul, inceleme sonunda oybirliği ile hazırladığı raporda, Abdülaziz’in intihar ederek öldüğünü, başka bir olasılık görünmediğini belirtmişti.</p>

  <p class="normal1">Tüm baskılara, işkencelere veya tehditlere karşın doğruyu söylemekte direnenlerden Arzıniyaz Kalfa, işte bu olup bitenleri, görgü tanığı olarak anlattıktan sonra, “Eğer herkes sürgülü kapının önünde bekleşirken gözbağcılık gibi odaya girip merhumu cerhetmişlerse bilemem” diyerek, kendisini sorgulayanlarla alay da etmekten çekinmedi.</p>

  <p class="normal1">Bunun üzerine Arzıniyaz Kalfa, tanıklıktan çıkartılıp sanıklar arasına alındı; fakat bu kadar yürekli bir kimsenin, mahkeme önüne çıkarıldığında da doğruyu söylemesinden korkulduğu için bir “affı şahane” ile bağışlandı.</p>

  <p class="normal1">Abdülaziz’in intiharından beş yıl sonra Abdülhamit’in buyruğuyla açılan davada, Mahkeme Reisi Ali Sururi Efendi idi.</p>

  <p class="normal1">Bu Ali Sururi Efendi, Mithat Paşa’nın valiliği sırasında, Tuna vilayetinde, Rusçuk Kadısı olarak görev yapmıştı. Yeni vilayet teşkilatına karşı halkı kışkırttığı için Mithat Paşa onu, bu görevinden almıştı. O zamandan beri Sururi Efendi, Mithat Paşa’ya diş bilerdi ve aleyhinde saraya jurnaller düzenlerdi.</p>

  <p class="normal1">Mahkemenin ikinci başkanı ise Hristo Forides adlı bir Rum’du. Hristo Forides Efendi’nin hukukla bir ilgisi yoktu. Heybeliada Rum Okulu’nu bitirdikten sonra gazetecilik, tercümanlık, memurluk ve zaptiyelik yapmıştı. Mahkemede Mithat Paşa’yı yargılama görevi bu zata verilmişti.</p>

  <p class="normal1">Mahkeme heyeti üyelerinden bir başkası, Ermeni Hakban Efendi ise Tuna vilayetindeki komiserlik görevi sırasında Ruslar’a yakınlığı görüldüğü için görevinden alınmıştı. Ruslar’ın Balkanlar’ı Slavlaştırma politikasına karşı en büyük engeli oluşturan Mithat Paşa’nın yargılayıcılarından biri de işte bu Rus yanlısı kişiydi.</p>

  <p class="normal1">Mithat Paşa, ancak çok sınırlı davetlilerin izleyebildiği duruşmalardaki konuşmalarında, derin hukuk bilgisi ile zekası ile ve suçsuzluğun verdiği güçle, bu yargılamanın ciddiyetten, haktan, hukuktan ne kadar uzak, yasalara ne kadar aykırı olduğunu; kendisine ve öteki sanıklara yöneltilen, birkaçına da korkunç işkenceler sonunda “itiraf” ettirilen iddiaların dayanaksızlığını, hiçbir kuşkuya yer bırakmayacak açıklıkla ve kesinlikle kanıtladı.</p>

  <p class="normal1">Ama karar önceden belliydi: Mithat Paşa ve aralarında Abdülaziz’in en sadık adamlarından bazılarının da bulunduğu başkaları, sözde “suçlu”lar, idam edileceklerdi.</p>

  <p class="normal1">Ancak kamuoyundaki ve dünyadaki tepkileri hafifletebilmek için Abdülhamit, “atıfet” gösterdi ve Mithat Paşa ile birkaç kişinin idam cezalarını ömür boyu hapse dönüştürdü.<sup class="calibre3"><a href="../Text/mithat_split_017.html#footnote-100-10" id="footnote-100-10-backlink">[10]</a></sup></p>

  <p class="normal">Son</p>

  <p class="normal1">Mithat Paşa, Hicaz’ın (Suudi Arabistan) Taif kentinde sürgüne gönderildi ve oradaki zindana kapatıldı. Bütün dünya ile ilişkisi kesildi.</p>

  <p class="normal1">Fakat Abdülhamit, hâlâ içindeki Mithat Paşa korkusunu ve kinini yenemiyor ve sabırsızlıkla, onun ölüm haberini bekliyordu.</p>

  <p class="normal1">Birkaç kez Mithat Paşa’yı zehirlemek üzere girişimde bulunuldu ise de başarılamadı.</p>

  <p class="normal1">Sonunda, Hicaz Valisi’ne İstanbul’dan, saraydan gelen buyruk üzerine, 9 Mayıs 1884 gecesi, hücresine giren cellatlar, Mithat Paşa’yı boğarak öldürdüler.</p>

  <p class="normal1">Yıldız Mahkemesi’nde son sözleri, “Böyle lanet bir dünyada yaşamaktansa ölmeyi tercih ederim” olan Mithat Paşa, böylece, Abdülhamit döneminin “lanet dünyası”ndan; Abdülhamit de Mithat Paşa korkusundan kurtulmuş oldu.</p>

  <p class="normal1">Mithat Paşa cellatlara hiç direnmemişti. Ancak namaz kılmak ve Yasin-i Şerif okumak üzere izin istemişti. Bu dini görevlerini yerine getirdikten sonra da</p>

  <p class="normal1">“Benim gibi maktüllerin kanı zayi olmaz, benim kanım diridir, batmaz” diyerek, boynunu cellatlara, canını Allah’a teslim etmişti.</p>

  <p class="normal">Ve Bir Görev</p>

  <p class="normal1">Tuna Valiliği sırasında, Rus yanlısı Bulgar milliyetçileri, Mithat Paşa’ya karşı direnmiş, ellerinden geldiği kadar mücadele etmişlerdi. Onun reformlarını engellemeye çalışmışlardı. Bulgarca’nın yanı sıra Türkçe’ye de ağırlık veren eğitim politikasına karşı çıkmışlardı. Çünkü Mithat Paşa orada kaldıkça, bağımsız bir devlet kurma hayallerini gerçekleştiremeyeceklerini biliyorlardı.</p>

  <p class="normal1">Fakat bağımsızlığa kavuştuktan bir süre sonra Mithat Paşa’nın Rusçuk’taki konağını müze yaptılar; “Mithat Paşa Müzesi”...</p>

  <p class="normal1">Mithat Paşa’yı bir “milli kahraman” gibi saygıyla ve şükranla anmaya başladılar.</p>

  <p class="normal1">Çünkü ülkelerinde ilk kalkınma hareketlerini onun başlattığını ve sağlam Bulgar ekonomisinin Mithat Paşa döneminde yapılan reformlardan kaynaklandığını biliyorlardı.</p>

  <p class="normal1">Türkiye’de ise bir Mithat Paşa müzesi yok, bir Mithat Paşa arşivi yok.</p>

  <p class="normal1">Genç kuşaklar, Mithat Paşa’nın anılarını, yazılarını, Cumhuriyet alfabesiyle okuyabilme olanağından yoksun...</p>

  <p class="normal1">Mithat Paşa ile ilgili yayınlardan birçoğunu Türkiye’de bulmak ya olanaksız ya da çok zor.</p>

  <p class="normal1">Daha acısı, ölümü üzerinden yüz yılı aşkın süre sonra hâlâ bazı gazetelerde, dergilerde, Mithat Paşa’yı aşağılayan, karalayan, ona akıl almaz iftiralar yönelten yazılar yayınlanıyor ve Abdülhamit’in Mithat Paşa’ya karşı sönmeyen garazını, kinini, genç kafalara da, yüreklere de aktarılmaya çalışılıyor.</p>

  <p class="normal1">Abdülhamit döneminde sansürlü ve güdümlü bir basın vardı. Abdülhamit’in bir yandan tehdit ettiği bir yandan da parayla beslediği birtakım yazarlar, o arada Mithat Paşa sürülmeden önce onun yanında yer almış, onu göklere çıkarmış bazı yazarlar, Padişah’ın gözüne girebilmek için ilk sürgün döneminden itibaren, Mithat Paşa aleyhinde, yalanla iftira ile dolu yazılar yazmışlardı. Bunlara paralı jurnalcilerin uydurma jurnalleri de eklenmişti.</p>

  <p class="normal1">Mithat Paşa hakkındaki tarih “bilgi”lerini işte o tür yazılara ve jurnallere dayandıran bazı kimseler, bugün bile, gazete ve dergi sütunlarında, Mithat Paşa aleyhine demediklerini bırakmıyorlar. Ölümünden yüz küsur yıl sonra çirkin polemik üslubuyla, “Mithat Paşa’ya açık mektup” yazanlar bile çıkıyor.</p>

  <p class="normal1">Bu yazıları yazanlar, o jurnalcilik döneminin iftiralarını, genç kuşaklara, ciddi “tarih bilgisi” gibi aktarmaya kalkışanlar, üstelik “milliyetçi” veya “dindar” denen bazı çevrelerden çıkıyor.</p>

  <p class="normal1">Bu “milliyetçi” geçinen çevreler, onun Çarlık Rusyası’na karşı mücadelesini bile neredeyse bir “vatan ihaneti” gibi gösteriyorlar.</p>

  <p class="normal1">Sürgündeyken Avrupalılar’a Müslümanlık dersi veren din bilgini Mithat Paşa’yı “dinsiz”likle suçlamaya kalkışıyorlar.</p>

  <p class="normal1">Genç yaşından itibaren, bütün görevlerinde, rüşvete ve yolsuzluğa karşı en kararlı ve yürekli mücadeleyi vermiş olan, sürgünde sıkıntı çekerken bile Padişah’ın göndermek istediği maddi yardımları reddeden bu insanı “rüşvetçi”likle bile suçlamaya dilleri varıyor.</p>

  <p class="normal1">Ara sıra, “objektif” ve dengeli” yazarmış gibi görünmek için de “valiliği iyiydi ama devlet adamlığı başarılı değildi” diyorlar.</p>

  <p class="normal1">Oysa Osmanlı döneminde, hele Anadolu dışındaki valilikleri, devlet adamlığından, hatta devlet başkanlığından nasıl ayırabilirler, bunu anlamak çok zor.</p>

  <p class="normal1">Çünkü bir ilden bir ile ancak haftalar süren yolculuklarla erişilebilen o dönemde, bir Tuna Valiliği, bir Bağdat Valiliği, fiilen, devlet demekti.</p>

  <p class="normal1">Mithat Paşa’nın o görevlerde yıllar boyunca verdiği büyük hizmetleri hafife alıp, “ama Sadrazamlıkta başarılı olamadı” diyorlar. Sadrazamlık sürelerinin toplam dört ayı aşmadığını bilmez görünüyorlar; o kısa sadrazamlık dönemlerine veya Şurayı Devlet başkanlığı dönemlerine bile ne büyük hizmetler sığdırdığını da unutmuş görünüyorlar.</p>

  <p class="normal1">Mithat Paşa’nın en büyük özelliklerinden birinin, Osmanlı çağında ilk kez halkı güçlendirici reformlar yapmak olduğu ise hiç hatırlatılmak istenmiyor. Yahut belki de bu yüzden onun hatırasını sürekli lekelemek gereği duyuluyor.</p>

  <p class="normal1">Otuz iki yıl padişahlık yapan II. Abdülhamit’in de bütün kusurlarına karşın, elbette bu ülkeye birtakım önemli hizmetleri olmuştur. Fakat o hizmetleri takdir etmek, ille Mithat Paşa’yı kötülemeyi mi gerektirir?</p>

  <p class="normal1">Ama bazı çevreler öyle düşünüyorlar. Mithat Paşa Abdülhamit’in buyruğuyla öldürülürken, “Benim kanım zayi olmaz” demişti. Ne hikmetse, Abdülhamit’in de kini zayi olmuyor.</p>

  <p class="normal1">Bütün bunların verdiği acıyla, olanakların elverdiğince yeni kuşaklara Mithat Paşa’yı bir ölçüde olsun anlatmaya çalışmayı, bir insani ve ulusal görev saydım.</p>

  <p class="normal1">Elbette, geçmişte yazdıkları kitaplarla, makalelerle, bunu benden çok daha yetkili olarak yapmış olanlar var. Ama Mithat Paşa’ya karşı son yıllarda yeniden körüklenen saldırılar karşısındaki suskunluğu içime sindiremedim.</p>

  <p class="normal1">Yazımı bitirirken, Mithat Paşa’ya Allah’tan rahmet dilerim.</p>

  <p class="normal1">Ve günün birinde, bu ülkede, onun özlediği ve gerçekleştirmeye çalıştığı gibi halkın ellerinde, hakça ve özgür bir düzen kurulabilmesini, tüm halkımızın hakkı olan refaha kavuşabilmesini dilerim.</p>

  <p class="normal1">Mithat Paşa’nın Taif zindanında akıtılan “kanının zayi olmadığı” ancak öyle kanıtlanabilir.</p>
</body>
</html>
