<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>mithat</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_3">II<br class="chapter" />
  TARİHSEL SÜREÇ İÇİNDE TÜRK EKONOMİSİ<sup class="calibre3"><a href="../Text/mithat_split_023.html#footnote-200-1" id="footnote-200-1-backlink">[*1]</a></sup></h1>

  <p class="normal1">Çağdaş bir dünya görüşüyle yetişmiş ve iş deneyimini bilgiyle bütünleştirmiş bir işadamları kuşağının ortaya çıkmış olması Türkiye için büyük kazançtır. O nedenle, Genç İşadamları Derneği’nin bir toplantısında bana konuşma fırsatı verilmesinden özellikle mutluluk duyuyorum.</p>

  <p class="normal">Türkiye’de Çağdaş İşletmecilik Demokratik İşçi Haklarıyla Başladı</p>

  <p class="normal1">Yeni bir dünya görüşüyle yetişmiş işadamları kuşağından söz ettim. “Kuşak”, yani “nesil” nasıl ölçülür? Genellikle her kuşak yirmi beş yıllık dönemlere göre belirlenir. Türkiye’de de benim görüşüme göre, bir çağdaş işadamları kuşağının ortaya çıkmaya başlaması, bundan yirmi beş yıl öncedir.</p>

  <p class="normal1">Yirmi beş yıl önce Çalışma Bakanıydım. Bu derneğin üyelerinden birçoğu o sırada ya doğmamıştı ya da çocuktu.</p>

  <p class="normal1">O yıl, yani 1963 yılında, Türkiye’de işçilere ilk kez, demokratik işçi hakları, toplu sözleşme ve grev hakları ve sendika özgürlüğü tanınıyordu.</p>

  <p class="normal1">Çalışma Bakanı olarak, gerek işçilerin gerek işverenlerin, bu dikkatle kullanılması gereken haklar ve özgürlükler için hazırlanmalarına katkıda bulunmak üzere, sanayi bölgelerine sık sık geziler düzenliyordum. Özellikle iş çevreleriyle bundan yirmi beş yıl önce yaptığım görüşmelerde, demokratik işçi haklarına karşı büyük bir kaygı, hatta korku duyulduğunu gözlüyordum.</p>

  <p class="normal1">Görüştüğüm işadamlarının büyük çoğunluğu demokrasiye içtenlikle bağlıydı; ancak “demokrasi olsun fakat demokratik işçi hakları olmasın. Türkiye henüz buna hazır değildir” düşüncesi, o dönemin iş çevrelerinde yaygındı. Bu da doğaldı; çünkü o haklar Türkiye için çok yeniydi.</p>

  <p class="normal1">Bazı fabrikatörler, bazı deneyimli işadamları, büyük bir içtenlikle,</p>

  <p class="normal1">“Nasıl olacak şimdi? Ben yanımda çalışan işçiyle eşit koşullar altında masa başına oturup işyerimin sorunlarını mı görüşeceğim? O zaman ben bu işyerinde nasıl otorite sağlarım?” diye, kaygılarını belirtiyorlardı.</p>

  <p class="normal1">Yine o gezilerden edindiğim izlenime göre, işyerlerinin büyük çoğunluğu halk deyimiyle, “babadan kalma” yöntemlerle yönetilirdi. Kâr ve kazanç, verimlilikten çok, ucuz işgücünde aranırdı.</p>

  <p class="normal1">Bunlar, yalnız özel sektör için değil, devlet sektörü için de geçerliydi.</p>

  <p class="normal1">1963 yılında, demokratik işçi hakları yürürlüğe girmeden önce, Zonguldak’ta, yerin yüzlerce metre altında, dünyanın en ağır ve en tehlikeli işini gören kömür işçileri, günde 6,5 lira ücret alırlardı. O günlerin para değerine göre bile son derecede düşük bir ücretti bu... Zonguldak kömür işçileri avurdu avurduna çökmüş, soluk benizli, birçoğu ciğerleri hasta kişilerdi.</p>

  <p class="normal1">Kâr ve kazanç ucuz işçiliğe bağlandığı için modern işletmecilik yöntemleri veya verimlilik üzerinde genellikle durulmazdı. O kadar ki ekonomi ile ve işletmecilikle ilgili olarak “verimlilik” kavramı henüz dilimize bile pek girmemişti. Bunu bir anımla anlatmak isterim:</p>

  <p class="normal1">Yine 1960’lı yılların ilk yarısında, üyesi bulunduğum hükümet, Büyük Millet Meclisi’ne, “Milli Prodüktivite Merkezi” yasa tasarısını sunmuştu. Ben, bilinen Türkçeciliğim ile “prodüktivite” sözcüğünü gereksiz bulmuştum; Bakanlar Kurulu’nda ve TBMM’de,</p>

  <p class="normal1">“Türkçe ‘verimlilik’ sözcüğü dururken, niye ‘prodüktivite’ diyoruz?” demiştim. Fakat birçok bakanlar ve milletvekilleri;</p>

  <p class="normal1">“’Verimlilik’ deyince, bunun ekonomide ne anlama geldiği Türkiye’de anlaşılmaz; onun için ‘prodüktivite’ demeliyiz” diye direnmişlerdi. Güzelim “verimlilik” sözcüğü dururken, o yüzden , “prodüktivite” kullanılmıştı.</p>

  <p class="normal1">Hele, örneğin “yöneylem araştırmacılığı” (operational research veya operations research) gibi kavramlar dilimize hiç girmemişti. Oysa bildiğiniz gibi İkinci Dünya Savaşı sırasında, savaşla ilgili olarak, geniş ölçüde uygulanan yöneylem araştırmacılığı, savaştan sonra iş alanına da büyük ölçüde uygulanmıştı. Daha ilginci, buraya gelmeden 1970’lerde basılmış bazı sözlüklere baktım; hiçbirinde “yöneylem” terimine rastlamadım.</p>

  <p class="normal1">Kısacası, çağdaş işletmecilikten ayrılmaz duruma gelen bu gibi kavramların, daha yakın zamana kadar, öylesine yabancısıydık.</p>

  <p class="normal1">Yine o yıllarda, çağdaş işletmecilikle ve pazarlama ile ilgili eğitim hemen hemen yoktu veya çok sınırlıydı.</p>

  <p class="normal1">Belki istisnaları vardı ama benim görebildiğim kadar, özel sektörde olsun, devlet sektöründe olsun, insan ilişkileri uzmanı, halkla ilişkiler uzmanı, basınla ilişkiler görevlisi gibi personel çalıştırma gereği genellikle işverenlerin aklından bile geçmezdi.</p>

  <p class="normal1">Şimdi ise bildiğim kadar, bütün ciddi işletmelerde bu gibi uzmanlara önem veriliyor.</p>

  <p class="normal1">Yine yirmi beş yıl önce, işletmelerde psikologlardan, sosyologlardan, endüstri mühendislerinden yararlanma gereği duyulmazdı; “endüstri tasarımcılığı” diye bir kavramsa hiç bilinmezdi; hâlâ da benim görebildiğim Türkçe sözlüklerde bu kavram yer almıyor. Ancak, ucun ucun bazı üniversitelerde kürsüsü kurulmaya başlandı.</p>

  <p class="normal1">Fakat 1963’den bu yana yirmi beş yıl veya bir kuşaklık zaman geçti ve şimdi bırakınız fabrikaları, işyerlerini, herhangi bir büyükçe otele gitsem, hemen her seferinde, personeline pazarlamacılık veya işletmecilik konusunda seminerler düzenleyen, özel sektör veya devlet sektörü kuruluşları görüyorum.</p>

  <p class="normal1">Benim kanıma göre, bütün bu gelişmeler, bundan yirmi beş yıl önce, Türkiye’de işçilere demokratik hakların tanınmasıyla başlamıştır. Çünkü o zamana kadar, sözlerimin başlarında belirttiğim gibi kâr ve kazanç sorunu ucuz işçilikle çözülebiliyordu veya çözülür sanılıyordu. Ancak demokratik işçi hakları tanınıp da çok ucuza işçi çalıştırma olanağı ortadan kalktıktan sonradır ki işadamlarımız, işverenlerimiz, sanayicilerimiz, çağdaş işletmeciliğin gerektirdiği eğitimi edinme ve görevlilerine de bu eğitimi sağlama ihtiyacını duymaya başlamışlardır.</p>

  <p class="normal1">Sonuç olarak, bu toplantıyı düzenleyen derneğin üyelerini de içermek üzere, çağdaş görüşlü ve bilgili bir işadamları kadrosu ortaya çıkmıştır. Dediğim gibi bunu ülkemiz için büyük kazanç sayıyorum.</p>

  <p class="normal1">Eğer iş çevrelerinde bu çağdaşlaşmanın demokratik işçi haklarıyla başladığı görüşüm doğru ise şöyle diyebiliriz: Türkiye’de demokratik işçi hakları, işadamlarını, sanayicileri, Osmanlı uykusundan uyandıran başlıca etken olmuştur. O sayede sınaileşme ve kalkınma hızlanmış ve yeni teknoloji arayışları başlamıştır.</p>

  <p class="normal">Türkiye’nin Düzeninde Sanayicilik, Saygıdeğer Bir “Enayilik”</p>

  <p class="normal1">Eğer Türkiye’de bugünkü iyi yetişmiş, dünyanın nereye gittiğini bilen, çağdaş düşünceli işadamları ve işletme yöneticileri kadrosunu sanayide yeterince değerlendirebilecek bir düzen olsa, ülkemiz işte asıl o zaman çağ atlar. Ama bu iyi yetişmiş sanayiciler ve işletmeciler kuşağı, sanayide daha ileri atılımlar yapabilmemiz için büyük bir olanak sağladığı halde, ne yazık ki Türkiye’de sanayiciyi, sanayi alanında yatırım yapabilecek olanları caydıran, hatta cezalandıran, adeta işadamlarını sanayicilikten vazgeçirmeye uğraşan bir düzen var.</p>

  <p class="normal1">Hele son yıllarda bu caydırıcılık büsbütün artmıştır.</p>

  <p class="normal1">Nasıl oluyor bu caydırıcılık? Sanayi yatırımcılığını başka alanlardaki yatırımlarla karşılaştırınca, caydırıcılığın nasıl işlediği kolayca anlaşılır.</p>

  <p class="normal1">Bugün Türkiye’de, en verimsiz, gelişmeye en az katkısı olan veya hiç katkısı olmayan, hatta gelişmeye belki engel olan bazı alanlara yatırım yapmak son derecede kârlıdır; sanayicilikten çok daha kârlıdır ve daha külfetsizdir.</p>

  <p class="normal1">Parasını altına, dolara yatırmak da daha kârlıdır.</p>

  <p class="normal1">Bazı malları dövizle dışarıdan alıp Türkiye’de satmak, benzer malları Türkiye’de üretmekten daha kârlıdır.</p>

  <p class="normal1">Parasını faize yatırmak, bankalardan kredi alarak fabrika kurmaktan daha kârlıdır.</p>

  <p class="normal1">Hele faizcilik yapmak çok daha kârlıdır.</p>

  <p class="normal1">Oturduğu yerde, hazine bonosundan ya da köprü veya baraj gelir ortaklığı senedinden gelir sağlamak, yine fabrika kurmaktan daha kârlı ve çok daha kolaydır.</p>

  <p class="normal1">Hele hele hayali ihracat yapmak, ihraç mallarını üretecek fabrikaları kurmaktan veya işletmekten kat kat daha kârlıdır.</p>

  <p class="normal1">Genellikle bir rantiye toplumu olmaya çalışıyor gibiyiz. Rantiyelik, ülkemizde, en kolay kâr sağlama yöntemi olmaya başlamıştır. Rantiyelik o kadar doğal karşılanır olmuştur ki çok saygıdeğer bir dostumuzun kartında meslek olarak “rantiye” yazılıdır.</p>

  <p class="normal1">Vergi bakımından da az üretken olan veya hiç üretken olmayan alanlara yapılan yatırımlar, emeğe ve üretken yatırımlara göre çok daha az yük getirmektedir.</p>

  <p class="normal1">Bu durumda, pek kullanmadığım bir deyimi, daha uygununu bulamadığım için kullanacağım; özür dilerim. Ancak başka bir vesileyle meclis kürsüsünden kullanarak, Sayın Başbakan aynı deyime meşruluk kazandırdı. Türkiye’deki bu düzende bence sanayici olmak, biraz “enayilik”tir. Ama son derecede saygıdeğer, şükranla karşılanacak bir “enayilik”...</p>

  <p class="normal">Osmanlı’dan Devralınan Ekonomi Mirası</p>

  <p class="normal1">Konuşmamda güncel siyasal sorunlardan çok, Türkiye’nin ekonomik gelişme süreci ve bu süreçte karşılaştığı bazı temel sorunlar üzerinde duracağım. Sonunda da bir demokratik solcu veya sosyal demokrat olarak, bu sorunlara nasıl çözümler önerdiğimi, Demokratik Sol Parti Programı’na dayanarak, sunmaya çalışacağım.</p>

  <p class="normal1">Yalnız önceden şunu söylemeliyim ki bu konularda çok iddialı olmam söz konusu değildir. Çünkü ben bir iktisatçı değilim, tarihçi değilim, iktisat tarihçisi hiç değilim. Ancak politikayı ciddiye alan bir politikacının, gerek ekonomiye gerek tarihe belirli ve tutarlı bir bakış açışı olmalıdır. Onun için elbette, bu konularla ben de olabildiğince yakından ilgiliyim.</p>

  <p class="normal1">Cumhuriyet çağına gelmeden önce, Osmanlı’dan nasıl bir ekonomi mirası devraldığımıza kısaca değinmek isterim.</p>

  <p class="normal1">Ayrıntılara girmeme gerek yok. Osmanlıdan devraldığımız ilkel üretim biçimlerini, devleti çökertecek ölçülere varmış dış borçları ve kapitülasyonları hepiniz biliyorsunuz.</p>

  <p class="normal1">Osmanlı çağında, hatta Osmanlı çağının yenileşme, çağa sözde ayak uydurma döneminde, ülkemizde yerli sanayi diye bir şey hemen hemen yoktu. Daha önceleri, birtakım geleneksel sanayilerimiz, el sanatlarımız vardı; fakat dünyadaki Sanayi Devrimi’yle birlikte, onlar artık geçerliliğini yitirmişti ve çağdışı kalmıştı.</p>

  <p class="normal1">Bildiğiniz gibi Osmanlı çağının Türk toplumunda ticaret de hor görülürdü.</p>

  <p class="normal1">Yenilik hareketleriyle birlikte, Osmanlı çağında hızlı ve sorumsuzca bir dış borçlanma sürecine girildi. Dışarıdan alınan borçlar da üretken yatırımlardan çok savurganca tüketim harcamalarına yöneltildi. Dışarıya borçlanarak sağlanan paraların büyük bölümü, Osmanlı İmparatorluğu’nun en güçlü ve varlıklı dönemlerinde hiçbir padişahın aklından geçirmediği lükslükte yapılara, saraylara ayrılmaya başlandı. Özellikle 19. yüzyılın ikinci yarısında, Sultan Abdülmecit döneminde bu sürecin belirginleştiğini görürüz.</p>

  <p class="normal1">Borç veren ülkeler borçların kullanılışındaki savurganlıktan hiç yakınmazlardı. Çünkü geniş bir pazar olarak sömürmek istedikleri, aynı zamanda da kendilerine bağımlı kılmak istedikleri Osmanlı topraklarının sınaileşerek ekonomik bakımdan güçlenmesi işlerine gelmezdi.</p>

  <p class="normal1">Yenileşme döneminde birçok alanlarda olduğu gibi sanayide de öncülüğü büyük ölçüde ordu üstlenmiştir. Çünkü ordu, görevini yapabilmek için dünyadaki bazı teknolojik gelişmelere ayak uydurması gerektiğini biliyordu. Özellikle II. Mahmut’un Yeniçeriler yerine kurduğu yeni ordu bunun bilincindeydi. O nedenle, Türkiye’de ilk ciddi sanayi kuruluşları, daha çok ordunun gereksinmelerini karşılamak için kurulmuştur.</p>

  <p class="normal1">Bunun yanı sıra, bir ölçüde de sarayın tüketim gereksinmelerini ve lüks yaşam özlemini karşılamak için bazı küçük sanayiler kurulmuştur.</p>

  <p class="normal1">O dönemde devleti yönetenlerin sanayie yaklaşım biçimi neydi, nasıldı? Bunu uzun uzadıya anlatmak yerine bir ilginç örnek vermek isterim.</p>

  <p class="normal">Hereke Fabrikası’nın “Fabrika-i Hümayun” Oluşu</p>

  <p class="normal1">Yıl 1843... Girişimci iki Ermeni yurttaşımız, İzmit Körfezi’nde dolaşırlarken, Hereke’yi çok beğenirler ve orada bir dokuma fabrikası kurmaya karar verirler. Bildiğimiz Hereke Fabrikası’nın ilk birimi öyle kurulmuştur.</p>

  <p class="normal1">Abdülmecit o sırada tahtta ve yenilikçi bir padişah... Osmanlı ölçütleriyle çağdaş görüşlü; dünyanın nereye gittiğini biliyor olması gerekli... Fakat kendisinden habersiz bir fabrika kurulması onu çok işkillendirir, buna çok içerler, hatta inanmak istemez.</p>

  <p class="normal1">“Bu bir söylenti olmasın, benden habersiz, benim iradem dışında nasıl fabrika kurulurmuş? Hele bir gidip yerinde göreyim!” diye düşünür. Bu amaçla, İzmit Körfezi’ne denizden bir gezi düzenler. Tam Hereke önüne geldiğinde, yanındaki Serasker Rıza Paşa’ya, fabrikayı gösterip,</p>

  <p class="normal1">“Paşa, nedir şu bina” diye sorar.</p>

  <p class="normal1">Serasker Rıza Paşa çok zeki. Padişah’ın işkillendiğini hemen anlar ve</p>

  <p class="normal1">“Biz size sürpriz yapacaktık Padişahım, onun için sizden bugüne kadar sakladık. Bu fabrika sizin adınıza kuruldu” diyerek durumu kurtarır; böylece iki özel girişimcinin kurdukları fabrika “Hereke Fabrika-i Hümayunu” olur.</p>

  <p class="normal1">Fabrikanın işbilir işletmecileri vardır; ürünlerini daha iyi pazarlamak için İstanbul’da Kapalıçarşı’da bir satış mağazası açarlar. Ancak fabrika “Hazine-i Hassa Nezareti”ne, yani sarayın hazine bakanlığına bağlıdır ve yalnızca bu nezaretin onayladığı siparişleri kabul edebilir. Yani bir kimse, Hereke Fabrikası ürünlerinden 10 arşın kumaş almak istese, dilekçeyle Hazine-i Hassa Nezareti’ne başvuracaktır; ancak oradan izin çıkarsa kumaşı alabilecektir.</p>

  <p class="normal1">Ne var ki bu satış yeri kısa bir süre sonra kapanır. Çünkü saraylılar, Hereke Fabrikası’nda kendi giyim kuşamları, kendi sarayları, konakları için dokunan kumaşların ayağa düşmesinden, yani tebaanın da üzerlerinde, evlerinde görünmesinden hoşlanmazlar. O yüzden fabrika uzun süre, yalnız saray ve çevresi için üretim yapmak zorunda kalır.<sup class="calibre3"><a href="../Text/mithat_split_019.html#footnote-100-11" id="footnote-100-11-backlink">[11]</a></sup></p>

  <p class="normal1">Osmanlı İmparatorluğu’nun yenileşme dönemindeki bu ilginç örnek, Batı’da Sanayi Devrimi’nin başlamasından yaklaşık yüz yıl sonradır. Bu da Osmanlı’nın dünyayı ne kadar gerilerden izlediğini gösterir.</p>

  <p class="normal1">O yıllarda, yani 19. yüzyıl ortalarında, bildiğiniz gibi ticaret, uluslararası ilişkilerde en önemli unsur durumuna gelmişti. Fakat Osmanlı’da ticarete yaklaşım biçiminin de ne kadar ilkel olduğunu anlatmaya bu Hereke örneği yeter sanırım.</p>

  <p class="normal1">Buraya gelmeden önce bir ekonomi dergisini okuyordum.<sup class="calibre3"><a href="../Text/mithat_split_020.html#footnote-100-12" id="footnote-100-12-backlink">[12]</a></sup> Dergide bir fıkra gördüm. Sayın Süleyman Demirel, İstanbul’da, 16 Ağustos’ta, işadamlarının, esnaf ve sanatkârların katıldığı bir toplantıda konuşmuş. Konuşmasında, Başbakan Sayın Turgut Özal’ın ikide bir sorumluluğu kendinden öncekilere yıkmasından yakınırken, “Biz de kendimizden önceki uygulamalara suçu yüklersek, bu işin ucu Abdülmecit’e kadar gider” demiş. Dergi bir not ekliyor: “Ancak davetliler, kendi kendilerine, her şeyin niçin Abdülmecit’le başladığını sormaktan kendilerini alamadılar” diyor.</p>

  <p class="normal1">Oysa meseleyi Abdülmecit’e kadar götürmenin nedenleri tarihsel açıdan bellidir. Çünkü bir yandan ekonomide dışa açılma, aşırı borçlanma ve savurganlık, bir yandan da ekonomide aşırı sınırlamalar ve tutukluk, Abdülmecit döneminde başlamış sayılabilir.</p>

  <p class="normal1">Ekonomiye ve ekonomide halk örgütlenmesine önem veren tek yenilikçi Osmanlı, Mithat Paşa’dır.</p>

  <p class="normal1">Osmanlı İmparatorluğu’nun yenileşme dönemindeki önde gelen devlet adamlarına ve politikacılara bakacak olursak, benim bildiğim kadar, Mithat Paşa’dan başka, ekonomiye çağdaş bir yaklaşımla önem veren; o zamanın ölçütlerine göre çağdaş bir ekonominin, çağdaş bir demokrasinin ve çağdaş bir toplumun altyapısını oluşturmak için çaba gösteren Mithat Paşa’dan başka bir Osmanlı devlet adamı tanımıyorum.</p>

  <p class="normal1">O dönemde ciddi bazı yenilikçi atılımlar yapılmıştır; fakat bunlar genellikle, siyasete ve kamu yönetimine ilişkin alanlarla sınırlıydı. Osmanlı yenilik döneminde, ekonomik alanda da sosyal alanda da ciddi bir ıslahat hareketi görülmez. Bunun tek istisnası, Mithat Paşa’nın valilikleri sırasındaki bazı girişimleri ve uygulamalarıdır. Mithat Paşa, payitahtta yüksek görevlere getirildiği zamanlar, ilk Anayasa’nın hazırlanışına, meşrutiyete; yani bir tür parlamenter rejime geçilmesine, Şurayı Devlet’in (Danıştay) kurulmasına, insan haklarının genişletilmesine ve mevzuatın çağdaşlaştırılmasına öncülük ettiği gibi bazı valilikleri sırasındaki uygulamalarında da ekonomiye, ekonominin hem altyapısına hem üstyapısına ve halkın ekonomik örgütlenmesine ve eğitimine ağırlık vermiştir.</p>

  <p class="normal1">Bundan yüz yılı aşkın süre önce, Mithat Paşa’nın o zamanki bazı Osmanlı vilâyetlerinde başlattığı ekonomik halk örgütlenmesi, bugünün Türkiyesi’ndekinden çok daha yüksek düzeydeydi.</p>

  <p class="normal1">Ne yazık ki Mithat Paşa, ekonomiyle ilgili uygulamalarını şimdiki Cumhuriyet Türkiyesi topraklarında da gerçekleştirme olanağı bulamamıştır. Bu tür uygulamaları daha çok Tuna Valiliği, Bağdat Valiliği ve Suriye Valiliği sırasında gerçekleştirebilmiştir.</p>

  <p class="normal1">Günümüzün Bulgaristan’ı ile Yugoslavya’nın bir bölümünü kapsayan Tuna Vilayeti’nde vali iken Mithat Paşa, kooperatifçiliğin beşiği sayılan İngiltere ile Almanya’nın bu alandaki ilk atılımlarından çok kısa bir süre sonra iyi işleyen yaygın bir kooperatifçilik hareketini başlatmıştı.</p>

  <p class="normal1">Kooperatifçilikle bağlantılı olarak da bankacılığın temellerini atmış, sanat ve meslek okulları açarak, çağdaş ekonomiye geçişin gerekli kıldığı eğitim olanaklarını sağlamıştı.</p>

  <p class="normal1">Bunlar, Türkiye’deki Ziraat Bankası’nın ve meslek ve sanat okullarının da kökenlerini oluşturmuştur.</p>

  <p class="normal1">Yine Mithat Paşa, Bağdat Valiliği sırasında Irak’ta toprak reformu yapmıştır.</p>

  <p class="normal1">Ünlü ekonomist Kaldor daha dünyaya gelmeden önce, şimdi Kaldor’a mal edilen vergi sistemini oluşturup uygulayarak, Irak’ta tarımı çöküntüden kurtarmıştır; toprak veriminin büyük ölçüde artmasını sağlamıştır.</p>

  <p class="normal1">Ekonomi amaçlı taşımacılığa ve toplu taşımacılığa büyük önem veren Mithat Paşa, Tuna Valiliği sırasında Tuna Nehri’nden, Bağdat Valiliği sırasında Fırat’tan ulaşım için yararlanmıştır. Raylı ulaşımı da geliştirmiştir.</p>

  <p class="normal1">Yüzyıllarca Osmanlı İmparatorluğu olarak üzerinde oturduğumuz ve hiç değerlendirmediğimiz Ortadoğu petrollerini ilk değerlendirmeye başlayan yine Mithat Paşa’dır.</p>

  <p class="normal1">Bugünkü Başbakanımızın kendi icadı sandığı “yap-işlet-devret” modelinin ilk uygulayıcılarından biri de Mithat Paşa’dır.</p>

  <p class="normal1">Kaynak yaratmada üstüne yoktu. Devlet parasıyla yatırım kolaydır, fakat Abdülhamit, Mithat Paşa’dan ürktüğü için onu hep harcamaya uğraşırdı; vali olarak gönderdiği yerlerde de parasız bırakarak başarısız kılmaya çalışırdı. Mithat Paşa da hiç yılmadan, her gittiği yerde, yapacağı her iş için kendisi kaynak yaratırdı.</p>

  <p class="normal1">Valilik yaptığı yerlerde ekonomik örgütlenme yöntemlerini geliştirerek, halkı güçlendiriyordu.</p>

  <p class="normal1">Fakat Padişah bütün bunlardan tedirgindi; imparatorluğun egemen güçleri de bunlardan tedirgindi. Çünkü kendi çıkarlarını ve egemenliklerini kurulu düzene bağlamışlardı. Hele halkın ekonomiden örgütlenerek güçlenmesi, onları herhalde çok ürkütüyordu.</p>

  <p class="normal1">Ayrıca Çarlık Rusyası da bunlardan tedirgindi. Çarlık Rusyası, bir yandan Osmanlı İmparatorluğu’nda ıslahat istermiş gibi görünürken bir yandan da her türlü ciddi ıslahatı engellemeye çalışırdı. Çünkü Osmanlı İmparatorluğu’nun içinden çürüyerek çöküşünü hızlandırmak ve mirasından büyük pay kapmak isterdi. Mithat Paşa’nın, hele Tuna Valiliği’ndeki başarılı uygulamalarını ise Çarlık Rusyası Balkanlar’daki Panslavist emelleri önünde en büyük engel olarak görüyordu. Tüm bu nedenlerle Rusya, İstanbul’daki etkili ve entrikacı büyükelçisi aracılığıyla, saraya sızarak, kuruntulu Abdülhamit’in Mithat Paşa’ya karşı kuşkularını sürekli körüklüyordu.</p>

  <p class="normal1">Bu üç çevre; yani saray, egemen güçler ve Çarlık Rusyası, el ele Mithat Paşa’nın bildiğiniz acı sonunu hazırladılar.</p>

  <p class="normal1">Bugün Bulgaristan’da, Rusçuk kentinde, bir Mithat Paşa Müzesi vardır. Bulgarlar “milli kahraman”larından biri sayarlar onu. Çünkü Doğu Avrupa ülkeleri arasında, hangi rejimle olursa olsun, ekonomisi en iyi işleyen ülke Bulgaristan’dır ve Bulgarlar bunu büyük ölçüde, Mithat Paşa geleneğine ve mirasına borçlu olduklarını saklamazlar.</p>

  <p class="normal1">Ama bildiğim kadar Türkiye’de, bir Mithat Paşa Müzesi yoktur. Ziraat Bankası, kurucusu saydığı Mithat Paşa’nın resimlerini şubelerine asar ama bir kitapla bir-iki inceleme dışında, Mithat Paşa ile ilgili etraflı yayın çalışmalarına da girişmemiştir; örneğin bugünkü kuşaklar, Mithat Paşa’nın anılarını okuyamazlar. Oğlu Ali Haydar’ın Mithat Paşa ile ilgili anılarını içeren kitaba da bugün Türkiye’de kolay kolay erişilemez. Ben, Mithat Paşa ile ilgili yayınlara, daha çok, ABD, İngiltere, Almanya, Hollanda gibi ülkelerin kitaplıklarında erişebildim.</p>

  <p class="normal1">Kısacası, Osmanlı çağında, Mithat Paşa’dan başka, ekonomiye gereken önemi veren bir devlet adamı çıkmamıştır ve onun ekonomide çağdaşlaşmaya katkılarından da daha çok, Osmanlı İmparatorluğu’nun bugünkü Türkiye toprakları dışında kalan bazı bölgeleri yararlanabilmiştir.</p>

  <p class="normal1">Cumhuriyet Türkiyesi’nin ekonomisi ise Hereke örneğiyle somutlaştırmaya çalıştığım o kısır Osmanlı mirası üzerine kurulmuştur.</p>

  <p class="normal">Devletçilik-Özel Girişimcilik Çekişmesi</p>

  <p class="normal1">Cumhuriyet çağının tek partili döneminde devletçiliğin ağır bastığı izlenimi yaygındır. Fakat bu net ve ideolojik bir devletçilik değildir. Tek partili dönemden sonra da devletçilikten net veya belirgin bir uzaklaşma olmamıştır. Tersine, devlet sektörünü küçültme kararı ile işbaşına gelen iktidarlar elinde de devlet sektörü genişlemeye devam etmiştir.</p>

  <p class="normal1">Atatürk’ün Cumhurbaşkanlığı sırasında, devletçilikle özel girişimcilik çekişme halindedir. Ama bu da biraz yanıltıcıdır. Çünkü o dönemde özel girişimciliğin öncülüğünü İş Bankası yapıyordu; İş Bankası ise devlet ağırlıklı bir yarı özel kuruluştu. İş Bankası’yla hükümetler (daha doğrusu İnönü Hükümetleri) arasındaki çekişme, ona rağmen bir devletçilik-özel girişimcilik çekişmesi gibi değerlendirilirdi. Oysa o yıllarda devletçilikle özel girişimcilik henüz kesin çizgilerle birbirinden ayrılmış değildi.</p>

  <p class="normal1">Bu açıdan, bence, o dönemle ilgili olarak hâlâ süren, “kimler liberaldi, kimler devletçiydi” tartışması, bir ölçünün ötesinde gerçeklik taşımaz. O sırada çekişme ve çatışma, bence daha çok devletçilikle devlet sırtından özel girişimcilik arasında idi.</p>

  <p class="normal1">Başlangıçta, kalkınma için özel girişimciliğe ciddi olarak ağırlık vermek istenmişti. Fakat kısa sürede, bundan sonuç alınamayacağı görülmüştü. Sonuç alınamaması da doğaldı, çünkü Osmanlı’dan devralınan miras nedeniyle ülkede, sermaye birikimi de iş deneyimi de yoktu.</p>

  <p class="normal1">Bu etkene, 1920’lerin sonlarındaki ve 1930’ların başlarındaki dünya ekonomik bunalımı da eklenince, devletçiliğe ağırlık veren bir politika izlenmeye başlandı.</p>

  <p class="normal1">Fakat devletçilik hiçbir zaman, belirgin bir doktrine bağlanmadı. Yalnızca, “Kadrocular” denen grup, bunu bir doktrine, bir ideolojik temele oturtmaya çalıştı; fakat o da pek olumlu karşılanmadı.</p>

  <p class="normal1">Prof. Kemal Karpat, Türk Demokrasi Tarihi başlıklı kitabında, “Türk Devletçiliği, sağlam oturtulmuş bir teori olmaktan ziyade, olayların zoruyla ortaya çıkan pratik bir devletçilikti” der. Sanırım bu teşhis çok yerindedir.</p>

  <p class="normal1">Yeni bilimsel araştırmalar, yeni olduğu için de tabuları pek tanımayan ve eskisine göre daha objektif olabilen araştırmalar, bu konunun Atatürk’le İsmet İnönü arasındaki başlıca sürtüşme konusu olduğunu göstermektedir.</p>

  <p class="normal1">Örneğin, Cemil Koçak adlı genç bilim adamının 1986’da yayınlanan Türkiye’de Milli Şef Dönemi başlıklı doktora tezi bu bakımdan çok ilginçtir ve aydınlatıcıdır. Bu kitapta, kaynak gösterilerek İsmet İnönü’den bazı alıntılar yer almaktadır. Alıntılardan birinde, İsmet İnönü, büyük bir açık sözlülükle, “Atatürk, başından beri özel teşebbüsü esas tutmuş ve ölünceye kadar bu prensibi tatbik etmiştir” diyor.</p>

  <p class="normal1">Bir başka alıntıda da yine İsmet İnönü, “Atatürk devletçi değil, liberal ekonomiden yanaydı” demektedir.</p>

  <p class="normal1">Atatürk’ün “özel girişimciliğe” veya “liberal ekonomi”ye yatkın tutumu karşısında İsmet İnönü, öbür kutbu, devletçiliği temsil ediyor sayılır.</p>

  <p class="normal1">Fakat yakınında çalışma onuruna eriştiğim uzun yıllar boyunca vardığım kanı odur ki İsmet İnönü’nün devletçiliği de ideolojik değildi. İsmet İnönü’nün devletçiliği daha çok, bir yandan aferizme karşı bir yandan da Osmanlı çağındaki yabancı sermaye sömürüsüne karşı duyarlılığından ve Lozan görüşmeleri deneyiminden kaynaklanıyordu. Gençlik döneminde siyaseti ticarete, ticareti siyasete alet etmenin çok üzücü örneklerini görmüştü ve bunların Cumhuriyet döneminde yeniden dirilebileceği kaygısını taşıyordu.</p>

  <p class="normal1">Bu duyarlılıkların ve tepkilerin, elbette tarihsel ve nesnel nedenleri vardı.</p>

  <p class="normal1">Örneğin, kapitülasyonların ve Düyun-u Umumiye’nin acısını, İsmet İnönü can evinde duymuştu ve Lord Curzon’un bir tehdidini hiç unutmazdı, sohbetlerinde sık sık anlatırdı.</p>

  <p class="normal1">Lozan görüşmelerinin sonlarında Türk Delegasyonu Başkanı olarak İsmet İnönü, Türkiye’nin isteklerinden, koşullarından birçoğunu Batı devletlerine kabul ettirmeyi başarmıştı. Buna çok içerleyen İngiliz Delegasyonu Başkanı Lord Curzon, Lozan’da bir gün, İnönü’ye şöyle demişti:</p>

  <p class="normal1">“Şimdilik birçok isteklerinizi bize kabul ettirdiniz. Bunları cebimize attık. Fakat bir gün gelecek, ekonomide öyle sıkıntıya düşeceksiniz ki önümüzde diz çöküp bizden yardım isteyeceksiniz. O zaman biz de bütün bunları cebimizden çıkarıp bir bir önünüze koyacağız”.</p>

  <p class="normal1">İsmet İnönü, Lord Curzon’un bu tehdidine, “Eğer o duruma düşersek dediğiniz gibi yaparsınız” diye karşılık verdiğini anlatırdı. O duruma düşme korkusunu hiçbir zaman içinden atamazdı.</p>

  <p class="normal1">İkinci Dünya Savaşı ile birlikte vurgunculuğun ve karaborsacılığın yaygınlaşması, kamuoyunda, özellikle de “aydın-bürokrat” çevrelerde, özel girişimciliğe karşı kuşkuları büsbütün arttırmıştı. Bu vurgunculuğa, karaborsacılığa karşı, ekonomik açıdan ciddi ve geçerli önlemler alınacak yerde, o sıralarda bir lise öğrencisi olarak benim vicdanımı çok sızlatan, “Varlık Vergisi” gibi hukuk devletini zedeleyici, münasebetsiz birtakım önlemlere başvurmakla yetinilmişti.</p>

  <p class="normal1">Tek parti döneminde, Cumhuriyet Halk Partisi’nin ilkelerinden biri olarak “devletçilik” vurgulanırken, yine o ilkeler arasında yer alan “halkçılık”, daha çok lafta kalırdı. Çünkü “halka rağmen halkçılık” iddiasında bulunan, daha çok seçkinci eğilimlilerin başı çektiği bir yönetim vardı. Halkçılık büyük ölçüde lafta kaldığı için de nüfusumuzun o sıralarda yaklaşık yüzde 80’ini oluşturan köylü ve köylüyle birlikte tarım kesimi, büyük ölçüde ihmal edilmişti.</p>

  <p class="normal1">Tarım kesiminde, üreticiden çok tüketiciyi, bürokrat tüketici kesimi kayıran bir gelir ve fiyat politikası uygulanırdı. Ahmet Hamdi Başar’ın Atatürk’le Üç Ay başlıklı kitabında bunun ilginç kanıtları görülür.</p>

  <p class="normal1">Ancak bütün bunlara karşın, şunu da gözardı etmemek gerekir: Cumhuriyet’in ilk döneminde, ekonomide küçümsenemeyecek işler yapılmıştır. O dönemdeki olanak kıtlığı ve deneyim eksikliği gözönünde tutulursa, çok önemli başarılar sağlanmıştır.</p>

  <p class="normal1">Örneğin, Anadolu’nun ortasında demir-çelik endüstrisi, makine-kimya ve silah endüstrisi, dokuma ve şeker fabrikaları kurulmuştur. 1920’li yıllarda, Kayseri’de bir uçak fabrikası bile kurulmuştur ve ne yazık ki 1950’lerde kapatılmıştır o uçak fabrikası... Demiryolları millileştirilmiş ve geliştirilmiştir; demiryolları için fabrikalar kurulmuştur. Ciddi bir ulaştırma politikası saptanıp uygulanmıştır.</p>

  <p class="normal1">Oysa günümüzde, ekonomimizin en büyük eksikliklerinden biri ulaştırma politikasıdır. Bugün, “Türkiye’nin ulaştırma politikası nedir?” dense, sanırım somut bir yanıt verilemez.</p>

  <p class="normal1">Yine o dönemde Türkiye, dünyanın ilk planlı kalkınma deneyimlerinden birini gerçekleştirmiştir. Elbette ilkel bir planlamaydı bu, ama iyi-kötü bir başlangıçtı.</p>

  <p class="normal">Köylüye Yönelişin Güçlükleri</p>

  <p class="normal1">Tarımın ve köylünün ihmalini, yalnızca o dönemin bürokrat-aydınlarına veya CHP liderliğine yüklemek de haksızlık olur. Çünkü o konulara el atılır atılmaz, bazı etkili çevrelerden büyük tepkiler geliyordu.</p>

  <p class="normal1">O kadar ki Atatürk, en güçlü olduğu yıllarda, toprak reformu yapmayı içtenlikle istediği halde, bunun gerekliliğini defalarca meclis kürsüsünden, bilinçli ve inançlı biçimde dile getirdiği halde, toprak reformunu gerçekleştirecek, hatta buna girişecek gücü kendinde bulamamıştır. Çok istediği halde, kooperatifçiliği de geliştirememiştir.</p>

  <p class="normal1">Büyük toprak sahibi çevrelerin, devlette ve siyasette, Kurtuluş Savaşı’na katkılarından kaynaklanan bir ağırlığı vardı. Bu çevrelerin, önde gelen yöneticiler, milletvekilleri arasında da toprak edinme alışkanlığını yaygınlaştırarak kazandıkları müttefikleri vardı.</p>

  <p class="normal1">Özel sohbetlerimizde, rahmetli İsmet İnönü, tek partili dönemde bazı yüksek bürokratların veya bazı etkili milletvekillerinin ikide-bir “Paşam, şurada güzel bir çiftlik var, uygun bir fiyatla size alıverelim” diye, kendisini de baştan çıkarmaya uğraştıklarını anlatırdı.</p>

  <p class="normal1">Bu tür uğraşlara karşı direnen İsmet İnönü, Cumhurbaşkanlığı döneminde, İkinci Dünya Savaşı ardından, bir toprak reformu girişiminde bulundu; aynı zamanda da bununla bağlantılı olarak Köy Enstitüleri girişimini destekledi. Köy Enstitüleri Projesi, toprak reformuyla bağlantılı bir projeydi; çünkü iyi yetişmiş, etraflıca eğitilmiş köy gençleri kadrosu olmadan toprak reformunun başarıyla uygulanamayacağı ve ciddi kooperatifçiliğe geçilemeyeceği düşünülmüştü.</p>

  <p class="normal1">Fakat İsmet İnönü’nün bu girişimleri, o zamana kadar Cumhuriyet Halk Partisi içinde yer alan bazı egemen güçlerde, özellikle bazı büyük toprak sahibi çevrelerinde öyle bir tepki doğurdu ki parti içinde o yüzden büyük bir bölünme oldu. Demokrat Parti’nin kuruluşunda, hatta belki de çok partili rejime geçişte, sanırım en önemli etkenlerden biri, toprak reformuna ve Köy Enstitülerine karşı o çevrelerden gelen sert tepkiydi.</p>

  <p class="normal1">Sonunda, toprak reformu iyice sınırlanıp yozlaştığı gibi Köy Enstitüleri de kapandı.</p>

  <p class="normal1">Tek partili dönemin sonlarına doğru bir lise öğrencisi olarak, Büyük Millet Meclisi’nin sert tartışmalı bir birleşimini izlemiştim. Toprak reformu tartışılıyordu. O tartışma sürecinde, tek parti içinden bir başka partinin doğmasının kaçınılmazlığını bir çocuk olarak bile fark ettiğimi anımsarım.</p>

  <p class="normal">1950-1960 Dönemi</p>

  <p class="normal1">Egemen güçlerin büyük topraklı kesiminden kaynaklanan o muhalefet hareketine, kuşkusuz, geniş halk kesimleri de katılmıştı. Fakat halkın tepkisinin başka nedenleri vardı. Halk, daha çok kendisine yabancılaşmış bir bürokrasiden ve “ilerici aydın” kesiminden şikayetçiydi. Halkta o nedenle oluşmuş tepki, toprak reformuna ve köy enstitülerine karşı çıkan çevrelerce, kolaylıkla kanalize edilebildi.</p>

  <p class="normal1">Üyeliğini ve Başkanlığını yapmış olmaktan onur duyduğum eski partimin, Cumhuriyet Halk Partisi’nin, geçmişi konusunda ne kadar nesnel, objektif olmaya çaba gösteriyor ve açık konuşuyorsam, başka bir parti hakkında da kendi inançlarım doğrultusunda aynı açıklıkla konuşmamın anlayışla karşılanacağını umarım.</p>

  <p class="normal1">Bir bakıma, büyük topraklı çevrelerin tepkisi de doğaldı. Her etkiyi-tepkiyi kendi tarihsel koşulları içinde değerlendirmek uygun olur. O tepkiler de doğaldı; çünkü o yıllar Türkiye’de, toprak burjuvazisinin, henüz topraktan kopmaksızın, ticaret ve sanayi burjuvazisi durumuna yumuşak geçiş dönemiydi.</p>

  <p class="normal1">1950’de Cumhuriyet Halk Partisi, ilk serbest seçimlerle iktidardan ayrıldı ve Demokrat Parti iktidara geldi. Fakat o iktidar döneminde köylülerin, birtakım hizmetler elde edebilmek, bürokrasi karşısında daha serbest ve rahat davranabilmek gibi bazı küçümsenemeyecek kazançları olmakla beraber, gelir durumlarında büyük bir düzelme olmadı. Seçimlerden önce verilen bütün sözlere karşın, işçilere de herhangi bir hak tanınmadı. Yani Demokrat Parti iktidarının halka yakınlığı daha çok, yüzeysel bir popülizm düzeyinde kaldı.</p>

  <p class="normal1">1950-60 arasını bir “ekonomik liberalizm” dönemi diye tanımlayanlar vardır; fakat bu tanımlama pek gerçekçi sayılamaz. Evet, o dönemde özel sektörün girişkenliği artmıştır; ticaret alanına da sanayi alanına da küçümsenemeyecek bir canlılık, bir dinamizm gelmiştir; fakat bütün “liberal”lik iddialarına karşın, devlet sektörü artan bir hızla büyümeye devam etmiştir. Ekonomide devlet müdahaleciliği de sürmüştür.</p>

  <p class="normal1">Ayrıca, Batı’da ekonomik liberalizmle siyasal liberalizm genellikle ayrılmaz bir bütün oluşturduğu halde, 1950-60 arası Türkiye’de zaten bir hayli sınırlı olan siyasal liberalizm de gitgide gerilemiştir.</p>

  <p class="normal1">Batı’da, özellikle Batı Avrupa’da, bir kimse veya bir parti, siyasal ve sosyal anlamda da liberal değilse, ekonomik liberalizme ne kadar inanırsa inansın, ona “liberal” denmez. O kadar ki bazı Batı ülkelerinin liberal partileri, sosyal güvenliğe, hatta bir ölçüde işçi haklarına, bazı sol partilerden bile daha erken öncülük etmişlerdir.</p>

  <p class="normal1">Bizde ise “liberal”lik, genellikle salt ekonomik anlamda kullanılır ki bence bu çok yanlıştır. Türkiye’de, Batı Avrupa’daki anlamıyla liberal parti şimdiye kadar ortaya çıkmamıştır. Bu da sağla sol arasındaki kutuplaşmanın yumuşatılmasını zorlaştırmaktadır. Batı Avrupa’da liberaller, tarihsel süreç içinde sağla sol arasında yakınlaştırıcı, bağdaştırıcı bir köprü rolü oynamışlardır. Türkiye ise bu olanaktan hâlâ yoksundur.</p>

  <p class="normal1">Hele 1950-60 arası dönemde, liberalizmin siyasal ve sosyal boyutları üzerinde hiç durulmadığı gibi ekonomik anlamda bile gerçek bir liberalizm uygulanmamıştır.</p>

  <p class="normal">1960’lardaki Gelişmeler</p>

  <p class="normal1">Şimdi 1960’lara geliyorum:</p>

  <p class="normal1">1960’lı yılların ilk yarısında Türkiye’de, siyasal açıdan olduğu kadar, sosyal ve ekonomik açıdan da bazı önemli gelişmeler olmuştur.</p>

  <p class="normal1">Daha gerçek bir demokrasi yoluna girilmiştir.</p>

  <p class="normal1">Planlı ekonomiye geçilmiştir.</p>

  <p class="normal1">Sosyal haklar büyük ölçüde genişletilmiştir. O arada, işçilere toplu sözleşme ve grev hakları, sendika özgürlüğü tanınmıştır.</p>

  <p class="normal1">Sosyal güvenliğin kapsamı genişletilmiştir.</p>

  <p class="normal1">Planlı ekonomiyle ve demokratik işçi haklarıyla birlikte ekonomiye canlılık gelmiştir; sınaileşme hızlanmış, gelişme hızı yükselmiştir.</p>

  <p class="normal1">Ancak 1960’la 1978 arası dönem daha çok içe dönük kalkınma dönemidir, ikame ve montaj sanayilerine ağırlık verilmiştir. Dışsatım ise kendi haline bırakılmıştır.</p>

  <p class="normal1">KİT’lerin, devlet sektörü işletmelerinin, daha rasyonel çalışması konusu gündeme gelmiştir. Çok etkili düzenlemeler yapılamasa bile, 1964’te bu amaçla bir yasa çıkarılmıştır; daha sonra da o yönde çalışmalar, araştırmalar sürmüştür.</p>

  <p class="normal1">1965’te yine özel girişimci bir parti, Adalet Partisi iktidara geldiği halde, devlet sektörü genişlemeye devam etmiştir. Devlet sektörünü küçültme, devlet işletmelerini elden çıkarıp özelleştirme projeleri, 1950’lerde olduğu gibi 1960’lı ve 1970’li yıllarda da lafta kalmıştır.</p>

  <p class="normal1">Türk ekonomisi giderek, devlet sektörüyle özel sektörün aşağı yukarı yarı yarıya bölüştüğü bir karma ekonomi yapısı edinmiştir. O arada sermayesini ve yönetimini özel sektörle devlet sektörünün paylaştıkları karma girişimler de yaygınlaşmıştır.</p>

  <p class="normal1">Bunları şunun için vurguluyorum: Hiçbir ideolojik temele dayanmadığı, bir doktrine bağlanmadığı halde, devlet sektörünü küçültmek amacıyla gelen iktidarlar döneminde bile, devlet sektörü genişlemeye devam ettiğine göre, Türkiye’de devletçiliğin birtakım kaçınılmaz nedenleri olagelmiştir ve bunlar sürmektedir.</p>

  <p class="normal1">Türk toplumunun ve ekonomisinin bazı özellikleri, özel girişimciliğin de devletçiliğin de ideolojik temellere dayandırılması girişimlerine karşı direnmektedir.</p>

  <p class="normal1">Bu alanda ideolojik tartışmalar sürerken, ekonomi, karma yapısını ve işleyişini sürdürmektedir.</p>

  <p class="normal">Devletçiliği Doktrinleştirme Yönünde Yeni Girişimler</p>

  <p class="normal1">Yine 1960’lı ve 1970’li yıllarda, sosyalist veya genel anlamda sol düşüncelerin daha serbestçe açıklanmaya ve örgütlenmeye başlamasıyla birlikte, bazı sol veya “ilerici” çevrelerde, devletçiliği doktrinleştirme eğilimleri, devletçiliği solculuğun veya “ilerici”liğin kesin bir gereği gibi görme eğilimleri canlanmıştır. Solculuğu, hatta “ilerici”liği devletçilikle özdeşleştirmek gibi bence çağdışı olan akımlar güçlenmeye başlamıştır.</p>

  <p class="normal1">1930’larda, devletçiliği bir ideolojik temele oturtma çabası, Kadro dergisi çevresinde toplananlardan gelirdi. 1960’lı yıllarda da Yön dergisi çevresinde toplananlar, o yönde bir çaba başlatmışlardır.</p>

  <p class="normal1">Yön’ün 21 Aralık 1960’da çıkan ilk sayısında, devletçi bir bildiri yayınlanmıştı. İlk sayıda ve onu izleyen birkaç sayıda, bu bildiriyi imzalayanların sayısı binleri bulmuştur. Bugün birçoğu özel sektörde başarılı işadamları olan, ekonomik anlamda “liberal” veya siyasal anlamda “tutucu” sayılan bazı kimselerin de o bildiri altında imzaları vardır. Ancak benim imzam yoktur. Benim, katı devletçiliği ve özel girişimin engellenmesini reddeden karşı oy yazım, Yön’ün ikinci sayısında yayınlandı. O karşı oy yazımdaki yumuşatılmış devletçilik anlayışı, daha sonra Cumhuriyet Halk Partisi’nin 1976 Programı’na da yansıyacaktı.</p>

  <p class="normal">Devletçiliğin Sürmesindeki Nedenler</p>

  <p class="normal1">Aslında, Kadro hareketi gibi Yön hareketi de daha sonraki yıllarda gelişmeye devam eden sosyalist akımlar da Türkiye’de devletçiliği ideolojik temellere oturtmayı başaramamışlardır.</p>

  <p class="normal1">Ona rağmen, devletçi eğilimlerin sürmesinde ve devlet sektörünün, özel sektörcü ve özelleştirmeci iktidar dönemlerinde bile genişlemesinde önemli bir etken, Türk özel sektörünün bazı özellikleridir.</p>

  <p class="normal1">Türk özel sektörünün korumacılıktan vazgeçememesi, devletten hep özel destekler beklemesi, devlet sektöründen yararlanma alışkanlığı, bu özelliklerden biridir.</p>

  <p class="normal1">Öte yandan Türk özel sektörü, toplumdaki beklentileri karşılamak için yeterli çaba göstermemektedir. Türkiye’de, özel girişimcilerin yatırım yapıp fabrika kurmayı akıllarından geçirmedikleri pek çok yöre vardır. Oraların halkı, işsizlikten, yoksulluktan, geri kalmışlıktan kurtulmak için fabrikalar kurulmasını ister; fakat bunu özel sektörden beklemez;</p>

  <p class="normal1">“Ne olur bizim ilimize, kasabamıza, köyümüze bir fabrika kurun” diye, özel girişimcilerin ardına düşmez; ancak araya politikacıları koyarak devletin ardına düşer.</p>

  <p class="normal1">Çünkü özel sektörün, kolay ve çabuk kâr beklenmeyen yerlerde fabrika kurmayacağını bilir.</p>

  <p class="normal1">Yatırım yeri seçiminde kolay ve çabuk kârı gözetmek, elbette özel girişimcinin hakkıdır. Ancak gelişmiş ülkelerde, geleceği ve yerel gereksinmeleri gözeterek yatırım yapan özel girişimciler de az değildir ve özel girişimciliğin toplumca benimsenip desteklenmesinde bu gibi yatırımcıların önemli etkisi olmuştur.</p>

  <p class="normal1">Bizde ise bazı varlıklı kesimler, kâr düşünmeden hayrata para yatırırlar da geri kalmış yörelere fabrika kurmayı nedense bir hayır işi olarak veya geleceğe yatırım olarak bile düşünmezler. Oysa hayrat olarak yapılan yatırımlar, sosyal devlette genellikle devletin işlevidir. Bazı varlıklı işadamları, hayrata ayırdıkları parayla, bazı geri kalmış yörelere, bir süre için kâr getirmemesini göze alarak, küçük fabrikalar kurmaya başlasalar, hem sanırım daha çok hayır dua alırlar hem de zaman içinde o fabrikaların çevreye getireceği ekonomik canlılık ortamında, kâra geçmenin yolunu bulabilirler. Daha da önemlisi, kalkınmayla ilgili olarak halkta, her şeyi devletten beklemek yerine, bazı şeyleri de özel sektörden bekleme eğilimini başlatmış olurlar.</p>

  <p class="normal1">Türkiye’de özel sektörün gerçek anlamda halka açılmayışı, aile şirketlerinin geniş katılımlı ortaklıklara dönüştürülmeyişi, bunların piyasaya, hisse senedinden çok tahvil sürmeyi; yani halkı ortak etmek yerine, halktan borç almayı tercih edişi veya hisse senedi çıkarma durumunda da doyurucu kâr dağıtmaktan kaçınışı, halkın özel sektöre yakınlık duymasını zorlaştıran ve her şeyi devletten bekleme eğilimini sürdüren bir başka nedendir.</p>

  <p class="normal1">Bu gibi nedenler, ancak özel sektörde toplumsal sorumluluk anlayışının ve geleceğe yatırım bilincinin gelişmesi oranında giderilebilir.</p>

  <p class="normal">Ekonomik Bunalım Dönemi</p>

  <p class="normal1">1973 sonlarından başlayarak, petrol fiyatlarındaki hızlı sıçramalarla dünya, ağır bir ekonomik bunalım dönemine girdi. 1973-74’te dünya petrol fiyatları, yaklaşık 4 kat arttı. 1979’da petrol fiyatları, yaklaşık yüzde 80 oranında bir sıçrama daha yaptı. Bu süreç 1980’lerin başlarına kadar sürdü ve gerek uluslararası ekonominin gerek ulusal ekonomilerin tüm sektörlerini ve dengelerini altüst etti.</p>

  <p class="normal1">Tüm dünyayı sarsan bu bunalım, üstelik Türkiye’nin o yıllardaki iç bunalımıyla çakıştı, iç içe geçti; o yüzden, Türkiye’de ağır sıkıntılar doğdu. 1975’de yürürlüğe giren Amerikan silah ambargosu da sıkıntıları arttırdı.</p>

  <p class="normal1">Türkiye ciddi bir döviz darboğazına sürüklendi. 1977 sonunda Türkiye, dışsatım geliriyle petrol faturasını ancak ödeyebilirken, dış borç taksit ve faizleri de kapıya dayandı. Ara mal veya yatırım malı dışalımına yeterli döviz ayrılamadığından, üretimde, yatırımda ve gelişme hızında hızlı düşüşler başladı. Mal kıtlıkları başladı. Enflasyon, bugünkü kadar olmasa bile, hızlandı.</p>

  <p class="normal1">Ama döviz kıtlığının söz konusu olmadığı gelişmiş ve varlıklı ülkelerde de üretim düşüyor, yatırımlar yavaşlıyor, işsizlik artıyor, enflasyon çift haneli rakamlarla hızlanıyordu. Mal kıtlığı bütün dünyada yaygınlaşıyordu.</p>

  <p class="normal1">Başbakan Sayın Turgut Özal, ikide bir,</p>

  <p class="normal1">“1970’li yılların ikinci yarısını unutmayın; o yılların mal darlığını, benzin-mazot kuyruklarını unutmayın” der. Ama o yıllarda aynı sıkıntıların bütün dünyayı sardığını, bütün dünyada mal darlıkları olduğunu; üretimin, yatırımın ve gelişme hızlarının düştüğünü; enflasyonun hızlandığını, işsizliğin arttığını, pek çok gelişmiş ülkede elektrik kısıntısı yapıldığını; bizde benzin istasyonları önünde 300-400 metrelik kuyruklar varken büyük bir petrol üreticisi olan zengin ABD’de benzin istasyonları önündeki kuyrukların kilometrelerce uzadığını çok iyi bildiği halde, bilmezden gelir.</p>

  <p class="normal1">O bunalımlı dönemde, işçiye köylüye geçim sıkıntısı çektirilmediğini de bazı çevreler hatırlamak istemiyorlar.</p>

  <p class="normal">Dışa Dönük Arayışlar</p>

  <p class="normal1">1975-77 arasında Türkiye, sağlıksız bir dış borçlanma süreci yaşamıştı. Özellikle DÇM’lerin (Dövize Çevrilebilir Mevduat) yarattığı sıkıntıları, Türkiye yıllarca çekecekti.</p>

  <p class="normal1">Kendi haline bırakıldığı halde küçümsenemeyecek bir hızla gelişen dışsatımımızda, ilk kez 1977 yılında büyük bir düşüş olmuştu. Öyle ki 1976’da 1 milyar 960 milyon lira olan dışsatım gelirimiz, 1977’de yüzde 10,6 oranında gerileyerek, 1 milyar 753 bin dolara düşmüştü.</p>

  <p class="normal1">Bütün bunların sonucu olarak koşullar, 1978 yılından itibaren Türkiye’yi, ekonomide ciddi arayışlara yöneltti.</p>

  <p class="normal1">Türk ekonomisinde dışa açılışın 1980’lerde değil, 1978’de, Cumhuriyet Halk Partisi Hükümeti’yle başladığı, nedense gözden kaçmaktadır.</p>

  <p class="normal1">O dönem, bütün dünyada dış ticaretin büyük ölçüde daraldığı, dış pazarlara açılmada en deneyimli ve en geniş olanaklı ülkelerin bile dışsatımlarında önemli düşüşlerin görüldüğü bir dönemdi.</p>

  <p class="normal1">Oysa bu dünya gerçeğine karşın; yatırımlarımızdaki ve üretimimizdeki enerji darboğazından ve yatırım malı ve ara mal sağlama güçlüğünden kaynaklanan düşüşlere karşın, Türkiye 1978’de, dışsatım gelirini, dolar olarak yüzde 30’un üstünde arttırmayı başarmıştı. ANAP iktidarı döneminde yayınlanan resmi rakamlar da bunu kanıtlıyor. Nitekim Başbakanlık Hazine ve Dış Ticaret Müsteşarlığı’nın son Dış Ticaret Hareketleri bültenindeki rakamlar da 1978’de dışsatım gelirimizin yüzde 30,52 oranında yükseldiğini doğrulamaktadır. Üstelik bu artışın içinde, 1 dolarlık bile “hayali ihracat” payı yoktu. Son yıllarda örnekleri görüldüğü şekilde, dışarıya ucuza satılan kendi ürünlerimizi daha yüksek fiyatlarla geri almak gibi gariplikler de söz konusu değildi. Dünya bunalımına ve kendi ağır güçlüklerimize karşın bir yılda sağlanan bu yüzde 30,52 oranındaki dışsatım artışı, gerçek ve net artıştır.</p>

  <p class="normal1">1979’un ilk yarısında da dışsatım, 1978’in eş dönemine göre, yüzde 22,3 oranında artmıştır.</p>

  <p class="normal1">Öte yandan, dışsatım gelirlerimizde sanayi ürünleri payının yükselişi de ANAP iktidarı döneminde değil, 1978-79 CHP Hükümeti döneminde başlayan bir gelişmedir. Öyle ki 1979’un ilk yarısında, toplam dışsatım gelirimiz yüzde 22,3 oranında artarken, sanayi ürünleri dışsatımındaki artış oranı, yüzde 58,7’yi bulmuştur.</p>

  <p class="normal1">1979’un dışsatım gelirlerinde, ancak yılın sonlarına doğru, Sayın Özal ekonominin başına geçtikten sonra hızlı bir düşüş görülmüştür.</p>

  <p class="normal1">24 Ocak Kararlarına karşın, 1980’in ilk dokuz ayında, yani askeri müdahale öncesinde de dışsatım gelirindeki artış hızı yavaşlamıştır. Öyle ki 1979’un Ocak-Eylül döneminde 1 milyon 655 bin dolar olan dışsatım gelirimiz, 1980’in eş döneminde, ancak 210 milyon dolarlık bir artışla, 1 milyon 865 bin dolara yükselebilmiştir; yani büyük bir devalüasyona karşın, beklenen sıçramayı yapamamıştır.</p>

  <p class="normal1">1978-79’da, son derece güç koşullar altında, devlete ve halka ağır yükler getirilmeksizin, paramız pul edilmeksizin sağlanabilen dışsatım artış hızına, ancak 12 Eylül 1980 askeri müdahale döneminin olağanüstü destekleriyle, ancak Türk parasının büyük değer yitirmesi ve halkın büyük ölçüde yoksullaşması pahasına ve ancak dünya ekonomik bunalımı sona erdikten, dünya petrol fiyatlarında hızlı bir düşüş başladıktan sonra yeniden erişilebilmiştir. Önümüzdeki yılda ise dışsatım artış hızının büyük ölçüde düşeceği resmen kabul edilmektedir.</p>

  <p class="normal1">Bunlar şunu gösteriyor: Demek ki Türkiye’nin dışsatımı, 12 Eylül 1980 sonrasının, özellikle de ANAP iktidarı döneminin getirdiği ağır sıkıntılara katlanmaksızın da önemli ölçüde arttırılabilirmiş.</p>

  <p class="normal1">1978’de ve 1979’un ilk yarısında alınan sonuçlar bunun kanıtıdır.</p>

  <p class="normal1">1978-79’da dışsatım alanında sağlanan gelişmeyi, CHP Hükümeti’nin başarısını övmek için değil, Türk ekonomisinin olanaklarını göstermesi bakımından vurguluyorum.</p>

  <p class="normal1">Bu durumda, son yıllarda dışsatımda yapılan atılımları kişisel “mucize”lere veya ANAP iktidarının benimsediği “model”e bağlamanın, Türkiye’nin potansiyelleri açısından Türk Ulusu’na karşı bir haksızlık olduğu görülür.</p>

  <p class="normal1">Şunu da belirteyim ki 1978-79’da biz, dışsatımımızı önemli ölçüde arttırırken, yalnız dünya bunalımının ve Türkiye’deki üretim düşüşünün yarattığı engellerle değil, altyapı darboğazıyla da başa çıkmak zorunda kalmıştık.</p>

  <p class="normal1">Örneğin, tarlalarda çürüyen milyonlarca ton tahılımız vardı; biz o tahıla dışarıda alıcı da buluyorduk; ama karşımıza,</p>

  <p class="normal1">“Bunları taşıyacak kadar vagon yok; limanlarda bunların depolanacağı yerler, bunları gemilere yükleyecek tesisler yok” gibi itirazlarla ve engellerle karşılaşıyorduk.</p>

  <p class="normal">Bunalım Döneminde Dışsatım Artışı Nasıl Sağlandı?</p>

  <p class="normal1">O bunalım döneminde, dışsatımda bir yılda yüzde 30’u aşan artış, tüm engellere karşın nasıl sağlandı?</p>

  <p class="normal1">Özet olarak anlatayım:</p>

  <p class="normal1">Türkiye ilk kez 1978’de, kendi bölgesindeki büyük pazarların farkına vardı. Petrol zengini Ortadoğu ülkelerinin pazarları yanıbaşımızdaydı. Tüketim eğilimlerinin arttığı, fakat tüketim sanayiinin çok yetersiz kaldığı Sovyetler Birliği’nin sağlam döviz rezervleri çok yetersizdi. Türkiye bu durumu değerlendirirse, Sovyetler Birliği de ülkemiz için geniş bir pazar olabilecekti.</p>

  <p class="normal1">1978’de Türk ekonomisi, yanı başındaki bu pazarları değerlendirebilmek için seferber edildi. Bölge ülkeleriyle ekonomik ve ticari ilişkilerimiz geliştirilmeye başlandı.</p>

  <p class="normal1">O zamana kadar Türkiye, yabancı ülkelere genellikle tek işlevli ticaret heyetleri gönderirdi. Örneğin, bir ülkeye buğday mı satılacak; genellikle yalnızca buğday konusunu bilen ve yalnızca buğday dışsatımıyla yetkili bir heyet gönderilirdi. Ya da bir yabancı ülkeden petrol mü alınacak; genellikle yalnızca petrol konusunda bilgili ve yetkili bir heyet gönderilirdi.</p>

  <p class="normal1">Oysa dış ticaret ilişkileri çok boyutlu ilişkilerdi. Buna göre dışarıya gönderilecek heyetlerin, her türlü mal alıp satmak için gerekli bilgilerle ve yetkilerle donatılmış olması gerekirdi. Türk geleneğine göre ise buğday satmak için dışarıya gönderilen bir heyete, buğday karşılığında bazı makineler önerilse veya “buğdayı bırakın da meyveden sebzeden konuşalım” dense, genellikle o heyet, yapısının, yetkisinin ve bilgisinin sınırlılığı yüzünden, “kusura bakmayın, biz o konulardan anlamayız” yanıtını vermek zorunda kalırdı. Biz bu geleneği değiştirdik. Dışarıya, değişik konularda uzmanların yer aldığı, çok işlevli ticaret heyetleri göndermeye başladık.</p>

  <p class="normal1">Yine 1978’e gelinceye kadar, Türkiye Cumhuriyeti’nin büyükelçileri, ticareti hor gören Osmanlı geleneğinin doğal sonucu olarak, özel sektör firmaları adına, yabancı ülkelerde pazar aramaya alışmamışlardı. Hatta böyle bir davranış sakıncalı ve yakışıksız sayılırdı. Biz bu çağdışı yaklaşımı ve alışkanlığı da ortadan kaldırmaya çalıştık.</p>

  <p class="normal1">O dönemde birçok yeni büyükelçinin, yabancı ülkelere atanma zamanı gelmişti. Ben her biriyle tek tek görüşüyordum ve</p>

  <p class="normal1">“Başta gelen göreviniz, mallarımıza pazar bulmaktır. Onun için herhangi bir Türk işadamı, görevli olduğunuz ülkeye geldiğinde sizden yardım isterse, hiç çekinmeden o iş adamını gereğinde yanınıza alıp kapı kapı dolaşmalısınız!” diyordum.</p>

  <p class="normal1">Geçenlerde ülkemize gelen İngiliz Başbakanı Margaret Thatcher’in, resmi törenlerde, birtakım özel İngiliz firmalarını ad vererek tanıtması ve övmesi, belki bizde bazı çevrelerce biraz yadırganmıştır. Oysa bu yöntem, çağımızın, hatta daha önceki çağların, bir gerçeğidir ve yadırganacak yanı yoktur. 1970’lerin sonlarında biz o gerçeğe de uyum sağlamaya çalıştık.</p>

  <p class="normal1">Petrolün yaşamsal önem kazandığı o yıllarda biz, petrol piyasasındaki dalgalanmaları ve beklentileri bile yabancı gazetelerden, dergilerden izlemeye çalışırdık. O yüzden de dünyadaki hatta bölgemizdeki ekonomik gelişmeleri, ancak çok gerilerden izleyebilirdik. Çünkü kendi dış temsilciliklerimizden zamanında ve yeterli bilgi akışı gelmezdi. Biz, dış temsilciliklerimizi, bulundukları ülkelerin ekonomilerini, varsa kalkınma planlarını, iç ve dış piyasalarını, daha yakından izlemekle ve Türkiye’ye günü gününe, ayrıntılı bilgi göndermekle görevlendirdik.</p>

  <p class="normal1">Döviz kıtlığı yüzünden, sanayicilerimiz, dışarıdan gereksinme duydukları girdileri alamıyorlardı. Buna karşı önlem olarak, CHP Hükümeti’nden önce sanayiciye, “kendi dövizini kendin bul” denmişti. Bu çok sakıncalı bir önlemdi. Devlet resmen, döviz karaborsasını teşvik etmiş oluyordu. Onun yerine biz, “kendi dövizini kendin kazan” kuralını getirdik.</p>

  <p class="normal1">Yani, Tahtakale’den veya yurt dışındaki işçilerden karaborsa fiyatıyla döviz sağlayıp, o dövizlerle girdi getirtmeyi kabul etmedik. Onun yerine sanayicilere;</p>

  <p class="normal1">“Dışarıya mal satarsınız, o şekilde döviz kazanırsınız. O dövizlerle de gereksinme duyduğunuz girdileri, ara mallarla yatırım mallarını alıp yurda getirirsiniz” dedik.</p>

  <p class="normal1">Bu sayede, o zamana kadar dışsatımla hiç ilgilenmemiş, yalnızca iç pazara dönük olarak çalışmaya ve ülkemize döviz kazandırmak yerine döviz harcamaya alışmış birçok sanayiciler ve devlet işletmeleri, ürettikleri malları dışarıya pazarlama uğraşı içine girdiler. Hatta başkalarının ürettikleri malları da alıp dışarıya pazarlamaya başladılar.</p>

  <p class="normal1">O arada kooperatif birliklerini de daha çok dışsatıma zorladık.</p>

  <p class="normal1">Türkiye’de ilk kez sınır ticaretini serbest bırakarak, sınır bölgelerindeki küçük üreticileri de dışsatıma yönelttik. Böylelikle, örneğin Doğu ve Güneydoğu Anadolu’nun sınır yörelerinde hayvancılık yapan köylüler, hayvanlarını kaçak olarak yurt dışına satmaya veya düşük fiyatlarla aracılara kaptırmaya mecbur kalacak yerde, doğrudan ve açıktan dışsatıma yönelmeye başladılar; hem ülkeye döviz kazandırdılar hem de kendileri daha çok kazandılar.</p>

  <p class="normal1">Akaryakıt sıkıntısının en ileri ölçüye vardığı bir dönemde, örneğin Ağrı ve komşu iller, akaryakıt sıkıntısı hiç çekmediler; çünkü ürünlerini, hayvanlarını İran’a satarak, karşılığında diledikleri kadar benzin, mazot alabildiler.</p>

  <p class="normal1">Dışsatımda formaliteleri de büyük ölçüde azalttık.</p>

  <p class="normal1">Döviz konusunda katlı kur sistemini başlattık. Tabii bu, serbest kur ayarlamalarına göre ilkel bir sistem sayılırdı. Fakat o bunalım döneminde serbest kura geçmenin çok büyük güçlükleri ve riskleri vardı. Kaldı ki 1980’den bu yana, güya serbest kur sistemi yolunda büyük mesafe alındı ama aslında değişik mallar için uygulanan değişik destekleme önlemleri hesaba katılırsa, son yıllarda hem Türk parası büyük bir hızla devalüe ediliyor hem de fiilen bir tür katlı kur sistemi uygulanmış oluyor.</p>

  <p class="normal1">Şimdi 1 doların değerini 1.600 liranın üstüne çıkarmakla ancak sağlanabilen dışsatım artışını, hatta daha çoğunu biz, 1978’de, Türk lirasının değerini ortalama 4 sent düzeyinde tutarak sağlayabildik. “Daha çoğunu” diliyorum, çünkü son yılların görünürdeki dışsatım artışlarının en az üçte biri, bilindiği gibi hayali dışsatımdan, yani gerçek olmayan dışsatımdan kaynaklanmaktadır.</p>

  <p class="normal">Dış Borç Anlaşmaları</p>

  <p class="normal1">1978’de CHP Hükümeti kurulduğu zaman, karşı karşıya kaldığı en büyük sorunlardan biri, kapıya dayanmış dış borçlar ve faizleri idi. İçinde bulunduğumuz döviz darboğazına karşın, dış borç ödemelerimizi aksatmadan sürdürebildik.</p>

  <p class="normal1">O arada, 1975 başında yürürlüğe giren ve döviz kaynaklarımızı büyük ölçüde zorlayan Amerikan silah ambargosunu, 1978 güzünde, hiçbir ödün vermeksizin kaldırtabildik.</p>

  <p class="normal1">Çetin müzakerelerden sonra Uluslararası Para Fonu (IMF) ile ve Ekonomik İşbirliği ve Gelişme Örgütü (OECD ) ile anlaşarak, yaklaşık 2 milyar dolarlık uygun koşullu program kredisi, yani serbestçe kullanılabilecek nakit kredi olanağı ve önemli borç ertelemeleri sağladık.</p>

  <p class="normal1">Bunların sağlanabilmesi ekonomik değil, bazı siyasal nedenlerle gecikmişti. Bunları sağlayabilmek için de hiçbir siyasal ödün verilmediği gibi Uluslararası Para Fonu’na karşı, kendi gerekli gördüğümüz önlemleri almak dışında, bir yükümlülük altına girmemiştik.</p>

  <p class="normal1">Yani eğer dışarıdan uygun koşullu kredi sağlamak bir başarı ise o başarı için de son yıllarda çekilen sıkıntılara katlanmak gerekmiyordu.</p>

  <p class="normal1">Ne var ki sağladığımız kredilerden CHP Hükümeti yararlanamadı; sanırım bizden sonra kurulan AP Hükümeti de yeterince yararlanamadı. Bunlardan yararlanmak, 12 Eylül sonrasının hükümetlerine nasip oldu. CHP Hükümeti eğer kendi sağladığı dış kredi olanaklarına işlerlik kazandırabilecek kadar süre iktidarda kalabilseydi, piyasadaki mal darlıkları, 12 Eylül’den ve Özal “mucize”sinden önce de giderilebilirdi.</p>

  <p class="normal1">Kendi imzaladığımız kredi anlaşmalarından biz niye yararlanamadık? Bunun bir teknik nedeni vardı: Genel anlaşmalar imzalandıktan sonra kredi paketine katkıda bulunmayı üstelenen her devletle ayrı ayrı uygulama anlaşmaları da imzalamak gerekiyordu. Oysa biz buna vakit kalmadan hükümetten ayrılmak zorunda kaldık.</p>

  <p class="normal1">Gerçek şu ki 12 Eylül 1980’den sonra Türk ekonomisini nefes alma ve canlanma olanağına kavuşturan ilk büyük dış krediler, 12 Eylül askeri müdahalesinden ve 24 Ocak 1980 Kararlarından önce sağlanmıştır.</p>

  <p class="normal1">Yani Sayın Özal’ın deyimiyle, Türkiye’nin “kredibilite”si yeni değildir.</p>

  <p class="normal">“Liberal” Denen Politikalar Dönemi</p>

  <p class="normal1">24 Ocak 1980’de Türkiye’de “liberal” veya “monetarist” denen politikalar uygulanmaya başladı. “Denen” diyorum, çünkü aslında bu deyimlerle tanımlanabilecek politikalar uygulanmış değildir Türkiye’de... Bunların, hele “liberal”likle hiç ilgisi yoktur. Bunlar “biz bize benzeriz” türünden politikalardır.</p>

  <p class="normal1">Ben “monetarist” değilim; ekonomik anlamda “liberal” de değilim; ancak şuna inanırım: Herhangi bir model, ülke koşulları göz önünde tutularak ve kendi içinde tutarlı olarak uygulanırsa, başarılı sonuçlar verebilir. Modeli ve sonuçları beğenirsiniz-beğenmezsiniz, o başka; ama kendi ölçütlerine göre başarılı olabilir. Fakat herhangi bir model, ülke koşulları gözönünde tutulmaksızın veya tutarsız biçimde uygulanırsa, ondan başarılı sonuçlar alınamaz.</p>

  <p class="normal1">ANAP iktidarları döneminde uygulanan modelse, adına ne denirse densin, çelişkilerle, tutarsızlıklarla dolu olarak uygulanmıştır.</p>

  <p class="normal1">Örneğin Özal iktidarı, güya ekonomide ve yönetimde merkeziyetçiliğe son verecekti. Oysa ben, yönetimde de ekonomide de karar mekanizmalarının, son beş yıldaki kadar merkezileştiği bir dönem bilmiyorum. Eskiden, karar mekanizmalarında merkeziyetçiliğin en ileri ölçülere vardığı yıllarda; örneğin tek partili dönemde bile yetkiler, en azından hükümet elinde toplanırdı. Oysa şimdi, yetkiler hükümette de değil, Sayın Başbakan’la kardeşinin ve bir ölçüde de üst düzeydeki birkaç bürokratın elinde toplanmış durumda. Tüm ekonomik kararlar, bu dar çevre içinde alınıyor. Bütçe bakımından bu merkeziyetçilik süreci, hiçbir hukuk devletinde eşine rastlanamayacak bir duruma gelmiştir. Kamu gelirlerinin giderek artan bir bölümü, artık sayısı bilinmeyen ve hesabı tutulamayan fonlara aktarılmakta ve o fonlardan, parlamento denetimi de Sayıştay denetimi de olmaksızın, Başbakan’la yakın çevresinin keyfine göre harcanmaktadır. Bu konuda da yalnız parlamento veya Sayıştay değil, hükümet bile aşılmaktadır.</p>

  <p class="normal1">Üstelik o dar çevrede alınan kararlar o kadar sık değiştiriliyor ve birbiri ardından öylesine çelişkili kararlar ve uygulamalar görülüyor ki ekonomik yaşam o yüzden, belirsizlikler, kararsızlıklar ve çelişkiler içinde bocalıyor.</p>

  <p class="normal1">Güya fiyatlar pazar kuralları içinde kendiliğinden belirlenecekti. Oysa Türkiye’de, hiçbir dönemde, fiyatlar şu son beş yılda olduğu kadar, merkezi otorite tarafından belirlenmiş değildir. Çünkü ANAP iktidarı, yasadışı bir vergileme aracına dönüştürdüğü KİT (Kamu İktisadi Teşebbüsleri) fiyatlarını, kamuya gelir transferi gereği duydukça sık sık ve kendi istediği gibi yükseltmektedir; bu KİT zamlarının zincirleme etkisiyle de tüm fiyatlar sürekli tırmanış içine girmektedir.</p>

  <p class="normal1">Güya bu iktidar özel sektörcüydü, özel girişimciliği destekliyordu. Oysa özel sektörü, kaynak darlığından yatırım yapamaz duruma sürüklemiştir. Türkiye’de mevduatın ve tasarrufa yönelen kaynakların şu son beş yıldaki kadar kamu kesimine yöneltildiği bir dönem bilmiyorum.</p>

  <p class="normal1">Özel sektöre kalan kaynaklar da istikrarsızlık, geleceğe güvensizlik ve kredi maliyetlerindeki, genel olarak üretim ve yatırım maliyetlerindeki hızlı ve aşırı yükseliş ve sanayi yatırımlarının caydırılışı gibi nedenlerle, büyük ölçüde ölü yatırımlara veya üretken olmayan, gelişmeye gerçek katkıda bulunmayan yatırımlara yönelmektedir. Gerek o yüzden, gerek rantiyeliğin açıkça özendirilmesi yüzünden, Türk ekonomisi hızla üretkenlikten rantiyeliğe yönelmektedir ve ekonomik liberalizmin özel sektöre ve ekonomiye kazandıracağı öne sürülen dinamizm ve gelişme sağlanamamaktadır. İmalât sanayii yatırımları duralar, tarımda gelişme hızı düşerken, hizmetler sektörü doğal ve sağlıklı sayılamayacak ölçüde büyümektedir.</p>

  <p class="normal1">O arada devlet sektörünün kârları da yapısal ve kurumsal değişikliklerle veya verimlilik artışlarıyla değil, sürekli fiyat zamlarıyla yükseltilmektedir.</p>

  <p class="normal1">Güya ANAP iktidarı ekonomide serbest rekabeti kamçılayacak, öylelikle Türk ekonomisini dış pazarlarda da rekabete hazırlayacaktı. Oysa küçük ve orta işletmeler, kayırılan büyüklere ezdirilerek, büyüklerin de tekelleşmesine veya kartelleşmesine hız katılarak, serbest rekabet yine eşi görülmedik ölçüde baltalanmaktadır. Küçük ve orta işletmeler, ekonominin ve girişimciliğin fidanlığıdır; fakat bu fidanlık gitgide kurutulmakta, fidanlar kırılmaktadır.</p>

  <p class="normal1">Dışsatım seferberliğinde, küçüklü büyüklü tüm üreticileri, firmaları ve kooperatifleri harekete geçirmek gerekirdi. Oysa dışsatımda büyüklere aşırı avantajlar sağlanırken, küçükler ve kooperatifler engellenmektedir.</p>

  <p class="normal1">Güya bu iktidar enflasyon hızını kesecek, iki yılda yüzde 10’a indirecekti. Sayın Özal’ın 1983’de iktidara gelirken söylediği sözlere göre, eğer iki yılda enflasyon yüzde 10’a indirilmezse “felaket” olurdu. Oysa ANAP iktidarından önce yaklaşık yüzde 30’a kadar düşen enflasyon hızı, beş yıl sonra yüzde 10’a indirilmek şöyle dursun, yüzde 80’i aşmıştır. Hem de 1980 öncesi gibi bütün dünyada enflasyonun hızlandığı, çift haneli rakamlara ulaştığı, dünya petrol fiyatlarının katlanarak arttığı bir dönemde değil; dünya ekonomik bunalımının çoktan sona erdiği, dünya petrol fiyatlarının hızla düştüğü ve dünya ülkelerinin büyük çoğunluğunda enflasyonun hızının tek haneli rakamlara indiği, hatta bazılarında sıfırlandığı bir dönemde...</p>

  <p class="normal1">Demokrasi ve demokratik işçi hakları, enflasyon hızının kesilebilmesi önünde ve ekonominin düzlüğe çıkarılabilmesi önünde en büyük engeller gibi gösterilmişti. Bu iddiaya dayanılarak, demokrasi de işçi hakları da büyük kesintilere ve kısıntılara uğratıldı. Fakat bunlara karşın, enflasyon hızı düşecek yerde, tırmanışa geçti.</p>

  <p class="normal1">Bizzat Sayın Başbakan, zaman zaman,</p>

  <p class="normal1">“12 Eylül 1980 askeri müdahalesi olmasaydı, bu ekonomik modelden beklenen sonuçlar alınamazdı!” diye konuşmaktadır.</p>

  <p class="normal1">Oysa askeri müdahalenin toplumu baskı altına alıp susturarak ve işçi haklarını büyük ölçüde kısarak sağladığı, “rahatlığa” karşın, uygulanan ekonomik politikalardan, beklenenlerin vaat edilenlerin tam tersi sonuçlar alınmıştır. Yani halka ve işçilere bunca sıkıntı boşu boşuna çektirilmiştir.</p>

  <p class="normal1">Yine Sayın Başbakan, zaman zaman, 12 Eylül 1980 öncesinde enflasyon hızının yüzde 100’ü bulduğunu söyler. Bu doğrudur. Ancak bir doğru daha vardır ki o da şudur: 12 Eylül 1980 öncesinde enflasyon hızının yüzde 100’e eriştiği dönem, ekonominin direksiyonu başına, tam yetkili Başbakanlık Müsteşarı olarak Sayın Turgut Özal’ın geçmiş olduğu aylardır.</p>

  <p class="normal1">Şimdi, Sayın Özal’ın elinde, sekiz yıl sonra enflasyon hızı, yine yüzde 100’e tırmanıyor.</p>

  <p class="normal1">Askeri müdahaleyle 1983 güzü arasında geçen üç yıllık dönem, bankerlik olayının dramına ve sarsıntısına karşın, ekonomide göreceli bir stabilizasyon dönemi olmuştu ve enflasyon hızı o dönemde yüzde 30 dolaylarına kadar inmişti. Bu dönem, Sayın Özal’ın yeniden ve en geniş yetkilerle ekonominin başına geçmesi ile sona ermiştir.</p>

  <p class="normal1">1980-83 arasında sınırlı ölçüler içinde tutulan bütçe açıkları ve emisyon, ANAP iktidarında, korkunç boyutlara varmıştır.</p>

  <p class="normal1">Bir de eğer, 1982’den itibaren dünya petrol fiyatları hızla düşmeseydi, Türk ekonomisi, Sayın Özal’ın elinde ne duruma gelecekti, bunu tasavvur etmek bile insanı ürkütüyor.</p>

  <p class="normal">Zam ve Enflasyon Lobileri</p>

  <p class="normal1">Enflasyon sorunu, iktidar öncesinde, Sayın Özal’ın en iddialı olduğu konuydu. Oysa bu dönemde enflasyon, Türk ekonomisinin yapısal özelliği oldu.</p>

  <p class="normal1">Bu arada, benim deyimimle birtakım “zam ve enflasyon lobileri” de oluşturuldu. Şöyle ki yurttaşlara, Hazine Bonosu’ndan, Devlet Tahvili’nden farkını pek anlayamadığım “kâr ortaklığı hisse senetleri” satılmaya başlandı. Köprülerin, barajların, elektrik santrallerinin “kâr ortaklığı” senetleriydi bunlar. Amaç iç borçlanmaysa bu, Devlet Tahvilleri ve Hazine Bonoları’yla da sağlanabilirdi. Öyleyse neden başka bir yol seçilmişti?</p>

  <p class="normal1">Çünkü bu yöntem, bazı zamlar için iktidarı bir mazerete kavuşturuyordu. Şöyle ki örneğin köprü geçiş ücretlerine veya elektrik ücretlerine büyük zamlar yapıldığında halktan tepki gelince, Sayın Başbakan,</p>

  <p class="normal1">“Ne yapayım, vatandaşlarımız bunların kârına ortak. Elindeki ‘kâr ortaklığı hisse senetleri’ karşılığında benden yüksek gelir bekliyorlar; ben de vatandaşların isteğini yerine getiriyorum” diyor, böylelikle sorumluluğu o hisse senetlerini alanların üstüne yıkabiliyor.</p>

  <p class="normal1">Yani bir kısım yurttaşlarımız, kendi iradeleri dışında, bir zam ve enflasyon lobisi oluşturur duruma getirilmiş, bir tuzağa düşürülmüş oldular.</p>

  <p class="normal">Ekonomik Düzenle Seçim Sistemi Arasında Bağlantı</p>

  <p class="normal1">Bu arada, ekonomik düzenle seçim sistemi arasında ilginç bir bağlantı kurulmuştur. Şöyle ki:</p>

  <p class="normal1">Bir yanda ekonomiyi çöküntüye sürüklemek ve halk çoğunluğunu gitgide yoksullaştırmak pahasına da olsa bugünkü ekonomik düzenle, kolay ve bol kazanç elde eden genişçe bir kesim oluşturulmuştur. Zam ve enflasyon lobileri yaratılarak; rantiyelik özendirilerek; spekülatif kazanç olanakları, az sürümle yüksek kâr olanakları ve aracı kârları arttırılarak; hayali dışsatımdan veya tüketim malları dışalımından büyük kazançlar sağlanarak oluşturulan bu kesim, sanırım nüfusun yaklaşık yüzde 25’ini bulmaktadır.</p>

  <p class="normal1">Bir yandan da buna koşut olarak, sadece yüzde 25-30 dolaylarında oyla, bir partiyi mecliste rahat çoğunluğa dayanarak iktidar yapabilecek veya iktidarda tutabilecek, bir seçim sistemi getirilmiştir.</p>

  <p class="normal1">Böylece seçimlere doğru ANAP, seçim ekonomisi şırıngasıyla, yüzde 25’in üstüne, yüzde 5 oy daha ekledi mi, nüfusun büyük çoğunluğunu küstürmüş olsa bile, iktidarda kalmanın yolunu bulmuş olmaktadır veya öyle ummaktadır.</p>

  <p class="normal1">Oy dağılımı rast gelirse, bu seçim sistemiyle, sadece yüzde 25 dolaylarında oyla bile Mecliste rahat çoğunluğa dayanarak iktidar olunabilir.</p>

  <p class="normal1">Nitekim geçen yıl, TBMM’nin yeni toplantı yılının açıldığı gün, ANAP Grubunda, erken genel seçimden ürken ANAP’lı milletvekillerini rahatlatmak amacıyla yaptığı konuşmada, Sayın Özal,</p>

  <p class="normal1">“Merak etmeyin, öyle bir seçim sistemi getiriyorum ki, oylarımız yüzde 25’e düşse bile iktidarda kalabiliriz!..” demişti.</p>

  <p class="normal1">Yani, son derecede çarpık ve adaletsiz bir seçim sistemi, aynı derecede çarpık ve adaletsiz bir ekonomi politikasıyla iktidarda kalabilmenin güvencesi olmaktadır.</p>

  <p class="normal1">Gerçi bu seçim sistemi “kime niyet kime kısmet” türünden bir kumardır. Bir başka parti de oy dağılımı rast gelirse, yüzde 25-30 dolaylarında oyla iktidarı ele geçirebilir.</p>

  <p class="normal1">Fakat riskten hoşlandığını söyleyen Sayın Özal, belli ki o kadarlık riski göze alıyor.</p>

  <p class="normal">Sık Seçimden Sorumlu Olan da Yakınan da Sayın Özal</p>

  <p class="normal1">Başbakan Sayın Turgut Özal da Devlet Bakanı olan kardeşi Sayın Yusuf Bozkurt Özal da enflasyondaki tırmanışın ve ağırlaşan ekonomik sorunların başlıca nedeni olarak, çok sık seçim yapılmasını, milletin ikide bir sandık başına götürülmesini gösteriyorlar. İki buçuk yıldır üst üste seçimler yüzünden, seçim ekonomisi uygulandığını, bu sıkıntılara o yüzden düşüldüğünü söylüyorlar.</p>

  <p class="normal1">Oysa milleti iki buçuk yıldır ardı ardına sandık başına sürükleyen Sayın Özal’ın kendisidir.</p>

  <p class="normal1">Örneğin geçen yılki halk oylamasını da bu yılki halk oylamasını da yaptırmak zorunda değildi. Genel seçimleri bir yıl erkene almak zorunda da değildi.</p>

  <p class="normal1">Bütün bunlardan hem kendisi sorumlu hem de en çok kendisi yakınıyor.</p>

  <p class="normal1">Bunun izahı çok zor...</p>

  <p class="normal1">Benim izahım şu: Sayın Özal, 1980’de yıkılıp yeniden kurulmaya başlayan siyasal yapılar yerine oturmadan, konsolide olmadan, milleti seçimden seçime götürerek, kendi iktidarını sürdürmek istiyor. Ama bunun cezasını, ekonomik alanda, hem kendi iktidarı hem de millet çekiyor. Üstelik Türkiye yeni bir siyasal bunalıma doğru sürükleniyor.</p>

  <p class="normal">Enflasyonla Devalüasyon Atbaşı Beraber</p>

  <p class="normal1">Enflasyonla birlikte devalüasyon da gem almaz biçimde hızlanıyor.</p>

  <p class="normal1">Sayın Öztin Akgüç hesaplamış, geçen gün bir yazısında okudum: 1979’la 1988 arasında Türkiye’de fiyatlar 40 kat artmış.</p>

  <p class="normal1">Burada, enflasyonla devalüasyon arasında ilginç bir koşutluk (paralellik) ortaya çıkıyor. Çünkü 1979’la 1988 arasında, Türk lirası karşısında doların değeri de tam 40 kat arttı.</p>

  <p class="normal1">1979 güzünde Cumhuriyet Halk Partisi hükümetten ayrılırken, 1 dolar yaklaşık 40 Türk lirasıydı; şimdi ise 1.600 lirayı aştı.</p>

  <p class="normal1">Yani dokuz yılda, enflasyon da devalüasyon da 40’a katlandı.</p>

  <p class="normal1">Sayın Özal, ikide bir, ülkeye ve ekonomiye istikrar getirdiğini söylüyor. Oysa bir ülkede enflasyon ve devalüasyon böylesine hızla artarken, faizler bir yükseltilip bir indirilirken, ardı ardına birbiriyle çelişen ekonomik kararlar alınırken, ne ekonomide ne de ülkede istikrar söz konusu olabilir.</p>

  <p class="normal">Vergi Kaçağı Nasıl Önlenecek?</p>

  <p class="normal1">Enflasyonu dizginleyebilmenin klasik önlemlerinden biri, kamu gelirlerini, borçlanmak veya karşılıksız para basmak yerine, verimli bir vergi düzeni gibi sağlam kaynaklara dayanarak arttırmaktır.</p>

  <p class="normal1">Oysa ANAP iktidarı, vergi adaletsizliğini çok ileri ölçülere vardırdığı gibi en kolay yoldan sağlanan bazı yüksek gelirlere, o arada rant gelirlerine, en düşük vergi oranlarını uyguluyor; hem o yüzden hem de vergi kaçakları yüzünden, vergi gelirleri, gerçekleşebilecek olanın çok altında kalıyor.</p>

  <p class="normal1">Gerçi son zamanlarda Sayın Özal, vergi kaçaklarının üstüne çok kararlı biçimde gidileceğini sert dille söylemeye başladı. Umarım ki öyle olur. Ama bunun nasıl başarılabileceğini merak ediyorum. Çünkü “mevduat sertifikası” yoluyla, büyük bir vergi kaçağı kapısı ardına kadar açık duruyor.</p>

  <p class="normal1">Mevduat sertifikaları (kimlere ait olduğu bilinmeyen banka hesapları) hariç tutulursa, Türkiye’de vadeli mevduat artış hızı, 1985’de yüzde 65,7 iken, 1986’da yüzde 29,2’ye, 1987’de de yüzde 17,4’e düşmüş.</p>

  <p class="normal1">Buna karşılık, mevduat sertifikasına bağlı vadeli mevduatlardaki artış hızı, 1986’da yüzde 18,5 iken, 1987’de; yani bir yılda, yüzde 75’e yükselmiş.</p>

  <p class="normal1">Bu mevduat türü, vergi kaçırmak isteyenlere devletin cömertçe açmış olduğu bir kapıdır. Bu kapı kapanmadan, vergi kaçaklarının önleneceğini söylemek sanırım biraz garip kaçıyor.</p>

  <p class="normal">Sanayi Duralarken Nasıl İleri Sanayi Ülkesi Olunur?</p>

  <p class="normal1">Sayın Özal’ın iddialarından biri, Türkiye’nin çok yakında ileri sanayi ülkeleri arasına gireceğidir. Bunu kim istemez? Ama burada da bir çelişki var; çünkü sanayi yatırımları bir duralama sürecine girmiş bulunuyor.</p>

  <p class="normal1">Son yıllarda benim gezdiğim yerlerde gördüğüm ve acı gerçek şu ki Türkiye’de artık açılan yeni fabrikalardan çok, kapanan fabrikalar var. Rakamlar da bunu doğruluyor.</p>

  <p class="normal1">Sayın Özal’ın bu konuda ilginç bir mantığı var:</p>

  <p class="normal1">“Mademki sanayi ürünlerinin dışsatımımızdaki payı artıyor, sanayide ilerliyoruz demektir!” diyor.</p>

  <p class="normal1">Oysa özellikle imalât sanayii ürünleri dışsatımındaki artış, yeni kapasiteler yaratılmasından değil, var olan kapasitelerin zorlanmasından, yani daha yüksek düzeyde değerlendirilmesinden kaynaklanıyor.</p>

  <p class="normal1">Bunu ben söylemiyorum, İstanbul Sanayi Odası, 1988 Başında Türkiye Ekonomisi başlıklı raporunda söylüyor. Bu raporda belirtildiğine göre, “İmalat sanayiindeki üretim artışı, yeni yatırımların sonucu değil, kapasite kullanım oranlarının yükselmesi sonucudur”.</p>

  <p class="normal1">Fakat şimdi, kapasite kullanım oranlarındaki yükseliş sürecinin de sonuna gelmiş durumdayız.</p>

  <p class="normal1">Bizzat Başbakan ve başka yetkililer, sanayicilere,</p>

  <p class="normal1">“İşinizi küçültün, üretiminizi kısın!” direktifini vermekteler.</p>

  <p class="normal1">Devletin sanayi alanındaki yatırımlarında büsbütün yavaşlama var. Sayın Başbakan bunu,</p>

  <p class="normal1">“Artık devlet, sanayi yatırımlarına ağırlık vermeyecektir, biz bunu özel sektöre bıraktık. Devlet olarak biz, altyapı yatırımlarına öncelik veriyoruz” diye açıklıyor.</p>

  <p class="normal1">Fakat hele bugünkü yüksek kredi faizleriyle, özel sektörün sanayi yatırımları yapması gitgide güçleşmektedir.</p>

  <p class="normal1">Zaten iktidar şimdi, özel sektörü de sanayi alanında yeni yatırımlara özendirmek şöyle dursun, dediğim gibi üretimi bile kısmaya zorluyor.</p>

  <p class="normal">Altyapılarda Duralama</p>

  <p class="normal1">Devletin altyapılara öncelik vermesi yerinde bir karardır. Bu alanda büyük eksikliklerimiz vardır. Fakat şimdi altyapılar konusunda da devletin hızı kesilmiş durumda.</p>

  <p class="normal1">Bu da çok doğal, çünkü kaynaklar akıl almaz bir savurganlıkla tüketilmiştir ve devlet artık altyapılara bile yeterli kaynak ayıramaz, hatta birçok yerde müteahhitlere hakedişlerini ödeyemez duruma gelmiştir.</p>

  <p class="normal1">Kaynak kullanımındaki savurganlığın en belirgin örneklerinden biri, Sayın Özal’ın sık sık övünerek verdiği bir rakamda görülebilir. Sayın Özal, “Yetmiş sekiz barajın inşa halinde” olduğunu söyleyerek övünmektedir.</p>

  <p class="normal1">Fakat yetmiş sekiz barajın birden inşaatını sürdürmeye kalkışmak acaba akıl kârı mıdır? Benim bu konuda ciddi kuşkum var.</p>

  <p class="normal1">Nitekim ben, gezilerimde, o yetmiş sekiz baraj inşaatından bazılarını gördüm: Birçoğunda inşaat faaliyeti tümüyle durmuş veya göstermelik ölçüye inmiş durumda...</p>

  <p class="normal1">Yetmiş sekiz barajın birden inşaatı sürdürülünce, her birinin devreye girmesi ve üretime katkıda bulunur duruma gelmesi ertelendikçe ertelenmektedir.</p>

  <p class="normal1">İktidarın büyük önem verdiği GAP (Güneydoğu Anadolu Projesi) inşaatı bile, kaynak yetersizliğinden yavaşlamıştır ve hedefe zamanında erişilmesi şimdiden tehlikeye girmiştir.</p>

  <p class="normal1">Nitekim geçen yıl sonlarında ve bu yılın ilk yarısında, GAP inşaatıyla ilgili hakedişlerin ödenmesinde büyük gecikmeler olmuştur. O yüzden bazı işler durmuştur, binlerce işçi de aylarca ücret alamamıştır, birçoğu işten çıkarılmıştır.</p>

  <p class="normal1">Gerçi son aylarda, “Fakir-Fukara Fonu” gibi kaynaklardan para aktarılarak, GAP inşaatı yeniden canlandırılmıştır, ama eylül sonundaki halk oylamasının ardından, inşaatın yine yavaşlayacağı kaygısını duyuyorum.</p>

  <p class="normal1">Kaynakların aşırı ölçüde yayılması sonucu altyapı yatırımlarının yavaşlaması yüzünden bunların üretime katkısı gecikmektedir; bu da enflasyonu kamçılayan etkenlerden birini oluşturmaktadır.</p>

  <p class="normal">Tarımda Durum Büsbütün Kaygı Verici</p>

  <p class="normal1">Tarımdaki göstergeler büsbütün kaygı vericidir. Tarımda gelişme hızı büyük ölçüde düşmektedir ve hedeflerin çok gerisinde kalmaktadır. Bu sektörde büyüme hızı, bir yılda yüzde 7,3’den, yüzde 2,6’ya gerilemiştir.</p>

  <p class="normal1">ANAP iktidarının sulamaya ve yeni tohumluklara bolca kaynaklar ayırmasına karşın, neden bu gerileme? Çünkü köylünün, küçük ve orta çiftçinin, hızla tırmanan fiyatlar karşısında, yeterli girdi kullanacak hali kalmamıştır. Birçokları, traktörlerini, topraklarını bile elden çıkarmak zorunda kalmaktadır.</p>

  <p class="normal1">Özellikle hayvancılıkta büyük gerileme vardır.</p>

  <p class="normal1">Dışsatım gelirlerimizdeki sanayi ürünlerinin payının artışında bir neden, demin belirttiğim gibi kapasite kullanım oranının yükselmesidir. Fakat bir başka neden de tarım ürünleri dışsatımımızın yalnız göreceli olarak değil, mutlak olarak da gerilemesidir. Üstelik tarım ürünleri dışsatımımız mutlak olarak gerilerken, tarım ürünleri dışalımına ödediğimiz döviz, 1983-87 arasında, yani birinci ANAP iktidarı döneminde, tam 5,5 kat artmıştır.</p>

  <p class="normal1">Bu, tarım ürünleri konusunda kendi kendine yeterli nadir ülkeler arasında yer alan Türkiye için çok acı bir durumdur.</p>

  <p class="normal1">Gerçi bazı çevreler, sınaileşmeye çalışan bir ülkede tarımın ihmal edilebileceğini, hatta ihmal edilmesi gerektiğini düşünüyor olabilirler. Türkiye’de böyle düşünenlerin, sınaileşme ile tarım arasında bir seçme yapmamız gerektiğine inananların bulunduğunu biliyorum.</p>

  <p class="normal1">Oysa tarımda gelişme hızı gerilerken sanayide bir atılım yapılabilmiş de değildir.</p>

  <p class="normal1">Kaldı ki tarımla sanayi arasında bir seçme yapmak gerekmez, hatta bu sakıncalı olur.</p>

  <p class="normal1">İleri sanayi ülkelerinden çoğu, tarımda da en ileri gitmiş ülkelerdir. Bunun en belirgin örneği Amerika Birleşik Devletleri’dir. Avrupa’daki bir belirgin örnek de Hollanda’dır.</p>

  <p class="normal1">Geçen gece televizyonda Bush-Dukakis tartışmasını izlemişsinizdir. Tartışmalarının ekonomiyle ilgili bölümünde, sanayiden çok tarım konusuna eğildiler. Çünkü tarımdan hız almadıkça sanayide ilerlemek çok güçtür.</p>

  <p class="normal1">Türkiye’de, tarımla sanayi arasında ille bir seçme yapmamız gerektiğini düşünenler olduğu gibi dışsatıma yönelik sınaileşmeyle ikame sanayii arasında bir seçme yapmamız gerektiğine inananlar da vardır. Bence bu da yanlıştır. Selektif bir yaklaşımla, ikisini bir arada yürütmek bence daha uygun olur.</p>

  <p class="normal1">Ama biz ulusça, birçok konuda “akla karacıyız.”</p>

  <p class="normal1">Örneğin musiki alanında da öyleyizdir; ya alafrangacıyızdır ya alaturkacıyızdır. O yüzden aradan arabesk çıkmaktadır.</p>

  <p class="normal">Tarımı ve Köylüyü İhmal Etmenin Bedeli</p>

  <p class="normal1">Özellikle Türkiye gibi nüfusunun yaklaşık yarısı henüz kırsal alanda yaşayan ve kırsal alandaki nüfus artışı da özellikle hızlı olan bir ülkede, tarımı ve köylüyü ihmal etmenin bedeli çok ağır olur ve bu bedelin yükünü tüm ekonomi ve toplum çeker.</p>

  <p class="normal1">Kentlere akın, bu yüzden giderek hızlanır; bu da kentleşme maliyetini çok arttırdığı gibi konut sorununu da çözülmez duruma getirir.</p>

  <p class="normal1">Nitekim ANAP iktidarı konut yapımına büyük kaynak ayırdığı halde, konut açığı, daralacak yerde büyümektedir. Yapılan konutlardan da hızla artan maliyetler ve çok yükselen taksitler nedeniyle, dar ve orta gelirliler; yani konut edinmeye asıl gereksinmesi olanlar, artık yararlanamamaktadır.</p>

  <p class="normal1">Geçen gün bir gazete açıklıyordu: Çok sayıda işçi çalıştıran işletmelerden işçiler hesabına yatırılan paraların oluşturduğu “Konut Edindirme Fonu”nda 350 milyar lira biriktiği halde, bu fondan yararlanmak üzere tek bir işçi başvurmamıştır.</p>

  <p class="normal1">Tarımın ve köylünün ihmali, işsiz sayısının gitgide çoğalmasına da neden olmaktadır.</p>

  <p class="normal">Hizmetler Sektöründeki Şişkinlik</p>

  <p class="normal1">Sanayi yatırımları gerilerken, altyapı yatırımları duralarken ve tarımda gelişme hızı büyük ölçüde düşerken, yalnızca hizmetler sektörü, hedefleri aşan bir büyüme göstermektedir. Fakat bu, aslında “büyüme” değil, daha çok kolay kazanıp kolay harcayan bir kesimin genişlemesinden, tüketim savurganlığından ve kentlere akından kaynaklanan bir şişkinliktir.</p>

  <p class="normal1">Sayın Özal, “Değil mi ki dışsatımımızda sanayi ürünlerin payı yükseliyor, öyleyse hızla sınaileşiyoruz demektir” yollu mantık oyununu, hizmetler sektöründeki büyümeye de uyguluyor:</p>

  <p class="normal1">“Sınaileşen ülkelerde hizmetler sektörü büyür; bizde de hizmetler sektörü büyüdüğüne göre sınaileşiyoruz demektir!” diyor. Fakat gelişme ve sınaileşme böyle mantık oyunlarıyla sağlanamaz.</p>

  <p class="normal">Dışsatımdaki Hayali “Mucize”</p>

  <p class="normal1">ANAP iktidarının en iddialı olduğu alanlardan biri de dışsatım. Son yıllarda dışsatım gelirlerimizdeki artış, uygulanan ekonomik politikaların yarattığı bir “mucize” gibi gösteriliyor.</p>

  <p class="normal1">Dışsatımda bir gelişme olduğu doğrudur ve bu, elbette sevinilecek bir şeydir. Ama bu gelişme, 24 Ocak 1980 Kararlarıyla, 12 Eylül’le veya ANAP iktidarıyla başlamış değildir. Bu gelişme, biraz önce de belirttiğim gibi 1978’de, hem de bütün dünya ekonomik bunalım içindeyken, bütün dünyada ticaret hacmi daralırken ve dünya ekonomik bunalımıyla Türkiye’deki bunalımın çakıştığı bir dönemde başlamıştı ve paramız pul edilmeden, Türk ekonomisi ve Türk halkı baş döndürücü bir devalüasyonun ve enflasyonun baskısı altında ezilmeden sağlanabilmişti. Dışsatım gelirimiz, o koşullar altında bile, bir yılda yüzde 30,52 oranında arttırılabilmişti.</p>

  <p class="normal1">ANAP iktidarı döneminde, dışsatım gelirlerimizdeki en yüksek artış hızı, ancak görünürde o düzeye erişebilmiştir. Çünkü son yılların rakamları en az üçte biri oranında hayali dışsatıma dayandığına göre, şimdi gerçek görünürün bir hayli altındadır.</p>

  <p class="normal1">Geçen gün Sayın Öztin Akgüç’ün belirttiğine göre, 1970’le 1979 arasında, o dönemin ikinci yarısı çok zor koşullar altında geçtiği halde, Türkiye’nin dışsatım geliri toplam yüzde 284 oranında artmıştır; 1979’la 1987 sonu arasındaki artış da yüzde 360’dır; yani aradaki fark çok küçüktür. Hayali dışsatım payı da çıkarılırsa, arada hiç fark olmadığı görülür.</p>

  <p class="normal1">Kaldı ki önümüzdeki yıldan itibaren, kapasite kullanımında ve üretiminde beklenen düşüşler nedeniyle, dışsatım artış hızının önemli ölçüde gerilemesi söz konusudur. Yani dışsatımdaki “mucize” de hayalidir.</p>

  <p class="normal">El Parasıyla Yabancı Malı Bolluğu</p>

  <p class="normal1">Vitrinlerdeki yabancı malı bolluğunu, ekonomide başarının ve toplumda refahın bir kanıtı gibi göstermekse hiç inandırıcı değildir. Bu, el parasıyla sağlanan bir bolluktur. Çünkü dış borçla sağlanmaktadır.</p>

  <p class="normal1">1979’da 13,6 milyar dolardan ibaret olan dış borçlarımız şimdi görünürde, 43 veya 45 milyar doları bulmuştur. Yine “görünürde” diyorum; çünkü döviz mevduat hesapları ve bildiğim kadar, belediyelerin aşırı ve sorumsuzca dış borçlanması bu rakama gerçek ölçüleriyle yansımış değildir. Gerçek ölçülerini de galiba kimse bilmemektedir. Belediyelerin son yıllardaki dış borçlanmaları ve döviz hesapları da hesaba katılırsa, dış borçlarımızın görünürdekinden veya resmen açıklanandan çok daha fazla olduğu ortaya çıkar.</p>

  <p class="normal1">Türkiye, artık borç ödeyebilmek için borçlanan bir ülke durumundadır ve dış borçlarımızda kısa vadelilerin oranı gitgide yükselmektedir.</p>

  <p class="normal1">İstanbul Sanayi Odası’nın 1988 Başında Türkiye Ekonomisi başlıklı raporunda belirtildiğine göre, dış borçların gayrisafi milli hâsılaya oranı, 1982’de yüzde 33,1 iken, 1986’da yüzde 50,4’e 1987 Haziranı sonunda da yüzde 61,4’e yükselmiştir. Bu artış hızı dikkate alınırsa, dış borçlarımızın gayrisafi milli hâsılaya oranı, şimdi yüzde 70’i bir hayli aşmış olmalıdır.</p>

  <p class="normal1">Bu son derecede tehlikeli bir gelişmedir. Türkiye kazandığından ve varlığından çok harcayan bir ülke durumuna gelmek üzeredir.</p>

  <p class="normal1">Sayın Başbakan, bu kadar hızlı borçlanmayı da bir marifet gibi gösteriyor. Türkiye’nin “kredibilite”sinin artışına, yani borç veren ülkelerin veya kuruluşların Türk ekonomisine güveninin artışına bağlıyor. “Kredibilite”si yüksek ülkelerin kolay dış borç bulabildikleri doğrudur, ama dış borçları hızla artan her ülkenin “kredibilite”sinin yüksek olduğu varsayımı doğru değildir. Kimi ülkeler ve kuruluşlar, bazen bir ülkeyi siyasal veya ekonomik bakımdan bağımlılaştırabilmek için veya o ülkede kendi istedikleri düzeni gerçekleştirebilmek için de borca boğabilir, borç batağına sürükleyebilirler. Nitekim Osmanlı İmparatorluğu’nun çöküş dönemi, dışarıdan borç para bulmakta hiç de zorluk çekilmeyen bir dönemdi. Tersine, yabancı bankalar, bankerler, saraya ve Babıâli’ye borç para verebilmek için yarış halindeydiler. Bunu herhalde, çöküntü sürecindeki Osmanlı İmparatorluğu’nun çöküntü halindeki ekonomisine güven duydukları için yapmıyorlardı.</p>

  <p class="normal1">Dış borç, eğer bir ülkenin borç ödeme gücünü arttıracak biçimde, yani üretken yatırımlarda kullanılırsa, elbette sakınca taşımaz.</p>

  <p class="normal1">Fakat üretken yatırımlardaki göreceli gerileme, böyle bir avunma olanağını da bırakmamaktadır.</p>

  <p class="normal1">1987’de Türkiye’nin yatırım malları dışalımı, ancak yüzde 9,8 oranında artarken, tüketim malları dışalımının yüzde 22 oranında artmış olması, dış kaynakların yatırımdan çok savurganca tüketim için harcanmakta olduğunu gösteren kanıtlardan biridir.</p>

  <p class="normal">İç Borçta 33 Kat Artış</p>

  <p class="normal1">Dış borçlanmadaki baş döndürücü ve kaygı verici artış hızı, iç borçlanmada da görülüyor. Öyle ki 1979 sonunda 418 milyar lira olan kamu iç borçları, 1988’de 33 kat artışla, 14 trilyon liraya yükselmiştir.</p>

  <p class="normal1">ANAP iktidarı, kamu gelirlerini, verimli ve adaletli bir vergi sistemi gibi sağlam yollardan arttırmaya uğraşacak yerde, KİT fiyatlarına ve kamu hizmetlerinin ücretlerine sürekli zamlarla, iç borçlanmayla ve karşılıksız para basmakla arttırmaktadır; daha doğrusu şişirmektedir. 12 Eylül 1980’de 250 milyar liradan ibaret olan banknot miktarı, 1988 ortalarında 4,5 trilyona yükselmiştir.</p>

  <p class="normal">Ekonomik Politikaların Salt Ekonomik Ölçütlerle Başarısızlığı</p>

  <p class="normal1">Kısacası, son yıllarda uygulanan ekonomik politikaların neden olduğu sosyal sorunlar ve tahribat hiç dikkate alınmasa ve bu politikalar salt ekonomik ölçütlerle değerlendirilse bile, her bakımdan başarısızdır.</p>

  <p class="normal1">Salt ekonomik ölçütlerden biri enflasyon ise, bu açıdan başarısızlık açıktır.</p>

  <p class="normal1">Ekonomik ölçütlerden biri ulusal paranın dış değeri ise, başarısızlık açıktır.</p>

  <p class="normal1">Sanayi açısından da tarım açısından da başarısızlık açıktır.</p>

  <p class="normal1">Dışsatımdaki başarı ise dediğim gibi Türkiye’de daha önce başlamış bir dışa açılma sürecinin devamından ibarettir. Kaldı ki Türkiye o konuda da bir hız düşüşünün eşiğine gelmiştir.</p>

  <p class="normal1">Büyüme hızının da soluğu tükenmektedir.</p>

  <p class="normal">Ekonomik Politikaların Sosyal Sonuçları</p>

  <p class="normal1">Son yıllarda izlenen ekonomik politikaların sosyal sonuçları ise büsbütün acıdır.</p>

  <p class="normal1">Geçen gün bir gazetede, Sayın Doçent Dr. Halûk Özmucur’un hesaplarına dayanılarak bazı rakamlar verildi:</p>

  <p class="normal1">Buna göre, milli gelirden ücretlilerin payı, 1979’da yüzde 32,79 iken; 1987’de yüzde 17’ye inmiştir; 1988’de de yüzde 13’e inmesi beklenmektedir.</p>

  <p class="normal1">Milli gelirden tarım kesiminin payı, 1979’da yüzde 24,3 iken; 1979’da yüzde 17,6’ya inmiştir; 1988’de yüzde 14’e inmesi beklenmektedir.</p>

  <p class="normal1">Bunlara karşılık, milli gelirden kâr, faiz ve rant gelirlerinin payı, 1979’da yüzde 42,88 iken; 1987’de yüzde 65,04’e yükselmiştir; 1988’de ise yüzde 73’e yükselmesi beklenmektedir</p>

  <p class="normal1">Yani nüfusun büyük çoğunluğunu oluşturan; işçi, köylü, kamu görevlisi, emekli hızla yoksullaşırken; belirli kesimlerin geliri aşırı bir hızla yükselmektedir. Bir yandan da işsizlik hızla artmaktadır.</p>

  <p class="normal1">Bunlar, toplum yapısının temeline konmuş bir saatli bomba gibidir.</p>

  <p class="normal">Karamsarlığa Gerek Yok</p>

  <p class="normal1">Rakamlara dayanarak belirttiğim bütün bu acı gerçeklerden, Türkiye’nin ekonomik geleceği konusunda karamsar olduğum anlamı çıkarılmamalıdır.</p>

  <p class="normal1">Bence karamsarlığa gerek yoktur.</p>

  <p class="normal1">Tersine ben, Türkiye’nin ve Türk Ulusu’nun olanakları ve potansiyelleri bakımından çok iyimserim.</p>

  <p class="normal1">Türkiye dünyayı bilen, iyi yetişmiş işletmeci kadrolarına sahiptir. Genç işadamları Derneği’nde bir araya gelenler, Türkiye’de böyle bir kuşak yetişmiş olduğunun bir kanıtıdır.</p>

  <p class="normal1">Türk işçisi iyi çalışma koşulları altında dünyanın en verimli ve disiplinli işçileri arasında yer alabildiğini, gelişmiş ülkelerde çalışırken kanıtlamaktadır.</p>

  <p class="normal1">Türkiye, verimli ve geniş pazarların kapı komşusu durumundadır.</p>

  <p class="normal1">Ve Türkiye’nin çok zengin olmasa da küçümsenemeyecek doğal kaynakları vardır.</p>

  <p class="normal1">Üstelik Türkiye’nin her şeye rağmen, dışa açılma yoluna girmiş ve kalkışa geçmiş, hatta bugünkü düzenin kabına sığmayan bir ekonomisi vardır.</p>

  <p class="normal1">Eğer bu olanaklar, bu potansiyeller iyi değerlendirilebilirse Türkiye kısa sürede, hem hızlı hem de sağlıklı bir gelişme sürecine girebilir.</p>

  <p class="normal">Demokratik Sol Çözümler</p>

  <p class="normal1">Uygulanmakta olan ekonomik politikaları bu kadar eleştiren bir politikacıya, haklı olarak;</p>

  <p class="normal1">“Pekiyi, senin partin ekonomik sorunlara nasıl çözümler öneriyor” diye sorulmak gerekir.</p>

  <p class="normal1">Bunu sorulmuş sayarak, kısaca yanıtlamaya çalışacağım.</p>

  <p class="normal">Marksist Kökenli Olmayan, Çağdaş ve Ulusal Sosyal Demokrasi</p>

  <p class="normal1">Ben, sosyal demokrasiyi benimseyen bir partinin, Demokratik Sol Parti’nin üyesiyim. Onun için ilkin, DSP’nin belirgin bir özelliğini vurgulamak isterim.</p>

  <p class="normal1">Birçok Batı ülkelerinde, sosyal demokrasi başlangıçta Marksizm’den esinlenip kaynaklanmıştır; fakat zamanla Marksizm’den uzaklaşmıştır. Kimi Marksizm’e, başlangıçtakinden çok değişik yorumlar getirirken kimi de bazı biçimsel anıları veya sloganları sürdürse bile, Marksizm’den tamamıyla kopmuştur.</p>

  <p class="normal1">Batı’daki sosyal demokrat partilerden bazıları, başka sol akımlara yatkın olanları da içlerinde barındırırken; bazıları bunları tümüyle veya çok büyük ölçüde dışlamışlardır. Batı’nın en başarılı sosyal demokrat partileri, Marksist kökenlerden en çok uzaklaşabilenler ve sosyal demokratlığı yeterince özümseyememiş olanları dışlayabilenlerdir.</p>

  <p class="normal1">Türkiye’deki Demokratik Sol hareketin ve partinin kökeninde ise Marksizm yoktur ve Demokratik Sol Parti, başından beri, sosyal demokrasiyi özümseyememiş olanları ve ancak bir aşama olarak destekleyenleri, kendi dışında tutmaya özen göstermiştir.</p>

  <p class="normal1">Türkiye’deki Demokratik Sol hareket ve parti, Marksist kökenlerden ayrı oluşmuş; başarılı, çağdaş, sosyal demokrat uygulamaları örnek alan; fakat aynı zamanda, Türk toplumunun özelliklerini göz önünde tutan; yani hem çağdaş hem de ulusal bir sosyal demokrasi anlayışını, tutarlı bir yapı içinde yansıtmaktadır.</p>

  <p class="normal">Dengeli Gelişme</p>

  <p class="normal1">Demokratik Sol düzende, gelişmenin, hem toplum kesimleri hem ekonomik sektörler hem de bölgeler arasında, dengeli ve adaletli olarak hızlanması gözetilecektir.</p>

  <p class="normal1">Tarım ve sanayi, birbirine hız katacak biçimde desteklenecektir.</p>

  <p class="normal1">Ekonomide dışa açılma, üretken yatırımlarla ve teknolojik ilerlemeyle birlikte özendirilecektir ve dışsatıma destek, pazarlama aşamasından çok, yatırım ve üretim aşamasında yoğunlaştırılacaktır.</p>

  <p class="normal">Enflasyon Sorunu</p>

  <p class="normal1">İlk akla gelecek sorulardan biri şudur:</p>

  <p class="normal1">“Şimdi Türkiye’nin gerek ekonomik gerek sosyal açıdan en ciddi ve en ivedi sorunu enflasyon... Siz bu enflasyon sorununa nasıl çözüm bulacaksınız?”</p>

  <p class="normal1">Bu konuda önce şunu söylemeliyim ki Demokratik Sol Parti, ilke olarak, enflasyonu bir umacı gibi görmemektedir. Parti programında, bu konuda şu satırlar yer alıyor:</p>

  <p class="normal1">“Bütçe açıklarını ve enflasyon oranını, yıllık üretimde ve ulusal gelirde sağlanacak artışla dengelenir düzeyde tutmak koşuluyla, sıkı denetim altında, ekonomiyi canlandırıcı bir etken olarak değerlendireceğiz.”</p>

  <p class="normal1">Ölçüsü kaçırılan her şey zararlıdır. Örneğin su çok yararlı bir şeydir, ama denetimsiz kalınca, sellere, felaketlere neden olur. Mikrop zararlıdır, ama belirli ölçüler içinde ve denetim altında aşı olarak kullanılırsa insanı hastalıktan korur, ilaç da ölçüsünde kullanılırsa yararlı, ölçüsüz kullanılırsa zararlıdır.</p>

  <p class="normal1">Bu açıdan bakılırsa, belli ölçüler içinde enflasyon da olabilir, bütçe açıkları da olabilir; yeter ki bunlar üretimdeki artışla eşzamanlı ve dengeli olarak değerlendirilsin!</p>

  <p class="normal1">Ama bu zamanlama ve denge gözetilmezse, hele bir de enflasyonun yükünü çeken halk kesimlerine o yükü karşılayacak gelir artışı sağlanmazsa, şimdi olduğu gibi hem ekonomik hem de sosyal bakımdan acı sonuçlar ortaya çıkar.</p>

  <p class="normal1">Demokratik Sol Parti Programı şöyle devam ediyor:</p>

  <p class="normal1">“Enflasyon denetim altına alınırken, istem (talep) kısıntısı, ekonomide durgunluk ve toplumda sağlıksız sonuçlar doğurmayan ölçüler içinde tutulacaktır; istemi kısmaktan çok, üretimi ve sunuyu (arzı) arttırmaya özen gösterilecektir. İstem kısıntısı da sağlıksız ve savurganca tüketimi caydırma, gönüllü tasarrufları ve üretken yatırım eğilimlerini özendirme yoluyla gerçekleştirilecektir.”</p>

  <p class="normal1">Bazen insanı, en gelişmiş ülkelerden gelenler karşısında utandıracak ölçülere varan bir tüketim özendiriciliği var Türkiye’de... Son yıllarda bu büsbütün arttı. Demokratik Sol iktidar, bu savurganca tüketim özendiriciliğine son verip, yatırım özendiriciliğine, o arada çalışan halk kesimlerini de yatırıma özendirici düzenlemelere ağırlık verecektir.</p>

  <p class="normal1">Savurganca tüketimi, bir yandan manevi önlemlerle; yani aşırı tüketim hevesini kamçılayıcı davranışlardan ve reklamlardan kaçınmakla, bir yandan da vergi önlemleriyle caydırmaya çalışacağız.</p>

  <p class="normal1">Fakat önlemlerimiz istem kısıntısından çok, üretimi arttırıcı, üretken yatırımlara çekicilik kazandırıcı yöntemlerde yoğunlaşacaktır.</p>

  <p class="normal1">Faiz oranları da tasarrufu özendiren, ancak maliyet enflasyonuna yol açmayacak ölçüler içinde tutulacaktır.</p>

  <p class="normal1">Ayrıca, enflasyonu önlemenin veya taşınabilir ölçüler içinde tutmanın başka klasik yöntemleri de kullanılacaktır. O arada, örneğin bütçe açıkları sınırlandırılacaktır; kamu gelirlerinin tümü bütçe kapsamına veya parlamento denetimi altına alınacaktır; Kamu gelirleri, borçlanmayla veya KİT zamlarıyla şişirilmek yerine, sağlam kaynaklara, verimli ve adaletli vergilere dayandırılacaktır.</p>

  <p class="normal1">Getirilecek vergi sistemi, ölü yatırımları ve rantiyeliği caydırıcı, üretken veya gelişmeye hız katan yatırımları özendirici ve gelir dağılımında adalet sağlayıcı bir sistem olacaktır. Vergi kaçırmayı kolaylaştıran yollar kapatılacaktır.</p>

  <p class="normal">Fiyatlar ve Pazar Ekonomisi</p>

  <p class="normal1">Demokratik Sol iktidarda Kamu İktisadi Teşebbüsleri’nin fiyatlarını hükümet değil, doğrudan doğruya pazar kuralları belirleyecektir.</p>

  <p class="normal1">Belirli kamu hizmetlerinin ücretleri sosyal amaçlarla düşük tutulmak istenirse, bunun karşılığı bütçeden sağlanacaktır.</p>

  <p class="normal1">Özel sektör fiyatlarının da devlet sektörü fiyatlarının da pazar kuralları içinde belirlenirken, yapay biçimde yükseltilmemesi için tekelleşme veya kartelleşme yolları tıkanacak; spekülatif kazanç kapıları olabildiğince kapatılacaktır.</p>

  <p class="normal1">Tüketim mallarının dağıtım ve pazarlama biçimi, Türkiye’de enflasyonun da gelir dağıtımındaki adaletsizliğin de başta gelen etkenlerinden biridir. Bu yüzden; hem tüketici hem üretici hem de esnaf ezilmektedir.</p>

  <p class="normal1">Geçen gün Ziraat Odaları Birliği Ege Bölge Başkanı’yla, Hürriyet gazetesinde ilginç bir söyleşi yayınlandı. Dağıtım ve pazarlamadaki aracılık aşamalarının fiyatları nasıl yükselttiği, o söyleşide somut örneklerle açıklanıyordu. Ürün, köylünün, çiftçinin elinden diyelim 100 liraya çıkıyorsa, kentlerdeki tüketiciye, 400 lira fiyatla ulaşıyordu. Aradaki farkın büyük bölümü aracılara gidiyordu.</p>

  <p class="normal1">Demokratik Sol düzende, aracılık aşamaları asgariye indirilecektir. Bu amaçla, gerek üretim gerek tüketim kooperatifçiliği özendirilip desteklenecektir ve yaygınlaştırılacaktır. Ancak kooperatifçilik geliştirilirken, esnafın ekmeğiyle oynanmayacaktır. Çünkü esnaf kesimi, hem iş yaşamının fidanlıklarından hem de demokrasinin güvencelerinden biridir; aynı zamanda işsizliğin sınırlı tutulmasında önemli bir etkendir. Onun için biz, programımızda, esnaf ve sanatkârla kooperatifler arasında, tüketiciyi de üreticiyi de satıcıyı da koruyacak bir işbirliği ve dayanışma düzeni öngörüyoruz.</p>

  <p class="normal">Kaynakların Sorumluca ve Verimli Kullanımı</p>

  <p class="normal1">Kaynakların sorumluca ve verimli kullanımı, kaynak yaratmak kadar önemlidir, üstelik daha kolaydır.</p>

  <p class="normal1">Oysa Türkiye’de kaynaklar, hele son yıllarda çok savurganca ve enflasyonu gereksiz ölçülerde kamçılayacak biçimde kullanılmaktadır.</p>

  <p class="normal1">Yetmiş sekiz baraj yapımının birden sürdürülmesi örneğinde olduğu gibi seçmene hoş görünmek için pek çok yatırıma birden başlayıp, bunların devreye girmesini ve ekonomiye katkıda bulunur duruma gelmesini yıllarca geciktirmek, o arada maliyetlerini yıldan yıla yükseltmek yerine, biz, zamanında bitirilen yatırımlardan sağlanacak gelir artışıyla yeni yatırımlara girişeceğiz.</p>

  <p class="normal1">Kaynakların savurganca kullanımının yanı sıra, son yıllarda kaynakların beceriksizce kullanımı da çok yaygınlaştı.</p>

  <p class="normal1">İstanbul’daki durumu bilmiyorum; İstanbul’da daha becerikli bir belediye başkanı bulunduğu için belki burada durum değişiktir; ama Ankara’da, bu açıdan yıllardır bir dram yaşanıyor. Pek çok yolun yapımına birden başlandığı ve o yüzden Ankara köstebek istilasına uğramış bir tarlaya dönüştürüldüğü gibi yapılan yollar defalarca yeniden bozulup yeniden yapılıyor.</p>

  <p class="normal1">Örneğin, Ankara’nın en işlek yollarından biri olan Cinnah Caddesi, bir buçuk yılda yedi kez yapılıp yeniden kazıldı. Böylece, belediyenin beceriksizliği ve sorumsuzluğu yüzünden, inşaatın maliyeti belki de normalin yedi katına yükseldi. Halk oylamasından önce açılış töreni yapıldığı halde de o 1,5 kilometrelik yol, bir buçuk yıldır bitirilemedi. O yüzden halka büyük sıkıntı çektirildiği gibi cadde üzerindeki işyerleri de ağır zarara uğratıldı.</p>

  <p class="normal">Gerçekçi Ulaştırma Politikası</p>

  <p class="normal1">Türkiye’nin, bir köprü ülke olarak, bir transit ülke olarak, dünya ekonomisindeki önemi gitgide artmaktadır. Bu durumdaki bir ülkenin ciddi, tutarlı ve gerçekçi bir ulaştırma politikası olması gerekir.</p>

  <p class="normal1">Oysa bildiğim kadar, Türkiye’nin bir ulaştırma politikası yoktur.</p>

  <p class="normal1">Üç yanı denizle çevrili bir ülkeyiz. Böyle bir ülkede deniz taşımacılığının büyük ağırlık kazanmış olması gerekir. Oysa örneğin bir kamu görevlisi, İstanbul’dan Rize’ye atanacak olsa eşyasını kamyonla gönderir, kendisi de günlerce yol aşıp otobüsle gider.</p>

  <p class="normal1">Türkiye, Osmanlı çağının çöküntü döneminde ve Cumhuriyet’in çok çetin koşullar altındaki ilk yıllarında bile, demiryolculukta büyük atılımlar yapmıştı. Ekonomideki başarılarına imrendiğimiz Avrupa ülkelerinde de ekonomik “mucize”sinden söz ettiğimiz Japonya’da da demiryolculuk, toplu taşımacılıkta ön sıraya geçmiştir. Fakat bizde, uzun yıllardır demiryolu taşımacılığı akıl almaz ölçüde ve belki de kasıtlı olarak ihmal edilmektedir.</p>

  <p class="normal1">Demokratik Sol iktidar, toplu taşımacılığa ağırlık ve demiryolu taşımacılığıyla deniz taşımacılığına öncelik veren bir ulaştırma politikası uygulayacaktır.</p>

  <p class="normal1">Böylece taşımacılıkta, yalnız para ve zaman kaybı değil, can kaybı da asgariye indirilmiş olacaktır.</p>

  <p class="normal">Konut Sorununa Çözüm</p>

  <p class="normal1">Hızlı nüfus artışı olan kentlerin yakınında, yeni yerleşme alanları açılarak, ilgili tüm kamu kuruluşlarının işbirliğiyle buraların altyapıları devletçe hazırlanacaktır; bu şekilde üretilen arsaların makûl ölçüler içindeki değer artışlarından kamunun sağlayacağı gelir belirli fonlarda biriktirilecektir ve bu fonlardaki kaynaklar yeni yerleşim alanları açılması için kullanılacaktır. Böylece, başlangıçta ayrılacak kaynaktan sonra devletten yeni maddi katkı beklenmeyecektir; fonların kendileri kaynak üretecektir.</p>

  <p class="normal1">Bu yerleşim alanlarında arsa ve bina spekülasyonunu kesinlikle önleyici kurallar uygulanacaktır.</p>

  <p class="normal1">Cumhuriyet Halk Partisi Hükümeti 1979’da, böyle bir projenin Ankara, İstanbul ve İzmir’deki hazırlıklarını tamamlamıştı; fakat uygulama aşamasına gelindiğinde, görevden ayrılmak zorunda kalmıştı.</p>

  <p class="normal1">ANAP iktidarı, üç büyük kent yakınındaki toplu konut yapımları için büyük ölçüde CHP Hükümeti’nin hazırladığı o yerleşim alanlarından yararlanmaktadır; fakat dar gelirlilere ve gerçek gereksinme sahiplerine öncelik veren bir tutum izlenmediği ve inşaat maliyetleri aşırı hızla yükseldiği için geniş halk kesimleri açısından, konut açığı ve sorunu küçülecek yerde, giderek büyümektedir. Konut yatırımları, İstanbul Sanayi Odası’nın raporunda da belirtildiği gibi imalât sanayii ve enerji yatırımlarını aştığı halde, beklenen sonuç alınamamaktadır.</p>

  <p class="normal1">Aslında, konut sorununun çözülebilmesi için sorunun kaynağına inilmelidir. Sorunun kaynağı da tarım kesimindedir.</p>

  <p class="normal">Kırsal Alan Kalkınmasının Önemi</p>

  <p class="normal1">Tarım kesimi güçlenmedikçe, köylü yoksulluktan, hele son yıllardaki gibi giderek yoksullaşmaktan kurtarılmadıkça, kırsal alandaki yeni kuşaklara kendi yörelerinde yeterli eğitim ve iş alanları sağlanmadıkça, kentlere akın hızlanarak sürecektir ve bunun sonucu olarak, kentleşme maliyeti sürekli yükselmeye devam edeceği gibi konut sorunu da ne kadar kaynak ayrılırsa ayrılsın, çözülemeyecektir.</p>

  <p class="normal1">Demokratik Sol iktidar, yalnız köylüye adaletli gelir olanakları sağlamak ve uygarlık nimetlerinden ve gelişmeden kırsal alanı da yararlandırmak için değil; yalnız tarımı geliştirmek ve tarımdaki gelişmeden alınacak hızla sınaileşmeye hız kazandırmak için de değil; aynı zamanda, kentlere akının kendiliğinden sağlıklı ölçülere inebilmesi, kentleşme maliyetinin düşürülebilmesi ve konut sorununun çözülebilmesi için de kırsal alan kalkınmasına önem verecektir.</p>

  <p class="normal1">Bunun yanı sıra, kırsal alanın ve köylünün kalkınma maliyetini de düşürmek üzere, ilk denemelerine 1978’de girişilmiş olan köykent düzenlemesine geçilecektir. Köykentler, köylüleri yerlerinden yurtlarından etmeyecektir. Fakat birbirine yakın köylerden gruplar oluşturularak, hızlı kalkınma için gerekli altyapıların, kamu hizmetlerinin ve yatırımlarının tüm köylülere çok kısa zamanda ve çok ucuza ulaştırılabilmesi sağlanacaktır. Aynı zamanda köylüler, ekonomik bakımdan geçerli boyutlarda ekonomik işletmeler kurabilme olanağına kavuşturulmuş olacaktır.</p>

  <p class="normal">Halk Yatırımcılığı</p>

  <p class="normal1">DSP ayrıca, hem köylüleri, küçük ve orta çiftçileri hem de işçileri, ortak yatırımlara özendirip yönlendirici düzenlemeler ve kurumlaşmalar öngörmektedir. Bu amaçla, Üretici Yatırım Fonları ve İşçi Yatırım Fonları kurulacaktır. Bu fonlar, her türlü hükümet kontrolü ve karışması dışında, pazar ekonomisinin kurallarına ve demokratik işletmecilik kurallarına uygun biçimde, üreticilerin ve işçilerin kendi yönetimlerinde ve denetimlerinde çalıştırılacaktır.</p>

  <p class="normal1">Enflasyonu önleme bahanesiyle emeğin hakkını kısmak, üreticinin ve işçinin milli gelirden payını adaletsiz biçimde sınırlamak yerine; gerek üreticiler gerek işçiler, gelir artışlarının, kendi uygun görecekleri ve enflasyonu önlemek için gereken bölümünü, ortaklaşa üretken yatırımlara yöneltmeye özendirileceklerdir.</p>

  <p class="normal1">İsterlerse kendi modern tarım işletmelerini veya fabrikalarını kurabileceklerdir; isterlerse ve sermaye piyasası halka güven verici bir duruma gelmişse sermaye piyasasına çıkarak, uygun görecekleri özel şirketlerin hisse senetlerini alabileceklerdir.</p>

  <p class="normal">“Öncü ve Doğurgan İşletmeler”</p>

  <p class="normal1">Özel sektörün veya halk sektörünün kârsız bulduğu için yatırım yapmadığı geri kalmış yörelerde devlet, işletme düzeyinde kâr gözetmeksizin, DSP programında kullandığımız deyimle “öncü ve doğurgan işletmeler” kuracaktır.<sup class="calibre3"><a href="../Text/mithat_split_021.html#footnote-100-13" id="footnote-100-13-backlink">[13]</a></sup></p>

  <p class="normal1">Bu küçük işletmeler, kısa sürede yörenin ekonomik, sosyal ve kültürel yaşamına canlılık getirecekleri, yeni işyerlerine yol açacakları için işletme olarak zarar etseler bile, zincirleme etkileri bakımından ekonomiye ve topluma yararlı olacaktır.</p>

  <p class="normal1">Yöre ekonomisine getirecekleri canlılıkla devletin vergi geliri artacağı için devlet aslında zarar da etmiş olmayacaktır.</p>

  <p class="normal1">Yöre koşullarındaki değişimle birlikte, bu işletmeler, zamanla kârlı çalışır duruma gelirse, yöre halkı bunları devletten devralabilecektir.</p>

  <p class="normal">Özelleştirme Yerine Özerkleştirme</p>

  <p class="normal1">Demokratik Sol iktidar, KİT’leri özelleştirmeyecek, özerkleştirecektir.</p>

  <p class="normal1">Nasıl ve ne ölçüde?</p>

  <p class="normal1">Hükümet veya devlet bürokrasisi, KİT’lerin yönetimine, çalışmasına, yatırımlarına ve fiyatlarına hiçbir şekilde karışmayacaktır. KİT’lerde, işçisiyle, yöneticisiyle, mühendisi, teknisyeni ile tüm çalışanlar, bütün yetkiyi ve yetkiyle birlikte de sorumluluğu üstleneceklerdir. İşletmeleri kârlı çalıştırırlarsa, kârdan istedikleri kadarını kendilerine, istedikleri kadarını da yeni yatırımlara ayırabileceklerdir. İşletmeleri iyi yönetemez de zarar ettirirlerse, zarara ve zararın sonuçlarına katlanacaklardır.</p>

  <p class="normal1">Özel sektörle devlet sektörü, eşit koşullarla, pazar ekonomisi kuralları içinde yarışıp çalışacaklardır.</p>

  <p class="normal1">Böylece, hem KİT’ler sorunu demokratik ve ekonomik açıdan sağlıklı bir çözüme kavuşturulmuş olacaktır hem de ekonomi büyük hız kazanacaktır.</p>

  <p class="normal1">Aynı zamanda, özel sektörle devlet sektörünün eşit koşullar altında girişecekleri yarışı daha çok hızlandıran ve özel girişimciliğin dinamizmi ile devlet işletmeciliğinin toplumsal sorumluluğunu kaynaştıran, ikisi arasında katalizör rolü de oynayabilecek olan, bir halk sektörü oluşturulacaktır.</p>

  <p class="normal">Devlet Tekelciliğinin Sınırlanması</p>

  <p class="normal1">DSP Programı, Türkiye’de ilk kez, devlet tekelciliğinin sınırlarını somut ve kesin biçimde belirlemektedir.</p>

  <p class="normal1">Dört alan dışında her alanda, özel sektörle devlet sektörü eşit rekabet koşulları içinde yatırım yapıp çalışabileceklerdir. Devlet tekeli ancak şu dört alanda geçerli olacaktır:</p>

  <p class="normal1">1. Devletin asli işlevleri arasında yer alan kamu hizmetleri,</p>

  <p class="normal1">2. Bu hizmetlerin yerine getirilebilmesi ve olanak eşitliği sağlanabilmesi için gerekli altyapılar,</p>

  <p class="normal1">3. Önemli doğal kaynaklar,</p>

  <p class="normal1">4. Temel savunma sanayileri.</p>

  <p class="normal1">Savunma sanayilerinin kompleks sanayiler olduğunu biliyoruz. Savunmaya katkıda bulunan tüm sanayi dallarının devlet elinde toplanması elbette söz konusu olmayacaktır. Ancak ulusal güvenlik politikasının ve dış politikanın demokratik süreç içinde ve özel çıkar hesaplarından etkilenmeksizin, devletçe belirlenebilmesi için gerekli temel savunma sanayii birimleri devlet elinde bulunacaktır.</p>

  <p class="normal1">Devlette toplanması gereken kamu hizmetleri bakımından da çok katı davranılmayacaktır; örneğin etkin devlet denetimi altında özel hastaneler kurulabilecek veya hava ulaştırmacılığında özel sektör de etkin olabilecektir.</p>

  <p class="normal1">Bu ölçüler içinde tutulmak koşuluyla saydığım dört alan dışındaki her alan, devlete veya KİT’lere ne kadar açıksa, özel sektöre veya halk sektörüne de o kadar açık olacaktır.</p>

  <p class="normal">Ekonominin Yönetiminde Halk Katılımı</p>

  <p class="normal1">Demokrasi, ancak halk katılımının yaygınlaşması ve etkinleşmesi oranında gerçeklik kazanır ve iyi işler. Halk katılımının yaygınlaşıp etkinleşmesinde de ekonominin yönlendirilmesine ve yönetimine halkın ağırlığını koyabilmesi önemli bir etkendir.</p>

  <p class="normal1">Bu aynı zamanda, sosyal demokrasinin başta gelen gereklerinden biridir. Sosyal demokrasi, en başarılı sonuçlarını, halka bu olanağın sağlanabildiği ülkelerde vermektedir. Bunun sağlanabildiği sosyal demokrat ülkelerde, İskandinav örneğinden görülebileceği gibi özel sektör de dileğince genişleyebilmekte, geleceğe güvenle bakarak, huzur içinde gelişebilmektedir.</p>

  <p class="normal1">Demokratik Sol Parti’nin amaçladığı düzende de çalışan halk kesimleri, ekonominin direksiyonunda, sosyal demokrasi açısından, hatta siyasal demokrasinin sağlıklı işleyebilmesi açısından hakkı olan ve gereken yeri alacaktır.</p>

  <p class="normal1">Bir yandan halk sektörünün oluşturulup geliştirilmesi, bir yandan da KİT’lerin endüstriyel demokrasi kuralları içinde özerkleştirilmesi, çalışan halk kesimlerini ekonomik sorunlar karşısında, şimdiye kadar olduğundan değişik bir konuma getirecektir. Çalışan halk kesimleri, ekonomik sorunlara, o arada gelir veya ücret sorununa, yalnız emeğin hakça değerlendirilmesi açısından değil, aynı zamanda ulusal ekonominin tümü açısından ve yatırımcı ve işletmeci açısından da yaklaşır duruma geleceklerdir.</p>

  <p class="normal1">Toplu sözleşme ve grev hakları, 12 Eylül sonrasının kısıntılarından kurtarılıp, Batı demokrasisi ölçütlerine uygun düzeye getirilirken; aynı zamanda bir “toplumsal anlaşma” kurumu oluşturulacaktır. Herhangi bir zorlama söz konusu olmaksızın, toplu sözleşmelerin genel çerçevesini ve iç dengelerini toplumsal anlaşmayla belirlemeye çalışılacaktır. Bu düzenlemenin nasıl işleyeceği ve ne yararlar sağlayacağı, DSP programında, aşağıdaki sözlerle açıklanmaktadır:</p>

  <p class="normal1">“Hükümetin ve işverenlerin de işçilerle birlikte katılacakları toplumsal anlaşma çalışmalarında, gelir dağılımında adalet sağlanması ve ücretlerin dengeli olması gözetilirken, ücret artışlarının enflasyonu körüklememesine de özen gösterilecektir ve bununla bağlantılı olarak işçiler, ulusal gelirin dağılım biçimi, üretimin ve verimliliğin artması, işsizliğin azaltılıp önlenmesi, işyeri güvenliğinin sağlanması gibi konulardaki istek ve önerilerini öne sürebileceklerdir. Toplumsal anlaşma, yalnız ücretleri ve çalışma koşullarını değil, bu konuları da kapsayacaktır.</p>

  <p class="normal1">Bu düzenlemeyle, ekonomik, mali ve sosyal politikaların belirlenmesine demokratik işçi katılımı yolunda önemli bir adım atılmış ve toplu sözleşmeler ücret pazarlığının ötesinde, hakça gelişmeyi güvence altına alan işletmeleri daha verimli çalışmaya yönelten, işçilerin ulusal gelirden payını yükseltirken ekonomiyi de güçlendiren ve demokrasiye daha çok gerçeklik kazandıran bir sürece dönüşmüş olacaktır”.</p>

  <p class="normal1">Toplumsal anlaşmayla ilgili bu program alıntısından sonra şunu da eklemek uygun olur:</p>

  <p class="normal1">Demokratik Sol Parti’nin öngördüğü düzen, genel olarak ekonomik, mali ve sosyal politikaların saptanmasında, o arada merkeziyetçilikten uzak bir yöntemle yapılacak planlama çalışmalarında; devleti, iş çevrelerini, işçileri ve üreticileri, verimli bir danışma ve dayanışma sürecine çekebilecektir. Bu süreçte haklar ve sorumluluklar adil biçimde paylaşılacaktır. Örneğin, işçiden veya üreticiden, ülke yararı veya ulusal ekonominin gerekleri açısından, belirli bir aşamada belirli bir özveri istemek gerekirse; işçi veya köylü de “ben şu kadar süre için bu özveriye katlanayım; ama devlet de iktisadi veya mali politikalarında veya vergi politikasında belirli değişiklikleri yapsın, belirli adaletsizlikleri gidersin veya önlesin!” diyebilecektir.</p>

  <p class="normal1">Böylece, çalışan halk kesimlerinin siyasal katılımı sağlıklı biçimde artmış olacaktır.</p>

  <p class="normal1">Sonuç olarak şunları söyleyebilirim:</p>

  <p class="normal1">Demokratik Sol düzende, halk yatırımcılığı, özel sektörün üretken yatırımlara özendirilmesi, KİT’lerin özerkleştirilmesi, pazar kurallarına işlerlik kazandırılması, rekabet koşullarının eşitleştirilmesi, geniş demokratik katılımlı planlama ve toplumsal anlaşma gibi düzenlemeler, bir bütünlük içinde değerlendirilecektir.</p>

  <p class="normal1">Böylece;</p>

  <p class="normal1">• Hızlı kalkınmayla sosyal adaleti ve gerçek demokrasiyi bağdaştırmak çok kolaylaşmış olacaktır,</p>

  <p class="normal1">• Yatırımcılarla çalışanların ekonomiye yaklaşımları bağdaştırılabilecek ve değişik çıkarlar uzlaştırılabilecektir,</p>

  <p class="normal1">• Ve çalışma barışı en sağlıklı ve demokratik yollardan sağlanabilecektir.</p>
</body>
</html>
