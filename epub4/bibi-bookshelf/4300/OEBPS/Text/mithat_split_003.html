<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>mithat</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="solbaslik" id="calibre_toc_1">Önsöz</h1>

  <p class="normal1">19. yüzyılda Osmanlı Türk toplumundaki yenilikçi hareketlere öncülük edenler; ordunun, rejimin, kamu yönetiminin ve eğitimin çağdaşlaşmasına; hukuk düzeninde ve mülkiyet hakkında değişikliklere ağırlık vermişlerdir.</p>

  <p class="normal1">Bunların önemi küçümsenemez.</p>

  <p class="normal1">Ama ekonomiyi yeterince önemsememişlerdir; halkın ekonomik, sosyal ve siyasal örgütlenmesine ise hemen hiç ilgi göstermemişlerdir.</p>

  <p class="normal1">O yüzden Türkiye, Osmanlı çağının son dönemindeki yenilikçi hareketlere karşın, geri kalmışlıktan kurtulamadığı gibi çoğulcu ve katılımcı demokrasiye de geçememiştir.</p>

  <p class="normal1">Osmanlı yenilikçileri arasında ekonomiye ve halk örgütlenmesine gereken önemi veren tek devlet adamı Mithat Paşa’dır.</p>

  <p class="normal1">O açıdan Mithat Paşa, Türk toplumunda ekonomik yapı değişikliğini ve demokratikleşme sürecini başlatanlardan biri olduğu gibi sosyal demokrasinin öncüsü de sayılabilir.</p>

  <p class="normal1">Fakat Mithat Paşa’nın bu alanlardaki atılımlarından ve hizmetlerinden, ancak Osmanlı İmparatorluğu’nun şimdiki Türkiye toprakları dışında kalan bazı bölgeleri yararlanabilmiştir. Çünkü Mithat Paşa bu alanlardaki düşüncelerini, ancak o bölgelerdeki valilik dönemlerinde uygulama olanağı bulabilmiştir.</p>

  <p class="normal1">Eğer Mithat Paşa’nın o bölgelerdeki ve belirttiğim alanlardaki uğraş ve uygulamaları merkezi yönetimden gereken desteği görebilse ve bugünkü Türkiye topraklarına da yansıyabilse idi; belki Osmanlı Devleti çağı yakalayabilir ve çözülüp çökmekten kurtulabilirdi. Osmanlı Devleti kurtulamasa bile, Türkiye şimdikinden çok değişik bir ülke olabilirdi; dünyanın gelişmiş ülkeleri arasında yer alabilirdi ve demokrasimiz çok daha sağlam bir altyapıya ve sağlıklı bir işlerliğe kavuşmuş olabilirdi.</p>

  <p class="normal1">Mithat Paşa, rejimi demokratikleştirme, yönetimi ve ekonomiyi çağdaşlaştırma ve özellikle de halkı örgütleyip güçlendirme yolundaki atılımlarının bedelini çok ağır biçimde ödemiştir; hatta yaşamıyla ödemiştir. Üstelik hâlâ da bazı çevrelerce ağır biçimde suçlanmakta ve ölümünden yüz yılı aşkın süre sonra bile (post-mortem) cezalandırılmaktadır.</p>

  <p class="normal1">Üstelik Mithat Paşa’nın trajik sonundakine benzer cezalandırmalar çağımızın “demokratik” Türkiyesi’nde bile, değişik biçim ve ölçülerde sürmektedir. Her kim ki halkı siyasette ve ekonomide güçlendirip etkinleştirmeye kalkışırsa, çetin engellerle veya ağır suçlama ve cezalarla karşılaşmaktadır.</p>

  <p class="normal1">Bu kitaptaki Mithat Paşa incelemesi, yakın tarihimizin o büyük yenilikçisini ve devlet adamını yeni kuşakların daha yakından tanıyabilmelerine küçük bir katkıdır.</p>

  <p class="normal1">Bu inceleme, ilk kez, Güvercin dergisinin Ekim 1988 tarihli ikinci sayısında yayınlanmıştı. Derginin aynı sayısında, Türk ekonomisini tarihsel süreç içinde irdeleyen bir uzun konuşmam yer alıyordu ve o konuşmada yer yer Mithat Paşa’ya değiniyordum. O nedenle, dergiye Mithat Paşa ile ilgili bir değerlendirme yazısı da yazmayı gerekli görmüştüm.</p>

  <p class="normal1">Maddî zorluklar nedeniyle şimdilik yayımına ara vermek zorunda kaldığımız Güvercin dergisi, daha çok bir parti içi iletişim ve eğitim organı niteliğinde olduğu için geniş okuyucu kesimlerine ulaşamıyordu.</p>

  <p class="normal1">Onun için şimdi, Türk ekonomisinin tarihsel süreci konusunda Genç İşadamları Derneği’nin bir toplantısında yapmış olduğum konuşmayla birlikte, “Mithat Paşa Kimdir?” başlıklı değerlendirme yazımı da kitap olarak yayınlıyoruz.</p>

  <p class="sagnormal">Bülent ECEVİT</p>
</body>
</html>
