<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>mithat</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_5">IV<br class="chapter" />
  ON YIL ÖNCE, ON YIL SONRA 24 OCAK<sup class="calibre3"><a href="../Text/mithat_split_024.html#footnote-200-2" id="footnote-200-2-backlink">[*2]</a></sup></h1>

  <p class="normal1">24 Ocak 1980 Kararlarına, bir sosyal demokrat olarak, ilk günlerinden beri karşı çıkmıştım.</p>

  <p class="normal1">Bu kararların, ekonomide zamanla bazı olumlu sonuçları görülse bile, sosyal ve siyasal sonuçlarının çok ağır olacağına inanıyordum ve ekonomiyi düzlüğe çıkarabilmek için o kadar ağır bedellere gerek olmadığı düşüncesindeydim.</p>

  <p class="normal1">Zamanın Başbakanının bazı sözleri de beni o açıdan kaygılandırıyordu. Örneğin, bu kararlar için “Başka yapacak bir şey yoktur” diyordu. Daha sonraları Sayın Özal da aynı anlama gelen sözler söyleyecek, “Bu kararların alternatifi yoktur” diyecekti. Oysa çok partili demokratik rejim, bir “alternatif”ler, “seçenek”ler rejimiydi. Demokrasi “tek yol”cu zihniyetle bağdaşmazdı.</p>

  <p class="normal1">Yine zamanın Başbakanı, “Bu kararların siyasetle ilgisi yoktur siyasi yönü yoktur” diyordu.</p>

  <p class="normal1">Bu sözlerden de Türkiye’nin bir zoraki “depolitizasyon” dönemine sürüklenmek istendiği kaygısını duyuyordum ve 20 Şubat 1980 günü düzenlediğim bir basın toplantısında bu kaygımı şu sözlerle dile getiriyordum:</p>

  <p class="normal1">“Eğer bu sav; akla, mantığa, gerçeklere temelinden aykırı olan bu sav, sık sık yinelenecek olursa, bunun demokratik açıdan şöyle bir tehlikesi ortaya çıkar: Günün birinde bazı kimseler, bazı çevreler, ‘mademki Türkiye’nin karşı karşıya bulunduğu sorunların siyasal yönü yokmuş; mademki bu sorunlara getirilen önlemlerin, çözümlerin siyasetle ilgisi yokmuş, o halde bu sorunları çözmek için siyaset adamlarına da gerek yok, siyasal haklara ve özgürlüklere de gerek yok’ diyebilirler” diyordum.</p>

  <p class="normal1">Nitekim bu sözleri söylediğimden iki yüz dört gün sonra “Bu kararların siyasetle ilgisi yoktur” diyen Başbakan dahil tüm politikacılara siyaset yasaklandı; tüm siyasal haklar, özgürlükler kısıldı; tüm siyasal partiler kapatıldı.</p>

  <p class="normal1">16 Şubat 1980 günü meclisteki bütçe görüşmelerinde yaptığım konuşmada da şunları söylüyordum:</p>

  <p class="normal1">“Bir zamanlar, ‘Türkiye’yi küçük Amerika yapacağız’ denirdi. Bu ekonomik politikayla büyük Amerika da küçük Amerika da olunmaz, ancak Güney Amerika olunur. Güney Amerika ekonomik modeli de bir ülkeye, bağımlılaştırıcı dış politikası ile birlikte gelir; güçlüleri semirtip, gitgide güçsüzleşen halk topluluklarını ezici hasta toplum yapısıyla birlikte gelir ve sömürülenleri hak arayamaz duruma, ezilenleri ses çıkaramaz duruma getiren siyasal rejimleriyle birlikte gelir. Bu ayrılmaz parçaları olmaksızın gelirse, bu model zaten yürüyemez”, diyordum.</p>

  <p class="normal1">Nitekim kendi siyasal rejimini ve baskılarını getirmeden bu modelin yürüyemeyeceği kısa zamanda görüldü. Sivil hükümet, modeli yürütebilmek için işçi haklarını kısmayı zorunlu gördü ve toplu sözleşme ve grev haklarını beş yıl için askıya alacak bir yasa tasarısı hazırladı. Fakat CHP karşı çıktı, bazı sendikalar karşı çıktı ve hükümet tasarıyı geri çekmek zorunda kaldı.</p>

  <p class="normal1">Mademki bu modeli uygulayabilmek için işçi haklarını kısmak şarttı; fakat mademki demokrasi işlerken işçi hakları kısılamıyordu; o halde bu modeli uygulamak isteyenlere göre, önce demokratik süreç durdurulmalıydı! Nitekim 24 Ocak Kararlarından yedi buçuk ay sonra meclis kapatıldı; ardından partiler de kapatıldı. Tüm siyasal haklar ve özgürlükler kısıldı ve demokrasi uzun bir tatile çıkarıldı.</p>

  <p class="normal1">Bu modelin başka türlü uygulanamayacağını, daha sonraki yıllarda, kendi Başbakanlık döneminde, Sayın Özal da sık sık söyleyecektir:</p>

  <p class="normal1">“Eğer 12 Eylül’ün getirdiği rejim olmasa biz bu ekonomik politikaları uygulayamazdık”, diyecekti. Böylece bu modelin, hele Türkiye gibi henüz gelişme sürecinde bulunan ve demokrasisi kökleşmemiş olan bir ülkede, demokrasiyle bağdaşmayacağını açıkça ve defalarca itiraf edecekti.</p>

  <p class="normal1">20 Şubat 1980 günü bir basın toplantısında yaptığım konuşmada, çalışanların hakları açısından ve demokrasi açısından ciddi tehlikelerle karşı karşıya geldiğimizi belirttikten sonra şunları söylüyordum:</p>

  <p class="normal1">“Tehlike artık gerçekleşme aşamasındadır; ufukta değildir, kapının eşiğinde değildir, kapıdan içeri girmiştir ve ekonomik önlemler adını taşıyan bir Truva Atı biçiminde girmiştir. Bir ekonomik model görüntüsü taşıyan bu Truva Atının içinden, değişik bir rejim modeli ve değişik bir uluslararası ilişkiler modeli çıkmaktadır”, diyordum.</p>

  <p class="normal1">Birçok ekonomistler ve büyük sermaye çevreleri bu ekonomik modeli alkışlarken, bazı küçük ve orta sanayici kesimleri, 24 Ocak Kararlarının ekonomik açıdan da tehlikelerini sezmeye başlamışlardı. Özellikle Eskişehir Sanayi Odası çok kaygılıydı. 13 Şubat 1980 günü, Eskişehir Sanayi Odası, kaygısını şu açıklamayla dile getiriyordu:</p>

  <p class="normal1">“İşletme sermayeleri tamamen yetersiz duruma düşmüştür. Birçok kuruluş üretimlerini sürdürecek sermaye olanaklarından yoksun oldukları için tam kapasiteyle çalışamayacaklardır; ya tesislerini büyük sermaye kuruluşlarına devredeceklerdir ya da ellerinde bulunan sermaye kadar üretim yapma yolunu seçeceklerdir. Yatırımlarını sürdürmekte olan ve yeni tamamlamış olan sanayiciler de zor duruma düşmüşlerdir.</p>

  <p class="normal1">Yabancı sermaye çerçeve kararnamesinin aşırı liberal hükümlerini de endişeyle karşılıyoruz. Kararname ile hemen her iş sahasında herhangi bir sermaye ve pay sınırı konmadan yatırım yapma hakkı yabancı sermayeye tanınmaktadır. Ayrıcalıklar Arap sermayesine ve bunların uluslararası finans kuruluşlarına tanınmıştır; ama dünya piyasasının iç içeliğini bilenler için bunun çok büyük bir değeri olmadığı açıktır.”</p>

  <p class="normal1">Bazı Ege sanayicileri de Eskişehir sanayicilerinin kaygılarına katılıyor ve 24 Ocak Kararları için “ülke sanayiine canlılık getirilmek isteniyorsa bu kararların derhal değiştirilmesi şarttır” diye haykırıyorlardı (Yeni Asır, 11 Şubat 1980).</p>

  <p class="normal1">Ben, küçük ve orta sanayicilerin kaygılarını paylaşmakla beraber, modelin ekonomik sonuçları bakımından onlar kadar karamsar değildim. Benim sosyal demokrasi anlayışıma çok ters düşse bile, bu modelin uzun vadede; örneğin beş-altı yıl içinde, bazı olumlu sonuçlar verebileceğini, ama bunların sosyal ve siyasal bedelinin çok ağır olacağını; o bedeli ödemeden de ekonominin düzlüğe çıkarılabileceğini ve güçlendirilebileceğini düşünüyordum. Nitekim 16 Şubat 1980 günü, bütçe görüşmelerinin sonunda yaptığım konuşmada şunları söylüyordum:</p>

  <p class="normal1">“Ben kendimi aldatmıyorum. Bu ekonomik politikayla bir süre sonra yokluklar kalkabilir, ama yoksulluk artar. Yokluklar o kadar kalkabilir ki tuvalet malzemesinin en nadideleri, yabancı moda evlerinin en lüks giysileri bile piyasaya çıkabilir. Ama hastasına ilaç alamayanlar, üstüne giysi alamayanlar, evine et alamayanlar, çocuğunu okutamayanlar artar... Gereğince beslenemediği için kavruklaşan insanların sayısı gitgide artar. Bu ekonomik politikayla yakında kuş sütü bile çıkabilir piyasaya ama televizyondaki ‘Uykudan Önce’ programını, bu programda verilen öğüde karşın, süt içemeden seyreden çocukların sayısı artar” diyordum ve şunları ekliyordum:</p>

  <p class="normal1">“Kısacası, bu ekonomik modelle halk kitlelerine refah değil, gitgide daha çok yoksulluk gelir. Toplumda adaletsizlikler, çalkantılar yoğunlaşıp tehlikeli boyutlara ulaşır. Sesini çıkaramasın diye ezilen halkın hakları, özgürlükleri kısılmakla kalmaz, ülkenin bağımsızlığı da sınırlandıkça sınırlanır”.</p>

  <p class="normal1">Ne var ki 24 Ocak modelinin onuncu yıldönümünde, bu modelin yalnız sosyal ve siyasal açıdan değil, ekonomik açıdan da çok olumsuz sonuçlar verdiğini görüyoruz.</p>

  <p class="normal1">1970’li yılların ikinci yarısındaki dünya ekonomik bunalımı çoktan sona erdiği ve çift haneli enflasyonlar birçok ülkede yüzde 3’e-4’e indiği halde, Türkiye’de enflasyon hızı hâlâ yüzde 70 dolaylarındadır. Büyüme hızı ise sıfıra doğru inmektedir. Sınaileşme durmuştur. Tarımda ve sanayide üretim düşmektedir. Dışsatım gerilemeye başlamıştır.</p>

  <p class="normal1">Hükümet yakın zamana kadar dışsatımdaki artışla övünüyordu. Fakat dışsatım atılımı için de bunca sıkıntıya, fedakarlığa gerek yoktu. Nitekim 1978’de CHP Hükümeti, dünyadaki ekonomik bunalıma karşın, paramızı pul etmeksizin, dışsatım gelirlerimizi bir yılda dolar olarak yüzde 30 arttırabilmişti. Dışsatımımızda, sanayi ürünlerinin payı da yine o hükümet döneminde yükselmeye başlamıştı.</p>

  <p class="normal1">Demek ki on yıldır sosyal ve siyasal alanda ödenen ağır bedeller boşuna ödenmiş oldu ve onuncu yıl dolarken ekonomimiz ciddi bir darboğaza sürüklendi.</p>

  <p class="normal1">Ben bu modele, bir sosyal demokrat olarak başından beri her yönüyle karşıyım; ama itiraf etmek gerekir ki ekonominin on yılda vardığı olumsuz durumdan, modelin kendisi sorumlu değildir; modelin yozlaştırılması ve kendi kurallarıyla tutarsız biçimde uygulanması sorumludur.</p>

  <p class="normal1">Model nasıl yozlaştırılmıştır?</p>

  <p class="normal1">Bir kere ekonomide hakça ve sağlıklı bir yarışma ortamı, rekabet ortamı sağlanamamıştır. Tam tersine, ekonomide büyükler kayırılırken, küçükler ezilmiştir. Eskişehir Sanayi Odası’nın bu konuda on yıl önce belirttiği kaygılar doğrulanmıştır.</p>

  <p class="normal1">Dışsatım üretim aşamasında değil, pazarlama aşamasında; yani kaynakta değil, muslukta desteklenmiştir ve o yüzden, kaynak kurumuş, sınaileşme durmuştur. Bunun sonucu olarak, dışsatım da geçen yıldan beri gerilemeye başlamıştır.</p>

  <p class="normal1">“Sanayi yatırımlarını devlet yapmayacak, özel sektör yapsın” denilmiştir; fakat kaynaklar, devletçiliğin en koyu dönemlerine bile görülmedik ölçüde kamu kesimine akıtılmış, sanayici kaynak darlığıyla karşı karşıya bırakılmıştır. Kamu kesimine akıtılan kaynaklarsa çok savrukça kullanılmıştır.</p>

  <p class="normal1">Merkezi planlama etkisizleştirilmiştir ama ekonomik kararlar hiçbir dönemde görülmedik ölçüde merkezileştirilip keyfileştirilmiştir.</p>

  <p class="normal1">Fiyatlar güya serbest pazar ekonomisi kuralları içinde belirlenecekti. Oysa tüm KİT’lerin fiyatlarını iktidar belirlemekte ve KİT fiyatları bir tür adaletsiz vergiye dönüşmektedir.</p>

  <p class="normal1">24 Ocak Kararlarının ardından ben, devletin aşırı ölçüde özelleştirileceğinden duyduğum kaygıyı belirtiyordum; uygulamada ise devlet, özelleştirilmenin de ötesinde, “Özallaştırılmış”tır; yani devletin yerini Özal almaya kalkışmıştır.</p>

  <p class="normal1">Geçen gün Sayın Özal, Amerikan Time dergisine verdiği bir paralı demeçte, “Benim damarımda ekonomi var” demiş.</p>

  <p class="normal1">Sayın Özal’ın damarını bilmem ama ekonominin damarında ciddi tıkanıklık var.</p>

  <p class="normal1">İnsan damarındaki tıkanıklık zamanında teşhis edilirse, by-pass’la giderilebiliyor. Ekonominin damarındaki tıkanıklığı gidermek için de bir by-pass ameliyatı gerekli. Bu hem ekonomiye hem demokrasiye işlerlik kazandıracak bir by-pass olmalıdır. Bu by-pass ameliyatı ise Houston’da veya hastanede değil, Türkiye’de ve sandıkta yapılacaktır.</p>

  <div class="calibre1" id="calibre_pb_8"></div>
</body>
</html>
