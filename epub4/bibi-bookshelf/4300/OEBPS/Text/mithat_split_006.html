<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>mithat</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_4">III<br class="chapter" />
  GENÇ İŞADAMLARI DERNEĞİ TOPLANTISINDA BÜLENT ECEVİT’E YÖNELTİLEN SORULAR VE YANITLARI</h1>

  <p class="normal1">29 Eylül 1988 günü, Bülent Ecevit’in, İstanbul’da Genç İşadamları Derneği toplantısında yaptığı, genişletilmiş metnini verdiğimiz konuşmasından sonra ilk soruyu, Başkan Cefi J. Kamhi, Türkiye’deki gençlik sorunları konusunda yöneltti.</p>

  <p class="normal">Gençlik Sorunları</p>

  <p class="normal1">ECEVİT- Türk toplumu dünyanın en genç nüfuslu toplumlarından biri. Nüfus artış hızı da son bildiğim rakama göre, yüzde 2,8’i buluyor; bu çok yüksek bir rakam.</p>

  <p class="normal1">Onun için sorun, bir hayli büyük boyutlu. Böyle bir soruna kestirme veya mucizevi çözümler önermek de fazla iddialı bir davranış olur.</p>

  <p class="normal1">Ayrıca bir demokratik ilke olarak şunu söyleyeyim; herhangi bir toplum kesiminin sorunlarına çözüm ararken, öncelikle o kesimin kendisi çözüm arayışına etkin biçimde katılabilmelidir; yani politikaya ağırlığını koyabilmelidir.</p>

  <p class="normal1">Oysa 1982 Anayasası ve ona dayanılarak çıkarılan yasalar, öğrenim gençliğinin siyasete karışmasını yasaklamıştır. Bir genç, eğer öğrenciyse, 30 yaşına gelmiş bulunsa bile, herhangi bir partiye üye olamamaktadır. Partilerin gençlik kolları da yasaktır. Çalışan gençlerse, çalışma yaşamına yeni atılmışlardır; onların politikaya zaman ayırabilmeleri zordur. Öğrenci derneklerine getirilen sınırlamalar da bellidir. O dernekler, siyasal konularda görüş açıkladıkları vakit, yasal açıdan başları derde girebilir ve nitekim girmektedir.</p>

  <p class="normal1">Böyle bir anormallik, gençlere karşı böylesine bir siyaset yasağı, benim bildiğim demokratik olsun-olmasın, hiçbir devlette yoktur.</p>

  <p class="normal1">Bir kere bu yasaklar ortadan kaldırılmalıdır; yani gençliğe siyasal katılım hakkı tanınmalıdır. Bu, yalnız gençlik sorunlarına onların katkısıyla çözüm arayabilmek ve bulmak bakımından zorunlu olmakla kalmıyor; aynı zamanda, deneyimli siyasal kadroların yetişmesi bakımından da zorunludur. Çünkü politikacılık, kolay kolay sonradan edinilebilen bir yetenek değildir, politikada çekirdekten yetişilir genellikle.</p>

  <p class="normal1">Oysa bizde hele son dönemde ne oluyor? 40 yaşına, 50-60 yaşına kadar doktorluk yapmış, mühendislik yapmış, avukatlık, subaylık yapmış bir kimseye birden bire “gel seni milletvekili yapalım” deniyor. O zamana kadar politikayla hiç ilişkisi olmamış bir kimse... Seçilirse ertesi gün bakan olabiliyor, başbakan olabiliyor ve birden bire kendini politikanın ve devlet yönetiminin içinde, hatta başında buluyor. Deneyim kazanıncaya kadar da çoğu kez, hata üstüne hata yapıyor ve Türkiye deneyimli siyaset adamı kadrolarından yoksun kalmış oluyor.</p>

  <p class="normal1">Çok değer verdiğim bir politikacımız vardı, rahmetli oldu: Cahit Zamangil... Cumhuriyet Halk Partisi’nin Parti Meclisi üyesiydi. Değerli bir iktisatçı olduğu gibi amatör olarak keman da çalardı. Bir toplantımızda, kemandan örnek vererek şöyle konuştu:</p>

  <p class="normal1">“Bizde, sokakta rastladığınız herhangi bir kimseye, ‘bu akşam filarmoni orkestrasının konseri var; ama başkemancı hasta, onun yerine sen çalar mısın?’ desek, adam hayret eder, ‘ne münasebet, ben keman çalmasını bilmem ki’ der... Ama aynı kimseye, ‘Ticaret Bakanı çekildi, gel seni Ticaret Bakanı yapalım’ dense, hemen kabul eder.”</p>

  <p class="normal1">Yani siyasette deneyimin gerekliliğini henüz fark edememiş bir ülkede yaşıyoruz.</p>

  <p class="normal1">Olof Palme öldüğünde Stockholm’deki cenaze törenine çağrılıydım, gittim. Sanat açısından, estetik açıdan çok güzel düzenlenmiş, musikiye ağırlık verilen bir törendi. İçeriye bayraklarla partili erkekler girdi, hanımlar girdi, gençler girdi. Derken ellerinde yine bayraklarla, ilkokul çağında çocuklar girdi: “Bunlar kimdir?” dedim, “Partinin çocuk kolu” dediler. Çocuk yaşında politikaya alışıyorlardı.</p>

  <p class="normal1">1975’de muhalefet lideri olarak ilk kez Finlandiya’ya gittim. Koalisyon Hükümeti’nin başında bulunan Sosyal Demokrat Parti’nin çağrılısı idim. Programımızın bir aşamasında, parlamentoda Sosyal Demokrat Parti’nin Grup Başkan Vekilleri’yle görüşme vardı. Arkadaşlarımla birlikte parlamentoya gittik. Bütçe görüşmelerinin sonlarıydı; parlamentoda hareketli günlerdi. Kapıda bizi 22-23 yaşlarında iki kibar genç karşıladı. “Grup başkanvekilleri gelmemişler ama özel kalem müdürlerini yollamışlar” diye düşündük. Bizi bir odaya götürdüler, karşımıza oturdular. Grup Başkan Vekillerini beklemeye başladık. “Herhalde oylama vardır da ondan gecikiyorlardır” diye düşündüm. Gençlerle sohbete girdik. Dünya sorunları üzerinde, Finlandiya’nın sorunları üzerinde, sosyal demokrasi üzerinde son derecede bilgili ve bilinçli biçimde konuşuyorlardı. Bir ara saatime baktım, biraz daha oturursak, daha sonraki randevumuza geç kalacaktık. “Acaba Grup Başkan Vekilleriniz gelemeyecekler mi?” dedim, “Grup Başkan Vekilleri biziz” dediler. “Nasıl olur, sizler daha 22-23 yaşlarında görünüyorsunuz” dedim, “Öyleyiz, ama bizde politikaya daha ortaokul öğrencisiyken başlanır” dediler.</p>

  <p class="normal1">Demek ki Finlandiya’da insanlar 22-23 yaşında milletvekili, hatta iktidar partisinin grup başkanı olabiliyorlardı ve bu yüzden kıyamet kopmuyordu.</p>

  <p class="normal1">Bizde bazı devlet büyükleri koalisyon hükümetlerini felaketmiş gibi gösterirler. Geçenlerde Sayın Başbakan yine, “1980 öncesinde her yıla bir hükümet düşüyordu. O yüzden istikrar bozuldu, işler aksadı ve demokrasi çöktü” dedi. Oysa Finlandiya’da, başından beri, her yıla ortalama bir hükümet düşer; bu hükümetlerin hepsi de iki partili bile değil, genellikle birkaç partili koalisyon hükümetleridir. Ona rağmen bağımsızlığı çok yeni olan Finlandiya, dünyanın en istikrarlı, en hızlı gelişen ve demokrasisi en iyi işleyen ülkelerinden biridir.</p>

  <p class="normal1">Bunun, tek nedeni olmasa bile, herhalde önde gelen nedenlerinden biri de Finlandiya’nın, daha ortaokul sıralarında siyasal deneyim kazanmaya başlamış politikacılar kadrosuna sahip olmasıdır. Demek ki her şeyden önce, gençlerin siyasal katılımı önündeki sınırları kaldırmalıyız.</p>

  <p class="normal1">Gençlikle ilgili bir başka sorun da şu:</p>

  <p class="normal1">Bir insanı bir yıl için hatta bir gün için istemediği bir yere hapsetmek, ona büyük eziyettir. Oysa biz, gençlerimizi, daha yaşama atılırken, belki hiç istemedikleri faaliyet alanlarına ömür boyu hapsediyoruz. Üniversite giriş sınavları genellikle bir talih oyunu...</p>

  <p class="normal1">Aklından ekonomist veya mühendis olmayı geçiren bir genç, kendini Edebiyat Fakültesi’nde buluyor; edebiyatçı olmak isteyen genç, bazı sorulara bilerek değil de tesadüfen doğru yanıtlar vermişse, belki kendini Mühendislik veya Kimya Fakültesi’nde buluyor.</p>

  <p class="normal1">Böylece daha yaşama başlarken, hiç aklından geçirmediği, içine sindiremediği bir alana hapsedilmiş oluyor ya da öğrenim dalıyla hiç ilgili olmayan alanlarda iş aramak zorunda kalıyor.</p>

  <p class="normal1">Kendi yüksek öğrenim dalını özgürce seçme hakkını mutlaka gençlere sağlamamız gerekir. Tabii bu konuda birtakım pratik zorluklar öne sürülebilir; fakat parti programımızda ve özellikle seçim bildirgemizde, bu zorluklara somut öneriler ve çözümler getiriyoruz.</p>

  <p class="normal1">İletişim teknolojisinin çağımızdaki kadar gelişmiş olduğu bir dünyada, öğrenimi, hele yüksek öğrenimi, dört duvar arasına hapsetmek gerektiğine inanmak, bence çağdışı bir düşüncedir. Bu teknolojik olanaklar çok iyi değerlendirilerek, yüksek öğrenim, en ücra köye kadar yaygınlaştırılabilir ve rehberlik programlarıyla da desteklenebilir.</p>

  <p class="normal1">Çağımızın büyük mimarlarından Frank Lloyd Wright, “Otomobiller için garaj yapmak, atlı araba döneminden kalmış bir alışkanlıktır” derdi. Bence, eğitimi dört duvar arasına sıkıştırmak, “üniversitelere bu yıl ancak 40 bin yeni öğrenci sığar” deyip, 400 bin genci açıkta bırakmak da çağdaş teknoloji öncesinden kalma bir alışkanlıktır. Nitekim ülkemizde, 1974’den başlayarak, bir ölçüde olsun, “açık öğretime” geçilmiştir. Bunu çok daha yaygınlaştırma ve geliştirme olanağı vardır. Nasıl sağlanabileceğini DSP’nin Seçim Bildirgesi’nde kısaca anlatıyoruz.</p>

  <p class="normal1">Diyelim ki herkes istediği alanda öğrenim olanağını buldu, bu özgürlüğe kavuştu. Pekiyi, istediği alanda çalışabilecek mi? Bu kadar hızlı nüfus artışı olan ve henüz yeterince gelişmemiş olan bir ülkede, üstelik teknolojinin insan gücüne gereksinmeyi giderek veya hızla azalttığı varsayılan bir çağda, istihdam sorunu nasıl çözülecek? Tam çözülemeyebilir, ama şimdikinden çok daha ileri ölçüde çözülme olanağı vardır.</p>

  <p class="normal1">Teknolojide en ileriye gitmiş ülkelerden biri, bildiğiniz gibi Amerika Birleşik Devletleri. Amerika Birleşik Devletleri, sağcı denebilecek ekonomik politikalarla işsizlik sorununu hızla azaltmaktadır. Öbür uçta, sosyal demokrasiyi en başarıyla uygulayan İsveç’te, yani Reagan politikasının tam karşıtı denebilecek politikaları uygulayan bir ülkede de işsizlik sorunu büyük bir hızla, hatta daha büyük bir hızla çözülmektedir. Son yıllarda ortadan kalktığı bile söylenebilir. Ona göre politikalar, yöntemler oluşturulmaktadır.</p>

  <p class="normal1">Ayrıca, yine çağdaş iletişim teknolojisiyle bir kimsenin, herhangi bir işyerine bağlı olmaksızın, evinde oturarak bile, yapıcı bir iş yapma, piyasaya hizmet sunma olanakları ortaya çıkmıştır. Bunun özellikle ABD’de geniş uygulaması vardır.</p>

  <p class="normal1">Bugünkü bazı yöneticiler, özellikle hükümet üyelerinden Sayın Tınaz Titiz, bu çağdaş iletişim teknolojisinin önemini kavramış görünüyorlar. Fakat henüz bundan nasıl yararlanılabileceği konusunda düşünme fırsatı bulamamış gibi görünüyorlar bana... Çağdaş teknolojilerden yararlanarak istihdam sorununa da tabii kolay değil, hemen değil, ama zaman içinde çözüm bulunabilir sanıyorum.</p>

  <p class="normal">Avrupa Topluluğu Sorunu</p>

  <p class="normal1">ATALAY KOÇ- Efendim, Türkiye’nin dışa açılma sürecinin 1978 yılında esas itibariyle başladığını söylediniz. Aynı yıllarda, Ortak Pazar’la Türkiye’nin aşamalı olarak bütünleşme takvimini, hükümet olduğunuz bu dönemde, beş yıl süreyle dondurma kararı almıştınız. Aynı yıllarda, Yunanistan olsun, Portekiz olsun, Ortak Pazar’a ısrarlı taleplerde bulunuyorlardı. Herhalde siz, bazı ekonomik, siyasal veya sosyal kuşkular duyuyordunuz ki bu bütünleşme takvimini ertelediniz. O kuşkularınızı ve aynı kuşkularınızın bugün de devam edip etmediğini öğrenebilir miyim?</p>

  <p class="normal1">ECEVİT - Benim Avrupa Topluluğu’na Türkiye’nin tam üyeliği konusunda herhangi bir kuşkum yok. Türk kamuoyunun büyük bir kesimi de bunu istiyor.</p>

  <p class="normal1">Bizim 1978-79 CHP Hükümeti döneminde tam üyelik başvurusunda bulunmayışımızın sadece o sırada içinde bulunduğumuz durumdan kaynaklanan bir nedeni vardır.</p>

  <p class="normal1">Ankara Anlaşması gereği, o yıllarda, özellikle dışalımlar ve gümrük indirimleri konusunda, Avrupa Topluluğu’na bazı kolaylıklar sağlama yükümlülüğünü bize getiren aşamaya gelmiştik; fakat içinde bulunduğumuz çok dramatik döviz darlığı dolayısıyla, o yükümlülükleri yerine getirebilecek durumda değildik. O sırada kapımıza gelip dayanmış yükümlülükleri bile yerine getiremezken, tam üyelik için başvurmamızın ciddi karşılanamayacağı kaygısı bende vardı; kuşku, ancak o anlamda söz konusu olabilir. Yoksa en küçük bir tereddütüm yoktu.</p>

  <p class="normal1">Kaldı ki 1963’de, benim Çalışma Bakanı olarak üyesi bulunduğum İsmet İnönü Hükümeti döneminde, Avrupa Topluluğu ile aramızda Ankara Anlaşması imzalanmıştı ve Türkiye üyelik yolunda ilk adımını atmıştı; benim de oyum vardır onda.</p>

  <p class="normal1">Türk kamuoyunun büyük çoğunluğu gibi ben de partim de Avrupa Topluluğu’nda Türkiye’nin üyeliğinden yanayız.</p>

  <p class="normal1">Ancak benim aklımda da sanırım bunu isteyen birçok yurttaşımızın aklında da böyle bir istek, ekonomik nedenlerden daha çok, siyasal nedenlere dayanmaktadır. Yani uluslararası ilişkilerdeki çok yönlü dengemizi daha sağlam temellere oturtmak ve dolaylı yoldan da olsa, demokrasimize ek bir güvence sağlamak gibi siyasal düşünceler, en az ekonomik düşünceler kadar, belki daha da etkili olmaktadır izlenimi var bende.</p>

  <p class="normal1">Ekonomik bakımdan iddialı konuşamam, ekonomist değilim; ancak tam üye olmamızın ekonomik bakımdan yararlarıyla, tam üye olmamamızın yararları aşağı yukarı denktir sanırım. Biz, Ankara Anlaşması’nın imzalanması öncesinde, bazı uzman ekonomistlere bir araştırma yaptırmıştık. O araştırmada da üye olmanın yararıyla üye olmamanın yararı denk çıkmıştı.</p>

  <p class="normal1">Şimdi tabii durum değişmiş olabilir, koşullar değişmiş olabilir. Çünkü dışsatımımızda Batı Avrupa’nın giderek artan ağırlıkla yer tuttuğunun farkındayım. Ortadoğu pazarlarının bütün zenginliğine, genişliğine karşın, yeteri kadar güvenilir olmadığını, çünkü Ortadoğu’nun istikrarlı bir bölge olmadığını biliyorum. Batı Avrupa’nın ekonomimiz açısından önemini küçümsemiyorum. Buna rağmen Türkiye, şimdi de ekonomik açıdan, tam üye olmaksızın yaşayabilir; fakat siyasal açıdan tam üyeliğin büyük yararı olduğu kanısındayım.</p>

  <p class="normal1">Yalnız, Sayın Özal’ın bu konuda açıkladığı karardan beri benim içimde bir kaygı var. O kaygımı doğrulayan belirtiler ortaya çıktıkça dile getiriyorum demeçlerimde... Bence hükümetin tam üyeliği istemesi doğrudur, yerindedir; fakat bunun çok peşine düşmesi veya peşine düştüğü izlenimini vermesi, hele bir bakanı kapı kapı dolaştırıp “aman alın bizi” diye yalvar yakar olması, yine siyasal açıdan son derecede sakıncalıdır. Çünkü bizim bu işin üstüne çok düştüğümüzü gördükleri oranda, Batılı dostlarımız, “kapıyı aralarız ama siz de Kıbrıs’ta şunu yapın, bu ödünü verin; Ege’deki haklarınız üstünde pek durmayın; falan etnik gruplara şöyle yapın” diye bastırmaktadırlar.</p>

  <p class="normal1">Nihayet, tarihin çöplüğünden Sevr Anlaşması’nı ortaya çıkarmaya kalkışacak kadar işi ileri götürmüşlerdir.</p>

  <p class="normal1">Bence Türkiye iyi değerlendirebilirse, elinde öyle olanaklar tutmaktadır ki Batı Avrupa ülkeleri “aman üye olun” diye, bizim peşimizden koşma noktasına gelebilirler. Çünkü Türkiye eğer birtakım olanaklarını akıllıca değerlendirirse, “siz beni üyeliğe kabul etmiyorsanız, ben de falan falan devletlerle işbirliği yaparak bu olanakları değerlendiririm” derse, sanırım Batı Avrupa ülkeleri başka türlü bakabilirler konuya.</p>

  <p class="normal1">Yine söylüyorum, tam üyelikte tereddüdüm yok; ancak bunun için şimdiye kadar görünenden daha ciddi hazırlık yapmak gerektiğine de inanıyorum.</p>

  <p class="normal1">Bir kere bu konuda çok geniş uzman kadroları yetiştirmeye gereksinmemiz var. Bugün, “pekiyi, sizi üyeliğe alıyoruz” deseler; siyasi konjonktür öyle değişebilir ki bunu diyebilirler; bizim acaba, Ortak Pazar’ın ticari, hukuki mevzuatını değerlendirebilecek kaç uzmanımız var? Yeterli uzmanımız bulunduğunu hiç sanmıyorum.</p>

  <p class="normal1">Geçen gün, Dukakis-Bush görüşmesinin televizyonda eşzamanlı (simültane) çevirisini yapan iki hanımın demeçlerini okudum. Ne kadar büyük sıkıntı çektiklerini; Türkiye’de böyle çeviriler yapabilecek ne kadar az insanın olduğunu söylüyorlardı. Avrupa Topluluğu’na üye olmamız halinde, sayısız teknik konuda eşzamanlı çeviriyi kolayca yapabilecek en az 100 kişiye gereksinmemiz vardır. Acaba bu kadroyu yetiştiriyor muyuz? Onu da sanmıyorum.</p>

  <p class="normal1">Ayrıca, özel sektörde veya devlet sektöründe, firmalar olarak veya devlet olarak, tam üyelik durumunda ekonominin hangi sektörlerine ağırlık vermemiz, hangilerinden belki vazgeçmemiz gerekecektir? Bunun hesabının yapıldığını gösteren bir belirti de göremiyorum.</p>

  <p class="normal1">Şimdi birtakım teşvikler uygulanıyor. Türkiye’nin bugünkü koşullarında bu teşvik önlemleri çok yerinde olabilir. Fakat belki de tam üyelik açısından yanlış sanayileri teşvik ediyor, destekliyor olabiliriz. Tam üyelik halinde hiç şansı kalmayacak birtakım sanayileri destekliyor ve çok şansı olabilecek bazı sanayileri desteklemeyi ihmal ediyor olabiliriz. Yani, ne açıdan bakılırsa bakılsın, hazırlıkların yetersiz olduğu izlenimi var bende. Umarım ki yanılıyorumdur.</p>

  <p class="normal">Genç İşadamları Konusu</p>

  <p class="normal1">MEHMET GAZİOĞLU- Efendim, ben genç işadamlarını ilgilendiren bir soru yöneltmek istiyorum. Geçmiş dönemdeki iktidarınızda, genç işadamlarına verilen değeri az çok tahmin ediyorum. Şu anda, şu koşullarda biz genç işadamlarına nasıl bir yer verirdiniz ve buraya gelirken, biz genç işadamlarından nasıl bir beklentiniz vardı; özellikle yatırım, üretim, dışsatım vesaire gibi konularda?</p>

  <p class="normal1">ECEVİT- Bizim kısa sürelerle hükümet olduğumuz yıllarda, henüz sanırım bugünkü kadar yetişmiş genç işadamları kadroları yoktu, henüz gençtiler. Keşke o dönemde de bu kadar çok sayıda iyi yetişmiş genç işadamı bulunsaydı.</p>

  <p class="normal1">Benim kanıma göre, Türkiye’de uzun süre özel sektör, deneyimli yönetici bakımından devlet sektörünce beslenmiştir. Fakat şimdi çok farklı bir aşamaya gelinmiştir. Artık devlet sektörünün, özel sektörden insan kapmaya çalıştığı ve çalışması gerektiği bir döneme girdik. Bugünkü hükümet bunu yapıyor; bu gereksinmeyi fark etmiş görünüyor ve değerlendirmeye çalışıyor. Biz de iktidara geldiğimiz takdirde, birtakım komplekslere kapılmadan, ekonomideki ve işletmecilikteki bilgisini, yeteneğini, becerisini özel sektörde kanıtlamış genç işadamlarından, onlar isterlerse, devlet hizmetinde de yararlanabilmek isteriz.</p>

  <p class="normal">Sosyal Demokrasi ve ABD</p>

  <p class="normal1">FARUK KEÇELİ- Sayın Ecevit, bize çok güzel ekonomik tarif ve politik tarif dersi verdiniz. Mithat Paşa’dan günümüze gelerek, en sonunda günümüzün ekonomik sorunlarını dile getirdiniz. Daha sonra da doğal lideri olduğunuz DSP’nin Seçim Bildirgesi’nde yer alan gerçek demokrat, demokratik sol, sosyal demokrat ilkeleri bizlere ilettiniz. Benim aldığım notlara göre, bunların başında serbest piyasa ekonomisi ilkesi geçerli. Bu, liberal ekonomiyle biraz eşleşiyor. Bunun haricinde, KİT’lerin gerçek özerkleştirilmesinden bahsettiniz. Bir de vergi adaletini getireceğinizi söylediniz.</p>

  <p class="normal1">Bildiğim kadarıyla bütün bu saydıklarınız ABD’de geçerli, yani Amerikan filmlerinden anladığımız kadarıyla, orada bir vatandaş gerekirse devlet memuruna “ben vergisini veren bir Amerikan vatandaşıyım” diyor. Acaba sosyal demokrat ilkeler bizi Amerikalılaştıracak mı, yoksa bugünkü Amerika, gerçek bir sosyal demokrat mıdır? Ben abartıyorum konuyu ama...</p>

  <p class="normal1">ECEVİT- Bu sorunun akla gelmesi çok doğal, fakat yine doğaldır ki bugünkü Amerika Birleşik Devletleri toplumu ve düzeni sosyal demokrat değil. Ancak çağımız, giderek artan ölçüde, evvelce karşıt olan ideolojilerin, birbirlerinden bir şeyler alıp verdikleri, bir şeyler öğrendikleri bir çağ...</p>

  <p class="normal1">Örneğin, özyönetim veya işyerlerinde yönetime, kâra, sorumluluğa katılma... Bunu, başka Marksist ülkelerden çok farklı biçimde yönetilen bir Marksist sosyalist ülke olarak Yugoslavya da uyguluyor. Yine özyönetim sistemi İspanya’nın Bask Bölgesi’nde, Mondragon denen bir kasabada Franko döneminden beri çok başarılı bir uygulamaya sahne oluyor, İngiltere’de “Scot-Bader” adlı bir büyük şirket, sanırım Owen’den esinlenerek, yine özyönetimin çok başarılı bir örneğini uzun yıllardır sergiliyor. Amerika’da da son yıllarda, işçilerin yönetime katılmasının başarılı örnekleri var.</p>

  <p class="normal1">Ekonomik Panorama dergisinin 28 Ağustos sayısında, Sayın Prof. Dr. Murat Sertel’in, bu gibi uygulamalara değinen ilginç bir yazısı çıktı.</p>

  <p class="normal1">Amerika’da 1920 sonlarının ve 1930 başlarının dünya bunalımı döneminde de bunun bazı başarılı denemeleri görülmüştü.</p>

  <p class="normal1">Ancak bu örnekler, rejim veya düzen bakımından, Amerika’nın bir İspanya olduğunu; İspanya’nın bir İngiltere olduğunu; İngiltere’nin bir Yugoslavya olduğunu göstermez. Uygulama bakımından da arada farklar vardır.</p>

  <p class="normal1">Şimdi, pazar ekonomisi Amerika’da da uygulanıyor, Yugoslavya’da da uygulanıyor, İsveç’te de uygulanıyor, Türkiye’de de uygulandığı öne sürülüyor. Ama arada yine farklar var. Amerika’da pazar ekonomisi uygulanırken, direksiyon büyük sermaye çevrelerinin elindedir; İsveç’te pazar ekonomisi uygulanırken direksiyon, çalışan örgütlü halk kesiminin elindedir, yani sendikaların ve kooperatiflerin elindedir; Yugoslavya’da partinin elindedir. Direksiyon kimin elindeyse, arabanın düdüğü de ona göre çalar.</p>

  <p class="normal1">Dünyada, bir yanda kapitalist düzen çerçevesi içinde sosyal demokrat önlemler uygulamaya çalışan ülkeler vardır; o ülkelerde sosyal demokrasiden beklenen yararlar, sonuçlar yeterince sağlanamamaktadır. Bir de sosyal demokrat çerçeve içinde pazar ekonomisini serbestçe işleten ülkeler vardır; yani rejimin, sistemin çerçevesi sosyal demokrattır. Onlarsa çok başarılı olmaktadır.</p>

  <p class="normal">12 Eylül’ün Finansmanı</p>

  <p class="normal1">MUSA AĞACIK (Gazeteci)- Sayın Ecevit, biraz önce, “1979’da bizim hükümetimiz zamanında 2,5 milyar dolar dış kredi anlaşması yapmıştık” dediniz.</p>

  <p class="normal1">ECEVİT- 2 milyarın biraz üzerinde.</p>

  <p class="normal1">MUSA AĞACIK- “Bunu uygulamak, daha doğrusu harcamak bize nasip olmadı, bizden sonra gelen hükümete de nasip olmadı” dediniz. Bu durumda şu çıkıyor efendim: Acaba, sizin 12 Eylül’ü finanse ettiğiniz söylenebilir mi?</p>

  <p class="normal1">ECEVİT- Tabii bir espri olarak söylenebilir. İrademiz dışında... Zaten o sırada hür irade kalmamıştı.</p>

  <p class="normal">Demokratikleşme Önünde Engeller</p>

  <p class="normal1">OSMAN AROLAT (Gazeteci)- Efendim, demin modeli ortaya koyarken, 1974 yılına geldiğinizde, bir anlamda petrol krizinden söz ettiniz. Ancak o dönemde Türkiye’nin özellikle Amerika ile ilişkilerinde ciddi problemlere sebep olan ve model içinde de önemli aksaklıklara neden olan bir başka mesele vardı: Kıbrıs Harekatı. O harekatın bu noktadaki yerini saptarsanız sevineceğim.</p>

  <p class="normal1">Bir de ikinci mesele; 1977’de iktidara gelmeden önce yaptığınız işbirlikleri içerisinde, özellikle DİSK ve benzeri örgütlerle yaptığınız işbirliği içerisinde, Türkiye’nin demokratikleşmesi yolunda çok ciddi yasal değişimler için söz vermiştiniz. Oysa bu sözler, iktidarınız döneminde, özellikle 141-142 ve 163’ün kaldırılması yolundaki sözler ve Anayasa’nın bu yapıda değiştirilmesi yolundaki sözler tutmadı, yerine oturmadı.</p>

  <p class="normal1">Oysa biraz önce siz anlatırken 1963’de işçiler adına demokratikleşmenin, ülkenin gelişmesine büyük katkılarda bulunduğunu söylediniz. Acaba bu demokratikleşme, 1978’deki iktidarınızda sağlanabilseydi, bir başka avantaj ortaya çıkar mıydı?</p>

  <p class="normal1">ECEVİT- Cumhuriyet Halk Partisi, 1978 Hükümeti döneminde de 1978-79 Hükümeti döneminde de mecliste salt çoğunluğa sahip değildi. O yüzden, kendi programını uygulayabilmesi bakımından gerekli yasaların hiçbirini meclisten geçirememiştir, bu olanağı elde edememiştir; çünkü oy sayısı yetersizdi.</p>

  <p class="normal1">141-142-163 ile ilgili olarak, bırakınız bunların kaldırılmasını, bu ve buna benzer maddelerden siyasal suç işlediği iddiasıyla, düşünce suçu iddiasıyla, mahkum olanlar için bir af çıkartmak, daha doğrusu onları da af kapsamına almak istedik. Koalisyon protokolünde MSP de bunu kabul etmişti. Fakat MSP’nin kendi grubu tam ortadan ikiye yarıldı; o yüzden Af Yasası mecliste engellendi; fakat engellenirken birtakım yanlışlıklar yapıldı. O sayede Anayasa Mahkemesi bazı düzeltmeler yapabildi de ancak o yoldan bazı “düşünce suçluları” aftan yararlanabildi. Yani istediğimiz gibi bir Af Yasası’nı bile meclisten geçiremiyorduk.</p>

  <p class="normal1">1978-79 Hükümetimiz sırasında, geniş kapsamlı bir vergi yasası tasarısı hazırladık; bunun meclisten geçirilmesi mümkün olamadı. Grubumuz, birkaç gece tüm üyeleriyle sabahlamak pahasına, hiç değilse yerel yönetimlere biraz kaynak sağlayacak bir tasarı geçirdi. Onu da o sırada işbaşında bulunan rahmetli Sayın Cumhurbaşkanı, bizim için çok acı bir sürpriz olan bir şekilde veto etti; o da o yüzden uygulanamadı.</p>

  <p class="normal1">Yani Türkiye’de demokratik sol hareket, hiçbir zaman meclisten istediği yasaları çıkarabilecek güce erişemedi.</p>

  <p class="normal">Ambargo Neden Kondu?</p>

  <p class="normal1">Dış ekonomik konularla ilgili olarak Kıbrıs sorununa gelince, Türkiye’de birçok kimsenin bilmediği bir gerçek var: Amerika Birleşik Devletleri Türkiye’ye karşı ambargo kararını 20 Temmuz 1974 Kıbrıs Barış Harekatı üzerine değil, ondan yirmi gün önce, 1 Temmuz 1974’te, bizim Amerikan baskılarına karşın haşhaş ekimi yasağını kaldırmamız üzerine almıştır. Sonradan bunun gerekçeleri arasına Kıbrıs’ı da katmıştır. Ama biz hükümette bulunduğumuz sürece ambargoyu uygulayamamıştır. 1978’de yeniden hükümete geldiğimizde de hiçbir ödün vermeden, bunu kaldırtmayı başardık.</p>

  <p class="normal1">Ancak 1978-79’da özellikle Amerika ile askeri tesislerle ilgili olarak bazı başka anlaşmazlıklarımız oldu, o uzun hikaye... O yüzden de Amerika bize yardımlar konusunda bazı önlemler uyguladı sanırım.</p>

  <p class="normal">Sosyal Demokraside Sermaye Birikimi</p>

  <p class="normal1">AVNİ BİNİCİ- Sayın Ecevit, sosyal demokrat bir çerçeve içinde uygulanan bir serbest piyasa ekonomisinde, sermaye birikim sürecine nasıl bir yaklaşım içinde bulunuyorsunuz?</p>

  <p class="normal1">ECEVİT- Sosyal demokrat ülkelerde özel girişim, sermaye birikimini epeyce yüksek vergi pahasına da olsa, serbestçe yapabiliyor. Ayrıca, dış sermaye de pazar ekonomisi içinde yerini alabiliyor.</p>

  <p class="normal1">Bunun ötesinde, çalışan halk kesimlerinin kendi ortak tasarruflarından oluşan önemli miktarlardaki sermayeler de yine pazar ekonomisi içinde etkin duruma gelebiliyor.</p>

  <p class="normal">Faiz, Korumacılık ve Merkez Bankası</p>

  <p class="normal1">AYDIN ÖZDALGA (Gazeteci)- Sayın Ecevit, ben sizi dinlerken doğrusu çok şaşırdım. Bir an için gözlerimi kapatınca, sanki Demirel’i dinliyor gibi oldum; çünkü benim imajımda eski Ecevit; çalışkan, dürüst, tutarlı, insan hakları, demokrasi ve özgürlük savunucusuydu, ama ekonomik konularda bu kadar ilgili ve yetkin değildi.</p>

  <p class="normal1">Oysa şimdi görüyoruz ki ekonomiyi çok yakından izliyorsunuz; en son araştırmaları, en son yazıları alıyorsunuz. Belki söylediklerinizin iki misli rakam da elinizde bulunuyor.</p>

  <p class="normal1">Şimdi, DSP’nin ekonomik görüşü anlattığınız kadarıyla ve benim anladığım kadarıyla, eğer yanılıyorsam beni düzeltin, SHP’den daha liberal, ama ANAP’tan daha muhafazakar veya daha devletçi. Öyle diyebilir misiniz?</p>

  <p class="normal1">Ben, “Siz ne yapacaksınız” diye soracaktım, siz anlattınız; ama bence daha birkaç soru var, ben size onları sorsam, onlar hakkındaki fikrinizi söyler misiniz?</p>

  <p class="normal1">Örneğin, bir faiz oranı var; mevduat faizleri ve kredi faizleri... Bunlar tasarruf oranlarının artmasında ve sınaileşmede, kalkınmada, bence belirleyici faktörlerden biri. Siz iktidara geldiğinizde, bunları yine Merkez Bankası mı belirleyecek hükümetin güdümünde, yoksa piyasada arz ve talebe göre mi belirlenecek?</p>

  <p class="normal1">İkincisi, enflasyon olayında bir emisyon artışı var. Bu şimdi büyük ölçüde hükümetin elinde... Paralar basılıyor veya çekiliyor. Merkez Bankası Guvernörü özerk olacak mı? Emisyon artışını, klasik olarak öngörülen enflasyon artı büyümeyle kısıtlı tutacak mı? Yoksa ona şimdiki gibi seçim zamanı baskı yapılacak mı?</p>

  <p class="normal1">Üçüncüsü, bir döviz kuru var. Bu, sizin zamanınızda ve Demirel zamanında, bence tabii, düşük tutuldu; reel değildi, gerçekçi değildi. Özal geçen gün yemekte söyledi: “Biz, liranın değerini bilerek düşürüyoruz, çünkü dışarı açılmamız lazım, liranın daha ucuz olması lazım” dedi. Siz iktidara geldiğinizde, liranın değeri gerçekçi olarak belirlenecek mi? Sizin zamanınızda olduğu gibi düşük ya da şimdiki gibi yüksek mi olacak?</p>

  <p class="normal1">Ayrıca, Özal iktidarı döneminde, Türk sanayiinin gümrük duvarları ile korunması büyük ölçüde yıkıldı, tam olmasa bile... Yani liberasyon var. Siz geldiğinizde bu gümrük duvarlarını yükseltecek misiniz, indirecek misiniz?</p>

  <p class="normal1">Ya da sizin de aklınıza gelen belirleyici birkaç şey varsa, kısaca söylerseniz memnun olurum.</p>

  <p class="normal1">ECEVİT- Evvela, ilk söylediğiniz sözler için teşekkür ederim.</p>

  <p class="normal1">Başlangıçta da belirttiğim gibi çağımızda bir politikacının, ekonomist olmasa bile mutlaka ekonomiyle ilgilenmesi gerekiyor; ama ben mesela şiir yazarım, fakat kendi şiirlerim bile ezberimde değildir; rakam da ezberleyemem. Ama Türkiye’de, ezbere rakamlar sıralamadınız mı, sizi ekonomiyle ilgisiz sanıyorlar. Sanırım, benim de kusurum odur.</p>

  <p class="normal1">Faiz oranları meselesi çok önemli, DSP’nin enflasyon konusundaki tutumunu belirlerken buna bir ölçüde değinmiştim. Tabii bu faiz oranları sorunu, özellikle kredi faizleri bakımından, enflasyonun aşağı çekilmesiyle birlikte yerine oturabilecek bir şey. Fakat o aşamaya gelinceye kadar, geçici bir dönem için pazar ekonomisi kurallarının bir ölçüde dışına çıkabilmek pahasına da olsa, ülkenin gerçekten ihtiyaç duyduğu bazı üretken alanlara, tarımda olsun, sanayide olsun, seçmeci bir politika içinde, selektif bir politika içinde, düşük faizli krediler uygulamak gerektiğine, bu olanağın sağlanması gerektiğine inanıyorum.</p>

  <p class="normal1">Bunalımdan çıkışla orantılı olarak, faizleri arz ve talebe bırakmayı uygun buluyorum; ama yine en liberal ekonomiyi uygulayan ülkelerde bile destekleme politikaları vardır. Sanayide vardır, özellikle tarımda vardır. Bush-Dukakis tartışmasını dinlediyseniz, orada da bunun üstünde Amerika’da da ciddi olarak üzerinde durulduğunu görmüşünüzdür. Gerçi Bush, karşı çıkar gibi desteklemeye, ama o da bir ölçüde destekliyor; Dukakis, “Daha çok destekleyelim” diyor. İkisi de aslında ekonomik anlamda liberal sayılır ama ABD’de bile bazı desteklemeler oluyor.</p>

  <p class="normal1">Aynı şekilde, geçen gün Berlin’deki Uluslararası Para Fonu ve Dünya Bankası ile ilgili haberlerde de izledik televizyonda; “Liberal ekonomili” denen ülkelerden Üçüncü Dünya Ülkeleri’nin başlıca şikayeti, aşırı korumacı ekonomik politikalar uygulamaları... Başta Amerika Birleşik Devletleri olmak üzere, kapitalizmin öncülüğünü yapan ülke olmak üzere, hepsi birtakım koruma önlemleri uyguluyor. Onun için bizim herkesten daha fazla “liberal” olmamıza gerek görmüyorum.</p>

  <p class="normal1">Makul ölçüler içinde, tarıma ve hiç değilse, henüz beşikte, yetişme çağında olan bazı endüstrilere, ölçülü korumalar elbette uygulanabilir.</p>

  <p class="normal1">Merkez Bankası’na ise herhalde şimdikinden daha çok özerklik tanınması gerektiğine inanıyorum.</p>

  <p class="normal">Ortamın Uygunluğuna Karşın Sosyal Demokrat Oylar Neden Artmıyor?</p>

  <p class="normal1">BEDİİ OKYAY- Sayın Ecevit, Türkiye’de uzun yıllar sol oylar veya sosyal demokrat oylar yüzde 30-35 oranında kemikleşmiş diyebiliriz, diyebiliyoruz. Halbuki yine uzun yıllar Türkiye’de en çok konuşulan, en çok yazılan şeyler, sosyal adaletsizlik, sosyal eşitsizlik, sosyal yaşamdaki farklılıklar gibi teorik dahi olsa, sosyal demokrat oyları arttırıcı hususlar. Böyle olduğu hâlde, sosyal demokrat oylar niçin artmıyor? Acaba sosyal demokrat partiler mi yeterince organize olamıyorlar, yoksa halka mı anlatamıyorlar?</p>

  <p class="normal1">Buna bağlı olarak bir ikinci sorum da eğer yüzde 35 kemikleşmiş bir oyu kabul ediyorsak, siz birçok demeçlerinizden bugünkü seçim sistemine karşı olduğunuzu söylüyorsunuz. O zaman bugünkü seçim sistemi, sosyal demokrat partiler için bir avantaj değil midir?</p>

  <p class="normal1">ECEVİT- Demokratik açıdan uygun olmayan hiçbir şeyi, benim yüzde yüz yararıma da olsa kabul edemem; ona kesinkes karşı çıkarım.</p>

  <p class="normal1">Onun için bir kere, “sosyal demokratlar yüzde 35’in üzerinde oy alamıyor, öyleyse bugünkü seçim sisteminden yararlanmaya bakalım” demeyi, moral açıdan çok yanlış bulurum. Ayrıca pratik açıdan da son derece sakıncalı bulurum. Çünkü aynı gerekçeyi şeriatçı da kullanır: “Yüzde 30-35 oyla meclise kapağı atayım. Anayasa’yı dilediğim gibi değiştireyim” demek hakkını, eğer demokratsak, ona da tanımamız gerekir. Yüzde 30-35 oyla, bir milletin kaderiyle oynanmaz. Anayasası ile oynanmaz. Rejimi kilitleyen sorun, bence bugünkü adaletsiz seçim sistemidir.</p>

  <p class="normal1">Sosyal demokrat eğilimlerin oya yansıyandan çok daha fazla olması gerektiği konusundaki düşüncelerinize ise kesinlikle katılıyorum. Benim katılmam fazla bir anlam taşımayabilir; fakat buna Sayın Özal’ın, Sayın Demirel’in de katıldıkları kanısındayım.</p>

  <p class="normal1">Nitekim 1986 ara seçimi kampanyasının sonlarına doğru, Sayın Özal ilginç bir açıklamada bulundu: “Bizim yaptırdığımız bir kamuoyu araştırması, Türkiye’de kamuoyu eğilimlerinin gitgide sola kaydığını gösteriyor. Onun için biz de siyasetin ağırlık merkezini sola kaydırmalıyız” dedi ve ondan sonra sol sloganlar kullanmaya başladı. Aynı şeyi Doğru Yol Partisi de yapmaya başladı.</p>

  <p class="normal1">Böylesine artan bir birikimi, niye sosyal demokratlar değerlendiremiyorlar?</p>

  <p class="normal1">Politikada amaçlarla araçların uyumlu olması gerekir. Oysa Türkiye’de sosyal demokrasinin amacına uygun bir araç oluşturmak, o şekilde bir parti yapılandırmak, son derecede güç. Anayasa buna engel, yasalar buna engel, birtakım kemikleşmiş davranış biçimleri buna engel...</p>

  <p class="normal1">Ben bunun çok sıkıntısını çektim. Asıl, DSP’nin kuruluş aşamalarında eşim ve arkadaşları, bunun çok sıkıntısını çektiler. “Çalışan halk kesimlerinin tamamen hakim olacağı değil, fakat ağırlık taşıyacağı bir örgütlenme, bir yapılanma istiyoruz” dediler; ama herhangi bir kasabaya, bir mahalleye gittiklerinde, karşılarına şu veya bu anlamda güçlü birtakım kişiler çıkıyor, “burası bizden sorulur, bizden anahtar almadan bu kasabaya, bu şehre giremezsiniz” diyorlardı. Çalışan halk kesimlerinde de kendine güven oluşamamıştı. Türkiye’nin yüzyıllar öncesine giden gelenekleri bunu engellemişti. “Benim aklım ermez”, “benim maddi gücüm yok”, “bunu benden beklemeyin” duygusu ve düşüncesi içindeydiler. Hâlâ da bu büyük ölçüde sürüyor.</p>

  <p class="normal1">Böyle olunca, çalışan halk kesimlerinin ağırlık taşıdığı bir sosyal demokrat parti yapılandırması son derecede zor. Biz bunun için inatla, ısrarla uğraşıyoruz ve ağır da bir bedel ödüyoruz. Seve seve ödüyoruz, ödemek gerektiğine inandığımız için ödüyoruz; ama biraz zaman alıyor.</p>

  <p class="normal1">Öyle bir parti yapılanması oluşmadıkça da toplumdaki sosyal demokrat potansiyel yeterince değerlendirilemiyor ve bu potansiyelin çok geniş olduğu halk kesimleri siyasette gereğince ağırlık kazanamıyor.</p>

  <p class="normal1">DSP bu konuda, tüm güçlüklere ve engellemelere karşın, epeyce mesafe aldı. Sonuç da alacağını umarım.</p>

  <p class="normal1">Potansiyelin yeterince değerlendirilemeyişinin bir nedeni de şu: Eğer bir kimse din kurallarına veya özel yaşamında geleneklere törelere fazlaca bağlı ise, “ilerici aydın” denen çevreler, o arada bazı solcular, ona “sen muhafazakarsın, tutucusun, sağcısın” diyorlar. Onu bu şekilde itiyorlar. O da, “ben bu okumuş-yazmış kişilerden daha iyi bilecek değilim ya; mademki sağcıymışım, o halde benim de yerim bir sağ parti” diyor ve sağdaki partilerden birinin tabanına o yüzden hapsolunup kalıyor.</p>

  <p class="normal1">Biz DSP’de bu yaklaşımı büyük ölçüde kırdık. Ama bizim dışımızdaki bazı solcu veya “sosyal demokrat” kesimler, o yaklaşımı hâlâ sürdürüyorlar. Toplumdaki sosyal demokrat eğilimlerin ve potansiyelin tam olarak değerlendirilebilmesini bu da önlüyor.</p>

  <p class="normal1">Oysa biz, o yaklaşımı benimsemediğimizi topluma yaydıkça, karşılığını da görüyoruz.</p>

  <p class="normal1">Geçmişte de bir ara, o potansiyelin büyük ölçüde değerlendirilebileceğini kanıtladık. CHP oyları, 1960’ların ikinci yarısında, yüzde 27’ye kadar düşmüştü. Fakat 1973’de yüzde 42’ye çıkartabildik. Oylarımızdaki bu artış, büyük ölçüde sağcı partilerin tabanındaki halk kesimlerinden kaynaklandı. Çünkü “biz kimsenin özel yaşamına veya din kurallarına ne ölçüde bağlı olup olmadığına bakmayız. Eğer siyasal eğilimi bakımından sosyal demokratsa onu bizden sayarız” dedik. Bu konudaki içtenliğimizin kanıtlarını da verdik.</p>

  <p class="normal1">Ayrıca, CHP’nin bir kanadı olarak, 12 Mart askeri müdahale dönemindeki tutumumuzla, gerçek anlamda demokratlığımızı da kanıtladık. Yani halkın gözünde, gücünü askerden veya seçkinci zümrelerden almayan bir parti kimliğini kazanmaya başladık. O şekilde oylarımız kısa sürede, yüzde 27’den yüzde 42’ye yükselebildi.</p>

  <p class="normal1">Çünkü halkla aramızdaki birtakım psikolojik duvarlar büyük ölçüde yıkılmıştı.</p>

  <p class="normal1">Ben, “ilerici aydın” denen bazı kesimlerin yanlış değerlendirilmeleri yüzünden, Türkiye’deki sosyal demokrat potansiyelin, çok büyük ölçüde sağcı partilerin tabanına hapsedilmiş olduğu kanısındayım.</p>

  <p class="normal1">O yanlış değerlendirmeleri ve o yanlış değerlendirmelerin neden olduğu tepkileri giderebildiğimiz ölçüde, bu durum sona erecek ve toplumdaki potansiyel gerçek boyutlarıyla değerlendirilebilecektir.</p>

  <p class="normal">DSP ve SHP’nin Farkı</p>

  <p class="normal1">RÜŞTÜ İZMEN- Sayın Ecevit, partinizle SHP arasındaki farkı kısaca anlatabilir misiniz?</p>

  <p class="normal1">ECEVİT- Efendim, bir kere sosyal demokrasinin gereği olan yapılanmaya bizim verdiğimiz önemi SHP vermiyor. Belki bu alanda, bu konuda kendini daha gerçekçi sanıyor; “Türkiye’de ne kadar uğraşsanız öyle bir parti yapılanması olamaz; geleneklere aykırı, mevzuata aykırı” diye, işi biraz kaderciliğe bırakmış görünüyor. Biz ise direnmek gerektiğine inanıyoruz.</p>

  <p class="normal1">Hiçbir ülkeye, sosyal demokrasi, gümüşten bir tepsiyle veya meleklerin elleriyle gökten indirilmemiştir. Ancak uğrunda bedel ödenerek, mücadele edilerek, sabırla mücadele edilerek sosyal demokrasiye erişilebilmiştir. Biz bütün engellere karşın, sosyal demokrasinin gereği olduğuna inandığımız yapılanmada ısrar ediyoruz; SHP’nin ise böyle bir kaygısı yok. O yüzden SHP bir seçkinci aydın partisi izlenimini sürdürüyor ve toplumdaki potansiyeli değerlendiremiyor.</p>

  <p class="normal1">İkincisi, biz bir sosyal demokrat partinin yalnız Türkiye’de değil, herhangi bir ülkede halka güven verebilmesi için sosyal demokrasiyi benimsemeyen sol akımlardan ve kesimlerden kendini ayrı tutması gerektiğine inanıyoruz. SHP ise tam aksine, “benim kapım herkese açık” dedi; her isteyen o partiye girdi. Seçim sistemi de marjinal oy gruplarını temsil eden düşünce akımlarını, sağda ve solda, önde görünen iki partiye itti.</p>

  <p class="normal1">Buna karşılık biz, “dışımızdaki solun da sağın da bütün haklarına, özgürlüklerine sahip çıkarız, ama inanarak sosyal demokrat olmayanları aramızda, bu partide istemeyiz” dedik.</p>

  <p class="normal1">Buna karşı şu görüşler ileri sürülüyor: “Efendim, birçok Batı ülkesinde, sosyal demokrat partilerin içinde daha sol kanatlar da vardır.” Doğru, bazılarında, örneğin İngiliz İşçi Partisi’nde vardır. Ama İngiliz İşçi Partisi, bunun sıkıntılarından bir türlü kendisini kurtarıp iktidar olamıyor. Çünkü içinde sosyal demokrat çizginin veya demokratik sosyalist çizginin bir hayli solunda unsurlar var ve bu, İngiliz halkı kadar sola açık bir halkta bile, ciddi tereddütler uyandırıyor.</p>

  <p class="normal1">Buna karşılık, İskandinav sosyal demokratları, daha solla, o arada komünistlerle, gerekirse belli konularda işbirliği yaparlar; koalisyon yaparlar; ama onları aralarına almazlar. O sayede, çok daha tutarlı politikalar izleyebilmekte, halka güven verip iktidar olabilmekte; iktidarda uzun süre kalabilmekte; iktidar olamadıkları zaman bile, ülkenin düzenini ve yönetimini etkilemeye devam edebilmektedirler.</p>

  <p class="normal1">SHP ile üçüncü bir farkımız ise ekonomik model. Biz, devletçiliğin sosyal demokrasi için ve solculuk için şart olmadığı kanısındayız. Direksiyonda çalışanların da eli bulunmak koşuluyla, pazar ekonomisinden yanayız ve bunun sosyal demokrasi ile rahatça bağdaşabileceği kanısındayız. Sovyetler Birliği’nde, Çin’de bile pazar kurallarına uyma eğilimi kendini göstermeye başladı.</p>

  <p class="normal1">SHP’de de gerçi son zamanlarda, toplumun ve bizim zorlamamızla, o noktaya gelenler veya gelmeye çalışanlar görülüyor. Ama bu konuda bizim gibi kesin ve açık bir tavır alamıyorlar. Çünkü o zaman, içlerindeki veya dışlarındaki, daha sol veya katı devletçi çevreleri küstürmüş olacaklarından korkuyorlar.</p>

  <p class="normal1">Tam tarihini anımsamıyorum, ama sanırım bundan daha bir yıl kadar önce, bir haftalık dergide, SHP’nin önde gelenlerine, devletçilik konusunda ne düşündükleri sorulmuştu. Hepsi de eski devletçilik anlayışına saplanıp kaldıklarını göstermek için adeta birbiriyle yarış eder gibi demeç vermişlerdi.</p>

  <p class="normal1">Oysa çağımızda devletçilik, sosyal demokrasinin konusu dışındadır. Bundan otuz-kırk yıl öncesine kadar, Batı Avrupa’daki sosyal demokratlardan birçoğu da belki, ekonomide devletçiliği sosyal demokrasinin bir gereği gibi görürlerdi; ama artık o dönem dünyada çok gerilerde kaldı.</p>

  <p class="normal1">Kısacası, bu üç noktada; yani</p>

  <p class="normal1">• Sosyal demokrasinin gereği olan yapılanma konusunda,</p>

  <p class="normal1">• Daha solla ilişkiler konusunda,</p>

  <p class="normal1">• Ve ekonomik politikalar konusunda,</p>

  <p class="normal1">SHP ile aramızda ciddi ayrılıklar var.</p>

  <p class="normal">Koalisyon Konusu</p>

  <p class="normal1">KAYA GENÇ- Efendim, size kısaca bir kaç soru yöneltmek istiyorum.</p>

  <p class="normal1">Biraz evvel arkadaşımızın sorusuna verdiğiniz yanıtta, koalisyon hükümeti dönemine rastladığından meclisten bazı kanunları çıkaramadığınızı söylediniz. İdealist bir parti veya idealist bir insan olarak, vaktiyle koalisyon yapmayı neden düşündünüz? Bu bir koltuk tutkusu mudur, nedir?</p>

  <p class="normal1">Türkiye’de bugün yaygın olan bir şirket kurtarma, dış sermaye konuları var. Bunlar hakkındaki düşünceleriniz nedir?</p>

  <p class="normal1">ECEVİT- Elbette, solda olsun sağda olsun, herhangi bir parti, mecliste salt çoğunluğu elde ederek iktidara gelebilmek ve dilediği yasaları çıkarabilmek ister; ama bu her zaman mümkün olmaz.</p>

  <p class="normal1">Demokrasi ancak uzlaşma ortamında yeşerir ve güvenli biçimde yaşar. Koalisyonlar da bir tür uzlaşma eğitimidir. Evet, istediğiniz yasaları çıkartamazsınız, ama bazı sorunları uzlaşarak çözebilirsiniz ve demokrasiyi rayına oturtabilirsiniz.</p>

  <p class="normal1">Türkiye 12 Mart askeri yönetim döneminden, demokrasinin iyi-kötü yeniden rayına oturduğu bir döneme çok yumuşak bir geçiş yapmıştır ve bunda sanırım, birincisi CHP ile AP’nin cumhurbaşkanı konusunda uzlaşmaya varmaları çok önemli bir etken olmuştur; ikincisi de CHP’nin MSP ile koalisyon yapması çok önemli bir etken olmuştur.</p>

  <p class="normal1">Evet, MSP ile koalisyon ortaklığımız döneminde programımızın birçok unsurlarını uygulayamadık. Ama bir haşhaş ekimi yasağının kaldırılması; bir Kıbrıs Barış Harekatı, o dönemde olmuştur. O hükümetin öncesinde ve sonrasında şiddet eylemleri bulunduğu halde, CHP-MSP Koalisyon Hükümeti döneminin yarattığı uzlaşma ortamında, ufak tefek şiddet eylemleri sürse bile, hiç değilse can alıcı şiddet eylemleri olmamıştır ve üniversitelerde öğrenim barış içinde sürebilmiştir. Yani bazı şeyleri yapamadık ama bazı şeyleri de yapabildik.</p>

  <p class="normal">Şirket Kurtarmadaki Çelişkiler</p>

  <p class="normal1">Şirket kurtarma konusu da bugünkü hükümetin çelişkilerinden biri. Bir yandan “ezen ezsin, batan batsın” felsefesini benimsemiş görünüyor; bir yandan da işine gelen batık şirketi kurtarıyor. Bir yandan, “devlet işletmelerini özel sektöre devredeceğim” diyor ama “kârlı olanları devredeceğim” diyor; “zarar edenleri önce masraf edip kârlı hale getireceğim, sonra devredeceğim” diyor; ondan sonra da özel sektörün batık şirketlerini devralıyor.</p>

  <p class="normal1">Bu batık şirketlerin veya bankaların yükünü kimin sırtına yüklüyor? En başta Ziraat Bankası’nın sırtına yüklüyor!.. Oysa geçen gün, İzmit toplantımıza giderken, TOE (Türkiye Otomotiv Endüstrisi) fabrikasına uğradım. Uzun süredir fabrikada grev varmış; fakat işçilerin söylediğine göre ortaklardan hiçbiri ilgilenmiyormuş. Fabrika batmaya terkedilmiş. Fabrikanın en büyük ortağı da Ziraat Bankası... Yani Ziraat Bankası, birtakım batık fabrikaların yükünü üstlenip onları kurtarmaya çalışıyor; fakat bir yandan da kendi fabrikasının batmasına seyirci kalıyor. Bu da bir başka çelişki...</p>

  <p class="normal">Yabancı Sermaye</p>

  <p class="normal1">Yabancı sermaye konusunda hiçbir kompleksimiz yok.</p>

  <p class="normal1">Cumhuriyetin ilk dönemlerinde, Türk Ulusu’nun ve yönetici kadrolarının bu konuda birtakım kuşkuları olması çok doğaldı; çünkü kapitülasyonlar döneminin acı anıları henüz çok taze idi.</p>

  <p class="normal1">Geçenlerde, Sadrazam Tevfik Paşa’nın torunu Şefik Okday’ın, Tevfik Paşa’yla ilgili kitabını okuyordum. Kitapta nereden nereye geldiğimizin öyküsü anlatılırken, 1950’lerde, İstanbul Hilton Oteli’nin kurulması gündeme geldiğinde, zamanın muhalefetinde, (yani CHP çevrelerinde) “eyvah, kapitülasyonlar geliyor” diye nasıl tepkiler uyandığını hatırlatıyordu.</p>

  <p class="normal1">Şimdi, tabii o dönemi çok gerilerde bıraktık.</p>

  <p class="normal1">Elbette ölçülü davranarak, dikkatli davranarak; Türkiye’nin yararına kullanılmak koşuluyla; özellikle bize yeni teknolojiler, ileri teknolojiler getirmek koşuluyla, yabancı sermaye ortaklıklarına açık olmalıyız.</p>

  <p class="normal">“Türk-İslam Sentezi”</p>

  <p class="normal1">ALPASLAN ÖKSÜM- Türkiye 1978-79 döneminden beri devamlı olarak ekonomik konularla ilgilenmektedir. Türkiye’nin tek sorunu ekonomi derken, acaba başka şeyleri unutmuyor muyuz?</p>

  <p class="normal1">1980 sonrasında, Türk insanı ve Türk genci, milli, manevi değerlere bağlı, Türk-İslam sentezi tipinde yetiştirilmek istenmektedir. Bu sizce doğru mudur? Bunda değişiklik yapmayı düşünür müsünüz? Türk insanı veya Türk genci nasıl olmalıdır?</p>

  <p class="normal1">Ekonomik konular bu kadar ciddi de sosyal konular bu kadar ciddi değil midir?</p>

  <p class="normal1">ECEVİT- Efendim, ben “Türkiye’nin tek sorunu ekonomidir” demedim. Ama burada genç işadamlarının düzenlediği bir toplantıya çağırıldığım için “Toplantının konusu ekonomi olsun” dedim. Yoksa elbette tek sorun ekonomi değildir. Hiçbir ülkenin sorunları tek boyutlu, tek unsurlu değildir ve ekonomide anlattığım çarpıklıklar sürdüğü oranda, sosyal yapı da bundan büyük zarar görmektedir. Bunun da Sayın Özmucurlu’nun rakamlarına dayanarak, somut örneklerini verdim.</p>

  <p class="normal1">Bütün bunlarla birlikte rejim konusu da son derece önemlidir. Bir ekonomik politika, demokratik bir rejimde uygulandığı vakit bir türlü, demokratik olmayan bir rejimde uygulandığı vakit başka türlü sonuçlar verir.</p>

  <p class="normal1">“Türk-İslam Sentezi” konusuna gelince; ben böyle yapay bileşimleri ciddiye alamam. Şu bakımdan yapay; ideolojik anlamda “İslamcı” denen kesimler, “milliyetçiliği”, “kavmiyetçiliği” hatta milliyet farklarını kabul etmediklerini, İslam’ın buna izin vermediğini söylerler. Şimdi onlar, “milliyetçilik” iddiasında bulunanlarla, hele bunu ırkçılığa kadar vardıranlarla, nasıl “sentez” kuracaklar bilemiyorum; o kendi sorunları...</p>

  <p class="normal1">Yalnız şu var: Eğer demokrasiye inanıyorsak, ciddiye almadığımız veya katılmadığımız, karşısında olduğumuz düşünce akımlarını da hoşgörüyle karşılamamız gerekir. Hoşgörünün ötesinde, onların da düşüncelerini açıklama hakkını kabul etmemiz gerekir.</p>

  <p class="normal1">Yeter ki demokrasiyle veya devletin temeliyle çelişen akımların, devleti teslim almalarına fırsat vermeyelim!</p>

  <p class="normal1">Fakat bu tehlike var. Nasıl var? Seçim sistemi dolayısıyla var!</p>

  <p class="normal1">Bu seçim sistemi, marjinal oy gruplarının kendi partilerini kurmalarına veya kendi partilerinde toplanmalarına engel oluyor.</p>

  <p class="normal1">Oysa kendi partilerinde toplansalar, demokrasiyle veya devletin temelleriyle çelişen akımlar, solda da sağda da çok az oy alırlar. Hiçbir zaman kendi güçleriyle, kendi oylarıyla iktidar olamazlar.</p>

  <p class="normal1">Ama yürürlükteki seçim sistemi, onları büyük partilere sızmaya zorluyor. Soldaki marjinal grupları da sağdaki marjinal grupları da buna zorluyor.</p>

  <p class="normal1">Sağda da solda da bunlar aktivist ve militan oldukları için saman altından su yürütme ve içine sızdıkları kuruluşları ele geçirme yöntemlerini iyi bildikleri için azınlıkta oldukları halde, sızdıkları partilerin yönetimini ele geçirebiliyorlar veya baskı altına, kendi etkileri altına alabiliyorlar.</p>

  <p class="normal1">O yüzden şimdi, Sayın Özal’ın isteyerek veya istemeden kullandığı bazı durumlar ortaya çıkıyor; “Bakın, ben gidersem partinin başına sentezciler gelir ha!” diyerek, bu anlamda işaretler vererek, milleti tehdit edebiliyor.</p>

  <p class="normal1">Oysa bu seçim sistemi olmasaydı, böyle bir tehlike de söz konusu olmayacaktı.</p>

  <p class="normal">YÖK Konusu ve Dayanışmanın Önemi</p>

  <p class="normal1">HÜLYA AKÇAY- Efendim, biliyorsunuz bir ülkenin gelişmesindeki en önemli etkenlerden biri de eğitim. Şayet iktidara gelirseniz, eğitime bakış açınız ne olacak; bir. İkincisi; YÖK olayını onaylıyor musunuz? YÖK konusunda neler yapacaksınız?</p>

  <p class="normal1">ECEVİT- Eğitimin gelişme açısından da demokrasi açısından da önemi belli.</p>

  <p class="normal1">Demokrasi açısından, aslında sanıldığı kadar önemli değil. Eğitim düzeyi çok düşük olan Hindistan’da demokrasi inatla yürüyor; eğitim düzeyi çok düşük olan Grönland’da Eskimolar pekala Danimarka demokrasisini kendi topraklarında uyguluyorlar. Bunu şu nedenle söylüyorum: “Bizim halkımız cahil, onun için Batı’daki demokrasiye hazır değil” iddiaları geçersizdir.</p>

  <p class="normal1">Ancak devleti iyi yönetmek bakımından ve gelişme bakımından, aynı zamanda insan kişiliğinin gelişmesi bakımından, eğitimin büyük önemi vardır.</p>

  <p class="normal1">Sayın Başkan’ın sorusunu yanıtlarken söylediğim gibi bugünkü iletişim teknolojisiyle eğitimi çok daha geniş kitlelere yayma; belki tıp gibi bir-iki dal dışında, hemen her konudaki eğitimi, en uzak köye kadar eriştirme olanağı var.</p>

  <p class="normal1">YÖK’e, üniversite özerkliğini büyük ölçüde kısması bakımından, elbette karşıyım. Üniversiteler arasında işbirliği ve eşgüdüm gereklidir; ama bunun için YÖK’e gerek yoktu. 12 Eylül öncesinde var olan “Üniversitelerarası Kurul” bu işlevi zaten üstlenmişti. Bu kurulun işlevi, üniversite özerkliğine dokunulmaksızın daha etkili duruma getirilebilirdi.</p>

  <p class="normal1">Onun için YÖK’e karşı mücadele edilmeli!</p>

  <p class="normal1">Ama nasıl?</p>

  <p class="normal1">Bu mücadele kuşkusuz, öncelikle, üniversitelerin öğretim üyelerine düşer. Fakat üniversite özerkliği, rejim sorunundan, dolayısıyla siyasetten soyutlanarak savunulamaz. Oysa üniversite öğretim üyeleri bir ölçünün ötesinde seslerini yükselttiler mi, yürürlükteki yasalara göre siyaset yapmış sayılabilirler ve susturulabilir, hatta cezalandırılabilirler.</p>

  <p class="normal1">Bu risklere ve engellere karşın mücadeleyi sürdürebilmeleri ve etkili kılabilmeleri içinse, toplumun başka kesimleriyle dayanışma içine girmeleri gerekir.</p>

  <p class="normal1">Şimdi üniversite özerkliğine, ancak ara sıra basında çıkan yazılarla ya da DSP’nin veya SHP’nin bazı demeçleriyle değiniliyor.</p>

  <p class="normal1">Oysa 12 Eylül’den sonra özerkliği veya bağımsızlığı kaldırılan veya zedelenen bütün kurumların, birbirine destek olmaları, dayanışma içinde mücadele vermeleri gerekir. Sonuç ancak öyle alınır.</p>

  <p class="normal1">Örneğin, üniversiteler sendikaların, sendikalar üniversitelerin hak mücadelesine katkıda bulunabilirler.</p>

  <p class="normal1">Türkiye’de 12 Eylül’den sonra özerkliği en ağır darbe yiyen kurumlardan biri, kooperatiflerdir; özellikle de geniş üretici kesimlerini ilgilendiren kooperatif birlikleridir.</p>

  <p class="normal1">Kooperatifçilik hareketi, ancak yapısı ve işleyişi demokratik olduğu oranda gerçeklik kazanır. Türkiye’de ise kooperatifler, özellikle de kooperatif birlikleri, hiçbir komünist ülkede bile görülemeyecek ölçüde devlet yönetimi altındadır. Bunların başta gelen tüm yöneticilerini de politikalarını da uygulamalarını da ürün fiyatlarını da devlet, daha doğrusu siyasal iktidar belirlemektedir. Böyle kooperatifçilik olmaz. Fakat kimse bunun üzerinde durmuyor.</p>

  <p class="normal1">Benim gönlümden geçen şudur: Üniversiteler kooperatifçiliğin özüne indirilen darbeler karşısında seslerini yükseltseler; bu yüzden başları derde girecek olursa, o zaman inanıyorum ki üreticiler, köylüler, üniversitelerin haklarına, özerkliğine sahip çıkarlar. Böylece demokrasiyi gerçekleştirebilmenin ve geliştirebilmenin gereği olan dayanışma, kendiliğinden ve geniş bir zeminde başlamış olur.</p>

  <p class="normal1">Demokraside dayanışma son derece önemlidir.</p>

  <p class="normal">DSP ve Ecevit</p>

  <p class="normal1">ASIM ERDAL- Efendim, ekonomide en önemli sorunların başında kaynak sorunu gelir. Ülkemize baktığımız zaman, Milli Eğitim’e ve sağlığa ayrılan payın çok üzerinde, yüzde 30’ların üzerinde bir pay savunmaya ayrılıyor. Bunun da çok rantabl kullanıldığı düşünülemez herhalde. Şunu sormak istiyorum öncelikle: Sizin iktidarınız döneminde, savunma harcamalarından bir kısıntı yapmayı düşünecek misiniz?</p>

  <p class="normal1">İkincisi de siz DSP’nin, hatta bir anlamda sosyal demokratların doğal lideri olarak anılıyorsunuz. İzmit’teki mitinginizde beraberdik. “Bensiz de DSP ayakta kalacak, bunu göstermek için ben ayrıldım” şeklinde bir deyim kullandınız. Sizin Genel Başkanlıktan ayrılmanızla bu sağlanabilmiş oldu mu? Yeniden Genel Başkanlığa gelmeyi düşünüyor musunuz?</p>

  <p class="normal1">ECEVİT- İzninizle önce ikinci sorunuzu yanıtlayım:</p>

  <p class="normal1">Bazı çevreler, Demokratik Sol Parti’nin kökleşemediğini, partileşemediğini, “Ecevitler’in aile partisi” olduğunu; Ecevitler saf dışı bırakılırsa bu partinin de yok olup gideceğini öne sürüyorlardı veya gerçekten öyle sanıyorlardı.</p>

  <p class="normal1">Bu sanıya dayanarak da bana karşı büyük bir yıpratma kampanyası açılmıştı. Çünkü ben siyasal anlamda yok edilirsem, güya DSP de kendiliğinden yok olup gidecekti. Onun için bana yöneltilen kampanya DSP’ye de zarar veriyordu.</p>

  <p class="normal1">Ben, bu sanıların, iddiaların geçerli olup olmadığı anlaşılsın istedim; ben Genel Başkanlık’tan ayrılırsam, Rahşan Ecevit görevden ayrılırsa, DSP’nin yok olup olmayacağı, kamuoyu önünde sınansın istedim.</p>

  <p class="normal1">Onun için ikimiz de partideki resmi görevlerimizden ayrıldık.</p>

  <p class="normal1">Kararımızı açıklamamızın üstünden on ay, uygulamamızın ardından da altı ay geçti ve bu süre içinde DSP, ikimiz başında olmadan da yok olup gitmek şöyle dursun, gelişmesini hızla sürdürebildi. DSP’nin bazı çevrelerce beğenilmese, hor görülse de kişilere bir ölçünün ötesinde bağımlılıktan en çok kurtulabilmiş parti olduğu görüldü.</p>

  <p class="normal1">Gelecek için kendimi şu veya bu şekilde bağlamıyorum. Seçenekleri açık bırakıyorum. Türk toplumu çok hızlı değişen bir toplum. Onun için bugünden yarına Türkiye’de ne olacağı, ne gibi durumlar ortaya çıkacağı kolay kolay kestirilemez.</p>

  <p class="normal1">“Türkiye’de en hızlı değişen şey nedir?” deseniz, “Değişimdir” derim.</p>

  <p class="normal1">Bir anımı anlatayım: 1950’lerde ben, CHP organı olan Ulus gazetesinde çalışıyordum. Büyük yazar rahmetli Hüseyin Cahit Yalçın da bir ara gazetemizin başyazarı idi. Yılda bir ay izin alırdı. Çok da kolay yazardı. Dinlenceye gitmeden önce, iki-üç gün bir odaya kapanır, otuz günlük başyazısını birden hazırlayıp gazeteye bırakırdı. Bilirdi ki otuzuncu yazıya sıra geldiğinde, yazı güncelliğini yitirmiş olmayacaktır.</p>

  <p class="normal1">Oysa şimdi böyle bir şey düşünülemez. Türkiye öyle hızlı değişiyor ki güncel konularla ilgili olarak bugün yazılan bir başyazı birkaç günde güncelliğini ve geçerliliğini yitirebilir.</p>

  <p class="normal1">Onun için ben de gelecekte ne gibi durumlarla veya zorunluluklarla karşılaşacağımı şimdiden kestiremem.</p>

  <p class="normal1">Yarınki duruma göre veya bir-iki yıl sonraki duruma göre Demokratik Sol harekete ve partiye katkımı en iyi hangi konumda sürdürebileceğimi düşünürsem ve eğer elimdeyse, o konuma gelmeye çalışırım.</p>

  <p class="normal1">Şu sırada ben de Rahşan Ecevit de katkımızı birer üye olarak sürdürüyoruz.</p>

  <p class="normal">Savunma Konusu</p>

  <p class="normal1">Savunmayla, ulusal güvenlikle ilgili sorunuza gelince, bu çok duyarlı bir konu... Türkiye, dünyanın en hareketli, en karışık bölgesinde. Bu bölgedeki bir ülke için ulusal güvenlik büyük önem taşır.</p>

  <p class="normal1">Onun için ayrıntılı hazırlık yapmadan, ulusal güvenlik konusunda kendimi veya partimi bağlayıcı açıklamalarda bulunmayı sakıncalı sayarım.</p>

  <p class="normal1">Bu kadar büyük bir ordu yerine, şimdikinden daha iyi ve daha çağdaş donanıma kavuşturulmuş ve ona göre eğitilmiş bir ordu, elbette daha iyi olur. Ama bu daha ucuza mı, daha pahalıya mı gelir, onu şimdiden söyleyemem.</p>

  <p class="normal1">Önemli olan, ulusal güvenliğimizi tehlikeye düşürmeksizin, eğitim ve sağlık harcamalarını arttırabilmenin yolunu bulmaktır. Bu da vergi düzenini değiştirerek ve üretimi arttırarak yeni kaynaklar oluşturmakla veya başka bazı alanlardan sağlığa ve eğitime kaynak kaydırmakla sağlanabilir.</p>

  <p class="normal1">Savunma harcamalarındaki kabarıklığın gelişmeyi zorlaştırdığına dikkati çekmiş oldunuz. Doğrudur. Bu bende bir çağrışım yaptı; izninizle onu söyleyeyim:</p>

  <p class="normal1">Geçen gün televizyonda Sayın Özal, İkinci Dünya Savaşı sonrasının Almanyası’ndaki, Batı Almanya’daki, “Erhard mucizesi”nden söz etti. Erhard’ın Almanya’yı kendisinin izlediği, yani Özal’ın izlediği politikalara benzer politikalarla mucizevi biçimde kalkındırdığını öne sürdü.</p>

  <p class="normal1">İkinci Dünya Savaşı’ndan sonra mucizevi biçimde kalkındığı söylenen bir başka ülke de Japonya’dır. Sayın Özal ara sıra ona da değinir.</p>

  <p class="normal1">Oysa iki ülkenin de bir özelliği vardır: İkinci Dünya Savaşı’ndan yenik çıkan bu iki ülkeye de uzun yıllar ordu kurmak yasaklanmıştır.</p>

  <p class="normal1">Eğer savaştan sonra Federal Almanya’nın ordu kurmasına izin verilseydi, “Erhard mucizesi” zor gerçekleşirdi.</p>

  <p class="normal1">Yine savaştan sonra Japonya’nın ordu kurmasına izin verilseydi, “Japon mucizesi” de zor gerçekleşirdi.</p>

  <p class="normal1">İkisinin de hızlı kalkınmasına, izledikleri bazı politikaların şu veya bu ölçüde etkisi olmuştur elbette ama hiç kuşkusuz birinci etken, en ağırlıklı etken, savaştan sonra uzun yıllar, iki ülkeye de ordu kurma yasağı uygulanmış olmasıdır. Bu yasak nedeniyle, tüm kaynaklarını kalkınma atılımlarına ayırabilmişlerdir.</p>

  <p class="normal1">Ama maalesef ordusuz yapamıyor ülkeler.<sup class="calibre3"><a href="../Text/mithat_split_022.html#footnote-100-14" id="footnote-100-14-backlink">[14]</a></sup> Nitekim şimdi Federal Almanya ile Japonya’nın da orduları var; ama ordusuz yıllarında kalkınmalarını, kısa sürede belirli bir düzeye eriştirmiş oldular. Yani kazandıkları zaman içinde kalkınmalarını bir hayli ileri götürebildiler.</p>

  <p class="normal1">Türkiye konumundaki bir ülkenin, çağımız dünyasında, ordusuz yapabilmesi veya güvenliğini ihmal etmesi tasavvur edilemez.</p>

  <p class="normal">Doğu’daki Yüksek “Hayır” Oyları</p>

  <p class="normal1">SORU</p>

  <p class="normal1">- Efendim, geçmişten bahsettiniz, ben bugüne dönmek istiyorum. Referandumda Doğu illerindeki “hayır” oylarının yüksek çıkmasının sizce nedeni nedir? Bunda, o illerdeki Gayri Safi Milli Hasıla payının düşük olmasının etkisi nedir?</p>

  <p class="normal1">ECEVİT- Kuşkusuz bunun büyük etkisi olmuştur. Doğu ve Güneydoğu Anadolu Türkiye’nin en ihmal edilmiş ve yarı feodal bölgeleridir. Bu açıdan teşhisinize katılıyorum.</p>

  <p class="normal1">Şu da beni sevindiriyor: Dün Cumhuriyet’te çıkan demecimde de belirttiğim gibi hükümetin insani bir jest olarak, Irak’tan kaçıp gelenlere devletimizin kollarını açmış olması, o bölgenin oy biçimini ve eğilimini şu veya bu şekilde etkilememiştir; halk, oyunu, bu olaydan etkilenmeksizin, bildiği gibi vermiştir.</p>

  <p class="normal">“Demek ki Genç İşadamları Farklı”</p>

  <p class="normal1">BAŞKAN (Cefi J. Kamhi)- Sayın Bülent Ecevit, misafirlerimiz zannedersem, hakikaten doyurucu iki-iki buçuk saat geçirdi. Diyebilirim ki bu dönemin en canlı ve en samimi toplantılarından biri oldu.</p>

  <p class="normal1">Huzurunuzda Sayın Bülent Ecevit’e teşekkür etmek istiyorum. Gelecekteki planlarında da başarılı olmasını ve aynı çalışmayı, aynı azmi devam ettirmesini diliyorum.</p>

  <p class="normal1">Ümit ederiz, bir dahaki toplantımızda karşıt fikirleri de dinleyeceğiz. Bu toplantıları biz her ne kadar genç işadamlarına yönelik yapıyorsak da ülke sorunlarını daha geniş kapsamlı bir şekilde bize izah ettiğiniz için teşekkür ederiz.</p>

  <p class="normal1">BÜLENT ECEVİT- Sayın Kamhi, size ve arkadaşlarınıza, sizlere, bu toplantıya bir konuşmacı olarak katılma olanağını bana verdiğiniz için teşekkür ederim. Gerek üyelerinize ve konuklarınıza, gerek gazeteci arkadaşlarıma, bu toplantıyı izledikleri için teşekkür ederim. Benim için çok değer taşıyan sözleriniz için de teşekkür ederim.</p>

  <p class="normal1">Bir espriyle sözlerimi bitireyim, ama gerçeğe dayanan bir espri... Yolda gelirken eşim söylüyordu; Ankara’da, buraya hareket etmeden önce partiye uğradığında, Anadolu örgütünden gelen bir partili ile karşılaşmış, “İstanbul’a gidiyoruz” demiş, “Niçin” diye sormuş Anadolulu arkadaşımız. Eşim, “Genç İşadamları Derneği, Bülent Ecevit’i bir konuşma yapmaya çağırdı; oraya gidiyoruz” demiş. Anadolu’dan gelen partili yurttaşımız da “İyi, demek genç işadamları farklı düşünüyorlar” demiş.</p>
</body>
</html>
