<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p7">Huvat Aktaş’ın bir gündüz bir gece süren yolculuğu, bir öğle vakti Alacüvek Köyü ağılının başında son buldu. Bu kez masmavi bir otobüsle çıkagelmişti köye. Otobüs yol boyunca epeyce toz yutmuştu ama yine de güneşin kızgın ışıkları altında ayna gibi parlıyordu.</p>

  <p class="p7">Köylüler, hayatlarında ilk kez gördükleri bu garip şey karşısında ilkin dehşetle irkildiler. Bu şaşkınlık anında dua okuyup sağa sola üfürenlerin, korkudan donuna kaçıranların yanı sıra, otobüsün sağını solunu elleme cesareti gösterenler de çıktı. Huvat Aktaş otobüsün köylüler üzerinde yarattığı etkiden öyle çocuksu bir sevinç duydu ki, sonunda duman rengi elbisesinin, foter şapkasının fark edilmemesine içerlemeyi bir yana bıraktı. Yanında getirdiği şoförün de yardımıyla otobüs ve yararları hakkında uzun açıklamalara girişti. Bagaj kapaklarını açıp içini göstermesine, motor kapağını kaldırıp herkese tek tek baktırmasına rağmen birkaç hevesli dışında –onlar da çoluk çocuktu– çoğunluk otobüse binmemekte ayak diredi.</p>

  <p class="p7">O zamana kadar Alacüvekliler, bir yerden bir yere eşek sırtında gitmeye bile pek alışık değillerdi. Gidip geldikleri yerler kasaba dışında iki adımlık yoldu. Kasabaya da öyle sık gidip geldikleri yoktu zaten. Üstelik bu uzun yolu kısaltmak için iyi de bir kolaylık bulmuşlardı. Köyden çıkar çıkmaz arkalarından azgın bir boğa geliyormuş gibi seğirtiyorlardı. Bitkin düşünce, kocaman bir kayayı sırtlayıp bir zaman tıslaya tıslaya yürüyorlardı. Kayayı bir yana atar atmaz kendilerini kuş gibi hafiflemiş hissediyor, yeniden seğirtiyorlardı. Bu yüzden otobüse karşı korkularını çabucak atamadılar. Ama otobüsle yolculuk etmenin zevkine varınca da yürümenin ne kadar yararsız ve yorucu bir iş olduğunu çok çabuk anladılar. Tarlaya, bağa, hatta ağıla bile otobüsle gidip gelmeye başladılar.</p>

  <p class="p7">Doğrusu, Huvat’ın şimdiye kadar köye getirdiği yeni şeyler içinde otobüsün üstüne yoktu. İlk kez, bir soba getirmişti. Sobayı, insanları kışın tandır başına toplaşmaktan kurtaracak önemli bir icat olarak kabul etmişti. Ama köylüler, sobayı öyle soğukkanlı karşılamışlardı ki, Huvat deliye dönmüştü. Başına toplananlara sobanın yararını anlatabilmek için bir ton dil dökmüş, ayağının tozuyla yarım samanlık keven otunu yakıp kül etmişti. O kızgınlıkla köyden çıkıp gitmiş, bir daha adımını atmayacağına dair su gibi yemin içmişti. Ama günün birinde koltuğunun altında kocaman bir kutuyla çıkıp geldi. Konuşan kutu Alacüvek’in altını üstüne getirdi. Herkes uykudan, yemeden içmeden kesildi. Korkudan yüreği ağzına gelen iki gelin çocuk düşürdü. Köyün yansından çoğu radyonun başında fenalık geçirdi. Ama aradan çok geçmeden öyle bir şeyle çıkıp geldi ki, konuşan kutuya kimse aldırış etmez oldu. Bu defa yüzü alev alev yanan, başı kıçı açık, süt gibi beyaz bir kadın vardı yanında.</p>

  <p class="p7">Zavallı kadın, günlerce orasını burasını elleyen, yüzündeki kırmızılığın boya olup olmadığını anlamak için yaşmaklarının ucunu tükürükleyip yüzüne çalan, saçını eteğini çekiştiren bir dolu kadın ve çocuğun arasında iğne ipliğe döndü. Ve sonunda bir gün “Küt!” diye düşüp bayıldı. Böylece üç koyunun art arda şişip şişip ölmelerinin nedeni açığa çıktı. Çifte sarılı yumurtlayan tavuğun yumurtayı kesmesi, Huvat’ın anasının tahtalıdan düşmesi, hepsinin başı bu cinli ve uğursuz kadındı. Önce boğup bir yana bırakmayı düşündüler. Ama cininden çekindiler. Aynı gün, yatağını yorganım toplayıp dışarı attılar. Yine aynı gün ne konuştular, ne düşündülerse kadını ahıra kapattılar. Kadın, ahırda yattığı ilk gece uykusunda kendini demir bir beşiğin başında gördü. Beşiğin içine eğilip eğilip uyuyan bir bebeği öpüyor, sonra demir bir kapıdan dışarı çıkıyordu. O günden sonra gözünü ne zaman yumsa bu rüyayı gördü. Ve giderek öyle bir hale geldi ki uyanıkken de aynı rüyayı görmeye başladı. Bu durumu, bembeyaz, uzun tüylü bir keçinin konuşarak üstüne saldırdığı güne kadar sürdü. Avazı çıktığı kadar bağırmasına rağmen keçi gerilemiyor, ağzında anlaşılmaz sözcükler geveleyerek öne doğru atılıyordu. İşte tam bu sırada yukardan bir top ışık düştü. Işığın düşmesiyle keçinin tüyleri kapkara kesildi. Arka arka gerileyip gözden kayboldu. O günden sonra Hızır Aleyhisselam onu ahırda hiç yalnız bırakmadı. Kimi zaman bembeyaz sakallı, nur yüzlü bir ihtiyar, kimi zaman bir top ışık, kimi zaman da bir sesti. Kadının ahıra atılışının üstünden dokuz aya yakın bir zaman geçmişti. Bir akşam, belinden girip kuyruk sokumuna saplanan sancılarla yerde debelenmeye başladı. Dana gibi böğürüyor, gözlerinden sicim gibi yaş akıtıyordu. Sancılar öyle dayanılmazdı ki, çok geçmeden kemikleri çatırdayarak ayrıldı. Karnından “Harr!” diye kızgın sular boşaldı. Ayaklarının dibine, samanların üstüne lamba şişesi kadar bir kız düştü. Hızır Aleyhisselam, o anda bebeğin yardımına koştu. Bu kez yerine Akkadın’ı göndermişti. Akkadın, yıllardır kışın tandır başında, yazın tahtalıda, “Hu Allah” çekerek, ereceği günü bekliyordu. Elinde bir kâse süt ve fenerle ahırın kapısından içeri girdi. Çocuğu yerden kaldırdı. Göbeğini kesti. Kaya tuzuyla tuzladı. Yanaklarına iki parmak kan çaldı. “Yanakların kan gibi kırmızı, yüzün güleç, talihin açık olsun,” deyip çıkıp gitti. O günden sonra Akkadın’ı dünya gözüyle gören olmadı.</p>

  <p class="p7">Kadının ahırda doğurmasından sonra, düşüp düşüp bayılmasının karnındaki yükten ileri geldiğini, sandıkları gibi cinden minden olmadığını anladılar. Bebeği ve anasını üst kata, tandır odasına çıkardılar. Kırmızı bir bez getirip lohusanın başına doladılar. Başucuna bir makas astılar. Aynı gün görülmedik bir törenle kızın adını koydular. Kocaman kara bir kazanda su kaynatıldı. Gelenler –köyün tüm kadın ve çocukları gelmişti– beraberlerinde getirdikleri çeşit çeşit kuru çiçek ve bitki kökünü kaynar suya attılar. Sakatlar, taze gelinken kocası ölenler, döl tutmayanlar, çiçeklerini suya atar atmaz gittiler. Kalanlar, tas tas içip suyu bitirdikten sonra, sırasıyla tek tek bebeğin ağzına tükürdüler. Tüküren, kulağına eğilip, “Bana çekesin e mi!” diye dilekte bulunuyordu. O akşam Nuğber bebeğin –Huvat’ın anasının ismi verilmişti kıza– yüzü pancar gibi kızardı. Günlerce ateşler içinde yandı.</p>

  <p class="p7">Bu törenin üstünden çok geçmeden Huvat köye geldi. Bu defa bir su tulumbası getirmişti. Tulumbayı köylülerin isteği üzerine evin çatal kapısının önüne bıraktı. ilk günler merakla tulumbanın başına toplaşan köylüler, zamanla yerde yatan sanki it ölüsüymüş gibi tulumbaya başlarını çevirip bakmaz oldular. Huvat, köylülerin tulumbayı küçümsemelerine öyle içerledi ki, gideceği sabah gün ağarmadan uyandı, tulumbayı kuyuya bağladı, gıcırtısıyla yeri göğü ayağa kaldırdı.</p>

  <p class="p7">Huvat’ın şehirden getirdiği kadın pek yaman çıktı. Az zamanda tandırda ekmek pişirmeyi, koyun kırkmayı, tezek yapmayı, kuzu emiştirmeyi, tavuk teleğiyle çocuk düşürmeyi öğrendi. Bir erişte döküyordu, inci gibi. Halı kertmekte köyün gelinlerini, kızlarını yaya bıraktı. Hatta ölü evlerinde ağıt bile düzmeye başladı. Derken, ağzı da çevrildi. Aynı köylüler gibi konuşmaya başladı. Sadece, yolda önüne bir erkek çıkınca durup erkeğe yol vermesini öğrenemedi. Çiğneyip geçiyordu erkeğin önünü. Kızın arkasından bir de oğlan doğurunca iyice yerine yerleşti. Huvat, oğlana karşılık, bir gelişinde, ona dikiş makinesi getirince de, halıdan kalkıp dikiş makinesinin başına kuruldu. Yumurtaya, yağa, bir çinik buğdaya dikiş dikmeye başladı. Huvat’ı ilk gördüğünde çok kara diye içi pek ısınmamıştı. Sonradan kocasının adını dilinden düşürmez oldu. Ayıp mayıp tanımadı. “Huvatım, Huvatım,” diye türküler yaktı. Uluorta çağırdı.</p>

  <p class="p7">Atiye –adı buydu– oğlanın arkasından toklu gibi bir oğlan daha doğurdu. Doğurdu ama, çocuklarının başına da getirmediğini bırakmadı. Köyün çocukları yağlı bir göğüslükle doncak gezinirken, çocuklarına garip garip şeyler giydirdi. Nuğber kız, köyün tozunun toprağının içinde başında kurdele, üstünde naylon elbise, ağzında yalancı memeyle gezindi. Oğlanlar, ceviz ağaçlarının cin dallarına askılı pantolonlarla tırmandılar. Ellerinde renkli fırıldaklarla öküzün, eşeğin peşine düştüler. Bir yanda kuş lastiği, lampık, helheli bir yanda dolma top, su tabancası, şişirme, itin düdüğün naylondan yapılmışı, çocukları şaşkına çevirdi. Üstüne üstlük, anaları sabun diye bir şey icat etti. Onları iki güne bir derilerini yüze yüze yıkadı. Bir gün de, incecik dal gibi giden babalarının yerine hayma kadar bir adam gelip de, ellerine portakal diye bir şey tutuşturunca olanlar oldu. Nuğber kızın sesi soluğu içine kaçtı. Halit –büyük oğlan– cin tuttu. “Samanlar, kırmızı yeşil samanlar, karnı şiş avratlar!” diye yere yatıp debelenmeye başladı. Seyit –küçük oğlan– o günden sonra huy değiştirdi. Yanına yanaşanı it gibi kapmaya başladı.</p>

  <p class="p7">Alacüvekliler, uzun zaman Huvat’ın getirip getirip köyün başına bıraktıklarına, anlattıklarına akıl sır erdiremediler. Sonunda onun Kepse yakaladığını düşündüler. “Şu cinin yakasını nasıl tuttun hele bir anlat,” diyerek ağzını aradılar, sırtını sıvazladılar.</p>

  <p class="p7">Bu cin göze görünmeden önce, ilkin ateşle yoklardı. Arkasından bir titreme bir ter. Sonra da “Güp!” diye gelir insanın göğsüne çökerdi. Mercimek gözlü, elsiz ayaksız, kapkara, yumak gibi bir şeydi. İşte o an kolunu kıpırdatabilir, Kepse’yi tutabilirsen tutarsın –kulun kölen olur, bir dediğini iki etmezdi– tutamazsan kaçıp gider, bir daha da o fırsat ele geçmezdi.</p>

  <p class="p7">Huvat, köylülerin Kepse’den söz açtıkları her seferinde, “Valla ben Kepse tutsam, gittiğim yerlerin hepsini köye getiririm,” diyor, arkasından da, “İki gözüm önüme aksın ki Kepse mepse tutmadım,” diye yemin billah ediyordu. Sonunda, “İnanmıyorsanız gelin sizi de götüreyim,” diye bir laf çıktı ağzından. Köyde ne kadar ceviz taşlayıp gezen yeni yetişme varsa arkasına düştü. İşte böylece Alacüveklilerin yansından çoğu şehir toprağına ayak bastı. Kimi kaloriferci, kimi boyacı, kimi badanacı oldu. Huvat dışında hiçbiri köye geri dönmedi...</p>

  <p class="p7">Huvat’ın şeytan ıslığı çalan, bozlarda çaputlu çalılara, yaban armutlarına, kınalı kayalara ayna tutan otobüsü çok geçmeden köy yollarında ayağı yaralı uyuz ite döndü. Durup soluklanmadan bayırları çıkamaz oldu. Düz yolda su kaynatmaya, yatak yakmaya başladı. Aynasını, sileceklerini, kapı kollarını tek tek döktü. Günün birinde, şoförü de bırakıp gidince sırtını bahçe duvarına dayayıp huzura kavuştu.</p>

  <p class="p7">Huvat bin bir umutla köyün başına çıkardığı otobüsünün yıkılıp kalmasından sonra, tüm köye küstü. Daha birçok insana otobüsü görmek nasip olmamışken, köylülerine otobüsün içine binmenin, ağıla otlağa bile otobüsle gitmenin nasip olduğunu, ama onların bunun kıymetini anlamadıklarını söyleyerek, günlerce evin içinde öfkeli öfkeli gezindi. Toplaşıp can sağlığı dilemeye gelen köylülerini geri çevirdi. Düşüne düşüne iğne ipliğe döndü. Hırsından burnundan kıl koparmaya, burnunu ikide bir davul gibi şişirmeye başladı. Kederinden sabahtan akşama kadar, bahçede servi ağaçlarının altında oturuyor, dağlara baka baka içini çekiyor, sonra ağaçtan koca bir dal koparıyor, dalda ne kadar yaprak varsa çiğneyip çiğneyip ağacın dibine tükürüyordu. Öyle bir gün geldi ki, barut kokusundan Huvat’ın yanına yanaşılmaz oldu. Şafakla beraber tüfeğini omzuna takıyor, itini de yanına katıp çıkıp gidiyordu. Akşam karanlığında av çantasından kan damlata damlata geliyor, tavşan etinden başka da hiçbir şey yemiyordu. Akşam karnını doyurup da az dinlenince tüfeği kapılara, duvarlara doğrultuyordu. Öyle ki, Atiye sağdan soldan boş fişek kovanları toplamaktan, kovanların ağzına göre yuvarlak yuvarlak kâğıt kesmekten, içlerini saçmayla doldurmaktan, köylülerin kulak akmasına karşı ikide bir tavşan yağı istemeye kapıya gelmelerinden bıktı. Ne hayvanları doğru dürüst yemleyebiliyor, ne tandırda ekmek pişirebiliyor, ne de dikiş dikebiliyordu. Bir gece Huvat’ı sıvazlaya sıvazlaya uyuttuktan sonra, fişeklerin hepsini topladığı gibi kuyuya attı. Huvat ertesi gün, ortalıkta dört döndü. Bağırdı, yalvardı. Günlerce Atiye’yle küslük çekişti. Sonra sonra duruldu. Dama bir güvercinlik yaptı. Bahçenin bir köşesinde de keklik beslemeye başladı. Bütün gün, bahçeyle dam arasında mekik dokuyordu. Bu defa uykusunda keklik gibi ötmeye, güvercin gibi “Hu” çekmeye başladı. Atiye, kocasının bu halinden huylandı, korktu. Saçından üç tel çekip hocaya okuttu. Huvat’tan uğrun muska yazdırıp, keklikliğin, güvercinliğin içine gömdü. Bir yandan da, “Bir şeyin üstüne düşmek iyi değilmiş, günahmış,” diye, kafasına girmeye çalıştı. Muskalar, Huvat’ı keklik güvercin sevdasından kurtardı. Ama çok geçmeden Huvat, kendini “yumurta oyunu”na kaptırdı. Başına topladığı delikanlılarla, benim yumurtam sağlam, seninki çürük diye, kavga ede ede sabahlara kadar yumurta tokuşturmaya başladı. Gözü oyundan başka bir şey görmez oldu. Öyle ki, türkü çağırarak oyuna daldığı bir gece, büyük oğlu, “Baba, anam seni çağırıyor, doğurdu,” diye, başına dikilince, “Git lan yalancı it!” diye, oğlunu başından kovdu.</p>

  <p class="p7">Gerçekten de Atiye, o gece Yaradan’a sığınıp çağın içinde bir kız daha doğurmuştu. Bu kıza Dirmit adını verdiler. Gerçi kızın eksiksiz doğduğuna sevindiler. Ama erkek olmadığı için de çok dövündüler. Köylüler epeyce bir zaman, “Oğlan mı yok sende ki lan,” diye, Huvat’ın can sıkıntısını almaya çalıştılar. Ama işin aslı başkaydı. Doğan kız, anasının karnındayken iki kez üst üste, hem de Atiye’nin anasının sesiyle “Ana! Ana!” diye çağırdıydı. Atiye, o sırada ambar odasında un eliyordu, karnından ses çıktığını duyunca, “Geberesin e mi!” diyebildi. Dişleri kitlendiği gibi eleğin içine kapaklandı. Şerbet edip ağzına damlattılar. Kulağına bağırdılar. Yüzüne su serpip şaplak attılar. Ne ettilerse Atiye kıpranmadı. Huvat, “Ana, Cinci Memet’i çağırsak bari,” dedi. Anasının, “Başımıza şeytan toplar, kıvrılasıca dürzü,” demesine aldırmadı. Cinci Memet’i gidip getirdi. Cinci Memet, muska yazmak için tek başına bir odaya kapandı. Muskayı kaynar suya atıp, okuyup üfleyerek suyu kaşık kaşık Atiye’nin ağzına verdi. Atiye’nin gözlerini açtı. Ama giderken, “Doğacak çocuk eksik doğmazsa, başına gelmedik kalmayacak, a – ha,” diyerek, hamur tahtasına bir çentik attı. Sonra da çıkıp gitti. Atiye o günden sonra, karnında gittikçe büyüyen, kımıldanıp duran bir korku taşıdı. Geceleri uykusunu burunsuz, gözleri tepesinde bir bebek böldü. Gündüzleri şeytana uydu, eksik doğarsa ters kapatır boğarım diye düşündü. Doğum sancıları belini yoklamaya başladığı an, yüreği “Güp!” diye yekindi, kalktı.</p>

  <p class="p7">Cinci Memet’i, Atiye’nin kızı doğurmasından üç gün sonra, dağda cinler boğdu. Ölüsünü sürüye sürüye getirip köye attılar. Kapkara kesilmiş, sırtaran yüzüyle şeytana benziyordu dürzü. Nice gelini, kızı bir muskayla dağa yürütüp kirletmişti. “Başına buldu kara zıranı,” diyen yüzüne tükürdü. Tükürenin içi buz gibi soğudu.</p>

  <p class="p7">Ama bir kuşluk vakti, köyün içinde tıpkı Cinci Memet’e benzeyen bir adam belirdi. Üstünde siyah takım elbise, başında foter şapka vardı. Köylülerin merak dolu bakışları altında, ses etmeden gülümseyerek yürüdü. Durdu Onbaşı’nın erkek odasına çıktı. O akşam köyün tüm erkeği Durdu Onbaşı’ya arabaşı yemeğe çağrıldı.</p>

  <p class="p7">“Bu köyün yamacında Taçın Dağı’nda maden var, oraya ocak açacağız, köye okul yaptıracağız, yollara asfalt dökeceğiz, tüm tarlalara, bahçelere şeker pancarı ekeceğiz, kapılarınıza ton ton gübre dökeceğiz, malların önüne küspe yığacağız,” diyordu. Kurbanlar kesildi. Çerkez köylerinden çalgıcılar tutuldu. Halaylar çekildi. Köy köye karşı at yarıştırdı, cirit attı.</p>

  <p class="p7">Huvat, bir gün, “Atiye kız, en başta ben yazıldım partiye,” diye çıktı geldi. Bir gün de, “Elini hızlı tut, bizim erkek odasını mektep yapacağız, git bir süpürge çal,” diyerek, Atiye'yi sofranın başından kaldırdı. Atiye’nin o kalkışı oldu. Her akşam, kapısının önüne inen yedi köyün erkeğine arabaşı dökmekten, mantı sıkmaktan, yatak serip kaldırmaktan kolu kanadı kırıldı. “Huvat’ım gel çık şu partiden, gücüm yetmiyor,” dediyse de, gelenin gidenin önünü arkasını alamadı. Durdu Onbaşı’ya, “Başımıza çıkarmaz olasıca,” diye intizar ede ede sonunda yatağa düştü. Culuk yumurtası kadar bir şişlik, karnından aşağı bacaklarının arasından dışarı uğradı. Gözleri belerdi. Günlerce “Kar! Kar!” diye, sayıkladı. Bayraktar –okulun öğretmeni– hastayı bir de doktora götürün demeseydi, Atiye dört çocuğu döküp gidiyordu.</p>

  <p class="p7">Huvat, Atiye iyileştikten sonra, bir zaman onun yanında belinde dolandı. İnekleri sağmasına, kuzuları emiştirmesine yardım etti. Ahırına, tandırına, suyuna koştu. Karısının gönlünü aldı. Atiye de o sıralar yeniden çocuğa kaldı. Evin içinde kollarını yastık yapıp orada burada uyumaya başladı. Huvat, karısını uykuya bırakıp yeniden yumurta, yüzük oyununa, partiye daldı. Babasının fırkasından Dirmit de annesinin acıyan sütüne dayanamayıp memeden ayrıldı. Atiye'nin eli eteği, yanı beli boşaldı. Dirmit’e gebeyken çektiği korkuyla bir başına kalınca, çocuğunu düşürmek için yollar aramaya başladı. Patlıcan kökü, tavuk teleği, süpürge çöpü denedi. Ellerini tüm gücüyle karnına bastırdı. Ağır ağır taşlar kaldırdı, ne ettiyse çocuğu dışarı alamadı. En son bir sabah elinde koca bir kalıp taş kara boyayla ambar odasına çekildi. Akşama kadar taş kara boyayı sivrilte sivrilte bitirdi. O kışın içinde de kapkara, sıçan yavrusu gibi bir oğlan dünyaya getirdi. Huvat, bir oğlu daha oldu diye öyle çok sevindi ki, müjdeyi alır almaz oyunun başından kalkıp Atiye'nin yanına, tandır odasına indi. Ama çocuğun yüzünü açmasıyla örtmesi, “Bu oğlana senin babanın adını koyalım kız,” deyip çıkıp gitmesi bir oldu. Oğlana Mahmut adını verdiler. Adını koymaya gelenler de, “Bu çocuk yaşamaz ya, inşallah adı uğurlu gelir,” dediler. Mahmut’un adının koyulmasından sonra da bir kaygıya düştüler. Bu sıçan yavrusu gibi oğlanın doğumunun köye iyi gelmeyeceğinden korkmaya başladılar. Okulun dağılmasını, Bayraktar'ın cine çarpılmasını Mahmut'tan bildiler.</p>

  <p class="p7">Mahmut’un ilk kez gözlerini açıp tavana diktiği, fıldır fıldır bakıp angurtkuşunun sesine benzer bir ses çıkardığı haberiyle Bayraktar’ın küllükte cinlerin üstüne işediği haberi, aynı anda köyün içine yayıldı, köylüler toplaşıp Bayraktar’ın başına vardılar. Bayraktar ağzı gözü çarpılmış, küllükte yatıyordu. Köylülerin başına toplaşmasıyla, tavşan gibi pustu. Yekinip küllükten kalkamadı. Günlerce Huvat'ın erkek odasında hasta yattı. Huvat, gidenle gelenle Bayraktar’ın köyü, Çerkez köyü Pannı’ya haberler saldı. Ama gelip Bayraktar'ı arayıp soran olmadı. Bayraktar ortada kaldı. Bir zaman, yazıda tarlada sığırcık gibi öte öte dolandı. Derken bir peri kızına sevdalandı. Arkasına bir kazma vurdu. Belinden aşağı bir urgan sallandırdı. Sevdalandığı peri kızını almak için altın aramaya koyuldu. Dağı bayırı deşmeye başladı. Bir yıl ayaklarıyla, kollarıyla Alacüvek toprağını ölçe ölçe bitiremedi. Bir o kayanın dibine, bir öbür kayanın dibine işaret koydu. Sonunda, Keşli Rıfat’ın sulak tarlasının yamacında durdu. Yamacın başına heliklerden bir ev kurdu. Evin kapısına bir kara it bağladı; bir, yanına yakın gelen olduysa sövdü saydı, taşladı; bir, türkü çağırarak kazma salladı. Derken kazdığı kuyunun başında durup soluklanmadan “Bitli çoban” oynamaya başladı. Oyun oynamasından köylüler, altın bulduğunu bildiler. Bayraktar, çıkardığı altınları gizli gizli götürüp peri kızına verdi. Onunla o harman zamanının sonunda, frezlemniş tarlalarda bitli çoban oynaya oynaya dünya evine girdi. Peri kızını yamacın başındaki helikten evine gelin getirdi.</p>

  <p class="p7">Bayraktar’ın peri kızından bir oğlu, bir kızı oldu. Arada bir, çocuklarının elinden tutup Huvat’la Atiye’yi yoklamaya köye geldi. Köylüler, “Gel otur hele,” diyerek Bayraktar'ı söylettiler. Cebinden çıkarıp, “Bakın, bakın!” diye gösterdiği eski madeni paraları kapıp ağlattılar. Soyundurup şaplak çala çala oynattılar.</p>

  <p class="p7">Alacüvekliler Savmanı otlağına orak biçmeye gidecekleri gün, Taçın Dağı’nda dinamitler patladı. Kuşlar, göğe çekildi. Tavuklar ürktü. Çocuklar, evlerine kaçıştı. Çatırdayan kayalardan Huvat’ın sesi zor duyuluyordu.</p>

  <p class="p7">“Taçın’da nasıl da kaya taşlardın, keraneci.”</p>

  <p class="p7">“Baba lan! Hee, nasıl taşlardım. Nasıl ejderha gördüydük de kaçtıydık.”</p>

  <p class="p7">“Yalancı it! Ne vakit kaçtık lan!”</p>

  <p class="p7">“Bıldır kaçmadık mı?”</p>

  <p class="p7">Her gün, köyün içinden tozu dumana katarak gidip gelen kamyonlar, köpek karı yağdıktan sonra, uğramaz oldu. Kar, Taçın Yarığı’nı silmeleme örttü. Kamyon vırıltısının yerini, tipinin şeytan ıslığı aldı. Çil yemlik başını topraktan çıkardığı gün, yeniden geldiler. Taçın Dağı'nı yeniden dinamitlediler. Taçın’ın güneşte ışıldayan taşını kamyonlara yüklediler. Alıp alıp gittiler. Alacüvek erkeğinin yarısından çoğu Taçın'da kazma salladı, ter döktü. Gelinler, kızlar Taçın’a azık taşıdı. Bir gün, Taçın’dan çığlıklar yükseldi. Bebesini kucağından atan, dirgenini duvara yaslayan dağa koştu.</p>

  <p class="p7">“Gâvur Taçın! Toprağı kanlı Taçın!” Kör Fadime yaşmağını çekti, aldı. Taçın Yarığı'nın başına çöktü. Yaşmağını sallaya sallaya ağıt yaktı. Kadınlar saçlarını yoldu. Tırnaklarını yüzlerine geçirip kan akıttı. Yerlerde uğundu. Erkekler gözlerinden gırcı gırcı yaş döktü.</p>

  <p class="p7">“Senin tükürüğün mü çabuk solacak, benimki mi?”</p>

  <p class="p7">“Seninki.”</p>

  <p class="p7">“Tükür de görelim.”</p>

  <p class="p7">“Kıymet, baban da mı ölmüş kız?”</p>

  <p class="p7">“Ölmüş heral.”</p>

  <p class="p7">Atiye, çekip Dirmit'i yanına oturttu. Başına bir yumruk vurdu. Kıymetle Dirmit bağrışanları dağda bırakıp, bağ yolunda alençik yapmaya gittiler. Göğ çiçekten başlarına taç ördüler. Ellerine kaya kınası yaktılar.</p>

  <p class="p7">Üç ceset, yan yana toprağa yatırıldı. Günlerce Alacüvek'te türkü çağrılmadı. Gülünmedi.</p>

  <p class="p7">O yıl, Alacüvek'te dağa taşa şeker pancarı ekildi. Pancar yerini sevdi. Yapıştı toprağa, saçak saçak kök saldı, kol attı. Her biri öküz kafası kadar büyüdü. Evlerde tandıra patates yerine şeker pancarı gömüldü. Lahana turşusu yerine, pancar turşusu kuruldu. Çocuklar, pancar yüklü kamyonların arkasına asılıp asılıp ağılın başına çıktılar.</p>

  <p class="p7">Bir sabah, ayağa dikilir dikilmez sokağa çıkan çocuklar, bağrışarak evlerine döndüler. Döleğe Çingeneler konmuştu. Köyün tüm çocukları, “Alır giderler, varma oraya e mi,” diye, analarını arkalarından bağırta bağırta çingenelerin yanına koştular. Az sonra hepsi geri dönüp, analarından yumurta istediler. Analar, “Git geberesice!” diye, çocuklarını kovaladılar. Ama ertesi gün kadın erkek, eline bir yumurta alan çadırların önünde sıraya girdi. Çingeneler Alacüvek’e sinema getirmişlerdi. Ama bir yumurtaya insanın gözünü ikiden fazla dayattırmıyorlardı. Bir gözümü kısayım, öteki gözümü biraz alıştırayım diyene kadar bakanın elinden çekip alıyorlardı. Osman Çavuş’un oğlu, bir sırtları yavrusu görmüştü. Ebelerin Vehbi, “Benimki karıydı, dinime çıplaktı hem de!” dedi. Huvat’a, denizde yüzen kayıklar çıkmıştı. Atiye'ninkinde dört kişi bir masada oturuyorlardı, biri kadın, üçü erkekti. Çoğu kuş, ev, dağ görmüştü. Bazıları ise ne gördüklerini bir türlü anlatamadılar. O geldiklerinde çingeneler, Alacüvek'te yumurta bırakmadılar. Üstüne, fal bakıp, elek satıp çuval çuval un, bulgur topladılar. Kalkmadan iki gün önce kırmızı bir çadır daha açtılar. Kapısına bir it bağladılar. Önüne, yaşlı bir erkek çingene oturttular. Köyün erkeği, iki gün bu çadırın başından ayrılmadı. Çingeneler, geldikleri gibi bir sabah gittiler. Ama kırmızı çadırın içine giren erkekler, çok geçmeden güçten kuvvetten düştüler. Yüzlerine bir sarılık çöktü. Boyunları solucan gibi inceldi. İki güne kalmadan yedi köyde Alacüvek’te “kırmızı çadır” hastalığı salgınmış diye duyuldu. Günlerce Alacüvek'e tek yabancı gelmedi, Öyle ki, günün birinde yabancı biri, koltuğunun altında kara bir çantayla ağılın başında belirince, Alacüvek ayağa kalktı, “Gözüm seğiriyordu zaten, düşümde gördüydüm,” diyen, sokağa döküldü. Köylülerin coşkusuna bir anlam veremeyen yabancı, şaşkın şaşkın epeyce dolaştı. Neden sonra, “Burası okulmuş, ben öğretmenim,” diyerek Huvat’ın erkek odasına çıktı. Huvat, bir solukta zavallı Bayraktar’ın başına gelenleri anlattı. Okul dağılıp gitmişti. Çocuklar okulu çoktan unutmuş, koyun gütmeye, kuş yuvası bozmaya, güvercin yumurtası çalmaya yeniden başlamışlardı. Öğretmen, günlerce Huvat’ın erkek odasında yatıp kalktı. Akşamları köyün erkeğiyle yumurta yüzük oynadı. Gündüzleri onlarla bir, bağda bahçede dolandı. Pınar başında oturdu. Sonunda onları döleğe taş dökmeye razı etti. Alacüvek’e bir okul yapıldı. Bahçesine bir direk dikildi. Direğin ucuna bayrak çekildi.</p>

  <p class="p7">Bu öğretmen, Alacüvek’in çocuklarına, altın kuş masalını, “Çobanım, Çobanım” şarkısını, bir de “Arayı Kim Kesti” oyununu öğrettikten sonra gitti. Yerine gelense, Alacüvek’e bir bavul dolusu kitap, ütü diye bir şey, bir de “Bilen bilmeyeni dövecek” diye bir kural getirdi. Bu kural sayesinde, pısırıklar okumayı herkesten çabuk söktüler. Kerrat cetvelini su gibi ezberlediler. Sokakta kendilerine dayak atanlardan, tahta başında intikam aldılar. Tahta başında dayak yiyen, okuldan çıkar çıkmaz kendisine vuranın kafasını yardı. Kafası yanları ertesi gün okulda öğretmen ne sorduysa bildi. Sonunda köyün çocuğu birbirine düştü. Ceplerine, eteklerine taş doldurup birbirlerinin yolunu gözlemekten okula gidemez oldular. Kavga az zamanda büyüklere sıçradı. Çolak Dudu’yla, Sümüklü Möhübe pınarın başında “Al! Al!” diye karşılıklı kıçlarını dövüp çamaşır tokaçlarıyla birbirlerine saldırdılar. Sümüklü Möhübe’nin kafası yarıldı. Çolak Dudu'nun entarisi yırtıldı. Üç güne kalmadan da Alacüvek’te kulağı kuyruğu kesilmedik eşek, içine işenmedik kuyu, domuz yağı sürülmedik kapı kalmadı. Atiye, olanları duyarsa çıkar gelir diye Çerçi Osman’la Huvat’a haber yolladı. Huvat o sıralar köy köy dolaşıp davet yiyor, partiye oy topluyordu. Arada bir, “iyiyim, falanca köyde, filanca ağanın evindeyim,” diye haber yolluyor, arada bir de Çerçi’yle kirlilerini savıp, temiz çamaşır istiyordu.</p>

  <p class="p7">Atiye, Huvat’ın yolladığı kirlileri “sevda bozma” muskalarının suyuyla yıkadı. Donunu, içliğini her defasında okutup Çerçi'nin eline öyle verdi. “Çocukları yenemiyorum, mallarla başa çıkamıyorum, Osman, kurban olayım söyle de evine gelsin,” diye tembih üstüne tembih etti. Adaklar adadı. Son yolladığı haber de işe yaramadı. Huvat, köylüyü barıştırmaları için Sığgın’dan Alacüvek'e üç ihtiyar yolladı, kendi gelmedi. Atiye o gün, yorganların içine diktiği, eşiklerin altına gömdüğü, çocukların yakasına döşüne iğnelediği muskaların hepsini topladı. “Muskaya da, üfürüğe de inanmam artık,” diyerek kaldırıp attı. Kızgınlığından tavukların önüne yem saçmayı, yalağa su koymayı unuttu. Sütün yağını alayım derken yayığı devirdi, ekmek edeyim derken, koca bir leğen hamuru tandırın içine akıtıp kavurdu, söylene söylene çekilip tahtalıya oturdu. O günden sonra da, “Ayak basmasın köye,” diye, gidenle gelenle Huvat’a haber yolladı. Ama onun öksürüğü kulağına çalınınca –Huvat’ın soluğunu içine çeke çeke bir öksürmesi vardı– yerinden sıçradı. Koşup kocasının boynuna sarıldı. Sarıldı ama yeminini de bozmadı. Kırk gün onu yanına yanaştırmadı. Huvat, “Anam niye yanına yanaşana bastonuyla vuruyor, Nuğber'in memesi ne vakit çıktı kız, büyük oğlanın sesi camız sesi gibi niye kalın çıkıyor?” diye laf açmaya çalıştıysa da onu tövbe konuşturamadı. Atiye kocasına sarıldıktan sonra geri çekildi. Huvat'ın sorularına karşılık vermedi.</p>

  <p class="p7">Alacüveklilerin arasını bulmaya gelen Sığgınlı üç ihtiyar, ellerinde üç kara torbayla ilk gün akşama kadar köyün içinde dolaştılar. Torbalar, ağzına kadar o güne dek Alacüvek'te bilinmeyen bir çiçeğin tohumlarıyla doluydu. Sığgınlılar gittikleri yere alıç, kavurga, yaban armudu yerine eskiden beri çiçek tohumu götürürlerdi.</p>

  <p class="p7">İhtiyarlar, önlerine çıkan her köylüye, ayran içmeye girdikleri her eve bu tohumlardan beşer onar dağıttıktan sonra Alacüvek’e yerleştiler. Bir yandan davet yemeye, bir yandan, “Hasımlık günahtır,” diye nasihat vermeye başladılar. Bu ihtiyarlardan biri, yatsı namazına giderken Güdük Ali’nin merdiveninden düşüp öldü. Onun ölümünden sonra diğer ikisi, arabulma işini iyice ağırdan aldılar. Gündüzleri bastonlarına dayanıp duvar diplerinde güneşlenmeye, akşamları “Yanımız, belimiz!” diye uğunmaya, erkenden yatıp uyumaya başladılar. Uyumadan önce de, “Bizim de canımızı bu hayırlı işin başında al, yarabbim,” diye dualar ettiler. Ama Alacüvekliler ölen ihtiyarın arkasından, “Allah’ın değerli bir kuluymuş, bize onun ruhunu hoş etmek düşer,” deyip küslüğü kaldırdılar. Sonra “Allah size uzun ömürler versin,” diyerek varıp iki ihtiyarın elini öptüler. Ertesi gün de onları Alacüvek’ten gönderdiler.</p>

  <p class="p7">Alacüvekliler, üç ihtiyarın geldikleri gün dağıta dağıta bitiremedikleri tohumların, üç vakte kadar mis kokulu mor çiçekler açmasını boşuna beklediler. Sonunda onun bir gecede dal sürüp, yaprak veren, hayvanların bile yemeye yanaşmadığı arsız bir ottan başka bir şey olmadığını anladılar. Bu ot kısa sürede her delikten, her taşın altından başını uzattı. Köyün tüm bahçelerini, yollarını sardı, kavaklara tırmanıp bulutlara yaprak uzattı, damlara tırmandı, evlerin dört yüzüne dolandı. Alacüvekliler köyün toprağını bu hayırsız ottan temizlemek için, üç gün üç gece yaprak yolup kök söktülerse de çare etmedi. Köylülerin “Gâvur otu” dedikleri bu ot yüzünden Huvat öyle canından bezdi ki, “Başımıza sen çıkardın bu otu, sen def et,” diye önünün kesilmesinden, köylülerin kötü kötü söylenmelerinden başını kurtarmak için Çerkez köyü Cinniören’e gitti.</p>

  <p class="p7">Arkasından köyün içinde bir koğudur dolaşmaya başladı. Huvat’ı Ermeni köyü Gigi yolunda görenler olmuştu. Gigili topal Aygaz, hah çözmeye Alacüvek’e geldiğinde, Huvat’ın Gigi’de din değiştirip Ermeni karısı tuttuğunu, sabahlara kadar zil çalıp oynadığını ağzından kaçırmıştı.</p>

  <p class="p7">Atiye ilk günler, “Karnınızda yalan yuva yapmış anam sizin,” diye terslendiyse de, koğu öyle bir dallanıp budaklandı ki, “Git şu babanı al da gel lan!” diye Halit’i Huvat’ın yanına yolladı. Huvat bir kızgınlıkla Alacüvek’e çıktı geldi. Köy meydanında bağırdı çağırdı. Ama köylülerin, “Gel yeğenim, yine de bir nikâh tazele, namaza dur, bizi şüphede koyma,” diye diretmeleri karşısında, çaresiz köy çeşmesinde abdest alıp namaz kıldı. Atiye’ye yeniden nikâh kıydı.</p>

  <p class="p7">Huvat, bu nikâhtan sonra bir zaman evden dışarı adımını atmadı. “Ayran et kız, terimi sil kız,” diye bağıra çağıra ağaçları budayıp aşıladı. Ahır kapısını onardı, dama toprak attı, duvarlara kireç vurdu. Atiye de, bu süre içinde tüm bunların altından ne çıkacağını düşündü durdu. Bir yandan sevindi, bir yandan meraklandı. Huvat’ın tahtalıya oturup içini çeke çeke gözünü dağlara verdiği günden sonra, içine bir korkudur düştü. Çerçi’ye hemen o gün, kırmızı yeşil krapon kâğıdı, on şişe de esans ısmarladı. Kâğıtlarla gözlerini yanaklarını boyadı, esans dökündü. Kocasının yanında belinde gözlerini süze süze dolanmaya başladı. O dolandıkça Huvat daha bir derinden iç çekmeye, ardından da, “Ah!” etmeye başladı. O “Ah!” dedikçe Atiye tavuğun altından yumurtayı çekti çekti, Çerçi’ye verdi. Yanar döner eşarplar, çıtırık basmalar, saç tokaları, küpeler getirtti. “Uzağa bakmak iyi değilmiş, uzağa baka baka aklını oynatanlar varmış lan,” diye diye, sabah bir türlü akşam bir türlü giyindi. Yüzünde boyalar, saçında tokalar, kulağında sallantılı küpelerle neredeyse bir cine benzedi. Ama Huvat’ı yenemedi. Huvat, bir gün, “Ben bu dağlara baka baka köyden kaçtıydım kız, biliyor musun?” dedi. Atiye’nin “Güp!” diye yüreği yekindi. “Biliyorum, biliyorum,” dedi ya, rengi kül gibi oldu. Soluğunu tutup, usulca oturduğu yerden kalktı.</p>

  <p class="p7">Huvat gittikten sonra büyük oğlan gemi azıya aldı. Geceleri öğretmenin bekâr odasında yatıp kalkmaya, gündüzleri saçını yan yatırıp geline kıza ıslık çalmaya, ayna tutmaya başladı. Bir gün hırsızlığa dolandıysa, bir diğer gün sarhoş gezindi. Köyün içinde kusmadık duvar dibi, devrilmedik kapı önü, yarmadık bağ bahçe bırakmadı. Kimi gün sövdü saydı, kimi gün türkü çağırdı derken tüm köyü karşısına aldı. O günden sonra kamasını güneşe tuttu, ayaklarını uzattı, köy meydanına oturdu. “Ha gelen bir büyük mü, it mi!” demedi, sigara üstüne sigara yaktı. İkide bir koynundan bir deste çıplak kadın resmi çıkartıp gencin ihtiyarın önüne attı.</p>

  <p class="p7">Atiye, oklavayı çekip oğlunun etlerini kara kara yaktı. Uykuda saçlarını kırktı. Köylünün biri şikâyete geldiğinde, “Oğlum, etme!” diye yalvarıp ağladıysa, diğerinde, “Kudurdun mu geberesice!” diye üstüne atladı. Orasını burasını ısırdı. İki güne bir, “Köyün delikanlılarını azdırmaya mı geldin sen buraya?” diye öğretmenin yolunu çevirdi. Kapısına dayandı. Ama Halit gün günden azıttı. O yetmiyormuş gibi arkasından küçük oğlan, “Ya bana Elmas’ı alırsın, ya evi başına yıkarım,” diye zorlattı. Atiye, bu defa büyük oğlanı bırakıp Seyit’e yanaştı. Seyit kapıdan kaçtıysa, pencereden içeri atladı. “Ever diyorum kız,” diye Atiye’yi saçından tutup yere yatırdı. Duvar tepelerinde bağıra çağıra ağladı. Taş attı, başını altına tuttu.</p>

  <p class="p7">Atiye, oğullarıyla başa çıkamayacağını anlayınca bir gidenle, “Gelsin şu yenni oğullarını ne edecekse etsin,” diye Huvat’a haber yolladı. Bir süre sonra da Huvat’tan bir mektup aldı. Mektubun geldiği gün, Halit’le Seyit yan yana düşüp ağılın başına çıktılar. Atiye, onlar gözden kayboluncaya kadar arkalarından baktı. Gidip erkek odasının kapısına bir kilit astı.</p>

  <p class="p7">O gece Settar’ın kızı Menşur, öğretmenle köyden kaçtı. Sabaha karşı bir it uluması, bir çağrışmayla köy ayağa kalktı. Erkekler fişeklikleri boyunlarına, tüfekleri omuzlarına astılar, atlar koşuldu. Kadınlar ağıta oturdu. Kuşluk vakti, Buğlek yolunda bir çalı dalında Menşur'un yazması bulundu. Haberin köye ulaşmasıyla kadınlar ağılın başına çıktılar. Menşur öğlene at sırtında köye girdi. Başına sütleğen çiçeğinden iki sıra taç örmüş, kırk beliğini çözüp omuzlarından aşağı koyvermişti.</p>

  <p class="p7">Menşur'u eve getirip sedire uzattılar. Karnının üstüne kara saplı bir bıçak koydular. Gözlerini kara yazmayla bağladılar. İki kadın çarlarını çekip Sittile'yi getirmeye gitti. Ötekiler, kızı orada öylece bırakıp başka bir odaya çekildi. Sittile bastonuna dayana dayana gelip Menşur’un yanına çıktı. Kapıyı kapattı. Kızın elbisesini beline kadar sıyırdı. Kızlığını yokladı. Menşur'un gözlerini bağladıkları kara yazmayı çözüp eline aldı. Dışarı çıktı. Yazmayı, “Gözün aydın olsun,” diyerek anasına verdi. Kız anası ağıta başladı. “Tandıra kazanı sürün, kınasını hazır edin, Menşur’um kız oğlan kız,” diye yazmayı bir o yana bir bu yana salladı. Menşur yüz akıyla gelinlik giydi. Kınalı parmaklarla toprağa girdi. Erkekler mezarlıktan dönmeden, köyün içinden kara bir duman yükseldi, yükselip göğe çekildi. Kadınlar, öğretmenin kapısını kırıp içeri girdiler. Duvarlardaki çıplak kadın resimlerini yırttılar. Eşyaları dışarı attılar. “Al kanlara belenesin, öğretmen,” deyip, ateşe verdiler.</p>

  <p class="p7">“Bu kara kaplı defteri hatırladın mı, öğretmenim?”</p>

  <p class="p7">“Hatırlayamadım.”</p>

  <p class="p7">“Ya beni?”</p>

  <p class="p7">“Seni de.”</p>

  <p class="p7">Dirmit, kadınları ateşin başında bırakıp köyün en uzak tarlalarına gitti. Başakların arasına gizlendi. Öğretmenin odasından çaldığı defteri koynundan çıkardı. Yüreği “Güp! Güp!” atmaya başladı.</p>

  <p class="p7">“Ben sizi hiç unutmadım.” “Hiç, hiçbir şey anlamadım.” “Ben de.”</p>

  <p class="p7">İçinde açık saçık şiirler yazılı kara kaplı defteri öğretmene verdi. “Ben,” dedi, “Alacüvekli Dirmit’im, Huvat’ın kızı.”</p>

  <p class="p7">Kınalı yas zamanı, göçmen kuşlar Alacüvek’e geldiler. Genç kızlara telli duvak, çocuklara kum yumurta, delikanlılara oyalı mendil getirdiler. Yöncü kuşlar, kavaklardan kavak beğendiler. Artçılar çer çöp topladı. Üç gün üç gece Alacüvek’te itler uyudu, artçı kuşlar uyumadı. Bacalara, evlerin saçaklarına, çatal dallara yuva kuruldu.</p>

  <p class="p7">“Artçı kuş, seni bırakırsam, bana ne verirsin?”</p>

  <p class="p7">“Kum yumurta.”</p>

  <p class="p7">“İstemem.”</p>

  <p class="p7">“Ne istersin, Dirmit kız?”</p>

  <p class="p7">“Babamı.”</p>

  <p class="p7">Artçı kuşlar, bağbozumunu beklemediler. Yöncü kuşları kavakların tepesinden aşağı atıp öldürdüler. Yası kanatlarına taktılar. Gagalarını çatırdatarak köyün üstünde bir–iki döndükten sonra, bir çağrışmayla gittiler.</p>

  <p class="p7">O sabah Atiye, Dirmit’in yatağında üç gıgı buldu. Kaldırıp bir kenara koydu. Gıgılar, dörtledi beşledi. Derken Atiye, kızın yatağından avuç avuç gıgı toplamaya başladı. “Kız napıyorsun bu gıgılarla,” diye sordukça Dirmit omuz silkti, dil çıkardı. Sonunda Atiye, oklavayı kapıp kızın peşine düştü. Çatal kapının önünde Dirmit’i yere yıktı. “Söyle kancık,” diye üstüne çöktü. Dirmit bir çırpındı, iki tepindi, sonunda gıgıları donuna soktuğunu söyledi. Atiye, “Boyun devrilsin e mi,” diye Dirmit’i eve sürüdü, ambar odasına kilitledi. Söylene söylene hamurun başına oturdu. Oturmasıyla Cinci Memet’in Dirmit’in doğumundan önce “A – ha!” diyerek hamur tahtasına attığı çentiği hatırladı. Eli ayağı boşandı. Korkudan bir zaman Dirmit’i dışarı salmadı. Dirmit, “Tükürüğün solana kadar gidip gelirim kız,” diye evin içinde ayağı yaralı it gibi dolandı. Atiye, her defasında “Gıgı almaya mı gideceksin geberesice!” diye kızı çaldı çaldı azarladı. Sonunda bir gün artık ana yüreği dayanamadı, “Hadi kalk kancık,” diyerek Dirmit’i su yollarına, duvar başlarına, ağaç kusmuklarına yolladı. Dirmit, entarisinin ceplerine kavrulmuş un doldurdu. Eline koca bir çingil üzüm aldı. Merdivenden “Güp!” diye atladı.</p>

  <p class="p7">“Kız Dirmit, dişinin kovuğuna kim sıçtı?”</p>

  <p class="p7">“Ebelerin iti.”</p>

  <p class="p7">“Vay keçi vay.”</p>

  <p class="p7">“Keçi senin oğlun.”</p>

  <p class="p7">“Oğluma varır mısın?”</p>

  <p class="p7">“Varmam.”</p>

  <p class="p7">“Niye?”</p>

  <p class="p7">“Senin oğlun piç.”</p>

  <p class="p7">O gün, dam uçuran rüzgâr, Dirmit’i önüne kattı. Savmanıda taylarla yarıştırdı. Üç olukta tazılarla dalaştırdı. Bir halı dokuyan kızların yanına, bir göle yatan camızların sırtına attı. Dirmit'in üzümünü elinden, un kavurmasını cebinden aldı. Saçlarını dağıttı, ağzını burnunu kanattı.</p>

  <p class="p7">“Dam uçuran rüzgâr, karnım acıktı.”</p>

  <p class="p7">“Toprak ye.”</p>

  <p class="p7">“Anneme dersin.”</p>

  <p class="p7">“Demem.”</p>

  <p class="p7">Dam uçuran rüzgâr, karanlık bastırınca, “Cinler geliyor!” diye Dirmit’i korkutup eve getirdi. Kaşla göz arasında Atiye’ye onun avuç avuç toprak yediğini söyledi. Atiye, “Aç kız ağzını, kancık,” diye Dirmit’i kapının arkasına kıstırdı. “Toprak yiye yiye karnında solucan çıkacak, geberesice,” diye yere yatırıp dövdü. Kaldırıp saçından tuttu. “Tövbe mi kız!” dedi. Dirmit silkinip başkaldırdı. O başkaldırdıkça Atiye, “Tövbe de kız, tövbe de kancık!” diye dayağı gel ha etti. Soluğu tükeninceye kadar bir sordu bir vurdu. Sonunda yüreği taştı. “İnadın kurusun emi!” deyip Dirmit’in boğazına bastı. Burnunu sıkıp ağzına, “Şap!” diye tükürdü. Dirmit sıçrayıp sekiye çıktı. “Kız, yiyeceğim işte, yiyeceğim işte, kız!” diye tepine tepine bağırdı. Kaçıp sedirin altına saklandı.</p>

  <p class="p7">Ertesi sabah, gün ağarmadan tulumba gıcırtısıyla uyandı. Usulca üstünü giyip, Atiye'ye görünmeden, sokağa fırladı. Atiye, ikindiye kadar evin içinde sinirli sinirli, “Hangi küllükte eşiniyor kim bilir kemçik!” diye gezindi. İçten içten de, ha şimdi gelir, ha birazdan diye bekledi. Dirmit çıkıp gelmeyince, “Git bak hele, bir yerde ne kıvrılır kalır da...” diyerek Nuğber’i halının başından kaldırdı. Nuğber söylene söylene Dirmit’e bakmaya gitti. Atiye de arkasından tavuklara yem vermeye bahçeye indi. Yemi saçtı, yalağa su koydu, yumurtaları almak için kümese girdi. Girdi ki, ne görsün! Dirmit, Keşli Rıfat’ın küçük oğlu Ömer'in altında. İkisi de doncak. Atiye yumurtayı filan unuttu. Ömer’le Dirmit'in üstüne çullandı. Kolları bacakları demedi, nereleri eline geldiyse ısırdı. Ömer'i bahçe duvarına kadar taşladı. Dirmit’i saçından sürüye sürüye yukarı çıkardı.</p>

  <p class="p7">Atiye bir kış Dirmit’i dışarı salmadı. Dirmit, “Köpek karı yağdı anne, kar dişlendi kız, saçaklar buzlandı, ne olur gönder az,” diye günlerce yalvardı. O yalvardıkça Atiye, tandır odasından ambar odasına, ambar odasından sekiye, sekiden tahtalıya dolandı. Dirmit bir yanda ağladıysa o bir yanda ağladı. Ne çare ki, Cinci Memet’in “Bu çocuk eksik doğmazsa başına gelmedik kalmayacak!” demesini, bir de, “Bu dediğimi iyi belleyin ha! A–ha!” diyerek hamur tahtasına attığı çentiği aklından çıkaramadı. Çıkaramadığı gibi, Dirmit'in başına bir iş gelmesinden korkup onu eve kapadığı yetmiyormuş gibi, bir yandan da evin içinde kızını keşiflemeye başladı. Dirmit’in iç bunaltısından yaptığı her şeyin altından olmadık anlamlar çıkardı. Onun bez bebeğini kucağına alıp, bebeğiyle konuşmasını, dışarıda yağan karı içerden çırpınıp bağırarak seyretmesini, sedirin altında oynarken oynarken orada uyuyakalmasını Cinci Memet'in hamur tahtası üstüne attığı çentiğe bağladı. Derken işi, Dirmit’in cinlerin bineğine girdiğinden şüphelenmeye kadar vardırdı. Bu defa onu keşiflemeyi bir kenara bıraktı. “Kızım, kınalı kızım,” diye, ikide bir yanına yanaşıp, bir, “De hele, cinler seni adınla mı çağırıyor?” diye o değilden ağzını aradı; “Bana demezsen seni alıp giderler, bir daha da bize göstermezler ha!” diye sıkıştırdı. “Cinlerin düğününe gittin mi? Evlerini gezdin mi?” derken derken, kızı cinler yürütmesin diye tutup sedire bağladı. Dirmit, “Çöz diyorum beni, kız,” diye debelene debelene günlerce ağladı. Sonunda bir ateş bir terlemeyle hastalandı. Ağzından köpükler saça saça gözlerini kapadı, üç gün açmadı. Dördüncü gün açıp tavana verdi. Atiye, “Kız elden gitti,” diye dövündükçe, Dirmit “Başım! Başım!” diye inledi. Atiye, “Çıktı valla Cinci Memet’in çentiği,” dedikçe, Dirmit’in her yanı kırmızı kırmızı çentik döktü. Her bir çentik sulandı, kaşındı, kara kara kabuk bağladı. Atiye, gitti geldi, “Kabukları kaldırayım deme, derin yaralar açarsın ha!” diye tembihledi. Ama yine de, ne olur ne olmaz diye kızın ellerini bir torbaya sokup bağladı.</p>

  <p class="p7">Dirmit, yemlik zamanı iyileşip yataktan kalktı. Atiye, hastalığın Dirmit'te eser bırakmadığına öyle çok sevindi ki, onu ayağa kalktığı gün sokağa saldı. Saldı ama yanıldı. Hastalığın kızında bıraktığı eser gözle görülmediğinden hiç farkına varmadı, ama Dirmit’te çentik hastalığından sonra, her yaptığını gizleme, olur olmaz şeylere acıma eseri kaldı.</p>

  <p class="p7">“Anne, tulumbaya yazık, değil mi?”</p>

  <p class="p7">“Ne diyorsun kız sen?”</p>

  <p class="p7">“Tulumbaya yazık diyorum.”</p>

  <p class="p7">“Nesine yazıkmış?”</p>

  <p class="p7">Geceleri tulumba, aya karşı tek başına uluyan bir ite benziyordu. Durmadan kuyruğunu sallıyor, Dirmit’i yanına çağırıyordu. Dirmit önceleri korktu. Bir zaman tulumbanın kuyruk salladığını görür görmez, kafasını yorganın altına soktu. Ama bir gün, helheli oynarken tulumba, “Geceleri yanıma gelirsen, ben de sana sabaha açılacak gül tomurcuklarının yerini söylerim.” dedi. Dirmit iki güne kalmadan köyün bahçelerindeki tüm gül fidanlarının yerini öğrendi. Geceleri gizlice tulumbanın başına iniyor, sabahları kimseye görünmeden su yollarından geçip, tomurcukların başına varıyordu.</p>

  <p class="p7">“Uyuyamıyorum, yediveren gül.”</p>

  <p class="p7">“Neden?”</p>

  <p class="p7">“Seni, tomurcuklarını düşünmekten.”</p>

  <p class="p7">O gül zamanı Dirmit, “Ya uyur da, uyanamazsam. Ya ben uyurken güller solar, dallar kurursa,” diye öyle çok korktu ki, o gül zamanından bir dahaki gül zamanına kadar gözünü hiç kırpmadı.</p>

  <p class="p7">Dirmit’in gözlerini karanlığa dikip, sabahın olmasını beklediği gecelerden birinde, Huvat’ın anası tandır başında öldü. Nuğber Dudu’nun üstünden, küçük bez torbalar içinde kına, bir-iki muska, yiyelenmiş zeytin çekirdekleri, bitki kökleri, kara bir tutam da saç çıktı. Ölü evine gelen kadınlar tandır başında diz çöktüler. Nuğber Dudu’nun yaşmağını ağıtçı Kör Fadime’nin eline verdiler. Ağıtçı Kör Fadime, “Ne diyem de ne söyliyem, ölü benim olmayınca!” diye yaşmağı gönülsüz gönülsüz bir-iki salladı.</p>

  <p class="p7">Ardından, “Nuğber Dudu bindi ölüm atına da digidah, ha digidah, digidah,” diye bir ağıda başladı. Ötekiler, Nuğber Dudu’nun üstünden çıkanları elden ele geçirip, “Digidah ha, digidah,” diye Kör Fadime’ye eşlik ettiler. Ardından Nuğber Dudu’nun canı için, etli pilav üstüne öküz helvası yediler. Gömücüler mezarlığa gidince de, onun minderini, çarını, içliğini, bastonunu ellerine aldılar. Bir çağrışma, bir ağıtla akşama kadar köyün içinde dolaştılar.</p>

  <p class="p7">Atiye, kaynanasının koynundan çıkanları küçük bir bohça etti. Huvat’ın köye geldiği gün de, Nuğber kadının hatırasını oğluna verdi. Verdiğine de pişman oldu. Huvat, bohçayı açar açmaz bir ağıt tutturdu. Atiye, “Sus lan anam,” diye yalvara yalvara Huvat’ı yenemeyeceğini anlayınca, “Ağla ağla, güzel oluyorsun ki!” diye kocasına bir-iki çıkıştı. Sen misin çıkışan! Huvat, “Bu saç benim saçım kız,” diye bağıra bağıra köyü başına topladı. O gece yarısına kadar, köyün erkeğini kadınını, anasının mezarının üstüne kırk gün nur oturduğuna dair yemin billah ettirmeden yatırmadı. Ama anasının cennete gireceğinden yine de emin olamadı. Sabaha karşı Atiye’yi, “Anamın saçına kına yaktın mıydı, kız?” diye dürte dürte uyandırdı. Atiye uykulu uykulu ağzını açtı. “Yaktım ama, yakmadım öyleyse lan,” diye başladı. Huvat’a, anasının sandığına boğum boğum kara kurtlar düştüğünü, kurt evi sarmasın diye de sandığı bahçeye atıp anasının gömüldüğü gün ateşe verdiğini anlattı. Huvat’ın hallerine kızdığından bir de tüm Alacüvek ahalisinin kurtları gördüğünü, “Nuğber Dudu cehennemlik ya, biz duasını esirgemeyelim,” diyerek okuyup üfledikleri yalanını attı. Sonra da dönüp yattı. Huvat’ın o dakka soluğu içine kaçtı. Ne yapacağını bilemedi. Bir yorganı başına çekti, bir tekmeledi. Sonradan sonraya, “Vay geçmişini!” diye ayağa kalktı, Atiye’ye bir dayak attı, bir dayak attı.</p>

  <p class="p7">O sabahtan sonra, üç gün Huvat’ın ağzını bıçak açmadı. Üç gün boyunca sık sık tüm köye küsmeyi, Atiye'yi de koyup gitmeyi düşündü. Ama sonra bu fikrinden caydı. Alacüvek’i “Hop!” kaldıracak bir şey alıp gelmediğine yana yana, kafası önünde, bir zaman ortalıkta dolandı. Derken bir gün, “Aklını yesinler e mi lan senin,” diye kendi kendine konuşa konuşa, bir sevinç bir tuzakla muhtarın kapısına dayandı. Dayanır dayanmaz da yer yerinden oynadı. Alacüvek, “Huvat, köyün adını değiştiriyormuş,” diye bir haberle çalkalandı.</p>

  <p class="p7">O gece Alacüvek’te kimse uyumadı. Kırklı bebeğinden, yatalağına varıncaya kadar herkes ayaklandı. Kadınlar başlarında çarları, ellerinde kirmenleri, sırtlarında bebeleri, muhtarın çatal kapısının önünde toplaştılar. Erkekler, muhtarın erkek odasında sabahaca bağrıştılar. Yaşlılar, ilkin, “Alacüvek adı atamız yatırın yadigârıdır, günaha girmeyin,” diye nasihat verdiler. Sonuna kadar da bastonlarına dayanıp direndiler. Ama gün ağarınca bir öfkeyle muhtarın erkek odasını terk ettiler. Yaşlılar şöyle dursun, Huvat bile ateşli yandaşları karşısında ilkin şaşkınlığa düştü. Daha o Alacüvek değil de şu olsun demeye fırsat bulamadan o bir isim, öteki başka bir isim söylemeye başladı. Neyse ki Huvat sonunda kendini toparladı, “Köyün adını ‘Atom’ koyacağız,” diye yerinden fırladı. Herkes bir merakla susup Huvat’a baktı. Neden sonra Keşli Rıfat ayıktı. “ ‘Atom’ neyin nesi ki, lan?” diye sormayı akıl etti. Huvat şehirde herkesin atomdan söz ettiğini, atomun altından daha kıymetli bir şey olduğunu söyleyerek, atom hakkında ne biliyorsa sıraladı. Ama lafını bitirmeden Değnekli Ali koltuk değneklerini çekip ayağa kalktı, “Atom, ilkine gâvur adı,” diye ortaya ters bir laf attı. Huvat, “Lan topal it, senin gibi yarım akıllıya mı kaldı gâvur adıysa,” diye bir kızgınlıkla Değnekli Ali’nin üstüne atıldı, yakasından tutup yere yatırdı. Değnekli Ali, “Kore’ye kim gitti, lan, ha?” diye ağlamaya başladı. Burnunu çeke çeke, atom hakkında bildiklerini bir de o anlattı. “Atomu yiyen it kudurur lan,” diye köylünün ödünü patlattı. Yerine çekilip oturmadan da ortaya yeni bir isim attı. Akçalı...</p>

  <p class="p7">Köylüler o günden sonra, hem Alacüvek’in adını hem de Değnekli Ali’nin adını değiştirdiler. Alacüvek’e “Akçalı”, Değnekli Ali’ye de “Koreli” dediler.</p>

  <p class="p7">Huvat da “Atom” adını kır itine koydu. “Varsın Akçalı olsun, icat benim icadım ya,” diye de avundu. Ama kır ite “Atom” adı iyi gelmedi. Durup durup ağzından salyalar akıtmaya, kuyruğunu bacaklarının arasına kıstırıp olur olmaz hırlamaya başladı. Huvat birkaç gün, “Bu ite zehir ne atmasınlar, kız?” deyip durdu. Ama en çok itin kuduz olmasından korktu. Sonunda da Atom’u çekip vurdu. O gün can sıkıntısından Atiye’ye, “Bundan böyle köylüye dikiş dikmeyeceksin, iğne de vurmayacaksın, kız,” diye emirler savurdu.</p>

  <p class="p7">Atiye o sıralar ortaya bir hünerini daha çıkarmış, Çerçi’ye şırınga getirtip köylüye iğne vurmaya başlamıştı. Kısa zamanda da yedi köyde “İğneci Atiye Hanım” diye isim yapmıştı.</p>

  <p class="p7">Atiye, Huvat’ın ileri geri bağırmasına ilkin ses etmedi. Ama iğne vurmayacaksın diye emirler savurmaya başlayınca, elini beline koyup kocasının karşısına dikildi. Bağıracağına bir yol Dirmit’i sorsa iyi edeceğini söyledi. Huvat birden kül gibi oldu. “Evde yok muydu Dirmit kız?” diye bir korkuyla sordu. Atiye, “Var mıydı ya?” diye terslendi. Köy adı kaygısı çekeceğine, durup dururken bir atom icadı çıkartıp it vuracağına, evde eksik arasa daha iyi olacağını duyurdu. Dirmit’i Dizgeme’ye hacılığının yanına gezmeye gönderdiğini söyledi. Huvat’ın başından çekilip tandır odasına girdi. Huvat, “Ne hacılığı kız?” diye Atiye’nin etrafında bir merakla dolandı. Sonunda işin aslını anladı. Atiye’nin iğne vurmaya başladıktan sonra doğduğu yöreden gelip Dizgeme’ye yerleşmiş bir aileyle tanıştığını, dünyada ve ahirette o ailenin bacılığına girdikten sonra da Dirmit’i yanlarına, gezmeye yolladığını öğrendi. Söylene söylene kızını almaya gitti.</p>

  <p class="p7">Gitti ama pir gitti. On gün Atiye ağılın başını su yolu etti; bir, kötü kötü söylendi; bir, kulağını kapıya verdi; bir, ata atlayıp Dizgeme’ye gidecek oldu derken, Huvat on birinci gün akşama doğru Dirmit’in elinden tutarak çıktı geldi. Gelir gelmez de, Atiye’ye müjdeyi verdi. “Senin hacılığının kızı Zekiye’yi, bizim Halit oğlana bitirdim, kız,” dedi. Atiye olduğu yerde dondu kaldı. İlkin ne diyeceğini şaşırdı. Bir, “Kız daha çok cahil, anam,” diyecek oldu; bir, “Halit’in başka sevdiği ne vardır belki lan,” diye kocasına çattı. Huvat’ın kaygısız kaygısız çekilip sedire yattığını görünce de, “Her gördüğüne şapılama huyundan vazgeçsen olmaz mı?” diye lafı inadına uzattı. Atiye içini bir iyice boşaltacağa benzerdi ya, Huvat, “Gâvur gelini gibi sohurdanıp durma, kız,” diye ayağa kalktı. “Bana ayran verirken kızın yüzü bir kızardı ki, dayanamadım işte,” diye kestirip attı. Atiye, o gece, “Halit kızı bir görsün hele, istemezse döneriz,” diyerek, kocasını oğlunu köye çağırması için kandırmaya çalıştı. Ama Huvat, “Bu işin geri dönüşü olmaz, görüp de ne olacak kız?” diye zorlattı.</p>

  <p class="p7">Atiye çaresiz hazırlığa kalktı. Sini sini baklava açtı. Bohçalar hazırladı. yanına hatırı sayılır iki yaşlı kadın alıp dağ köyündeki yeni hacılığına dünürcü oldu. Zekiye’ye “yapık, yüzük” koydu. Zekiye daha Akçalı'ya el öpmeye gelmeden, onun toka gibi iri gözlü, epil epil yüzlü, serpme benli, eline çabuk bir kız olduğunu tüm köy duydu. Duyan duyduğuna bir kattı, bir yakıştırdı, Zekiye’nin süzüle süzüle köye gelip gitmesinden sonra da, bu yakıştırmalar öyle bir hal aldı ki, halı dokuyucular yeşil halı ipine “Zekiye’nin gözünden” demeye başladılar. “Zekiye’nin benleri gibi kuskus dökmek” lafı da o günlerde Akçalılıların dillerine yerleşti. Yine o günlerde, Akçalılı kadınlar yeni bir âdet çıkardılar. Entarilerinin altından bellerine kalın bir bez dolayıp sıktırmaya başladılar. Zekiye’nin belinin inceliğine ağızları öyle açık kalmıştı ki, Atiye’nin bu işe küçüklükten başlanmazsa, bel inceltmeye pek bir faydasının dokunmayacağına dair sözlerine bir süre kulak asmadılar. Koç katımına kadar sargılarını hiç çıkarmadan bellerini sınadılar. Ama koç katımından sonra topluca bir hırıltıya düştüler. Bel inceltme hevesi yüzünden kadınlar arasında tıknefes, öksürük, kızarma ve terleme baş gösterdi. Bazılarının elinde, yüzünde, gövdesinde yaralar açıldı. Üç kadında da görme ve konuşma bozukluğu ortaya çıktı. Hepsinin beli ise kütük gibi şişti. Şişmenin başlamasıyla, “Artık bel inceltme zamanı bizden geçmiş,” diyerek, bir hüzünle, bellerine dolayıp sıktırdıkları bezleri çıkardılar. Ama Zekiye gibi ince belli kız yetiştirmeyi de analık görevi saydılar. Atiye'den bel inceltmenin ilmini aldılar. Kısa zamanda bez yerine naylon torba sarmanın daha iyi sonuç vereceğini anladılar. O günden sonra, doğan kız çocuklarını göbekleri düşer düşmez, üç tas suyla yıkadılar. Okuyup üfleye üfleye bellerine naylon torba sardılar.</p>

  <p class="p7">Zekiye gibi belini inceltemeyenler de, onunla bir örnek giyindiler. Saçlarını onun gibi kırk belik edip beliklere sıra sıra mavi boncuk düzdüler. Zekiye’nin kaşlarını yıkıp, ellerini koltuğunun altına sokup oturuşunu, ikide bir pancar gibi kızarışını, kaynanasının etrafında keklik gibi seke seke dolanışını, kaynatasına abdest suyu döküşünü, süzüle süzüle peşkir tutuşunu öve öve bitiremediler. Huvat’ı bayram bebesine çevirip bir kenara çekildiler.</p>

  <p class="p7">Atiye, “Döllerin başına bir iş ne gelir anam, kalk yoluna git,” diye Huvat’ın etrafında dolandıkça, Huvat, “Yolum bağlandı kız, biri muska yazdırdı zaar,” diye bir nizahla giyinip kuşanıyor, foter şapkasını eline alıp sıvazlaya sıvazlaya ortalığa düşüyordu. Köyün içinde sigara tabakası elinde bir iki gidip geliyor, kuşluk zamanına kalmadan da atının sırtına bindiği gibi, dünürü Rızgo Ağa'nın yanına çıkıyordu. Her yola çıkışında da, ahır kapısının ağzından Atiye’ye, “Kız bak hele,” diye seslenmeyi, “Akşama köylü davet yemeye gelecek, arabaşının yanına aşidiye pişir, tuzlu sütlaç dök,” demeyi, sıkı sıkı tembihlemeyi unutmuyordu. Akşam olup da, güneş dağların arkasına indi mi, dünürünü de yanına katıp köye geri dönüyordu. Dönmesiyle atları ahıra çekmesi, dünürünün elinden tutup köy meydanına çıkması bir oluyordu. Atiye, Huvat'la Rızgo Ağa’ya, köylülerin “çifte güvercinler” diye ad yakıştırdığını duyunca, “O ne, Huvat, hadi koltuğuna giriyorsun, el ele tutuşup gezmek de ne? Ayıp lan,” diye epeyce çıkıştı. Ama Huvat’a dünür eli tutmayı terkletemedi. Onu terkletemediği gibi Huvat, her gece köylüye davet yedirdiğinin yanında, köyde halı kesilen her eve, dünürünün elinden tuta tuta, göz aydına varmaya başladı. Gelinin kızın getirip ayağının altına serdiği halıların üstüne keskence hediyesi olarak, bitimlik çerez, kızıl üzüm, sormuk şekeri bırakmaya başladı. Huvat bir elinde dünürünün eli, bir elinde içi çerez dolu torbayla ortalığa düştükçe Atiye kahrından uğundu. “Köylü hah kestiyse sana ne lan, anam,” diye ikide bir Huvat’ın önüne durdu. “Senin gibi bir hoşafçı daha var mı acaba bu dünyada!” diye terslendi. Ama Huvat, Atiye’nin sözlerine hiç kulak asmadı, o daha diyeceğini bitirmeden, o değilden savuşup ortadan kayboldu. Bir gün yine Atiye kötü kötü söylenirken Huvat elinde bir top urılla içeri girdi. Atiye’nin, “O elindeki ne, lan?” demesine kalmadan, köyün ne kadar yetim dölü varsa, Huvat’ın arkasından içeri gel ha etti. Huvat tırıl topunu Atiye’nin eline tutuşturdu. “Çocuklar büzgeçli don, gömlek istiyor, bak bakalım kız,” diyerek Atiye'nin gözünün içine baka baka çekilip sedire oturdu. Atiye hayırlı bir iş olduğundan zorsunmadan çocukların büzgeçli donlarını, gömleklerini dikip ellerine verdi. Ama Huvat daha Atiye dikiş makinesinin başından kalkmadan, “Bak hele, kız,” diye, bir tuzakla yanına yanaşıp da, Zekiye’ye dünürcü giden kadınlara da üçer metre entarilik kumaş aldığını söyleyince, Atiye, Huvat’ın lafı nereye getireceğini hemen anladı. “Götür ellerine ver, kime diktirirlerse diktirsinler,” diye bağırmaya başladı. Huvat, “Kız, en çok onlar iyi demedi mi Zekiye’ye!” diye lafı alttan almaya çalıştı ya, Atiye, “Gelinin de batsın, sen de bat,” diye ağzını açtı. “Gelinim gelinim diye gezineceğine, ha biraz da döllerim oralarda ne yapıyor diye gezin,” diye verdi veriştirdi. Ama Huvat, bana mısın demedi. Köye yassıldı. Bildiğinden de geri kalmadı. Atiye sonunda yüreğini boşa tükettiğini anladı. “Küller yüzüne!” deyip Huvat’ın yakasını bıraktı.</p>

  <p class="p7">Atiye, dünürü Rızgo Ağagil’e gidip gele gele, kimsenin ne anlama geldiğini bilmediği sözler eder olmuştu. Kimse anlamasa da ara sıra buna benzer sözler etse iyiydi. Ama, “Küller yüzüne, teller gözüne!” derken ipin ucunu öyle bir kaçırdı ki, hacılığı Sose’yle garip, anlaşılmaz bir dille konuşmaya başladı. Ondan sonra da evde Atiye’nin konuştuklarının yarısından çoğu anlaşılmaz hale geldi. Huvat, Atiye’nin bacılığıyla garip, anlaşılmaz bir dille çatır çatır konuştuğuna şahit olduktan sonra, Atiye'den çekinir oldu. Bir zaman karısından uğrun onu gözledi. İçinden besmele çekmeden elinden bir şey yemedi. Abdestsiz koynuna girmedi. Korkusunu kendine yediremediğinden, “Atiye’nin nesi olacak, şeytan giriyor aklına zaar,” diye yüreğine su serpti, ama imkânı yok korkusunu atamadı. Korkusunu atmaya çalıştıkça aklına yeni yeni şeyler takılmaya başladı. Atiye’nin dikiş dikmeyi, okuyup yazmayı nerde öğrendiğini düşüne düşüne bir hal oldu. içine bir şüphe oturdu. Son son ortalığa bir şırınga icat edip iğne vurmaya kalkmasını, karısının aklına şeytan aklı karışmasına bağladı. Nuğber’i yanına çağırıp Atiye’nin her yaptığını kendisine haber etmesini istedi. Korkudan günlerce erkek odasından aşağı inmedi. ikide bir Nuğber'i sesleyip sorguya çekti. Derken bir annesine bakıp bir babasına haber yetiştiren Nuğber'in de içine bir korku yerleşti. Atiye’den gizli üstünü başını yoklamaya, annesinin sırrını çözmek için sandığını karıştırmaya, uyurken ağzını aramaya başladı. Sonunda Atiye evin içinde kızına, kocasına neredeyse yedi kat el oldu. Olandan bitenden habersiz olduğundan, bir tek Dirmit annesinin yanına sokuldu. Ama Atiye tutup ona da, “Ninnisare ninnisare!“ diye ağlayan, bir uzayıp bir kısalan kara bir eşeğin hikâyesini anlattı. O hikâyeyi dinledikten sonra Dirmit de elden ayaktan çıktı. Gözünün önünde “Ninnisare!” diye ağlayan, uzayıp kısalan kara bir soruttuğunu söyleyip tir tir titremeye başladı. Gündüz gözüne helaya gidemez, bahçede gezinemez oldu. Bir başını yastıkların altına soktu, bir elinde koca bir değnekle evin içinde “Çüşo!” diye diye gezindi. Kırk gün kara eşek Dirmit’e rahat yüzü göstermedi. Kulaklarını küpe gibi sarkıtıp başını öne yıktı. Gözlerinden yumruk gibi yaşlar döke döke ağladı. Kuyruğunu kısıp, “Ninnisare, ninnisare!” diye inledi. Dirmit sonunda onun ağlamasına inlemesine dayanamadı. Kırk gün sonra, “Ninnisare, ninnisare!” diye eşekle beraber inlemeye, gözyaşı dökmeye başladı. Eşek o zaman Dirmit'e acıdı. Ön ayaklarını duvara dayayıp anıra anıra gözden kayboldu. Eşeğin arkasından Dirmit duvara baka baka hasta düştü. O yataklarda dönerken Atiye de birdenbire kötüledi. Hareketleri ağırlaştı, bakışları donuklaştı. Yemeden içmeden kesildi. Gözlerini tavana verip o kimsenin anlamadığı diliyle upuzun hüzünlü türküler söylemeye başladı. Atiye'nin sesi kulağına geldikçe Huvat kendini evden dışarı attı. Korkudan gece yarısından önce içeri girmedi. Ama Atiye, türküleriyle Huvat'ın içine korkuyu iyice işlettiği yetmiyormuş gibi, bir gece sabaha karşı kocasını dürte dürte uyandırdı. Huvat karısını başucunda dikilmiş görünce, “O ne kız!” diye birden sıçrayıp ayağa dikildi, zangır zangır titremeye başladı. Atiye'nin, “Babam bu gece öldü,” dediğini duyunca da eli ayağı buz kesti. Yatağın üstüne küt diye devrildi. Atiye koşup Nuğber’i kaldırdı, Nuğber bir titremeyle Atiye’nin arkasına düştü. ikisi bir Huvat'ı ayıktırıp yatağın içine oturttular. Atiye kocası ayıktıktan sonra, Nuğber'e dedesi için dua etmesini söyledi. Nuğber ellerini açıp korka korka duaya başladı. O dua ederken Atiye babasının öldüğünü o gece gördüğü bir rüyadan bildiğini haber verdi. Babasının rüyasında hiç konuşmadan uzun uzun yüzüne baktığını, sonra çakmağını zarfından sıyırıp eline verdiğini, sonra da birden kaybolduğunu anlattı. Babasının çakmağını zarfından sıyırıp vermesinin, babasının adını koyduğu oğlu Mahmut'un babasından kendisine hatıra kaldığı anlamına geleceğini söyledi. Huvat, korkusunu içine atıp rüyasını başka birine daha yordurmasının iyi olacağını duyurduysa da, kocasını dinlemedi. “Babam öldü, biliyorum ben,” dedi. Evin içinde türkü çağırmayı, gülmeyi, radyo açmayı yasak etti. O gün akşama kadar, babasının günahlarını bağışlaması için Tanrı’ya yalvardı. Ayrıca kendisinden dolayı azap çekmemesi için, abdest alıp iki rekât namaz kıldıktan sonra Huvat’la Nuğber’i Tanrı huzurunda şahit tutarak, onu bağışladığını açıkladı. O an –güneş dağların arkasına yeni yeni çekiliyordu– yerin yedi kat altından çığlıklar yükseldi. Yeri göğü kapladı. Atiye sayıklar gibi, “Babamın sorgulaması başladı,” dedi. Nuğber’i, Dirmit’i ve Mahmut’u korkmamaları için tembihledi. Tam üç gün çığlıkların ardı arkası kesilmedi. Atiye üç gün boyunca daha da kötüledi. Kulaklarını elleriyle kapadı. “Yeter artık! Yeter baba, bağırma,” diye durmadan inledi. Ne yemek yedi, ne uyudu, ne de ağlayabildi. Üçüncü gün çığlıklar hıp diye kesildi. Atiye kulağını yere verip uzun uzun dinledi. “Çok şükür kurtuldu,” dedi. O gece Atiye, tandır odasına Huvat’tan ayrı bir yatak serdi. Yatağa girer girmez, arka arkaya üç dua okuyup bir sağ omzuna, bir sol omzuna üfledi. Babasıyla kendisini konuşturması için ellerini kaldırıp Tanrı’ya yalvardı. Tespihini alıp mırıldana mırıldana beklemeye başladı. Üç gün üst üste gözünü hiç kırpmadığı için, öyle yorgun düşmüştü ki, uyumamak için çok çaba harcamasına rağmen, ikide bir içi geçiyor, gözü kirleniyor, başı göğsüne düşüyor, tespihi elinden kayıyordu. Tam derin uykuya geçeceği sıra, bir hışırtıyla irkiliyor, gözlerini açıp kapıya dikiyordu. Sabaha karşı artık umudunu iyice yitirdiği bir sırada babası, “Atiye, Atiye!” diye fısıldayarak, arkasından yanına sokuldu. Belli belirsiz omzuna dokundu. Ağır hareketlerle, yatağın ayak ucuna geçip oturdu. Atiye, “Yüzün niye sapsarı baba?” dedi. Babası başını önüne eğdi. “Bana çok eziyet ediyorlar, kızım,” dedi. “Bir senin yüzünden, bir de annenin,” deyip sustu. Atiye gözlerini babasının solgun yüzüne çevirdi. “Ben seni bağışladım, baba,” dedi. Babasının kurumuş, küçülmüş ellerini ellerinin içine aldı. Başını babasının göğsüne dayayıp, derin bir kuyudan çıkrıkla su çeker gibi, uzun uzun ağladı. Ortalık ışıdığında, babası, “Çağırırsan yine gelirim, kızım,” diyerek, Atiye’yi kucakladı, saçlarını kokladı. “Canım bir nar pekmezi istiyor ki!” diye derin derin iç geçirdi, geldiği gibi sessizce gitti. Atiye, babası gider gitmez, Huvat’ın yanına koştu. “Babam nar pekmezi istedi, kalk,” diye onu uyandırdı. “Rızgo Ağagil'de vardır, al da gel,” diyerek Huvat'ı hacılığı Sose'ye yolladı. Atiye o günün gecesinde, yine tandır odasında tek başına yatağa girdi, duasını edip babasını yanına çağırdı. Bir eline tespihini, bir eline nar pekmezi şişesini aldı. Beklemeye başladı. Atiye, tam on bir gece, üst üste tandır odasında, babasının gelmesini bekledi. Çırpındı, Tanrı'ya yalvardı. “Benim babam Mahmut,” diye durmadan babasının adını çağırdı. Ama ne ettiyse babası gelmedi. Ve bir daha Atiye babasının yüzünü hiç görmedi. Huvat, Atiye'nin her gece tandır odasına girip, sabah elinde nar pekmezi şişesiyle gerisin geri çıkmasına, bütün gün sayıklar gibi kendi kendine konuşa konuşa evin içinde gezinmesine dayanamadı. Ondan boşuna korktuğunu anladı. Üstelik karısına acımaya başladı. Atiye'nin nar pekmezini köyün mezarlığına götürüp kaynanasının mezarına gömmesinden, pekmezi babasına vermesi için Nuğber Dudu’ya yalvarmasından sonra da, Atiye'nin aklını oynatıp elden gittiğini sandı. Ama Atiye yavaş yavaş iyiye döndü. Zekiye'ye nişan koyacaklarına yakında evin içinde yılkı gibi gidip gelmeye başladı.</p>

  <p class="p7">Nişandan bir hafta evvel, Akçalılı kadınlar toplanıp Atiye'ye yardıma geldiler. Dağlar gibi yufka kayıldı, hoşaflar kaynatıldı, baklavalar açıldı. Atiye şehre gidip gelininin düzenini gördü. Bileziklerini, kolyesini, küpesini bozdurdu. Yüzüklerden yüzük beğendi, kordonlara beşibiryerdeler dizdirdi. Kadifeler, kaşmirler kestirdi, tenekelerle helva, çuvallarla pirinç, çerez aldı. Bir yandan Zekiye’nin düzenine bakmaya gelenlere sofra kurdu. Bir yandan Zekiye’nin nişanlığını dikti. Kızlarını baştan aşağı kuşattı. Kız evine gidecek koçu kınaladı, boyadı, nişandan bir gün önce Huvat’ın önüne katıp, Zekiye’nin bohçasıyla birlikte dünürüne yolladı. Arada bir, “Halit oğlan yok ya, hiç içime sinmiyor,” diye ağladıysa da, kendini sıkıladı. Nişanın olacağı günün sabahı, kendisine son çağrı yapılmayanın, daha önce çağrılı da olsa gelmeyeceğini bildiğinden Nuğber’i erkenden giydirip kuşattı, okuyuculuğa çıkardı. Nuğber köyde tek kapı bırakmadı, herkesi son bir defa dolandı.</p>

  <p class="p7">Kuşluk vaktine kalmadan, köyün erkeği kadını çocuğu çekildi, geldi. Kadınlar içerde, erkekler dışarıda toplandı. Derken Huvat çalgıcılarla kamyonları kapıya dayadı. Çalgıcıları şaplağa tutup bahçeye oturttular. Huvat eline bir yağlık geçirdi, halayın başına geçti. O ara Atiye getirip çalgıcıların bohçalarını kucaklarına verdi. “Köroğlu’nun uşakları” tellere, köyün delikanlıları tetiklere bastılar. Öğlene Rızgo Ağa’nın kapısına Varıp dayandılar. Kız köyü, oğlan köyüne hoşgeldine durdu. İki köyün erkeği omuzlaşıp halaya tutuştu.</p>

  <p class="p7">“Bunu okuyanın nesi var?”</p>

  <p class="p7">“Oğlu var, kızı var.”</p>

  <p class="p7">“Darısı oğluna, kızına olsun.”</p>

  <p class="p7">“Huvat Ağa’nın köylüsü, Yazı Ayşe’sinden, bir çift naylon çorap, bir biçimlik entarilik kumaş.”</p>

  <p class="p7">“Dansı Memet’ine olsun, Zekiye gibi gelin alsın.”</p>

  <p class="p7">Erkekler dışarıda halay çekip, tabanca atarken kadınlar. Zekiye’yi getirip ortaya oturttular. Kız evinden tefçi, oğlan evinden çığırtkan çıkardılar. Boş bir sini getirip Zekiye’nin başına tuttular. Bir tef sallandı, bir çığırtkan bağırdı. Zekiye’ye sini sini hediye toplandı. Siniler elden dışarı edildi. Atiye gelininin koluna girip, ayağa kaldırdı. Elini öptürdü. Altınları boynuna, bilezikleri koluna dizdi. “Dansı Seyit’imin, Mahmut’umun başına olsun!” diyerek, nişan halkasını Zekiye’nin parmağına geçirdi. Gidip çalgıcıları yukarı getirdi, geliniyle karşılıklı oynadı.</p>

  <p class="p7">Zekiye’yle Atiye oynadıkça, Buğlek ininde yatan peri kızı Sarıkız hasedinden çatladı. Zekiye’ye düzülen övgüleri, takılan altınları, çağrılan hediyeleri çekemedi. Nişandan bir gün sonra, gözlerinden kıvılcımlar saça saça, elinde kara bir kırbaçla Akçalı'ya geldi. Dizgeme’ye giden yolun çatına çırılçıplak dineldi.</p>

  <p class="p7">Sarıkız'ı gören erkeklerin onun güzelliğine dayanamadığını, Sarıkız’ın nice erkeği peşinden inine yürüttüğünü bilen kadınlar, kocalarının, oğullarının üstünden kapılara kilit vurdular. Topluca duaya oturdular. Sabaha karşı da Sarıkız'ı taşlaya taşlaya köyden çıkardılar. Sarıkız belenin başında kırbacını yere vura vura küfürler savurdu ve tek kavağın dibinde gözden kayboldu.</p>

  <p class="p7">O kuşluk zamanı Akçalı’yı eşekler bastı. Önce kuyruğu kulağı kesik iki eşek Sat Deresi’nden geçip, yayıla yayıla mezarlığın gerisindeki yamaca doğru tırmandı. Onların arkasından bir anda köyün içinde pıtrak gibi eşek bitmeye başladı. Yüzlerce ayağı yaralı, çulsuz, uyuz eşek anıra anıra köyün içinden geçip mezarlığın gerisindeki yamaçta toplandı. Erkekler, dirgenlerine sarılıp topluca yamaca vardılar. “İn mi gönderdi sizi, cin mi?” diye eşeklere bir-iki bağırdılar. Eşekleri köyün başına Sarıkız’ın çıkardığını düşündüklerinden, onların yanına bir türlü yanaşamadılar. Dirgenlerini bağıra çağıra uzaktan uzağa eşeklere doğru salladılar. Ama eşekler ön ayaklarını uzatıp arka ayaklarının üstüne yamaca yassıldılar. Daha onlar dirgenlerini omuzlarına vurup köyün içine girmeden, yaşlılar ayaklandılar. Bastonlarına dayanıp kapı kapı ev dolanmaya başladılar. Eşeklerin mezarlığa yakın bir yerde toplanmalarını Yatır’ın bir işareti saymak gerektiğini, köyün adının değiştirilmesine içerlediğinden üstlerine eşekleri saldığını, hemen köyün adını geri çevirmezlerse daha kim bilir başlarına ne felaketlerin gelebileceği doğrultusundaki düşüncelerini yaydılar.</p>

  <p class="p7">O gece Sarıkız topuklarına değen saçlarını savura savura yeniden Akçalı’ya geldi. Köylüler Sarıkız’ı ağılın başından mezarlığa kayarken gördüler, kapılarını kilitleyip içeri çekildiler. Erkekler, “Sürün çıkarın şu cazıyı,” diye kadınlara epeyce yalvardılar. Ama kadınlar Sarıkız’ın kendilerinden öç almak için yeniden köye geldiğini, eşekleri de kızgınlığından köyün üstüne gönderdiğini söyleyerek Sarıkız’ı taşa tutmaya yanaşmadılar. Sarıkız sabaha kadar çırılçıplak, elinde kırbacıyla eşeklerin sırtında köyde gezindi. Sabahla bir dağa çekildi. Gündüzün yaşlılar yine köyün içine düşüp kapı kapı dolandılar ya, eşekleri Yatır’ın gönderdiğine dair sözlerine kimseyi inandıramadılar.</p>

  <p class="p7">Öte yanda, yazıya koyverildikleri günden bu yana tüm köylerden taşlanarak kovulan başıboş yaşlı eşekler, Akçalı’da neden taşlanmadıklarını bir türlü kestiremediler. Ama kendilerine kötü yüz gösterilmemesini fırsat bilip, Sarıkız’ın sırtlarında gezindiği gecenin sabahında Akçalı’yı yurt edindiler. O günden sonra semerinden kurtulan eşekler tek tek gelip Akçalı’ya yerleştiler.</p>

  <p class="p7">Köylüler, zamanla eşeklere alıştılar. Ama Sarıkız’ın korkusundan geceleri dışarı adım atamaz oldular. Erkekler boyunlarına Sarıkız muskaları astılar, geceleri kilit altında kaldılar. Kadınlar, kırk “Salatantünce” okuyup kocalarının yüzlerine üfürmeden uykuya yatmadılar. Ama köpek karı yağana kadar Sarıkız’ı sürüp köyden çıkaramadılar.</p>

  <p class="p7">Sarıkız köpek karı yağdıktan sonra bir zaman kiminin gözüne görünmedi. O sıra köyde Sarıkız’ın inine çekildiği inancı iyice yaygınlaştı. Derken erkekler birer ikişer çıkı geceleri damlardan kar kürümeye, yatsı namazına camiye gitmeye başladılar. Erkek odalarında aşık oyunları yeniden başladı. Erkeklerin “Çik yanı, tok yanı!” diye aşık atakları bir gecenin sabahında köyün on bir iti mezarlıkta ölü bulundu. Arkasından dam kürümeye çıkan Vahti’nin büyük oğlu Ayneli Memet’in kaybolduğu duyuldu. Ayneli üç gündüz arandıktan sonra, Buğlek inine yakın bir kayanın dibinde ölü bulundu.</p>

  <p class="p7">Erkekler, döne döne yağan kar tipiye vurduğunda Ayneli’nin buz kesmiş cesedini köye getirdiler. Kadınlar başlarına çarlarını çekip, ölü evine biriktiler. Bir yandan ağıt düzdüler, bir yandan “Sarıkız yedi Memet’in başını,” dediler, bir yandan helvalık un elediler, bir yandan, “Sarıkız’ın işi olmasa, onca bulanık günde, kurtlar parçalamaz mıydı Memet’i?” dediler. Bir yandan kefen diktiler, bir yandan, “Üç gün ininde tuttu, sonra boğup attı zaar,” dediler. Akşama doğru, “Sarıkız’ın inini başına yıkmazsak, Sarıkız kocalarımızı alıp alıp gidecek, biz onu sürmezsek o bizi sürecek, kalkın,” diyerek, toplanıp kızaklara bindiler. Buğlek ininin içini, ağzına kadar keven otuyla doldurup ateşe verdiler. Kapısını kara kara taşlarla ördüler. Karanlık bastırmadan okuyup üfleye üfleye, köye dönüp geldiler. Kızaklardan iner inmez de Buğlek deresinden kara bir dumanın göğe doğru çekildiğini gördüler. Yeniden ölü evinde ağıta oturup, bir yandan Sarıkız’dan kurtulduklarına içten içe sevindiler, bir yandan, “Memet’in cebinde de aynesi / Buz kesmiş de delik deşik gövdesi” diye ağıt düzdüler.</p>

  <p class="p7">O sabah Buğlek Deresi’nin tepesindeki kara duman, gelip köyün başına oturdu. Dumanın Akçalı’ya akmasıyla köydeki nişanlı kızların, taze gelinlerin nutku tutuldu, dili bağlandı. Duman üç gün Akçalı’nın başından çekilmedi. Üçüncü günün akşamı Dizgeme’ye doğra kaydı. Oradan ağır ağır Hazerşah’a aktı. Hazerşah’tan Sığgın’a, Sığgın’dan Çerkez köylerine, Çerkez köylerinden Avşar, Türkmen köylerine vardı. Bir kış köyden köye konup nişanlı kızların, taze gelinlerin dilini bağladı.</p>

  <p class="p7">O kıştan sonra dili bağlanan nişanlı kızlar, taze gelinler işaretlerle konuştu. Köylüler, kızlarını, gelinlerini düştükleri bu dertten kurtarmak için, tez elden en derin hocaları bir araya topladılar. Ama hocalar kitapta dil bağlanmasının yerini bulamadılar, bu derdin karşısında çaresiz kaldılar.</p>

  <p class="p7">Gelinler kızlar konuşmaktan umut kesilince yaşmaklarını sıkı sıkı ağızlarını örtecek biçimde bağladılar. Bir zaman durup durup göğüslerine vura vura ağladılar. Sonra sonra işmarla konuşmanın kolayını aldılar. Kırk türlü baş sallayıp kaş oynatmaya, göz süzüp elleriyle çeşit çeşit işaret yapmaya başladılar.</p>

  <p class="p7">Akçalı’da nişanlı kızların, taze gelinlerin dilleri bağlandıktan sonra dertlerini anlatmak için buldukları yola “Gelinlik etmek” dendi. Bu yakıştırmayı yedi köy beğendi.</p>

  <p class="p7">Huvat, Atiye’nin aklını oynattığından korktuğu sıralarda, nişandan sonra köyden hemen çıkıp oğullarının yanına gideceğine dair karısına ettiği yeminleri, Sarıkız’ın köye indiği ilk gece yedi. Atiye’nin ağlayıp sızlanmalarına, “Aman gündüzün de yolları tutmadı ya Sarıkız, kalk git,” diye durmadan üstelemesine, ikide bir, “Sarıkız, Huvat’ı isterim diyormuş lan, duyanlar olmuş,” diye korkusunu yüzüne vurmasına göğüs gerdi. Ama ay parçası gelinini ağızsız dilsiz, boynu bükük görmeye gelemedi. Onun gözlerini koca koca açıp dokunaklı dokunaklı bakmasına, başını sallaya sallaya ortalıkta dolanmasına, hele elleriyle işaretler yaparken eskiden kalma bir alışkanlıkla ağzını durmadan oynatmasına, bir yandan da çırpınır gibi yutkunmasına dayanamadı. Bir sabah erkenden atları kızağa koşup köyden ayrıldı.</p>

  <p class="p7"> </p>

  <p class="p7">Huvat’ın köyden ayrıldığı gün, daha o, beleni aşıp gözden kaybolmadan Akçalı’ya at sırtında, upuzun, yabana biri geldi. Başına yalnız gözlerini açıkta bırakan bir geçirmiş olduğundan, köylüler ilkin üstü başı kardan görünmeyen yabancının uzak köylerden birinden geldiğini sandılar. Atını kimin kapısına çekeceğini merak edip damlara çıktılar. Yabancının, atını boylu boyunca karlar içine gömülmüş okula doğru sürdüğünü görünce de onun köyün yeni öğretmeni olduğunu anladılar. Yeniden evlerine çekilip kapıları kapadılar.</p>

  <p class="p7">Öğretmen, bayrak direğinden başka her yanı kara batmış okula yaklaşınca atından indi. Başındaki papağı çıkarıp elini çenesine verdi. Bıyıkları buza kesince de, atını çeke çeke muhtarın kapısına geldi. Muhtar gönülsüz gönülsüz öğretmeni içeri buyur etti. Atını ahıra çekip yemledi. Gidip köy imamım, ihtiyar heyetini öğretmenin yanına getirdi. O gecenin sabahında köylüler kürekleri sırtlayıp erkenden okulun kapısında biriktiler. Öğlene kalmadan da okulu kardan temizleyip, öğretmene teslim ettiler.</p>

  <p class="p7">Köylüler, yedi yaşından yukarı olan erkek çocuklarının eline hemen o gün birer tezek verip okula gönderdiler. Ama Atiye dışında hiç kimse kızını okula göndermedi. Atiye, öğretmenin köye girdiğini duyar duymaz, dikiş makinesinin başına oturdu. Dirmit’e bir solukta önlük dikip çıkardı. Ertesi gün de, Dirmit’in saçlarım örüp başına beyaz bir kurdele bağladı. Koltuğunun altına tezeği tutuşturduğu gibi, elinden tutup okula götürdü.</p>

  <p class="p7">“Hey tulumba, tulumba, müjdem var sana.”</p>

  <p class="p7">“Neymiş müjden, Dirmit kız?”</p>

  <p class="p7">“Köye öğretmen geldi.”</p>

  <p class="p7">“Geldiyse sana geldi.”</p>

  <p class="p7">“Bil bakalım öyleyse, bana ne dedi?”</p>

  <p class="p7">“Ne dedi, ne dedi?”</p>

  <p class="p7">“Sen hiç köylüye benzemiyorsun, dedi.”</p>

  <p class="p7">“Sevindin mi?”</p>

  <p class="p7">“Sevindim.”</p>

  <p class="p7">Dirmit, her sabah elinde bir tezekle okulun kapısından içeri girdi. Köyün diğer kızları, kapı önlerinde ağlaşarak Dirmit’in yolunu gözlediler. Öğretmen köye geldikten bir süre sonra Akçalı’ya jandarmalar geldi. Öğretmen jandarmaların önüne düşüp, onlarla bir, kapı kapı gezindi. Köylüler, jandarmalara Menşur’un mezarını gösterdiler. Kızlarını samanlıklara, ahırlara gizlediler.</p>

  <p class="p7">Öğretmen bir süre sonra, yine jandarmaları köye çağırınca da, ondan selamı sabahı kestiler. Yiyecek yemek, yatacak yer vermediler. Upuzun boyundan dolayı da ona bir ad yakıştırıp “Minare Kırığı” dediler. Alıp başını gitsin diye de beklediler. Ama Minare Kırığı gitmedi. Gitmediği gibi Akçalı’da kimseye boyun eğmedi. Yakın köylerden Hazerşah’a yerleşti. Her sabah Hazerşah’tan atına atlayıp, Akçalı’ya geldi. Atını okulun kapısına bağlayıp derse girdi. Dersi bitirir bitirmez de, yeniden atına atlayıp Hazerşah’a gitti.</p>

  <p class="p7">Derken, kar yağmaktan yoruldu. Rüzgâr duruldu. Bahar geldi. Tarlalar göverdi. Köyün yaşlı leyleği tısılaya tısılaya gelip pınarın başındaki palamut ağacına yuva kurdu. O sıralar köyde, Minare Kırığı’nın “Komünist” olduğu duyuldu. Çocuklar, bir okulun bahçesinde, bir ağılın başında toplaşıp öğretmenlerini beklediler. “Öğretmen gelecek, bize karne verecek,” diye el ele tutuşup, döne döne yol gözlediler.</p>

  <p class="p5">“Tulumba, tulumba.<br />
  Bana gonca gülleri bildiren,<br />
  Ayı haftına indiren tulumba.<br />
  Kır atlı öğretmen nerde?”</p>

  <p class="p5">“Kuyum gibi karanlık yerde.<br />
  Suyum gibi soğuk yerde.”</p>

  <p class="p7">O bahar Akçalı’da okula giden çocuklar, karne alamadılar. Ama dağda on yedi kuzu bulup, yumurta aldılar. Öğretmenden umudu kesince iki canlı koyunların peşine düştüler. Dağda kuzulayanın kuzusunu, meleye meleye köye getirdiler. Kuzu dişiyse, sahibinden iki yumurta, erkekse bir yumurta istediler. Yumurtaları Behzat Çavuş’un dükkanına götürüp sormuk şekerle değiştirdiler.</p>

  <p class="p7">Dirmit o bahar, geceleri yine gizlice tulumbanın başına indi. Şafakla beraber, su yollarından geçip köyün bahçelerine girdi. Bir pürçelik toplamaya gitti, bir akkayanın yamacında kangal kesti. Çedene tarlalarında döne döne kuş yuvası aradı. Ama bir türlü öğretmenini aklından çıkaramadı. Rüzgâra sordu, bulutlara sordu, göçmen kuşlara sordu. Sonunda gelip evlerinin çatal kapısının önüne durdu. Bağıra bağıra gelip geçen atlının yolunu çevirdi. Ellerini kaldırıp kamyonların önüne geçti. Köye gelen çerçiye, çadır açan çingeneye “Komünist ne?” diye sordu. Atiye oklavayı çekip Dirmit’in peşine düştü. Bir ağılın başına kadar kovaladı, bir taşladı. Yalvarmayla ağlamayla kızını bu meraktan kurtaramayacağını anlayınca, “Aha komünist, geberesice,” diye ona bulutları yara yara köyün üstünden geçen bir uçağı gösterdi. Dirmit annesine inandı, “Komünist”i uçak sandı.</p>

  <p class="p7">Bahar yaza döndüğünde, Halit nişanlısını görmeye köye geldi. Gelir gelmez de bıyıklarına fıstık karası çekip saçlarını yan yatırdı. Evin içinde girdi çıktı, Zekiye türküsü çağırdı. Atiye iki gün Halit’i Akçalı’da zor yendi. Sonunda, “Babanın huyundan huyun var lan,” diye diye ata bindi, oğlunu yanına alıp Dizgeme’ye gitti.</p>

  <p class="p7">Zekiye’yle Halit, birbirlerini Rızgo Ağa’dan gizli, ahırda gördüler. Görür görmez de sevdiler.</p>

  <p class="p7">Atiye’nin düğüne kadar oğlunu görmesi o oldu. Akşamüstü, köye dönerken Halit, “Arkandan yetişirim, kız,” deyip Dizgeme Düzlüğü’nden geri döndü. Atiye, “Nereye lan?” diyene kadar, atını topuklayıp gözden kayboldu.</p>

  <p class="p7">Atiye, o günden sonra, delik deşik her yanda oğlunu aradı. Dört bir yana, “Eve gelsin, evereceğim,” diye haberler saldı. iki güne bir ata atlayıp Dizgeme’ye vardı. Ama Halit’in izini yakalayamadı. Sonunda oturup Huvat’a dokunaklı bir mektup yazdı. Huvat mektubu alır almaz Seyit’i yanına katıp köye geldi. Gelir gelmez Dizgeme yollarına düştü, Rızgo Ağa’yla görüştü. Düğün için gün kararlaştırdı. Eline bir dirgen geçirip, Halit’i Rızgo Ağa’nın ahırından çıkarttı, söve saya yanına kattı, eve getirdi.</p>

  <p class="p7">O perşembe, Halit’le Zekiye’nin bayrağı dikildi. Bayrağın ayyıldızına elma takıldı. Elmaya tabancalar atıldı. Kadınlara ahırda, erkeklere bahçede düğün yeri kuruldu. Kadınlara ayrı, erkeklere ayrı çalgıcılar tutuldu. Dizgeme’den Akçalı’ya semah geldi. Akçalı’dan Dizgeme’ye kalmiçi gitti. Dizgeme’de gelin ağlatıldı. Akçalı’da damat oynatıldı. Köyün delikanlıları Süslü Sami’yi damada sağdıç ettiler, damadın koltuğuna girdiler. Bir yandan gelinlik kızlara ayna tuttular, işmar ettiler, bir yandan topluca abdest alıp camiye gittiler, ilahi söylediler. Dizgeme’de kına gecesi Zekiye’ye kakül kestiler, kaşlarına fıstık karası çektiler, yanaklarını alladılar, ellerini kınaladılar. Akçalı’da damadı, Dizgeme’de gelini sakladılar. Bahşiş çağrılmadan gelini de, damadı da ortaya çıkarmadılar. Cumartesi akşamı, Zekiye ağlaya ağlaya Halit’e gelin geldi. Halit dama çıktı. Gelinin başına çerez, bozuk para saçtı. Çocuklar paraları kapıştılar. Gelin kaynana sarılıp koklaştılar. Atiye, Zekiye’nin ağzına bir parmak bal çaldı. Zekiye eşikten atlamadan bir tahta kaşık kırdı. Halit damdan indi. Zekiye’nin koluna girdi. Onlar içerdeyken dışarıda damat halayı çekildi. Halaycılara düğün yemeği verildi. Köyün imamı gizlice nikah kıydı, muhtarı çeyiz kağıdı yazdı. Gerisi Zekiye’yle Halit oğlana kaldı...</p>

  <p class="p7">Gelenler tek tek çekilip gittiler. Süslü Sami’yle Atiye, Huvat’la Rızgo Ağa’yı bir edip erkek odasına koydular. Zekiye’yle Halit’in çarşafını almak için, gelin odasının kapısına durdular. Ama Atiye, “Gelinimin tapusunu aldım, ey ahali,” diye çıkıp tahtalıya bağıramadı. Zekiye’nin kanıyla boyanmış ak çarşafı eline alamadı. Sevine sevine Rızgo Ağa’nın yanına göz aydına varamadı. Ellerini dizlerine vura vura, bir, Süslü Sami’ye, “İyi öğrettin miydi ne edeceğini Halit’e?” diye sordu, bir, “Kız değil miydi yoksa Zekiye,” deyip durdu. Derken ay soldu. Yıldızlar tek tek düşüp kayboldu. Ortalık ışıdı, sabah oldu. Sabahla beraber de Akçalı’da Halit oğlanın bağlandığı duyuldu.</p>

  <p class="p7">Haberin duyulmasıyla, köyde ne kadar insan varsa, evin önüne yığıldı. Kulaktan kulağa bin bir koğu yayıldı. Halit kendini ambar odasına kilitledi. Zekiye gelin odasında, bir, içini çeke çeke ağladı; bir, boynunu büküp ellerini koltuğunun altına aldı. Atiye geleni gideni demeştirip gelininin yanına vardı. Zekiye’den Halit’in çözülmesini bekleyeceğine dair söz aldı. Gidip Rızgo Ağa’yı, gelininin yanına indirdi. Zekiye’nin dileğini dünürüne bildirdi. Rızgo Ağa da kaynanasının yanında kızına üç kez kimi dilediğini sordu. Zekiye üçünde de kaynanasının elini göğsüne koydu, ayaklarım gelin odasının tabanına vurdu. Rızgo Ağa, kızını iki yüzünden öptü. Zekiye’yi Akçalı’da koyup Dizgeme’ye döndü.</p>

  <p class="p7">Huvat o akşama doğru yalvar yakar Halit’i ambar odasından çıkardı. Oğlunu yanına alıp, yatsı namazına Pir Abdal’a vardı. Şıh Hacı Musa’nın kapısına dayandı. Hacı Musa çoktandır kitap açmadığını, muska yazmadığını söyleyip ilkin Huvat’la Halit’i geri çevirdi. Ama onların onca uzak yoldan geldiğini öğrenince, içeri buyur etti, atlarını ahıra çektirip ayran getirtti. Olanı biteni, Huvat’a ayrı, Halit’e ayrı anlattırıp dinledi. Sonra Huvat’a dışarda beklemesini söyledi, Halit’i belden aşağı soyundurup karşısına aldı. Hacı Musa, Halit’in önüne oturup önce okudu, üfledi. Ardından ufak ufak kâğıtlara ince ince muska yazdı. Muskalardan birini Halit’in eline verdi. Ötekileri kara bir kabın içinde okuyup üfleyerek yaktı. Halit kalkıp giyindi. Hacı Musa bu defa Halit’i dışarı gönderdi, Huvat’ı içeri çağırıp karşısına aldı. Önüne kalın bir kitap açtı. Kitabın bir o sayfasına, bir bu sayfasına baktı. Huvat’a, Halit’i bağlayanın adının iki harfini, gözünün rengini, huyunu suyunu, boyunun uzunluğunu, bir bir verdi. “Sizden uzak, kara kuru, uzun burunlu, inatçı biri,” dedi, Halit’i bağlamak için kırmızı bir ipi, nikah kıyılırken kırk yerinden düğümleyip karanlık bir yere attığını, üstüne de üç avuç toprak saçtığını söyledi. “Ben bir muska yazdım ama, ipi bulursan yazdığımın hayrı dokunur,” dedi. İp bulunur, her gün ipten bir düğüm çözülürse, ancak o zaman Halit’in kurtulacağını söyledi. İp bulunmazsa ölene kadar bağlı kalacağını bildirdi. İp bulunduktan sonra da kırk düğümü çözülürken, Halit’in yastığının altına yeni gömülmüş bir ölünün mezar toprağından üç avuç toprak koymak gerektiğini söyleyip sözünü bitirdi. Huvat kalkıp Şıh Hacı Musa’nın elini öptü. Muska’nın karşılığını usulca cebine koydu. Oğluyla beraber gerisin geri yola koyuldu.</p>

  <p class="p7">Şıh Hacı Musa’nın dedikleri ertesi gün sabahla beraber bütün köyde duyuldu. Duyulmasıyla herkes sağa sola dağıldı. Her yanda el birliğiyle kırk düğümlü kırmızı ip arandı. Köyün bütün samanlıkları, ahırları delik deşik yoklandı. Yatakların içine, sedirlerin altına bakıldı. Huvat kırk düğümlü kırmızı ipi getirene iki koyun vereceğini açıkladı. Koyunları üçe, dörde, beşe çıkardı. Zekiye boynunu büküp, eli yüreğinde, kırmızı ipin bulunduğu haberini bekledi. Halit kül gibi bir benizle günlerce köyün içinde başı önünde gezindi. Atiye oğlunun bir yanda, gelininin bir yanda eriyip gittiğini gördükçe, evde yatak koymadı söktü. Yorganların yününü didik didik attı. Eşikleri tek tek kazdı. Duvar deliği demedi, merdiven altı demedi, her yana baktı. Kapıları pencereleri söktürdü, duvarları yıktırdı. Kim Şıh Hacı Musa’nın tarifine uygun düşüyorsa, onun yolunu çevirdi. Derken sonunda okuyup üfleyip namaza durdu. Rüyaya yatmaya başladı. Kırkıncı rüyaya yatışında kırmızı ipin yerini buldu. Rüyasında ak sakallı bir ihtiyarın elini öptü. İhtiyar, Atiye'nin önüne düşüp, onu Cingitaş Bekir’in tarlasının yamacındaki kalıntılara götürdü. Huvat, Atiye'nin rüyasını dinler dinlemez köyün erkeğini arkasına aldı. Arayıcıların her biri, bir eski yapının içine daldı. Az sonra Huvat eve gelip, urgan aldı. Dirmit’i yanına katıp kalıntıların ağzındaki kör kuyunun başına vardı. Urganı kızının beline bağlayıp kuyudan içeri saldı. Bir yukarı çıkarıp bir aşağı saldı. Dirmit yok dedikçe sövdü, saydı. Kuyunun ağzından, “iyi bak, eşekoğlueşek,” diye bağırdı. Kızı yukardan taşladı. Derken Dirmit, akşama doğru kırk düğümlü kırmızı ipi kuyudan çıkardı. Kırmızı ipten her gün bir düğüm çözüldü. Halit'in yastığının altına en son ölen Akçalılının mezarından alınma üç avuç toprak serpildi. Evdekiler sevindikçe, Dirmit bir köşeye çekildi, ufaldı, büzüldü. Günlerce gözünün önünde kara kara benekler uçuştu. Benekler bir ala, bir mora döndü. Bir büyüdü, bir küçüldü. Dirmit ışığa bakamaz, karanlıkta tahtalıya çıkamaz oldu. Sonunda ağlaya ağlaya Atiye’nin eteğine yapıştı. Gündüzleri ancak onunla ahıra, kümese girebildi, tahtalıya, bahçeye çıkabildi. Geceleri sırtını annesine dayamadan imkanı yok oturamadı. Korkusu gün geçtikçe azalacağı yerde arttı. Arttıkça onun bunun eteğine yapışmayı, sırtını birine dayayıp oturmayı, yanında kim olursa, yanındakinin ya elini, ya ayağını tutmayı alışkanlık haline getirdi, huy edindi.</p>

  <p class="p7">O, korkudan geceleri gizlice tulumbanın başına inemez, ayı, yıldızları seyredemezken, Zekiye’nin yüzünde gonca güller açıldı. Halit’in yanında belinde, kaş kaldırıp göz süze süze, değirmen taşı gibi dönmeye başladı. O döndükçe Halit elden ayaktan çıktı, akıldan oldu. Daha akşamın karanlığı inmeden, bir, gözünü Atiye’ye verdi; bir, uluorta Huvat’a ne zaman yatacağını sordu. O sordukça Huvat, gelini utanır diye, başını bir o yana bir bu yana çevirdi. Kimi gün aç karnına, kimi gün yatsı okunmadan yatağa girdi. O yatağa yatar yatmaz Halit, Zekiye'nin koltuğuna girdi, çeke çeke gelin odasına götürdü. Götüre götüre Huvat'a uyku hastalığı getirdi. Huvat utancından yataktan çıkamaz oldu. Yemeğini yatakta yemeye, namazım yatakta kılmaya başladı. Atiye, Huvat abdest alacak, kamını doyuracak diye odadan odaya leğen, güğüm, sini taşıdı. Sonunda Huvat yata yata niyeti bozdu. İkide bir, “Atiye kız,” diye karısının önüne, arkasına durdu. Atiye evin içinde kaçacak delik aramaktan, Halit'le Zekiye'ye kova kova su taşımaktan yoruldu. “Kalkın' işinizin başına gidin,” diye kocasını da, oğlunu da köyden kovdu. Huvat'la Halit, Seyit'i yanlarına katıp gittiler. Onlar gidince Atiye derin bir “Oh!” çekti. Zekiye akşama kadar göğsüne vura vura iç geçirdi. Akşam yüzünü eğdi, bir kenara çekildi. O akşamdan sonra da yüzünün eğrisi hiç geçmedi. Atiye gelinini kızlarından ayırmadı. Nuğber'e ne aldıysa, ona da aynısından aldı, onunla bir örnek giydirdi. Ele güne yerindirmedi. Köyün tüm gelinleri halı dokurken Zekiye'ye halı dokutturmadı. Her Halit'ten mektup gelişinde, Zekiye'yi giydirip kuşatıp az açılsın, içlenmiştir diye Dizgeme'ye gezmeye gönderdi. Ama Zekiye'nin yüzünü bir türlü güldüremedi. Zekiye ne gelin olmaya alışabildi, ne ayrılığa. Derken başını göstere göstere yataklara düştü. Yüzünde renk, gözünde fer kalmadı. Yoklamaya gelenlerin kimi, “Taze gelin hastalığı bu!” dedi, kimi Zekiye'nin göze geldiğini söyledi. Kimseler Zekiye'nin derdinin çaresini bilemedi. Atiye, gelininin yüzüne renk gelsin diye, ona kına kına, kara üzüm şerbetleri içirdi. Şehirden kırmızı kırmızı iğneler getirtti. Ama ne yaptıysa iyi gelmedi. Sonunda Zekiye'nin hastalığını oğluna yazıp, Halit'i köye çağırdı. Zekiye kocasının geleceği müjdesini alır almaz yatağın içinde doğrulmaya, saçlarım taramaya, yemeğe suya bir iştahla ağzını açmaya başladı.</p>

  <p class="p7">Halit o gelişinden sonra, işten, şehirden kaçıp kaçıp köye gelir oldu. Her gelişinde, Zekiye'ye bir yeni şey getirdi. Karısının başörtüsünü başından aldı, önlüğünü belinden çözdü. Zekiye ayağından topuk çorabını çıkarıp naylon çoraplar giydi. Bir köyün diline düştü. Atiye, gelinini suya, kapı komşuya götüremez oldu. Halit şehre gider gitmez köyün erkeği kapısında kırıklığa dolandı. Halit köye gelir gelmez, orada burada kavgaya tutuştu. Bir, Halit köyün delikanlısının yolunu çevirdi; bir, onlar Halit'in önüne geçtiler. Derken Zekiye'yle Halit’in arası açıldı. Zekiye Dizgeme’ye küs gitti. Atiye dizlerine vura vura hasta düştü. Halit gerisin geri şehre döndü. Evin dirliği düzeni kalmadı. Huvat çok geçmeden bir kızgınlıkla köye çıktı geldi. Gelir gelmez köy meydanında bağırdı çağırdı. Köyün iki delikanlısını evire çevire herkesin ortasında dövdü, kim gelinine laf söyledi, kim oğlunun yolunu çevirdiyse onun kapısına dayandı, sövdü saydı. Adını onca yıldan sonra “Komser Huvat”a çıkardı. Gidip babasından Zekiye'yi geri aldı, köye getirdi. Zekiye kaynanasının elini öpüp önüne yeniden önlük kuşandı. Başını bağladı. Huvat köylüye kızgınlığından Akçalı'da duramadı. Zekiye’yi getirdiği günün akşamı, “Başınıza Seyit oğlanı yollarım,” deyip köyden ayrıldı.</p>

  <p class="p7">O gitti, Seyit geldi. Geldi ki ne geldi. “Ha babam beni evdekilere göz kulak olayım diye gönderdi,” demedi, “Ben delikanlı değil miyim, kız, beni de ever,” diye Atiye'nin tepesinde gezindi. Elmas'ın önüne geçip yolunu çevirmekten Atiye'ye laf koymadı getirdi. Atiye, “Oğlum, elin sözlü kızının peşine dolanma,” dediyse de dinletemedi. Elmas’ın annesi iki güne bir Atiye’ye şikayete geldi. Abisi, “Komser Ağa'nın hatırı olmasa çekip vuracağım, bacımın yakasını bıraksın,” diye haberler gönderdi. Seyit yenilmedi. Beline bir tabanca taktı, ceketinin koluna, çorabının içine bir kama soktu. Elmas’ı kaçırmaya kalktı. Elmas bağıra bağıra köyü ayağa kaldırdı. Seyit’i bıçaklayıp merdivenin başına devirdiler. Köyün delikanlıları, al kanlar içinde Seyit’i Atiye'ye getirdiler. Atiye olduğu yere yığıldı. Nuğber annesinin yanına düşüp bayıldı. Dirmit’le Mahmut uykulu gözlerini Seyit’in kanlar içindeki göğsüne verdiler. Zekiye, Seyit’in yarasına bir avuç tuz bastı. Başının altına kolunu yastık etti. Bir yandan ağladı, bir yandan Seyit’in terini sildi. O vakte kadar duyan çekildi, geldi. Köyün birkaç erkeği, arabaya at koşup Seyit’i kucakladıkları gibi hastaneye götürdüler. Kadınlar toplanıp sabaha kadar Atiye’nin başını beklediler. Atiye dizlerine vura vura sabahı zor etti. Sabah iyi haberle geldi. Seyit ölümden döndü. Elmas’ın adını sayıklaya sayıklaya Azrail’i yendi. Harman sonu hastaneden çıkıp köye geldi. O gelmeden Elmas’ı, amcasının on iki yaşındaki oğlu, amcası Taçın Ocağı’nda göçük altında kaldığından beri sözlüsü, Ali oğlanla evlendirdiler. Köylü düğünün ardından günlerce Elmas’ın güzelliğini, ağlaya ağlaya gözünde yaş koymayıp akıttığını, onun gönlünün de Seyit’te olduğunu, ama amcasının hatırasına beli kırık, oğlanın yanında boynu bükük kaldığını konuştu. Bir, Ali oğlana; bir, Elmas’a acıdılar; bir, göğsünü tuta tuta köyün içinde avare gezinen Seyit’e laf dokundurdular. Atiye oğlunun bir delilik daha etmesinden korktu. Huvat’a Seyit’ten uğrun bir mektup yazdı. Huvat havaların soğumasına yakın köye geldi. Gelir gelmez, ha oğlum ağır yaradan kurtuldu, ölümden döndü demedi. Evire çevire Seyit’i dövdü. Alıp götürdü.</p>

  <p class="p7">Ev sessiz, ıssız kaldı. Kış geldi, köpek karı yağdı. Kar kapıları, yolları tuttu. Evin içinde herkes olanı biteni unuttu. Bir tek Dirmit unutmadı. Gözlerini her yumuşunda abisinin kanlı göğsü, duvarlara yaslana yaslana ağlaması gözünün önüne geldi. Gözünü her açışında, yataktan kalktığı gibi gizliden gizliye Elmas’ın yanına gitti. Gözlerini ses etmeden Elmas’a verdi. Elmas çekine çekine Dirmit’i sevdi. Kucağına oturtup saçlarını taradı, ona mendil oyaladı, bebek yaptı. Bebeğin üstüne Dirmit’in adını işledi. Atiye ne ettiyse kızının ayağını Elmas’ın kapısından kesemedi. Bir, düşman kapısına gidenin başına kötülük gelir diyerek Dirmit'i korkuttu; bir, vurup dizinin dibine oturttu; bir, “Senin dengin mi Dirmit, parmak kadar çocukla ne oyalanıp yatıyorsun,” diye Elmas'ın yoluna durdu. Ama Elmas’la Dirmit'in pınar başlarında duvar diplerinde sarılıp koklaşmalarının önüne geçemedi. Sonunda Dirmit’in eve değil, ele düşkün olduğu, annesini kardeşlerini değil, eli sevdiği düşüncesine kapıldı. Dirmit’i sınamak için onu uykudayken usul usul sesleyip, kendisini mi Elmas’ı mı daha çok sevdiğini sordu. Dirmit uykulardan ağlaya ağlaya uyandı. Sıçrayıp Atiye’nin boynuna sarıldı. Atiye, “Hadi kancık, sen bizi sevmiyorsun ki!” diye kızı tutup tutup itekledi. Kızı hem uykulardan etti, hem sorup itekleye itekleye şaşkına çevirdi. Dirmit, annesinin boynuna dolanamaz, koynuna giremez oldu. İçine korku girdi, şüphe düştü. Başını öne eğip evin içinde suçlu suçlu gezindi. Elmas’ın yaptığı bez bebeğini kaldırıp bir kenara attı. Elmas’ın oyaladığı mendilini cebinden çıkardı. Ama Elmas’ın kendini kucağına alıp sevmesini, okşaya okşaya saçlarım taramasını aklından çıkaramadı.</p>

  <p class="p7">“Elmas gelini çok özledim, tulumba.”</p>

  <p class="p7">“O da seni özlemiş, Dirmit kız.”</p>

  <p class="p7">“Kime söylemiş?”</p>

  <p class="p7">“İnce ince yağan kara söylemiş.”</p>

  <p class="p7">Dirmit, Elmas’ı özledikçe içindeki şüpheyi, korkuyu attı. Düştüğü suçluluk duygusundan yakasını kurtardı. Gizlice Elmas’ın yanına gitti. Boynuna sarıldı.</p>

  <p class="p7">O kış ortasında tulumba yine dondu. Dirmit, her sabah erkenden tulumbanın ağzına sıcak su akıttı, kolunu gövdesini ovdu. Haftını temizledi. Ama tulumba dile gelmedi. Dirmit yine de günlerce bıkmadan usanmadan tulumbanın başına indi, kulağına eğildi, avaz avaz bağırdı, elini tulumbanın ağzına soktu, kolunu bükmeye çalıştı. Tulumba sonunda dayanamadı, ağladı. Dirmit onun boynundan aşağı ince ince yaş süzüldüğünü görür görmez, tulumbanın kendisiyle konuşamadığı için çok üzüldüğünü anladı. Tulumbanın yaşını kollarıyla kuruladı, yüzünü, kolunu, gövdesini okşayıp yanından ayrıldı. Üzüntüsünden geceleri tulumbaya bakamadı, girip çıkarken tulumbadan yana başını çevirmedi. Kimselere belli etmeden karın kalkmasını, kışın bitmesini bekledi. Yine kimselere belli etmeden, o kış köye bir uçağın gelmesini bekledi. Günler gelip geçerken, bir yandan tulumbanın çözüleceğine sevindi, bir yandan uçağın gelip Akçalı’ya konmamasına üzüldü. Atiye’nin, “Aha komünist, geberesice,” deyip bir uçağı gösterdiğinden beri düşüne düşüne işin içinden bir türlü çıkamamasına rağmen, öğretmenle uçak arasında bağ kurdu. Gökyüzünün her gürlemesinde, koşup tahtalıya çıktı, ellerini gözlerine siper edip gökyüzünde öğretmenini aradı durdu. Her köyün üstünden uçak gelip geçtiğinde ayakları Dirmit'i okula doğru sürükledi. Dirmit kendini küf kokan sıraların arasında buldu. Köyün çocukları, eski ağılın içinde salıncak kurup yemliklerde saklambaç oynarken, Dirmit, Atiye’den gizli, defterini karnına sokup, karlara bata çıka okulun yolunu tuttu. O kış köye öğretmen gelmedi. Ama karların erimeye başladığı, toprağın buğusunun göğü tuttuğu sıralarda, kocaman kanatlı bir uçak, tarlaların üstünden, alçaktan uçup havalandı. karnının üstüne dönüp, damların tepesine doğru süzüldü. Uçağın gürültüsünden evler sallanıp sarsıldı, güvercinler ürküp havalandı, çocuklar korkup ağladı. Uçak döne döne bir yükseğe çekildi, bir tarlalara kayıp takla attı, bir damların üstünde burnunu havaya dikti. Seyre çıkan köylülerin yüreğini ağzına getirip herkesi bir merakta koydu, aldı başım gitti.</p>

  <p class="p7">O gün, akşama doğru, köyün içinde, kasabanın zenginlerinden, Hacı Talip’in damadının pilot olduğu, nişanlısına gösteriş olsun diye, arada bir gelip bü yörelerde köylerin başında durduğu haberi duyuldu. Haberin duyulmasıyla, kadınlar göğüslerine vurdular. Gökyüzüne baka baka Allah kavuştursuna durdular. O günden sonra da her uçak geçişinde, damadımız köye geldi, gitti diye, uçağın gürültüsünü duymayana, bulutları yara yara geçtiğini görmeyene haber ettiler.</p>

  <p class="p7">Dirmit köylülerin köyün üstünden gelip geçen her uçağın ardı sıra iç geçirip, “Allah kavuşturur inşallah,” diye acıya acıya baktıklarını gördükçe, kime, neye inanacağını iyiden iyiye şaşırdı. Hele aradan çok geçmeden, Hacı Talip’in damadının da komünist olduğu haberinin köyde yayılmasıyla, köylülerin her uçağın arkasından küfür edip kapılarını örtüp içeri çekilmelerinden sonra, aklı başından gitti. Nereden gelip nereye gittiği, gökte nasıl durduğu, onca gürültüyü neresinden çıkardığı bilinmez uçağın komünist, komünistin öğretmen olduğunu düşüne düşüne, içinde gittikçe büyüyen bir merakla gezindiği yetmiyormuş gibi, bu defa uçağın damat, damadın da komünist olduğunu duyunca, işin içinden çıkması imkansız hale geldi. Sonunda komünistin de, uçağın da cin olduğuna karar verdi.</p>

  <p class="p7">Verdi ama, bu defa da aklına şeytan girdi. Cinlerin yerin yedi kat altındaki evlerinden, istedikleri zaman yeryüzüne çıktıklarını, insanlarla bir, onların gözüne görünmeden yatıp kalktıklarını, aynı kaşıktan yemek yiyip aynı kaptan su içtiklerini bildiğinden, sonunda cin olduğuna karar verdiği öğretmeninin de Akçalı’da olduğunu, kimsenin gözüne görünmeden okula gidip geldiğini düşünmeye başladı. Cinlerin insanın gözüne ancak, onların üstüne işendiğinde, ayaklarına kaynar su döküldüğünde, eşikleri besmelesiz atlayıp besmelesiz yatıp kalkıldığında, helada Allah’ın adını anıp dua okunduğunda göründüklerini duyduğundan, öğretmenini görmek için onu kızdırmanın tek yol olduğuna karar verdi. Karar verdikten sonra da, köyde duvar dibi, kapı önü, küllük koymadı, neresi aklına düştüyse oraya gidip besmelesiz işedi. Cinlerin yerin yedi kat altından, olsa olsa karınca deliklerinden, köstebek yuvalarından, topraktaki çatlaklardan çıkacaklarını düşündüğünden, köyde karınca deliği, köstebek yuvası, toprak çatlağı bırakmadı, sağa sola ocak kurup su kaynattı. Deliklerden içeri kaynar sular boşalttı. Cinleri iyice kızdırmak için sabahtan akşama kadar kuyu taşladı. Taşladığı kuyuların başına gelip alsınlar, öğretmenine onu aradığını haber versinler diye saçlarından yolduğu tutamları bıraktı.</p>

  <p class="p7">Köylüler, Dirmit’in köyün başına bir uğursuzluk getireceğinden korktukları için, onu bahçe duvarlarına yanaşır yanaşmaz taşlamaya, arkasından sövüp saymaya başladılar. İkide bir toplanıp toplanıp Atiye’ye şikayete geldiler. Atiye’den kızını çekip dizinin dibine oturtmasını, hocaya götürüp okutmasını istediler.</p>

  <p class="p7">Atiye çoktandır Dirmit’in üstüne varmanın daha kötü sonuçlara yol açacağım, alıp başını cinlerin diyarına göçeceğini düşündüğünden, onu kendi haline bıraktı. Bıraktı ama, başına bir kötülük getireceği korkusuyla evin içinde eli yüreğinde dolandı. Sonra Dirmit’ten habersiz peşine düştü. Ne yaptığını, nereye gittiğini keşifledi. Sonunda onun arkası sıra tarla tarla gezinmekten yoruldu. Kızın yakasını bıraktı. Çekilip evine oturdu. Dirmit tüm yolları denedi, öğretmenini bir türlü göremedi. Bu defa karınca deliklerini, köstebek yuvalarını bırakıp okulun çevresinde dolanmaya başladı. Küf kokan sıraların arasına, kara tahtanın altına, okulun iç kapısına, dış kapısına kaynar sular döküp bahçe duvarının dibine boydan boya işedi. Sonra duvarın başına oturup öğretmenin görünmesini bekledi. Ve sonunda okulun içinde bir karartının gezindiğini gördü. Görmesiyle gözünü iyice okula vermesi, karartının okulun kırık pencerelerinden birinin önüne gelip durması, pencereden atlayıp bahçeye inmesi bir oldu. Dirmit korkudan bağıra çağıra kaçıp kendini eve zor atu. Nefes nefese Atiye’ye okuldan, kafasını gözünü karalara sarmış, karalar giyinmiş bir cinin çıktığını, cinin pantolonunu sıyırıp köyün içine kadar arkasından kovaladığını anlattı. Atiye ses çıkarmadan kızını dinledi. Çanm başına örtüp, kapı kom.şusu Kamer Kadın’ı Dirmit’in yanına getirdi. Kamer Kadın, Dirmit’e gördüğünü bir daha anlattırdı. Bu cinin bu yörelerde “Kişner Oğlan” adıyla bilindiğini, asıl yerinin Kahveci Köyü’ne giden yolun yamacındaki ağaçlık bir tepe olduğunu, arada bir de gelip, çevre köylerde dolandığını, erkeklerin gözüne görünmeyip kadınların yoluna durduğunu söyledi. Söyler söylemez de, köylüye haber etmeye gitti.</p>

  <p class="p7">Kişner Oğlan, ilk olarak pınarın aşağısında, iki yanı ceviz ağaçlarıyla çevrili dar sokakta Durdu Onbaşı’nın gelinlik kızı Aygül’ün gözüne göründü. At kişnemesine benzer bir ses çıkararak kızın yolunu çevirdi. Pantolonunu sıyırıp önüne durdu. Aygül’ün bağıra çağıra dar sokaktan gerisin geri pınara doğru kaçması, pınarın başına çıkıp Kişner’in önüne durduğunu kül gibi bir benizle gelip geçene anlatmasıyla, köyün içinde bir korkudur aldı, yürüdü. Gelinler kızlar pınara, tarlaya, bağa gidemez oldular. Köyün erkeği erkek odalarından çıkıp, duvar başlarında topluca “Allahüla” okumaya başladılar.</p>

  <p class="p7">Kişner, her duayı ezbere bildiğinden, kendisini kaçırmak için dua okunduğunda, o da okunan duayı okuyup duanın etkisinden kurtulur, bu yüzden dualar yolunu kapatmaya yetmez, dua duvarından atlayıp istediği yerde gezinebilirdi. Ama “Allahüla”nın bir yerini okuyamaz, orasına geldi mi dili dönmez, dilini bir türlü çevirip duayı bitiremediğinden “Allahüla”yi çiğneyip geçemez, küfrü bastığı gibi kaçar, ancak duanın etkisi geçerse geri gelirdi. Bu yüzden Akçalı’da günlerce aralıksız olarak “Allahüla” okundu. Sonunda Kişner, köyün yamacında köylülerin duayı kesmelerini bekleye bekleye yoruldu. Akçalı’ya girmekten, gelinin kızın önüne geçip pantolonunu sıyırmaktan, donunu indirmekten vazgeçti. Ama Akçalılılara kızdığından Kahveci Köyü yakınlarındaki ağaçlık yerine dönmedi. Akçalı bağlarının gerisindeki kayalıklara yerleşti. O günden sonra köyün genç kızları o kayalıklarda ellerine kına yakamaz, kengel sakız sütü toplayamaz hale geldi. Kadınlar tek başlarına bağa gidip gelemediler. Ve o kayalıklara “Kişner Oğlan Kayalığı” adım verip lanetlediler.</p>

  <p class="p7">O kayalıkları lanetledikleri gibi, Atiye’nin küçük kızı Dirmit’i de lanetlediler. Kişner’i köyün başına onun çıkardığım, orada burada besmelesiz gezinip cinlerin ayağına, yüzüne işediğini, kaynar sulan sağa sola döküp üstlerini başlarını yaktığım, köyde kuyı bırakmayıp içini taşla doldurduğunu, sonunda cinleri kızdırdığını ve cinlerin de köylüye eziyet olsun diye Kişner’i elçi yolladıklarını söylediler. Ve zaten Cinci Memet’in de bu kıza adlı adınca çentik atıp işaret koyduğunu bahane ederek Atiye’ye, “Ya kızını eve kapatır, bir direğe bağlarsın, ya da alıp bu köyden gidersin,” diye baskına geldiler.</p>

  <p class="p7">“Ah Dirmit kız! Ah Dirmit kız!”</p>

  <p class="p7">“Ne olursun tulumba, ağlama.”</p>

  <p class="p5">“Nasıl ağlamam, Dirmit kız.<br />
  Bu bahar, açmadan toprağa düştü tomurcuklar.<br />
  Dediler, bir gözünü uyku tutmayanımız vardı.<br />
  Yüreği çarpa çarpa, bir seyre duranımız vardı.<br />
  Toplardı tek tek solup dökülen yapraklarımızı, saklardı koynunda.<br />
  Biz onun için dal sürüp yaprak verirdik, Akçalı bahçelerinde.<br />
  Onun için tomurcuklanır, onun için kat kat açılırdık.<br />
  Gün doğmadan koşardı, su yollarından geçer, duvarlar aşardı.<br />
  Gelmedi bu bahar, gelmedi çok bekledik.”</p>

  <p class="p7">“Ah tulumba! Ah tulumba!”</p>

  <p class="p7">“Ne olursun, Dirmit kız, ağlama.”</p>

  <p class="p7">Dirmit o bahar köylülerin baskısı yüzünden evin çatal kapısından dışarı çıkamadı. Atiye köylülerin aklına uyup Dirmit’i bağlamadı. Aslında Dirmit’i daha önce bağladığı ve Dirmit’in bu yüzden ağır bir hastalığa yakalandığını bildiğinden, kızım ikinci bir defa bağlamaya çekindi. Onun evin içinde, bahçede serbest gezinmesine izin verdi. Verdi ama gözünü de kızın üstünden bir an olsun ayırmadı. Dirmit’in sık sık tulumbanın başına gitmesinden, tulumbayla konuşmasından huylandı. Kızın tulumbanın başına gitmesini yasakladı. Dirmit tulumbanın başına varamaz olunca, oyalanmak için sabahtan akşama kadar helik taşlardan ufak ufak ev yapmaya, taşlan bahçenin bir orasına bir burasına yığmaya başladı. Atiye ilkin Dirmit’in taşlan üst üste, yan yana dizmesine ses çıkarmadı. Ama Dirmit taşlarla konuşa konuşa gezinmeye, taşlarla sofraya oturup koynunda taşlarla yatağa girmeye başlayınca, taşlardan da huylandı. Onun bu taşlarla cinlere ev yaptığım, evin içinde cinlerle beraber gezindiğini, her yanı cinlerle doldurduğunu düşündü. Dirmit’in elinden taşlan alıp bahçeye fırlattı. Taşlarla oynamasını, ev yapmasını, sonra da eline taş almasını yasakladı. Dirmit, bu defa oyalanmak için sabahtan akşama kadar tahtalıdan bahçede yığılı duran kuru otların üstüne atlamaya başladı. Bir koşarak tahtalıya çıkıyor, bir bağırarak kendini otların üstüne atıyordu. Atiye, ilk başlarda, yalnızca, Dirmit’in ot yığınını dağıtıp bahçeye yaymasına kızdı. Ama sesini de pek çıkarmadı. Sonradan sonraya aklına şeytan girdi. Dirmit’in atlarken elini cinlere verdiğini, onca yükseklikten atlayıp da bir yanım kırmamasının tek yolunun bu olduğunu düşünmeye başladı. Dirmit’e tahtalıya çıkıp, otların üstüne atlamayı da yasakladı. Üstelik bir anlık dalgınlığına getirir de, elini cinlere verir, yeniden atlamaya kalkışır diye, eline dirgeni alıp ot yığınını tahtalının altından kaldırıp karşı duvarın dibine götürdü. Dirmit bu defa radyonun başına geçti. Sabahtan gece yansına kadar radyo kurcalamaya başladı. O bahçeden çekilip içeri girince, Atiye de derin bir soluk aldı. Dirmit günlerce radyonun başından kalkmadı. Radyoyu kurcaladıkça meraklandı, meraklandıkça kurcaladı, derken kıza bir hal oldu. Bir radyoyu kurcalamaya, bir tahtalıya çıkıp gözünü duvarların, ağaçların gölgesine vermeye başladı. O radyonun başına geçip, tahtalıya çıkıp gözünü gölgelere vermeye başlayınca, Atiye bu defa yeniden huylandı. “Ne ikide bir tahtalıya çıkıp duruyorsun, kız, ne aranıyorsun geberesice?” diye Dirmit’i sorgulamaya başladı. Dirmit, o sorup arkası sıra bir tahtalıya bir radyonun başına koşup durdukça, “Hiç,” diye omuz silkti.</p>

  <p class="p7">Atiye’yi deli divaneye çevirdi. Sonunda çıkıp tahtalıya oturmaya, ağacın gölgesi tulumbanın başına vurur vurmaz gelip radyoyu açmaya başladı. Atiye, Dirmit’in oturup oturup gelip radyoda her gün aynı şeyi çıkarıp dinlediğine şahit olduktan sonra, kızından iyice çekinmeye başladı. ilkin korkusundan Dirmit’in radyonun başına oturmasına bir şey diyemedi. Ama ne kadar gözledi, ne kadar, “Kızım, kınalı kızım,” diye Dirmit’in arkası sıra gezindiyse, onun her gün vakti vaktine radyonun ne çalıp ne söyleyeceğini bilip bilip radyoyu tam vaktinde açmasına akıl sır erdiremedi. Sonunda Dirmit’e cinlerden haber geldiğini düşünmeye başladı. Böyle düşünmeye başlayınca korkusu büyüdü. Dirmit uyurken bir gece kalkıp radyoyu samanlığa sakladı. Kızına da tahtalıya çıkıp oturmayı yasakladı. Dirmit, günlerce Atiye’nin eteğinde dolanıp, “Kız, gölgelerden bildim valla,” dediyse de Atiye inanmadı. Üstelik Dirmit gölge dedikten sonra ondan iyice huylandı. “Gölgelerden seni ambar odasına kilitleyeceğimi de bildin mi?” deyip kızı ambar odasına kapadı. Geceleri Dirmit'i ambar odasından çıkarıp gözünü ondan ayırmadan yatağa soktu, uyuttu. Gündüzleri gerisin geri ambar odasına koyup üstünden kapıya kilit vurdu. Dirmit, “Beni çıkar buradan, kız,” diye yalvarıp ağladı. Ağlamaktan yorulunca, ambarın içine girip bulgur üstünde uyudu. Kalktı, ambar odasının penceresinden gelip geçen yolcuya, çerçiye bağırdı. Bağıra bağıra tükürüğü kurudu. Ağlaya ağlaya gözünde yaş kalmadı. Bulgur üstünde yata yata hastalandı. Her yanı bulgur bulgur kabardı, kabuk bağladı. Hastalanınca Atiye, kızı ambar odasından çıkardı. Ama Dirmit yanına kimseleri yanaştırmadı, bir yandan inledi, bir yandan yanına yakın geleni tekmeledi. Hele Atiye’yi düşman belledi. yanına yanaşır yanaşmaz, saçından tutup dini yüzünü tırmaladı. Neresi eline geldiyse orasını ısırdı. Atiye sonunda, kızının gözüne cinlerin kendi kılığında göründüğünü düşünerek dizlerine vura vura Dirmit’in başından ayrıldı. O iyileşip duruluncaya kadar da yanına yanaşmadı. O yanaşmayınca Nuğber de korkudan kendini geri çekti. Atiye kızının cini oğluna sıçrar diye korkup Mahmut’u da ablasının yanına fazla sokulmaması için tembihledi. Hastalığı boyunca Dirmit’e bakma görevi Zekiye’ye verildi. Dirmit ilk başlarda Zekiye’yi de tekmeledi, saçlarını yoluk yoluk etti. Ama Zekiye her defasında gözlerinden iri iri yaş dökünce, Dirmit yengesine acıdı. Hele yengesinin kendisini gösterip göğsünü tutmasından sonra, onun korkudan böyle yaptığını anlamadı. Kendisini çok sevdiği için elini göğsüne koyuyor sandı. Onu yanına yanaştırmaya, onunla işaretlerle konuşmaya başladı. Dirmit, Zekiye’yle konuşa konuşa açıldı. İyileşip ayağa kalktı. Ama ayağa kalktıktan sonra da annesiyle konuşmadı. Atiye, kızının gönlünü almak için, onun bahçede, hatta çatal kapının dışında oynamasına göz yummaya başladı. Ama artık Dirmit’in adı köyün içinde cinli kıza çıktığından kimse çocuğunu Dirmit’le oynamaya bırakmadı. Dirmit arkadaşsız kaldı. Arkadaşsız kalması bir yana, köyün içinde tek başına gezinemez hale geldi. Nereye vardı, hangi kapının önüne durduysa kafasına taş yağdı. Köyün çocukları onu görür görmez yol değiştirdiler. Kadınlar Dirmit’in kapılarının önünden geçişinde, onun her pınarın başına çıkışında, Atiye’ye şikâyete geldiler. Erkekler bahçelerde Dirmit’in yolunu çevirdiler, önüne geçtiler. Dirmit, köyün evlerinin kapısını taşlaya taşlaya gerisin geri eve çekildi. Atiye, kızına acıdığından getirip radyoyu önüne koydu. Taşlarla oynamasına, tulumbayla konuşmasına izin verdi. Ama Dirmit’in gönlünü alamadı. Dirmit tulumbayla konuştu, güvercinlerle, tavuklarla konuştu, Atiye’yle konuşmadı. O Atiye’yle konuşmadı, kardeşleri Dirmit’in cini üstlerine sıçrayacak diye korkudan onunla konuşmadılar. Dirmit evin içinde yalnızca Zekiye’yle konuştu. Zekiye de evin gelini olduğundan, çaresiz Dirmit’in cinini yüzüne vuramadı. Ona baş sallayıp göz süzdü. Kaş kaldırıp indirerek, elleriyle türlü türlü işaretler yaparak, oturup kalkarak, bel büküp diz çökerek onun sözlerine karşılık verdi.</p>

  <p class="p7">“Tulumba, Elmas geline gitsem o da beni taşlar mı?”</p>

  <p class="p7">“Taşlar mı hiç, Dirmit kız.”</p>

  <p class="p7">“Ama gitmem.”</p>

  <p class="p7">“Niye gitmezsin?”</p>

  <p class="p7">“Taşlarsa diye gitmem.”</p>

  <p class="p7">“Çok mu özledin Elmas gelini?”</p>

  <p class="p7">“Çok özledim.”</p>

  <p class="p7">“Öyleyse git.”</p>

  <p class="p7">“Gitmem.”</p>

  <p class="p7">Ama Dirmit dayanamadı. Günlerce tulumbanın çevresinde gitsem mi, gitmesem mi diye dolandı. Bir öğle üzeri çatal kapıdan koşa koşa dışarı çıktı. Köyün sokaklarından yel geçti, su gibi aktı. Elmas gelinin kapısını çaldı. Elmas gelin Dirmit’i taşlamadı ama, onun cininden çekindiğinden kapıyı açmadı, onu kucağına almadı. Dirmit gerisin geri eve doğru koşmaya başladı. Dar sokakta köyün çocukları Dirmit'in yolunu çevirdiler. Saçlarını yoluk yoluk ettiler, kafasına taşla vurup yardılar, üstünü başını yırtıp bağrışarak köyün içine dağıldılar. Atiye kızını al kanlar içinde dar sokakta ağlarken buldu. Kucağına alıp burnundan soluya soluya eve getirdi. Dirmit'i sedire uzatır uzatmaz bağıra çağıra evden çıktı. Köyde ne kadar ev varsa hepsinin kapısını çaldı. Yakaladığı çocuğu yere yatırıp dövdü. Köy muhtarına, ihtiyar heyetine şikâyete vardı. Bir daha kızını elleyen olursa köyün başına jandarma çıkaracağına yemin etti, çekildi eve geldi. Gelir gelmez oturup kocasına mektup yazdı. Huvat'ı köye çağırdı. Huvat mektubu okur okumaz deliye döndü. Gece yanları yollara düştü, iki gün sonra köye indi. İner inmez kızının elinden tuttu, beline tabancayı soktuğu gibi köy meydanına çıktı. Babası, “Kim taşladı, kim yolunu çevirdi, kim kafanı yardı, göster,” diye sordukça, Dirmit başını yere yıktı, sustu. O sustukça Huvat bağırdı. Bağıra bağıra öfkesini yenemedi. Kapılara, duvarlara tabanca sıktı. Köyün altını üstüne getirdi. Birkaç gün Dirmit'in elinden tutup köyün içinde gezindi. Onu pınarın başına, bağa, tarlalara götürdü. Ama bir deri bir kemik, benzi soluk, boynu bükük koyup gitti. Giderken de Atiye’yi olandan bitenden haber etmesi için tembihledi. Dirmit’i rahat bırakmazlarsa Seyit'i ya da Halit'i gönderip onu, yanlarına, şehre almaya karar verdi. Ayrıca, döllerin şehirde sefillik çektiklerini, evi de yükleyip şehre götürmeyi düşündüğünü Atiye'ye çıtlattı.</p>

  <p class="p7">Atiye, Huvat’ın ağzından şehir lafını duyar duymaz hemen hazırlığa kalktı. O daha ağılın başına çıkmadan çocuklarına, gelinine müjdeyi verdi. Zekiye ilkin sıçrayıp ellerini birbirine vurdu, evin içinde dört döndü. Sonra, annesi, babası, kardeşleri aklına düştü. Yüzü kül gibi oldu. Çekilip eli böğründe bir yana oturdu. Nuğber, kanaviçe iğnesini başörtüsünün ucuna iğneledi, ağzım annesine verdi, ses etmeden onu dinledi. Sonra başım yeniden işinin üstüne eğip gece yansına kadar “Elti eltiye küstü” işledi. Mahmut oğlan ortalığa düşüp oynadı. Dirmit o oynarken usulca kalkıp tulumbanın başına vardı.</p>

  <p class="p7">“Tulumba, duydun mu babam bizi götürecekmiş.”</p>

  <p class="p7">“Duydum Dirmit kız, duydum.”</p>

  <p class="p7">“Sen camdan bakarken, ağzımı aya dikip Onun için itler gibi uludum.”</p>

  <p class="p7">“Üzülme, seni de götürürüm yanımda.”</p>

  <p class="p7">“Götüremezsin Dirmit kız.”</p>

  <p class="p7">“Götüremezsem gitmem.”</p>

  <p class="p7">“Gidersin.”</p>

  <p class="p7">“Tepinirim, ağlarım.”</p>

  <p class="p7">“Tepine tepine, ağlaya ağlaya gidersin.”</p>

  <p class="p7">“Gitmem, görürsün kaçanın.”</p>

  <p class="p7">“Nereye kaçarsın cinli kız?”</p>

  <p class="p7">Atiye, o bağ bozumundan sonra hazırlığa başladı. Onun hazırlığa başlamasıyla haber tüm köye yayıldı. Köyün kadınları helalleşmek için Atiye’nin kapısını çalmaya başladı. Köyün erkekleri birer ikişer gelip ahıra girdiler. Ahırdan inekleri, keçileri, kuzuları, camızı, camız yavrularım dışarı ettiler. Kuyruklarını, kulaklarım çeke çeke sırtlarım sıvazlayıp altlarına eğildiler, yere çömeldiler, duvara yaslanıp uzaktan gözlerini hayvanlara verdiler. Hayvanları bırakıp dama çıktılar, bahçede gezindiler. Tulumbanın başına toplanıp ağzım kolunu incelediler, gıcırtısını dinleye dinleye su çekip içtiler, çıkıp gittiler. Gidip geri geldiler. Hayvanları ahırdan alıp tek tek götürdüler. Damda yığılı duran haymayı, damdan indirdiler. Samanlıktan samanı dışarı alıp boşalttılar.</p>

  <p class="p7">Kadınlar toplanıp toplanıp erişte kesmeye, kuskus dökmeye geldiler. Atiye’nin ununa, bulguruna yardım ettiler. Yataklar söküldü, yünler yunağa yıkanmaya gitti, ambar boşaltılıp çuvallara dolduruldu. Zekiye, anasını babasını görmeye, Dizgeme’ye gitti. Nuğber acele acele dokuyup son halıyı bitirdi, kesti. Halı tezgâhı satıldı. Gözerler, dirgenler, yabalar, değirmen taşı, her biri, bir eve dağıtıldı. Dağıtıldıkça, köyün içinde Zekiye’nin güzelliği yeniden dillere düştü. Dirmit’in cini unutuldu. Seyit’in Elmas’ı sevip sevip alamaması köylünün içine dert oldu. Nuğber’e dünürcü gelindi, Mahmut kucaktan kucağa gezindi. Ağlamalar, ağıt yakmalar, toplanıp türkü çağırmalar başladı. Dirmit artık köyün içinde duvar diplerine sine sine gezinmekten kurtuldu. Köyün çocukları onunla helheli, çelik çomak oynamak için yarışa kalktı. Köyün erkeği, eskiden olduğu gibi, “Keçi kız” diye, onu kucaklarına almaya, sevmeye haşladı. Ama Dirmit erkeklerden, kadınlardan, çocuklardan kaçtı. Köyün içinde tek başına dolaştı. Hem dolaştı, hem duvarlarla, su yollarıyla, tomurcukları dökülmüş, yaprakları solmuş gül ağaçlarıyla, rüzgârla, pınarla konuştu. Bir yandan konuştu, bir yandan saklanacak yer aradı. Köyün tüm ahırlanm, bahçelerini gezindi. Bağlarda, kayalıklarda dolandı. Her gün korka korka okulun yolunu tuttu. Sıralara tek tek oturdu. Her bir pencerenin önünde durup köye baktı. Bir baktı, bir ağladı.</p>

  <p class="p7">Atiye, evin içinde yılkı gibi bir o yana, bir bu yana koşturdukça, Dirmit’in umutsuzluğu büyüdü, köyü koyup gideceklerine gerçekten inanmaya başladı. Köyün erkeği gelip de ahırdan son ineği çıkardığı gün yaralı bir it gibi, bahçede uluya uluya dolandı. ilkin ineğin önüne durdu. Köyün erkeğini taşa tuttu. Erkekler ineği çeke çeke alıp götürdükten sonra da, akşama kadar ahırda oturdu. Yemliklerin içinde ağlarken ağlarken uyudu. Rüyasına camız yavrusu girdi.</p>

  <p class="p7">“Camız yavrusu ağlıyor kız anne.”</p>

  <p class="p7">“Ağlamak değil onunki geberesice.”</p>

  <p class="p5">“Kara gözlerinde yumruk gibi yaş gördüm.<br />
  Beni görünce bıraktı samanların üstüne.”</p>

  <p class="p7">Camız yavrusu Dirmit’in rüyasında ipini kopardı. Kuzuları, oğlakları çiğneyip ahırdan kaçtı. Dört bir yana tekmeler savurup burnunu yere sürte sürte çıktı. Gözlerinden ateşler saçtı. Eli dirgenli, urganlı kalabalığı peşi sıra sürükleyip “Kişner Oğlan Kayalıklan”ndan geçip yamaca, oradan bağa, taş armutlu yola düştü. Kimseler kara malağın boynuna ilmiği geçiremedi, karnına dirgeni saplayamadı.</p>

  <p class="p7">Dirmit uyanır uyanmaz tulumbanın başına gitti. Rüyasını ona yordurdu. Ondan kara malağın hangi ahırda bağlı olduğunu öğrendi. Gizlice kara malağın yanına gitti. Kamım okşadı, sırtına dayandı, kokladı. Sabah erkenden yeniden malağın önüne geçti. Malağa taş armutlu yoldan neden geri döndüğünü, neden kaçıp gitmediğini sordu. Malak kocaman kara gözlerini Dirmit’in yüzüne çevirip ona uzun uzun baktı. Kara iri gözlerinden sel gibi yaşlar aktı. Dirmit kara malağın ağlamasına dayanamadı, onu ağlarken bıraktı. Koşa koşa dağlara çıkü. Gözlerine yağmur suyu birikmiş kınalı kayalara, kovuklarında kendisini saklayıp saklamayacaklarını sordu. Kayalar, “Kovuklarımız tavşanlara yuvadır,” dediler. Ama Dirmit’in döktüğü dillere dayanamayıp onu saklayacaklarına yemin ettiler. Dirmit’e çaputlu çalının kendisine küs olduğunu, onun yanına Varıp dallarını okşamayı unuttuğunu, beline bez bağlayıp dilekte bulunmadığını söylediler. Dirmit çaputlu çalının yanına koştu. Sırtını gövdesine dayayıp altına oturdu. Çaputlu çalıyla konuştu. Entarisinin eteğini yırtıp çaputlu çalıya verdi. Dileğini diledi. Çaputlu çalı Dirmit’i kengel keven otlarına, dağlayan çiçeğine, dikenli kangala gönderdi. O gün Dirmit köyün yamacında, tarlasında ne kadar ot ağaç varsa hepsini tek tek yokladı. Üçoluk’ta yüzünü yıkadı. Sat Deresi’nden kendini suya attı. Kurbağalarla vırakladı, kamışlardan başına cin külahı ördü. Savmam’da biçilmiş merayı dolaşü. Göçmen kuşların kıp gittiği yuvaların başında türkü çağırdı, ağıt yaktı. Tazıların sırtına binip akşama eve geldi. Çatal kapıdan içeri girmeden Mahmut'tan babasının geldiği haberini aldı. Gerisin geri dönüp tarlalara doğru kaçmaya başladı. Huvat, bağıra bağıra Dirmit'in arkasına düştü. Kalıntılara kadar kovaladı. Kör kuyunun başında onu yakaladı, kucağına alıp zorla eve getirdi.</p>

  <p class="p7">O sabah ev satıldı. Zekiye, Rızgo Ağa ve Sose Kadın'la birlikte köye indi. Onların köye inmesiyle evin içinde iğne atacak yer kalmadı. Kadınlar Atiye'nin yanında, erkekler Huvat’ın yanında toplandılar. O gece köyün evlerinden sini sini yemek taşındı. Sabaha kadar oturuldu. Bir ağlandı, bir gülündü, bir söylendi. Atiye’ye, Nuğber'e, Zekiye'ye oyalı yazma, mendil verildi. Dirmit'e bez bebek, Mahmut'a kuş lastiği yapıldı. Düdük delindi, kaval oyuldu. Halit ayrı, Seyit ayrı anıldı. Karşılıklı sözler verildi, sözler alındı...</p>

  <p class="p7">Dirmit başını cama dayayıp sessizce tulumbanın kuyruğunu sallamasını, ağzını aya dikip ulumasını seyretti. Seyrede seyrede yüreği taştı. Usulca kalkıp bahçeye indi. Tulumbanın başına başını dayadı. Bir tulumba ağladı, bir o ağladı. Onlar ağlarken ay tarlaların üstüne düşüp parçalandı, yıldızlar söndü.</p>

  <p class="p7">O sabah erkenden Nuğber Dudu'nun mezarlığına gidildi. Mezarlığın toprağı taştan, ottan temizlendi. Bahçeden sökülen susam çiçekleri Nuğber Dudu'nun mezarına dikildi. Dua edildi. Dudu Kadın'a her yılın baharında yanına gelineceğine dair söz verildi. Ağlandı. Canı için çerez, incir dağıtıldı. Topluca tarlalara, bağa gidildi. Her tarlanın başında, üzüm kütüklerinin, ağaçların dibinde iç geçirildi. Oradan meraya, Sat Deresi'ne, Üçoluk'a geçildi. Dizler yere, gözler göğe çevrildi. Yukarda yeşil başlı, kül karınlı kuşlar uçtu. Aşağıda tazılar koştu, kepenekler kuyruk salladı, kurbağalar vırakladı. Çaputlu çalılara al yeşil bezler dolandı. Nuğber'le Zekiye'ye köyün gelinleri kızları, kayalıklarda, kardeş kınası yaktılar. Kınadan sonra, göz çiçekten başlarına taç örüp taktılar. El ele kayalardan atlayıp döleğe indiler. Dölekte topluca “bitli çoban” oynadılar. Hem oynadılar, hem ağladılar.</p>

  <p class="p7">Huvat, ertesi gün Akçalı’da son avına çıktı. Sabah erkenden Rızgo Ağa’yı, köyün erkeğini alıp gitti. Avcılar ikindiye keklik, tavşan getirdiler. Kadınlar toplanıp arabaşı pişirdiler. O akşam Huvat köyün erkeğiyle güreşe tutuştu. Güreşe güreşe yorulunca, yüzük yumurta oynamaya oturdu. Kadınlar, bir yandan erkek odasına sini sini yemek, çay yetiştirdiler, bir yandan torbaların, çuvalların ağzım diktiler. Yatağı yorgam denk ettiler. O gece Huvat’la Atiye’yi bir evde, Nuğber’le Zekiye’yi bir evde, Mahmut’la Dirmit’i de başka bir evde yatıya misafir ettiler.</p>

  <p class="p7">Dirmit o gece sabaha kadar, gözlerini kırpmadı. Yatakta bir o yana bir bu yana döndü. Döne döne kaçacak, saklanacak yer düşündü. Bir Buğlek Deresi’nden yana kaçmaya, bir kalıntılarda saklanmaya, bir kayalıklara çıkmaya karar verdi. Gözlerini tavana dikip sabahı zor etti.</p>

  <p class="p7">O sabah erkenden yatır ziyaret edildi. Yatırın başında Nuğber Dudu için kurban kesildi. Etli pilav pişirildi. Topluca yendi. Dirmit yatırın yanından gizlice kaçıp köye geldi. Sessiz sessiz köyün içinde gezindi. Ceviz ağaçlarına tırmandı, damlarda dolandı. Okula indi, ağıla çıktı. Gelip tulumbanın başına oturdu. Yüzünü ellerinin arasına aldı, gözlerini bir kederle tulumbaya verdi. Tulumba Dirmit’in solgun yüzünü görmeye dayanamadı, başını haftına eğdi, sustu. O sustu, Dirmit sustu. Dirmit sustukça tulumbanın içi gitti, suyu çekildi, kuyruğu düştü, beli büküldü. Kısık kısık, kesik kesik solumaya başladı. Hem soludu, hem, “Git başımdan, Dirmit kız,” diye yalvardı. Dirmit tulumbanın kolunu, başını, ağzını, boynunu okşadı, belini beline dayadı, ağladı. Ağlaya ağlaya kalktı, ahıra girdi. Yemliklerin içinde tek tek elini gezdirdi. İneklerin, camızın bağlandığı direğin çevresinde gitti, geldi. Gübreliğin içine girdi. Oradan çıktı, sürüne sürüne kümese sokulup oturdu. Kümeste Keşli Rıfat’ın oğlu Ömer’le oynaşmalarını aklına getirdi. Kümesin arkasından dolanıp kavak ağaçlarının altında durdu. Servi ağaçlarının dalma asıldı. Sökülüp bir kenara yığılmış çedenelerin, hıyarların, fasulyelerin kurumuş dallarını, yapraklarını avcunun içine aldı, ufalayıp ufalayıp rüzgârın ardı sıra savurdu. Karınca deliklerinden, toprak yarıklarından içeri, cinlere bağırdı. Cinleri yukarı çağırdı. Çıkıp kireç boyalı armut ağacının çatal dalma oturdu. Ayaklarını daldan aşağı sallandırıp, gözünü mor dağlara verdi. O sıra kalabalık gelip kapıya dayandı. Çatal kapıdan içeri bağrışarak çocuklar dağıldı. Dirmit, ayaklarını yukarı çekip armut ağacının cin dalma tırmandı. Küllüğün arkasında koca bir kamyon, kamyonun üstünde babasını gördü. Görür görmez “Güp!” diye yere atladı. Bahçeden aşağı, tarlalara doğru kaçmaya başladı. Koşa koşa tarlaları aştı. Nefes nefese Kara Tepe’ye tırmandı. Tepenin başındaki ak kayanın arkasına çömeldi. Uzaktan köyü gözlemeye başladı. Bir, dirseklerini dayadı ak kayaya; bir, arkasına sinip sırtını dayadı. Derken yavaş yavaş korkmaya, kuş sesinden, uzaktan uzağa kulağına gelen su sesinden, yılan ıslığından ürkmeye başladı. Ürktükçe, ikide bir, toprak altında kayıyor, otlar üstüne üstüne yürüyor sandı. Sandıkça ak kayanın ardına sindi. Yanından her kepenek kayışında yerinden sıçradı. Gözünün önünden her kelebek geçişinde yüreği ağzına geldi. Sonunda altındaki toprak birden ısındı, gökyüzü orta yerinden yarıldı. Kayalar çatırdayarak birbirinden ayrıldı. Otlar tutuştu, uzakta tarlalarda korkuluklar devrildi. Dirmit bağırarak ak kayanın arkasından doğruldu. Köye doğru tazı gibi koşmaya başladı. Kara tepeden aşağı inip ağlaya ağlaya tarlalara girdi. Tarlaları geçip evlerinin bahçe duvarına dayandı. Kulağını duvara verdi. Kulağına çağrışmalar geldi. Çağrışmaların içinde Atiye’nin sesini ayırdı. Derin bir nefes alıp duvarın dibine yığıldı. Ayaklarını uzattı. Sırtını duvara verdi. Soluğunun hini hini öten sesini dinledi. Sol böğründe sancıyan yerini avuçladı, sancının geçmesini bekledi. Beklerken gözünü uzaktaki dağlara verdi. Dağlar Dirmit’e kafa salladı. Dirmit usulca dudaklarını büküp güldü, gözlerini yere indirdi. İçinden bir daha hiçbir yere kaçmayacağına, kendi kendine söz verdi. Yerinden doğrulur doğrulmaz Atiye’nin sesi kulağına geldi. Onun sesine Nuğber’in, Nuğber’in sesine Mahmut’un sesi karıştı. Onların sesi Huvat’ın öksürüğünün içinde kayboldu. Dirmit babasının bağıra bağıra adını çağırdığını duydu. Babasına karşılık verdi. Duvardan aşıp bahçeye atladı. Atlarken ayağı kaydı, su yolunun içine yuvarlandı. Birden kulağına ince, titrek bir ses çalındı. Sesin geldiği yere başını çevirdi. Su yolunun kenarında adını bilmediği, daha önce bu köyün bahçelerinde hiç görmediği incecik boyunlu, kırmızı bir çiçeğin kendisine baktığını gördü. Eğilip usulca parmaklarını çiçeğe dokundurdu. Yaprakların, incecik boynunu okşadı. Çiçek nazlı nazlı başını salladı. Gözlerini yumdu. Ağır ağır soludu. Dirmit çiçeğin yanından kalktı. Koşmaya başladı. Çiçek arkası sıra ince, titrek bir sesle bağırdı:</p>

  <p class="p7">“Güle güle, Dirmit kız.. “</p>

  <p class="p7">Dirmit, arkasına dönüp bakmadan bahçeyi boydan boya geçti. Duvara tırmanıp, kendini küllüğe bıraktı. Dizüstü küllük cininin karnına yığılıp kalfasına çöktü. Cin bir hışımla Dirmit’i kaldırıp kamyonun üstüne, yatak denklerinin arasına fırlattı. Kızgınlığından küllükteki küllerin hepsini havaya savurdu. Ellerine zil takıp oynaya oynaya Akçalı’daki tüm cinleri başına topladı. Bir anda tüm deliklerden ellerinde tefler, püsküllü renk renk giysileriyle cinler dışarı fırladılar. Ve küllük cininin çevresinde halka olup dönmeye başladılar. İnsan çığlıkları zil sesleri arasında kaybolup gitti. Kamyonun arkasına asılan çocuklar tek tek düşüp toz bulutunun içine gömüldü. Kamyon hızla uçuşan, dağılan Akçalı evlerini geride bırakıp upuzun bir yol boyunca kaçmaya başladı. Nuğber Dudu, sırtını mezarlığın duvarına vermiş, bastonuyla toprağı deşiyor, arada bir bastonu hızla uzaklaşan kamyonun arkasından kızgın kızgın sallıyordu. Tulumba gıcırtısının yeri göğü tutan sesini, kamyonun vınıltısı, rüzgarın tiz şeytan ıslığı bastıramadı. Dirmit, tulumbanın gıcırtısını duymamak için elleriyle kulaklarını kapadı, başını yatak denklerinin arasına gömdü. Ağılı geçip beleni aştıklarında, kamyon yavaşladı. Nazlı bir kuzu gibi salına salma Buğlek Deresi boyunca korkusuz yol almaya başladı. Dirmit başını yatak denklerinin arasından çıkardı. Ellerini kulaklarından çekti. Çeker çekmez de, “Ninnisare, ninnisare!” diye ağlaşan eşek sesleri kulağına geldi. Kamyonun arkası sıra yayılıp gelen, bir uzayıp bir kısalan koca bir eşek sürüsü gördü. Gerisin geri kulaklarını tıkayıp gözlerini yumdu. Başını yatak denklerinin arasına soktu.</p>

  <p class="p7"> </p>
</body>
</html>
