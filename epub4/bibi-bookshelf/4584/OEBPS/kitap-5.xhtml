<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>kitap-5</title>
    <meta http-equiv="Content-Type" content="text/html; charset=utf-8" />
  

</head>
  <body id="kitap" xml:lang="tr-TR">
		<div>
			<p></p>
			<p id="toc_marker-4-3"><st c="0">Noel Baba’nın Kucağı</st></p>
			<p xml:lang="en-GB"><span xml:lang="tr-TR"><st c="21">Hepimiz hayatımızda bizi ve bakış açımızı temelden değiştiren bazı anlar yaşarız. </st><st c="104">Bu anlar hepimizin başına gelir ve bunlara nasıl tepki verdiğimiz, bundan sonra nereye yürüyeceğimizi, hayati sorulara nasıl yanıt vereceğimizi ve hayatımızın kalanını nasıl geçireceğimizi ciddi şekilde etkiler.</st></span></p>
			<p xml:lang="en-GB"><span xml:lang="tr-TR"></span></p>
			<p xml:lang="en-GB"><span xml:lang="tr-TR"><st c="315">Çok küçük gibi görünen bu olaylar, büyük yaşam değişikliklerine sebep olur, ayağımızın altındaki yeri kuvvetle sarsar, yaşamımızı üzerine inşa ettiğimiz ne varsa tek vuruşta devirir; bizi yaşamlarımızla, duygularımızla, algılarımızla yeniden ve farklı bir şekilde etkileşime girmeye davet eder.</st></span></p>
			<p xml:lang="en-GB"><span xml:lang="tr-TR"><st c="610">Bu olaylardan sonra sıfırlanıp yeniden büyümek için yeni tepkiler vermek ve yeni deneyimlere kendimizi açmak üzere değer sistemlerimizi değiştirmemiz gerekir. </st><st c="770">Bu değer sistemlerimizi doğru şekilde değiştirirsek, hayatlarımız iyiye doğru değişir ama tam tersi de her zaman olasıdır. </st><st c="893">Sarsılma o kadar büyüktür ki değiştireceğimiz değerler de bizi hiç girmememiz gereken yollara götürebilir.</st></span></p>
			<p xml:lang="en-GB"><span xml:lang="tr-TR"><st c="999">Bu küçücük olaylar, hayatın gündelik akışında, çoğunlukla hiç beklemediğiniz ve öngöremeyeceğiniz zamanlarda oluverir. </st><st c="1119">Onlara hazırlıksız yakalandığımız için de bu kadar çarpıcı etkileri olur.</st></span></p>
			<p xml:lang="en-GB"><span xml:lang="tr-TR"><st c="1192">Neyse ki bunlar yaşandığı anda çok kötü görünseler de genellikle gelecek için iyidirler.</st></span></p>
			<p xml:lang="en-GB"><span xml:lang="tr-TR"><st c="1281">Hayatta nasıl biri olmak istediğimize tekrar tekrar karar vermemizi gerektiren eşiklerle karşılaşırız. </st><st c="1385">Şimdi anlatacağım küçük hikâye, nasıl biri olmak istediğime karar vermem gereken her eşikte, kararlarımı etkileyen bir hikâyedir. </st><st c="1515">Göğsümüzün içinde gizli bir yere kıvrılıp orada kendine temelli yer edinmiş, varlığını hatırlatmadığı zamanlarda bile bizi sessizce yönetmeye kararlı hikâyeler vardır. </st><st c="1683">İşte bu da, onlardan biri.</st></span></p>
			<p xml:lang="en-GB"><span xml:lang="tr-TR"><st c="1709">Beyin enteresan bir organ, en sık geriye çağırdığınız hatıralarınızı her çağırdığınızda değiştirir. </st><st c="1810">Yani bir anıyı her çağırdığınızda yeni bir versiyon sunar size. </st><st c="1874">Anlatacağım anıyı çok fazla çağırdığım için kaçıncı versiyonda olduğumu tam olarak ben de bilmiyorum. </st><st c="1976">Yılı tam olarak hatırlamıyorum. </st><st c="2008">Ama tahminen 6-7 yaşlarındaydım. </st><st c="2041">Biraz daha büyük de olabilirim.</st></span></p>
			<p xml:lang="en-GB"><span xml:lang="tr-TR"><st c="2072">Yılbaşı gününün öğle vaktindeyiz. </st><st c="2107">Şehrin her yeri karlarla kaplı. </st><st c="2139">Anne babalarının ellerinden sıkı sıkıya tutmuş çocukların onların hızlarına ayak uydurmak için yaşadıkları eziyet hâlâ bir fotoğraf karesi olarak zihnimde duruyor. </st><st c="2303">Ben de babamın elinden sıkı sıkıya tutuyorum. </st><st c="2349">Yetişmemiz gerekiyor, konuşmadan hızlı hızlı yürüyoruz.</st></span></p>
			<p xml:lang="en-GB"><span xml:lang="tr-TR"><st c="2404">Her yıl geleneksel yılbaşı etkinliklerimizden bazılarını ailemle yapardım, bazılarını da sistemin gerektirdiği şekilde okullarda veya ebeveynlerimizin işyerlerinde yapardık.</st></span></p>
			<p xml:lang="en-GB"><span xml:lang="tr-TR"><st c="2578">Geleneksel olarak tüm ülkede yılbaşı gününün sabahında okullarda, ebeveynlerinizin işyerlerinde veya farklı mekânlarda Noel Baba kostümlü tanıdık biri tarafından devletin verdiği yılbaşı paketleri dağıtılırdı. </st><st c="2789">Bu, çocuklar için çok önemli bir etkinlikti.</st></span></p>
			<p xml:lang="en-GB"><span xml:lang="tr-TR"><st c="2833">1980’lerde Yugoslavya hem siyasal hem de ekonomik bir türbülanstan geçiyordu. </st><st c="2912">Haliyle biz çocukların ulaşabileceği ürünler de çok sınırlıydı. </st><st c="2976">Benim ailemin erişimi diğer ailelerden daha da düşüktü. </st><st c="3032">Bunun sebeplerini de pek sorgulamıyordum. </st><st c="3074">O yaşlarda bir çocukken zaten her şeyi size sunulduğu haliyle alıp, normal ve doğal olanın o olduğunu sanıyorsunuz. </st><st c="3190">Hayatı öğrenirken başınıza gelen şeyleri “Demek ki dünya böyle bir yer” diye yeni bir bilgi olarak zihninize kodlayıp öylece kabul ediyorsunuz.</st></span></p>
			<p xml:lang="en-GB"><span xml:lang="tr-TR"><st c="3333">İmkânlara erişim kısıtlıydı fakat özellikle şeker, çikolata gibi ürünlere ulaşmak çok çok zordu, haliyle yılda bir gün verilen bu paketler her Yugoslav çocuğun en değerlisiydi. </st><st c="3511">En az bir aylık hazinesiydi.</st></span></p>
			<p xml:lang="en-GB"><span xml:lang="tr-TR"><st c="3539">Dolayısıyla Noel Baba benim için, hem tüm yıl boyunca ulaşamamayı çoktan kanıksadığım onca güzel şeyi mucizevi bir şekilde önüme sermesi hem de iyi ve güzel huylu çocukları </st></span><span xml:lang="tr-TR"><st c="3713">ödüllendiren hakkaniyetli ve cömert biri olması açısından</st></span><span xml:lang="tr-TR"><st c="3770"> tanışmam gereken çok önemli bir zattı. </st><st c="3810">Tanımadığım çocuklarla dolu bir ortam hatırlıyorum. </st><st c="3862">Ortamda inanılmaz bir heyecan var. </st><st c="3897">Çoksesli bir kalabalık, çocuklar birlikte danslar ediyorlar, koşturuyorlar. </st><st c="3973">Ben biraz kenardan izliyorum. </st><st c="4003">Biraz ürkeklik var üzerimde. </st><st c="4032">Bu tür ortamlara kolay adapte olamıyorum.</st></span></p>
			<p xml:lang="en-GB"><span xml:lang="tr-TR"><st c="4073">Öne çıkmamayı bir savunma tekniği olarak kullanıyorum. </st><st c="4129">Biraz gölgede kalmak, daha görünmez olmak, korunmak istiyorum. </st><st c="4192">Nasıl anonim kalınır konusunda hayli yetenekliyim aslında. </st><st c="4251">Hep daha isimsiz, daha bilinmeyen tarafta kalmayı tercih ettiğim için idmanlıyım.</st></span></p>
			<p xml:lang="en-GB"><span xml:lang="tr-TR"><st c="4332">Yetişkin aklımla bakınca bunun garip görünebileceğini anlıyorum. </st><st c="4398">Fakat anonim olmayı, içedönüklüğü o kadar da kötü görmedim ileri yaşlarımda da.</st></span></p>
			<p xml:lang="en-GB"><span xml:lang="tr-TR"><st c="4477">İçedönük olmak daha az sayıda insanla çok daha derin ilişkiler kurmanızı sağlar. </st><st c="4559">Daha kalıcıdır ilişkileriniz. </st><st c="4589">Gerçekten güvenebileceğiniz insanlarla çevrili olma eğiliminde olursunuz. </st><st c="4663">Ve etrafınızdaki az sayıda insanı daha derinlemesine tanımak adına kaliteli zaman ayırdığınız için, gerçekten derin, karşılıklı olarak besleyici içerikler paylaşırsınız.</st></span></p>
			<p xml:lang="en-GB"><span xml:lang="tr-TR"><st c="4832">Bana göre biraz gizemli olmak hiç de kötü bir fikir değil. </st><st c="4892">Hayatta biraz da anlatılmamış taraflarınızın da olması önemli ama küçükken hiç kimse olmamak biraz canınızı yakıyor tabii ki.</st></span></p>
			<p xml:lang="en-GB"><span xml:lang="tr-TR"><st c="5017">Spot ışıklarının tüm çocukların üzerinde parladığı bir günde, kendinizi gölgelere gizlemek gerçekten tuhaf bir duygu. </st><st c="5136">Yine de etrafınızda sel gibi akan bir coşku varken sakince kendi merkezinizde kalmanın değişik bir huzuru vardır. </st><st c="5250">Yalnızca içedönüklere bahşedilen derin bir huzurdur bu.</st></span></p>
			<p xml:lang="en-GB"><span xml:lang="tr-TR"><st c="5305">İzliyorum.</st></span></p>
			<p xml:lang="en-GB"><span xml:lang="tr-TR"><st c="5316">Heyecan gitgide yükseliyor. </st><st c="5345">Sesli müzik ve dünyanın en tuhaf dans hareketleri devam ediyor. </st><st c="5409">Çocukların dans pistinde ne kadar yaratıcı olabildiklerini bilirsiniz.</st></span></p>
			<p xml:lang="en-GB"><span xml:lang="tr-TR"><st c="5479">Ve kapılar açılıyor. </st><st c="5501">O geliyor. </st><st c="5512">Kırmızı kostümü ile, bembeyaz takma sakalı ile. </st><st c="5560">Aslında daha kilolu birini bekliyordum, bu Noel Baba biraz zayıf ve biraz fazla boylu boslu ama sorun değil, geldi işte, sorgulamıyorum.</st></span></p>
			<p xml:lang="en-GB"><span xml:lang="tr-TR"><st c="5696">Öfori hemen o an başlıyor. </st><st c="5724">Tüm çocuklar etrafını sarıyor. </st><st c="5755">Bağırışlar, çığlıklar. </st><st c="5778">Ben hâlâ maksimumda kontrollüyüm. </st><st c="5812">Dikkat çekmemem gerekiyor.</st></span></p>
			<p xml:lang="en-GB"><span xml:lang="tr-TR"><st c="5838">Ho ho holar havada uçuşuyor. </st><st c="5868">Elleri yılbaşı paketleri ile dolu. </st><st c="5903">Çocukların çılgın sevinç gösterisinden kurtulup zar zor yerine oturabiliyor ve çocuklar da yerlerine oturtuluyor.</st></span></p>
			<p xml:lang="en-GB"><span xml:lang="tr-TR"><st c="6016">Ve süreç başlıyor, her bir çocuk Noel Baba tarafından tek tek davet ediliyor, kucağa alınıyor, birkaç soru soruluyor ve yanıtlardan sonra paket veriliyor. </st><st c="6172">Fotoğraflar çekiliyor.</st></span></p>
			<p xml:lang="en-GB"><span xml:lang="tr-TR"><st c="6194">Hiçbir taşkınlık yapmıyorum. </st><st c="6224">En son olmayı tercih ediyorum. </st></span><span xml:lang="tr-TR"><st c="6255">Curcuna bitsin, çok ses seda çıkarmadan paketime ulaşayım.</st></span><span xml:lang="tr-TR"></span></p>
			<p xml:lang="en-GB"><span xml:lang="tr-TR"><st c="6313">Çok çocuk var, çok beklemek zorundayım. </st><st c="6354">Olsun. </st><st c="6361">Bekliyorum.</st></span><span xml:lang="tr-TR"></span></p>
			<p xml:lang="en-GB"><span xml:lang="tr-TR"><st c="6372">Sonunda sıra bana geliyor. </st><st c="6400">Heyecanımı dizginlemeye çalışarak gidip kucağına oturuyorum. </st><st c="6461">Bana tam soru sormaya başlayacakken yanındaki kişi ona doğru eğiliyor ve kulağına bir şeyler fısıldıyor. </st><st c="6566">Babamın ismini duyar gibiyim. </st><st c="6596">Bir an el işareti ile fotoğrafçı durduruluyor. </st><st c="6643">Kucaktan indiriliyorum. </st><st c="6667">Paketim de alelacele veriliyor. </st><st c="6699">Soru sorulmuyor, hazırladığım yanıtları veremiyorum, sahneyi tuhaf bir telaşla sonlandırırken benimle mümkün olduğunca az konuşmaya çalışan kişiler tarafından hızla yerime gönderiliyorum. </st><st c="6887">Her şey birkaç saniye içinde olup bitiyor.</st></span></p>
			<p xml:lang="en-GB"><span xml:lang="tr-TR"><st c="6929">O günden geriye kalan tek bir fotoğrafım yok. </st><st c="6976">Olsaydı bunu yazarken önüme koyardım herhalde.</st></span></p>
			<p xml:lang="en-GB"><span xml:lang="tr-TR"><st c="7022">Ne bekliyordum bilemiyorum, siyasal olarak uygun olmayanlara, tehlike arz edenlere aittim ben.</st></span></p>
			<p xml:lang="en-GB"><span xml:lang="tr-TR"><st c="7117">O gün ilk kez hedef babam değildi, bendim. </st><st c="7161">Endirekt kurban olmaya adapte olabiliyordum ama direkt hedef olmak bambaşka bir duyguydu.</st></span></p>
			<p xml:lang="en-GB"><span xml:lang="tr-TR"><st c="7250">Artık göz ardı edemeyeceğim, zihnimin gerisine atamayacağım bir durum içinde bulmuştum kendimi.</st></span></p>
			<p xml:lang="en-GB"><span xml:lang="tr-TR"><st c="7346">Yıllar sonra fark ettim ki içimdeki göçebe işte tam o an doğmuştu. </st><st c="7414">Ya istediğim hayatı yaşama konusundaki kişisel umutlarımdan ve hayallerimden vazgeçip huzura erecektim ya da bunun yerine bu derin uykudan uyanmak ve beni içinde tutan çemberi zorla kırıp çıkmak için elimden gelenin en iyisini yapmaya çalışacaktım.</st></span></p>
			<p xml:lang="en-GB"><span xml:lang="tr-TR"><st c="7662">Hayattaki hedefimin bu sahte benlik duygusunu tam anlamıyla kırmak olduğunu ileriki yıllarda güçlü bir sezgiyle kavrayacaktım.</st></span></p>
			<p xml:lang="en-GB"><span xml:lang="tr-TR"><st c="7789">Ben ikincisini seçmek konusunda kararlıydım. </st><st c="7835">Kendi ülkeme yönelik umutlarımı feda etmeye hazırdım. </st><st c="7889">İçimdeki göçebe aksini zaten kabul etmiyordu. </st><st c="7935">İleride içimdeki bu göçebe benimle büyüyecek, benimle yürüyecekti ve hikâyeler derleyecekti.</st></span></p>
			<p xml:lang="en-GB"><span xml:lang="tr-TR"><st c="8027">Ancak bütün Doğu Avrupa ülkelerinde olduğu gibi, bizim ülkemizde de huzursuzluklar artarken, hepimiz değişmek için bir işaret bekler gibiydik.</st></span></p>
			<p xml:lang="en-GB"><span xml:lang="tr-TR"><st c="8170">Ülkedeki huzursuz kıpırdanma ve tedirginlik bizi her geçen gün daha sıkı sararken tek yaptığımız göğsümüzü sıkıştıran bir ağırlıkla arkamıza yaslanmak ve hiçbir şey yapmamaktı. </st><st c="8348">Neden bir hamle yapmak istemiyorduk? </st><st c="8385">Çünkü başarısızlığın bedeli çok yüksek olabilirdi. </st><st c="8436">Bunun yerine beklemeye başlamıştık. </st><st c="8472">Hissediyorduk, bir şey olacaktı ve değişim başlayacaktı. </st><st c="8529">Ama o şeyin ne olduğunu kimse bilmiyordu.</st></span></p>
			<p xml:lang="en-GB"><span xml:lang="tr-TR"><st c="8570">Gerçeklik ötesinde sıkışmış Doğu Avrupa milletleri için işaretler önemliydi. </st><st c="8648">Bir “işaret” görmedikçe asla hiçbir şey yapmayacaktık.</st></span></p>
			<p xml:lang="en-GB"><span xml:lang="tr-TR"><st c="8702">Sanki o işaret geldiğinde, hepimiz uyanacak ve artık kendimizi daha çok sevmeye, bu kez kendimize sahip çıkmaya ve ilk kez adım atmaya karar verecektik.</st></span></p>
			<p xml:lang="en-GB"><span xml:lang="tr-TR"><st c="8855">Rejimin bize empoze ettiği o zorlama gerçekliğe karşı başarısız bir sınav verdiğimizi kabul edecektik. </st><st c="8959">İnsan olmanın asgari haysiyet standartları uğruna savaşmadığımız için belki de kendimizi affedecektik.</st></span></p>
			<p xml:lang="en-GB"><span xml:lang="tr-TR"><st c="9061">Tüm zayıf noktalarımız dahil, gerçekte kim olduğumuzla yüzleşecek ve gördüğümüz şeyi kabullenip yeniden yola çıkacaktık.</st></span><span xml:lang="tr-TR"></span></p>
			<p xml:lang="en-GB"><span xml:lang="tr-TR"><st c="9182">Ama o işaret, önce o işaret gelmeliydi...</st></span></p>
		</div>
	<div id="charCountTotal" value="9224"></div></body>
</html>
