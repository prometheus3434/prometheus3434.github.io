<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.3.css" rel="stylesheet" type="text/css" />
</head>

<body>
  <h1 class="chapternumber sigil_not_in_toc">-6-</h1>

  <h1 class="chaptername" id="sigil_toc_id_6">VARELSE</h1>

  <div class="quote">
    <p>"Ender'in zihnine doğrudan konuşmayı nasıl beceriyorsunuz?"</p>

    <p>"Artık nerede olduğunu bildiğimiz için, bu tıpkı yemek yemek gibi doğal."</p>

    <p>"Onu nasıl buldunuz? Ben üçüncü hayata geçmemiş olan hiç kimsenin zihniyle konuşmayı başaramadım."</p>

    <p>"Onu Ansible'lar ve ona bağlı olan elektronikler kanalıyla bulduk, vücudunun uzayda olduğu yeri bulduk. Zihnine ulaşmak için, karmaşaya uzanmamız ve bir köprü inşa etmemiz gerekti."</p>

    <p>"Köprü mü?"</p>

    <p>"Kısmen onun, kısmen de bizim zihinlerimizden oluşan geçici bir varlık."</p>

    <p>"Eğer zihnine ulaştıysanız, neden onun sizi yok etmesini engellemediniz?"</p>

    <p>"İnsan beyni çok tuhaf. Daha orada ne bulduğumuzu anlayamadan, bu çarpık alanla nasıl konuşabileceğimizi öğrenemeden, bütün kız kardeşlerim ve annelerim yok olmuştu. Beklediğimiz, kozalandığımız, bizi buluncaya kadar geçen bütün o yıllar boyunca onun zihnini incelemeye devam ettik, sonra doğrudan onunla konuştuk."</p>

    <p>"Yaptığınız köprüye ne oldu?"</p>

    <p>"Onu hiç düşünmedik. Herhalde hala oralarda bir yerdedir."</p>
  </div>

  <p>Yeni patates soyu ölüyordu. Ender yapraklardaki kötü haberci kahverengi halkaları görüyordu, bitkilerin sapları o kadar gevrekleşmişti ki, küçük bir rüzgarda bile eğilerek kopmuşlardı. Daha bu sabah hepsi sağlıklıydılar. Bu hastalığın saldırısı o kadar hızlı ve etkisi o kadar yıkıcı olmuştu ki, bu sadece Descolada virüsü olabilirdi.</p>

  <p>Ela ve Novinha düş kırıklığına uğrayacaklardı, bu yeni nesil patates için öyle ümitliydiler ki. Ela, Ender’in üvey kızı, bir organizmadaki her hücrenin Descolada virüsünü engellediği veya yok ettiği bilinen üç ayrı kimyasal salgılamasını sağlayan bir gen üzerinde çalışıyordu. Novinha, Ender’in karısı, Descolada’nın onda birinden küçük bir molekülün hücre çekirdeğine geçmesine izin vermeyen bir gen üzerinde çalışıyordu. Bu yeni patates soyunda her iki geni birleştirmişlerdi ve ilk denemeler her iki özelliğin de dayandığını göstermişti. Ender fideleri deney tarlasına getirmiş ve dikmişti. O ve yardımcıları son altı hafta boyunca onları beslemişlerdi. Her şey yolundaymış gibi görünüyordu.</p>

  <p>Eğer bu teknik işe yarasaydı, Lusitania’daki insanların yiyecek olarak bağımlı oldukları bütün bitkiler ve hayvanlara uygulanabilirdi. Fakat Descolada çok zekiydi, er geç bütün savaş taktiklerini görüyordu. Yine de altı hafta, normal olan iki-üç günden iyiydi. Belki de doğru yoldaydılar.</p>

  <p>Belki de işler zaten çok ileri gitmişti. Ender Lusitania’ya ilk geldiği zaman, Dünya kökenli bitkiler ve hayvanlar, Descolada onların genetik moleküllerinin şifresini çözerek paramparça etmeden önce tarlalarda yirmi yıl kadar dayanıyorlardı. Fakat belli ki son yıllarda Descolada dünyadan gelen moleküllerin genetik moleküllerinin şifrelerini birkaç gün, hatta birkaç saatte çözmesini sağlayan bir hamle yapmıştı.</p>

  <p>Bu günlerde insan kolonicilerin bitkilerini büyütmelerini ve hayvanlarını yetiştirmelerini sağlayan tek şey, Descolada virüsünü hemen öldüren bir spreydi. Spreyi bütün gezegene sıkıp Descolada virüsünü sonsuza kadar yok etmek isteyen koloniciler vardı.</p>

  <p>Bütün gezegeni spreylemek zor bir uygulamaydı, ama imkansız değildi; bu seçeneği reddetmenin başka bir nedeni vardı. Yerel hayatın her biçimi üreyebilmek için Descoladaya bağımlıydı. Bu, üreme çevrimleri ayrılmaz bir şekilde yerel bir ağaç türüyle bağlı olan domuzcukları -bu dünyanın akıllı yerlileri olan Pequeninolari- da kapsıyordu. Eğer Descolada virüsü yok edilecek olursa, bu Pequeninolarin sonuncu nesli olurdu. Bu bir soykırım olurdu.</p>

  <p>Şimdiye kadar, domuzcukları yok edecek bir şey yapma fikri, insanların köyü Milagre halkının çoğu tarafından hemen reddedilirdi. Şimdiye kadar. Fakat Ender birkaç gerçek daha bilinse, birçok kafanın fikir değiştireceğini biliyordu. Örneğin, Descolada’nın onu öldürmek için kullandıkları kimyasala şimdiden iki kez uyum sağladığını ancak bir avuç insan biliyordu. Ela ve Novinha, kimyasalın çeşitli yeni uyarlamalarını çoktan hazırlamışlardı, böylece Descolada bir virüs öldürücüye uyum sağladığı takdirde bir diğerini uygulamaya koyabileceklerdi. Aynı şekilde, kolonide yerleşik insanları, vücutlarında yaşayan Descolada virüsü nedeniyle ölmekten koruyan engelleyiciyi de bir kez değiştirmek zorunda kalmışlardı. Engelleyici bütün koloninin yiyeceklerine ekleniyordu, böylece her insan onu yemekle birlikte alıyordu.</p>

  <p>Ancak, bütün engelleyiciler ve virüs öldürücüler aynı temel prensiple çalışıyorlardı. Descolada virüsü dünya kökenli genlere nasıl uyum sağlamayı öğrendiyse, her tür kimyasalın da nasıl hakkından geleceğini bir gün öğrenecekti ve sonra, ellerinde kaç çeşit yeni uyarlama olmasının bir önemi olmayacaktı; Descolada onların kaynaklarını birkaç gün içinde tüketecekti.</p>

  <p>Sadece birkaç kişi, Milagre’nin hayatta kalmasının gerçekten ne kadar tehlike altında olduğunu biliyordu. Sadece birkaç kişi, Lusitania’nın Xenobiyologlari olarak Ela ve Novinha’nın yaptıkları işin nasıl bir yarış olduğunu; Descolada’yla nasıl yakından çekiştiklerini; eğer geride kalırlarsa sonucun ne kadar yıkıcı olacağını biliyordu.</p>

  <p>İyi ki böyleydi. Eğer koloniciler anlamış olsaydı, aralarından birçoğu şöyle diyebilirdi; eğer bir gün Descolada’nın hakkımızdan gelmesi kaçınılmazsa, o zaman şimdiden onu kökünden kazıyalım. Eğer bu bütün domuzcukları öldürecekse, üzgünüz, fakat bu ya onlar ya da biz ise biz kendimizi seçiyoruz.</p>

  <p>Ender için uzun vadeli bakış kolaydı, filozofça bir görüş açısıyla, tüm bir akıllı ırkı yok etmektense, küçük bir insan kolonisinin mahvolması daha iyi, diyebilirdi. Bu fikrin Lusitania’nın insanlarına bir şey ifade etmeyeceğini biliyordu. Burada tehlikede olan kendi hayatları ve çocuklarının hayatlarıydı; çok azının anladığı ve sadece birkaçının hoşlandığı başka bir türün hatırı için ölmelerini beklemek saçma olurdu. Genetik açıdan mantıksız olurdu evrim, sadece kendi genlerini korumakta ciddi davranan türleri desteklerdi. Bizzat Piskopos bile Lusitania insanlarının domuzcuklar için hayatlarından vazgeçmelerinin tanrının isteği olduğunu söylese, itaat edenlerin sayısı çok az olurdu.</p>

  <p>Kendim de böyle bir fedakarlık yapabileceğimden emin değilim, diye düşündü Ender. Hatta kendi çocuğum olmasa bile. Hatta akıllı bir türün yok edilmesi sürecini zaten yaşamış olsam bile ve hatta bu yok etmeyi ben tetiklemiş olsam bile, bunun taşınamayacak kadar korkunç bir yük olduğunu biliyorum. Yoldaşım insanların yiyecekleri ürünlerin yok olması veya daha kötüsü, Descolada’nın insan vücudunu birkaç günde yiyip bitirecek kadar güçlü bir şekilde geri dönmesi nedeniyle ölmelerine izin verebileceğimden emin değilim...</p>

  <p>Ama yine de...Pequeninoların yok edilmesine razı olabilir miyim? Başka bir soykırıma izin verebilir miyim?</p>

  <p>Kopmuş patates saplarından birini lekeli yapraklarıyla birlikte aldı. Elbette bunu Novinha’ya götürmek zorundaydı. Novinha ya da Ela, bunu inceler ve zaten ortada olan şeyi doğrularlardı. Başka bir başarısızlık. Patates sapını arınık bir torbaya koydu.</p>

  <p>“Sözcü.”</p>

  <p>Bu Planter’dı. Ender’in yardımcısı ve domuzcuklar arasındaki en yakın dostu. Planter, Ender’in “üçüncü hayat”a, Pequenino hayat çevriminin üçüncü safhasına götürdüğü Human adındaki domuzcuğun oğullarından biriydi. Ender içindeki yaprakları görmesi için torbayı Planter’e doğru kaldırdı.</p>

  <p>Planter duygu belirtisi olmayan bir sesle, “Gerçekten çok ölü, Sözcü,” dedi. İşte bir domuzcukla çalışmanın en rahatsız edici yanı buydu, insanların kolayca, alışkanlıkla yorumlayabileceği biçimde duygusallık göstermiyorlardı. Bu, onların kolonicilerin çoğu tarafından kabul edilmelerinin en büyük engellerinden biriydi. Domuzcuklar şirin veya kucaklanacak kadar çekici değillerdi; sadece tuhaftılar.</p>

  <p>“Yeniden deneyeceğiz,” dedi Ender. “Sanırım yaklaşıyoruz.”</p>

  <p>“Karın seni istiyor,” dedi Planter. Karı sözcüğü, Stark gibi bir insan diline çevrilmiş de olsa, bir domuzcuk için o kadar gerilim doluydu ki, bu sözcüğü doğal bir şekilde ifade etmesi zordu, Planter neredeyse sözcüğü ince bir çığlığa dönüştürmüştü. Yine de, karılık fikri domuzcuklar için son derece güçlüydü, kendisiyle doğrudan konuştukları zaman Novinha’ya adıyla hitap ediyorlardı, Novinha’nın kocasıyla konuştukları zaman ise ondan sadece unvanıyla bahsediyorlardı.</p>

  <p>“Zaten ona gitmek üzereydim,” dedi Ender. “Şu patatesleri ölçüp kaydeder misin, lütfen?”</p>

  <p>Planter öne zıpladı, tıpkı patlamış mısır gibi, diye düşündü Ender. Gerçi yüzü insan gözü için ifadesiz de olsa, dikey zıplama onun memnuniyetini gösteriyordu. Planter, hem makineler onu büyülediği, hem de bu onun diğer Pequenino erkekleri arasında statüsünü yükselttiği için, elektronik aygıtlarla oynamayı seviyordu. Planter hemen her zaman taşıdığı torbasından kamera ve bilgisayarını çıkarmaya başladı.</p>

  <p>“Bitirdiğin zaman, lütfen soyutlanan bölümü alevle yakmak için hazırla,” dedi Ender.</p>

  <p>“Evet, evet,” dedi Planter, “Evet, evet, evet.”</p>

  <p>Ender iç çekti. İnsanlar zaten bildikleri bir şeyi kendilerine söylediği zaman domuzcuklar çok sinirleniyorlardı. Descolada yeni bir bitkiye uyum sağladığı zaman uygulanacak rutini -“eğitim görmüş” virüsün hala soyutlanmış bir durumdayken yok edilmesi gerektiğini- Planter elbette biliyordu. Tüm Descolada virüsleri toplumunu, bir neslin öğrendiğinden yararlandırmanın bir anlamı yoktu. Bu nedenle Ender’in ona hatırlatmaması gerekirdi. Ve yine de bu, insanın sorumluluk hissini tatmin etme yoluydu, gereksiz olduğunu bildikleri halde yeniden kontrol etmek.</p>

  <p>Planter Ender’in tarlayı terk ettiğini fark etmeyecek kadar meşguldü. Ender tarlanın şehre bakan yanındaki soyutlama barakasının içine girince, soyundu, elbiselerini temizleme kutusuna koydu ve temizlik dansını yaptı; eller yukarı, kollar omuzlara kalkıyor, daireler çiziliyor, çömelip kalkılıyor, öyle ki, vücudunun her kısmı bu barakayı dolduran radyasyon ve gazlardan etkilensin. Ağzı ve burnuyla derin soluk aldı, sonra öksürdü -her zamanki gibi- çünkü gazlar insan tahammülünün sınırlarındaydı. Yanan gözler ve hırıltılı ciğerlerle, kollarını sallarken çömelip kalkarak, tam üç dakika: Müthiş Descolada’ya karşı saygı ayinimiz. Bu şekilde bu gezegendeki yaşamın tartışmasız efendisinin önünde kendimizi alçaltıyoruz.</p>

  <p>Nihayet bitmişti; döne döne kızardım, diye düşündü. Sonunda temiz hava barakanın içine dolarken, kutudan hala sıcak olan elbiselerini aldı ve giyindi. Barakayı terk eder etmez bütün yüzeyler, Descolada virüsünün dayanabileceği ısının çok üstünde ısıtılacaktı. Temizlemenin bu son düzeyinde o barakanın içinde hiçbir şey yaşayamazdı. Başka bir kez, birisi o kulübeye geldiği zaman tümüyle arınık olacaktı.</p>

  <p>Yine de, Ender Descolada virüsünün, eğer barakadan kaçamazsa, görünmeyen bir duvar gibi deneysel ürün bölgesini çeviren orta güçte parçalama engelini aşacak bir yol bulacağını düşünmekten kendini alıkoyamıyordu. Resmi olarak, yüz atomdan büyük hiçbir molekül kırılmadan bu engeli aşamazdı. Engelin her iki tarafındaki çitler, insanların ve domuzcukların bu ölümcül bölgeye tesadüfen girmesini engelliyordu, fakat Ender sık sık bu parçalama bölgesinden geçerse bir insana ne olacağını düşünüyordu. Nükleik asitler parçalanırken, vücudunun her hücresi ölecekti. Belki vücut fiziksel olarak bir arada kalacaktı. Fakat Ender’in hayalinde her zaman vücut, engelin öbür tarafında toz haline geliyor, daha yere değmeden esinti onu bir duman gibi uzağa taşıyordu.</p>

  <p>Parçalama engeliyle ilgili olarak Ender'i en çok rahatsız eden şey onun Moleküler Parçalama Aygıtı ile aynı prensipte çalışmasıydı. Yıldız gemileri ve mermilere karşı tasarlanmışken, üç bin yıl önce insan savaş filosuna kumanda ederken onu böceklerin ana gezegenine karşı kullanan Ender’di. Ve şimdi aynı silah Yıldızyolu Kongresi tarafından Lusitania’ya yollanıyordu. Jane’e göre, Yıldızyolu Kongresi çoktan onu kullanma emrini yollamaya teşebbüs etmişti. Jane bunu filo ile insanlığın geri kalan kısmı arasındaki Ansible iletişimi keserek engellemişti, fakat Ansible’ının çalışmamasından paniğe kapılan aşırı heyecanlı bir gemi kaptanının, oraya vardıkları zaman aygıtı Lusitania üzerinde kullanıp kullanmayacağını bilmenin bir yolu yoktu.</p>

  <p>Bu düşünülemezdi, ama yapmışlardı, Kongre bir dünyanın yok edilmesi emrini yollamıştı. Bir soykırım işlemek için. Ender Ana Kraliçe’yi boş yere mi yazmıştı? Şimdiden unutmuşlar mıydı?</p>

  <p>Fakat onlar için “şimdiden” değildi. Birçok insan için üç bin yıldı. Ve Ender Human’ın Hayatı’nı yazmış olsa bile, geniş bir kitle tarafından henüz ona inanılmamıştı. Halk tarafından, Kongre’nin Pequeninolara karşı böyle bir şey yapmaya cesaret edemeyeceği kadar benimsenmemişti.</p>

  <p>Neden bunu yapmaya karar vermişlerdi? Belki de Xenobiyologların parçalama engeliyle aynı nedenle: Tehlikeli bir salgını soyutlayıp, daha geniş bir nüfusa yayılmasını engellemek için. Kongre belki de gezegenin isyanı nedeniyle salgını sınırlamak konusunda kaygılanıyordu. Fakat filo oraya vardığı zaman, emir olsun veya olmasın, Descolada sorununa son çare olarak Küçük Doktor’u kullanmaları da olasıydı: Eğer Lusitania gezegeni olmazsa, insanlığı ve onun tüm eserlerini yok etmek için fırsat kollayan, o kendini dönüştürebilen yarı akıllı virüs de olmazdı.</p>

  <p>Deney tarlaları ile yeni Xenobiyoloji laboratuarı arasındaki yol çok uzun değildi... Yol alçak bir tepenin etrafından dolanıyor, domuzcuk kabilesine baba, ana ve canlı mezarlık sağlayan ormanın kenarından geçiyor ve insan kolonisini çeviren çitin kuzey kapısında bitiyordu.</p>

  <p>Çit, Ender için acı veren bir noktaydı. Şimdi iki tür arasında asgari temas yasağı çöktüğü için, onun varlığına artık bir neden kalmamıştı. Ve iki tür de kapıdan serbestçe geçiyordu. Ender Lusitania’ya geldiğinde, çit ona dokunan her insana büyük acı verecek bir alanla yüklenmişti. Domuzcuklarla serbestçe iletişim kurma mücadelesi sırasında, Ender’in en büyük üvey oğlu, Miro, bu alana birkaç dakika süreyle yakalanmış ve geri dönüşü olmayan bir beyin hasarı oluşmuştu. Ancak, Miro’nun deneyimi, çitin ona dokunan insanların ruhuna ne yapabileceğinin en acı verici ve doğrudan bir ifadesiydi. Psikolojik engel otuz yıl önce kapatılmıştı. Bütün bu süre boyunca insanlar ve domuzcuklar arasında bir engel olması için bir neden yoktu, yine de çit kalmıştı. Lusitania’nın insan kolonicileri böyle istemişlerdi. İnsan ve domuzcuk arasındaki sınırın değişmeden kalmasını istemişlerdi.</p>

  <p>Bu nedenle Xenobiyoloji laboratuarları eski yerlerinden nehir kenarına taşınmıştı. Eğer Pequeninolar araştırmaların bir parçası olacaklarsa, laboratuarın çite yakın ve bütün deney alanlarının çitin dışında olması gerekiyordu, böylece insanlar ve Pequeninolar beklenmedik anlarda birbirleriyle karşılaşmayacaklardı.</p>

  <p>Miro, Valentine ile buluşmak için gittiği zaman, Ender onun döndüğünde Lusitania dünyasındaki büyük değişiklikler karşısında hayrete düşeceğini sanmıştı. Miro’nun, insanlarla domuzcuklarm yan yana ve uyum içinde yaşadıklarını göreceğini düşünmüştü. Bunun yerine, Miro koloniyi neredeyse hiç değişmemiş bir halde bulacaktı. Nadir istisnalar dışında, Lusitania insanları başka bir türün arkadaşlığını istemiyorlardı.</p>

  <p>İyi ki Ender, Ana Kraliçe’ye böcek neslini yeniden kurması için Milagre’nin çok uzağında bir yerde yardımcı olmuştu. Ender, böcekler ve insanların birbirini zamanla tanımalarını planlamıştı. Bunun yerine, o, Novinha ve aile, Lusitania’da böceklerin var olduğunu büyük bir sır olarak saklamak zorunda kalmışlardı. İnsan ırkı, memeli bir tür olan Pequeninolara tahammül edemiyorsa, haşere benzeri böcekleri bilmelerinin onları vahşi bir yabancı düşmanlığına sürükleyeceği kesindi.</p>

  <p>Çok fazla sırrım var, diye düşündü Ender. Bunca yıldır, gerçeğin ışığı altında yaşamaları için sırların üstünü açan ve insanlara yardım eden bir Ölülerin Sözcüsüydüm. Şimdi insanlara bildiğimin yarısını bile söyleyemiyorum, çünkü bütün gerçeği söylersem korku, nefret, vahşet, cinayet ve savaş olacak.</p>

  <p>Kapıdan biraz uzakta, fakat onun dışında, birinin adı Rooter, diğerinin adı Human olan iki babaağaç vardı, kapıdan bakıldığında Rooter solda, Human sağda kalacak şekilde dikilmişti. Human, insanlarla domuzcuklar arasındaki anlaşmayı mühürlemek için Ender’in dini bir ayinle ve elleriyle öldürmek zorunda kaldığı domuzcuktu. Sonra Human selüloz ve klorofil olarak yeniden doğmuş, sonra da baba olabilecek kadar olgun, yetişkin bir erkeğe dönüşmüştü.</p>

  <p>Şu anda, Human’ın sadece bu kabilenin domuzcukları arasında değil, diğer birçok kabilenin arasında da muazzam bir saygınlığı vardı. Ender onun yaşadığını biliyordu; ancak, ağacı görünce, Human’ın nasıl öldüğünü unutmak onun için imkansızdı.</p>

  <p>Bir şahıs olarak, Human’la anlaşmakta Ender’in bir sorunu olmamıştı, çünkü bu babaağaçla defalarca konuşmuştu. Alışamadığı şey, bu ağacı Human adıyla bildiği domuzcukla aynı şahıs olarak düşünmekti. Ender akıllı bir insan olarak, bir insanın kimliğini irade ve belleğinin oluşturduğunu ve bu irade ve belleğin hiç değişmeden bir domuzcuktan babaağaca geçtiğini anlayabilirdi. Fakat akıllı düşünmek her zaman iç organlara olan inancı getirmiyordu. Human şimdi o kadar yabancıydı ki.</p>

  <p>Yine de, hala Human’dı ve hala Ender’in dostuydu; Ender geçerken ağacın gövdesine dokundu. Sonra yolundan birkaç adım saparak Rooter adındaki daha yaşlı babaağaca yürüdü ve onun da gövdesine dokundu. Rooter’i bir domuzcuk olarak hiç tanımamıştı, Rooter başka eller tarafından öldürülmüştü ve onun ağacı, Ender daha Lusitania’ya gelmeden önce çoktan gelişip yayılmıştı. Ender onunla konuşurken o rahatsız edici kayıp acısını hissetmiyordu.</p>

  <p>Rooter’ın dibinde, köklerin arasında, bir sürü çubuk vardı. Bazıları buraya getirilmiş; bazıları da Rooter’ın kendi dallarından dökülmüştü. Bunlar konuşma çubuklarıydı. Domuzcuklar onları babaağacın gövdesine bir ritim içinde vurmak için kullanıyorlardı; babaağaç, gövdesinin içindeki boşluklarda onları sese ve yavaş bir konuşma türüne dönüştürmek için şekillendiriyor, bir daha şekillendiriyordu. Ender ritmi vurabiliyordu, hantalca, sadece ağaçlardan sözcükleri almaya yetecek kadar.</p>

  <p>Ama bu gün Ender konuşmak istemiyordu. Bir denemenin daha başarısız olduğunu, bırak babaağaçlara Planter söylesin. Ender, Human ve Rooter’la sonra konuşacaktı. Ana Kraliçe’yle konuşacaktı. Jane ile konuşacaktı. Herkesle konuşacaktı. Ve tüm bu konuşmalardan sonra, Lusitania’nın geleceğini karartan sorunların hiçbirini çözmeye biraz daha yaklaşmış olmayacaklardı. Çünkü sorunlarının çözümü artık konuşmaya dayanmıyordu. Bilgiye ve diğer insanların bilgiden harekete geçmeyi öğrenmesine ve sadece diğer insanların yapacakları hareketlere bağlıydı. Ender’in çözüm için kendi başına yapabileceği bir şey yoktu.</p>

  <p>Tüm yapabileceği ve çocukluğundaki son savaştan beri yapmış olduğu şey, dinlemek ve konuşmaktı. Başka zamanlarda, başka yerlerde, bu yeterli olmuştu. Ama şimdi değil. Lusitania’nın üstünde, bazılarını Ender’in bizzat başlattığı, birkaç yok edilme tehdidi fantasma gibi duruyordu ve şu anda bunların bir tanesi bile Andrew Wiggin’in bir davranışı, bir sözcüğü veya bir fikriyle çözülmemişti. Lusitania’nın diğer bütün insanları gibi, onun hayatı da başka insanların ellerindeydi. Onlarla kendisi arasındaki fark, Ender’in, bütün tehlikeleri ve her başarısızlık veya hatanın sonuçlarının ne olacağını bilmesiydi. Hangisi daha lanetliydi; ölünceye kadar hiçbir şey bilmeyen biri mi, yoksa günler, haftalar ve yıllar boyunca yok oluşunun yaklaştığını seyreden biri mi?</p>

  <p>Ender babaağaçların yanından ayrılarak, insan kolonisine uzanan iyice aşınmış patikada insan kolonisine doğru yürüdü. Kapıdan geçti, Xenobiyoloji laboratuarının kapısından girdi. Ela’nın en güvenilir yardımcısı olarak görev yapan domuzcuk -adı Deaf olmasına rağmen kesinlikle bir işitme sorunu yoktu- hemen onu Ela, Novinha, Quara ve Grego’nun beklemekte oldukları, Novinha’nın odasına götürdü. Ender içinde patates bitkisinin parçaları olan torbayı çıkardı...</p>

  <p>Ela başını salladı; Novinha göğüs geçirdi. Fakat Ender’in beklediğinin yarısı kadar düş kırıklığına uğramış görünmüyorlardı. Akıllarında başka bir şey olduğu ortadaydı.</p>

  <p>“Sanırım bunu bekliyorduk," dedi Novinha.</p>

  <p>“Yine de denemeliyiz,” dedi Ela.</p>

  <p>“Neden denemek zorundayız?” diye sordu Grego. Novinha’nın en genç oğlu -ve bu nedenle Ender’in üvey oğlu- artık otuzlu yaşlarının ortalarındaydı ve kendi dalında parlak bir bilim adamıydı; fakat bütün aile tartışmalarında, ister Xenobiyoloji konusunda, isterse duvarlara sürülecek boyanın rengi konusunda tartışsınlar, her zaman şeytanın avukatı rolünü oynamaktan hoşlanıyordu. “Bu yeni soyları üretmekle yaptığımız tek şey, onu öldürmek için sahip olduğumuz bütün stratejilerin kenarından dolanmayı Descolada’ya öğretmekten ileri gitmiyor. Eğer onu yakında yok etmezsek, o bizi yok edecek. Ve Descolada bir kez yok olduktan sonra, bütün bu saçmalıklar olmadan eski güzel patatesimizi yetiştirebiliriz.”</p>

  <p>“Yapamayız!” diye bağırdı Quara. Kızın şiddeti Ender’i şaşırttı. Quara çoğu zaman konuşmaya karşı isteksizdi, onun şimdi böyle yüksek sesle konuşması, karakterine aykırıydı. “Sana Descolada’nın canlı olduğunu söyledim.”</p>

  <p>“Ben de sana virüs virüstür diyorum.”</p>

  <p>Grego’nun Descolada’nın kökünü kazımaktan bahsetmesi Ender’i rahatsız etmişti, böyle kolayca domuzcukları yok etmekten bahsetmek, onun tarzı değildi. Grego neredeyse domuzcuk erkeklerinin arasında büyümüştü, onları herkesten daha iyi tanıyor, dillerini daha iyi konuşuyordu.</p>

  <p>“Çocuklar, susun ve bunu Andrew’a açıklamama izin verin,” dedi Novinha. “Patatesler başarısız olursa ne yapacağımızı tartışıyorduk, Ela ve ben ve Ela bana dedi ki... Hayır, ona sen açıkla, Ela.”</p>

  <p>“Bu oldukça basit bir kavram. Descolada virüsünün büyümesine izin vermeyen bitkiler yetiştirmek yerine, virüsün kendisinin peşine düşmeliyiz.”</p>

  <p>“Doğru,” dedi Grego.</p>

  <p>“Kapat çeneni,” dedi Quara.</p>

  <p>“Bize bir iyilikte bulun Grego ve kız kardeşinin senden kibarca istediği şeyi yap,” dedi Novinha.</p>

  <p>Ela göğüs geçirdi ve devam etti. “Onu öylece öldüremeyiz, çünkü bu Lusitania’daki tüm yerel hayatı da öldürür. Bu nedenle önerim, bütün Lusitania canlı türlerinin üreme çevriminde eski virüs gibi davranmaya devam eden, ama yeni bir türe dönüşme yeteneği olmayan yeni bir Descolada soyu üretmek.”</p>

  <p>“Virüsün bu kısmını çıkartabilir misin?” diye sordu Ender. “Onu bulabilir misin?”</p>

  <p>“Pek olası değil, ama virüsün domuzcuklarda ve tüm diğer bitki-hayvan çiftlerinde etkin olan bütün parçalarını bulabilirim, onları tutar ve diğerlerini atarım. Sonra ona temel üreme yeteneği ekleriz ve onu konuk edecek olanın vücudunda uygun değişikliklere uyumlu karşılık verecek bazı alıcılar hazırlarız, hepsini bir örgene yerleştiririz ve artık elimizde olur; Descolada’nın yerine geçecek bir şey ve böylece Pequeninolar ve diğer yerel türler güvende olur, biz de korkmadan yaşarız.”</p>

  <p>“Sonra orjinal Descolada virüsünü yok etmek için spreyleyecek misin?” diye sordu Ender. “Ya zaten direnç kazanmış bir soy varsa?”</p>

  <p>“Hayır, onları spreylemeyeceğiz, çünkü sprey Lusitanialı bir yaratığın zaten vücuduna girmiş olan virüsleri yok etmez. Bu işin gerçekten kurnazca kısmı.”</p>

  <p>“Sanki diğer kısmı kolaymış gibi,” dedi Novinha, “hiçbir şeyden bir örgen yapmak<i>..."</i></p>

  <p>“Bu örgenleri sadece birkaç domuzcuğa ya da hepsine enjekte edemeyiz, çünkü aynı zamanda her yerel hayvana, ağaca ve her ot yaprağına enjekte etmeliyiz.”</p>

  <p>“Bu yapılamaz,” dedi Ender.</p>

  <p>“Bu nedenle örgenleri evrensel olarak dağıtacak ve aynı zamanda eski Descolada virüsünü tamamen yok edecek bir mekanizma geliştirmeliyiz.”</p>

  <p>“Soykırım,” dedi Quara.</p>

  <p>“Tartışma bu,” dedi Ela. “Quara, Descolada’nın akıllı olduğunu söylüyor.”</p>

  <p>Ender en genç üvey kızına baktı. “Akıllı bir molekül mü?”</p>

  <p>“Bir dilleri var, Andrew.”</p>

  <p>“Bu ne zaman oldu?” Ender bir yandan genetik bir molekülün -Descolada virüsü kadar uzun ve karmaşık bile olsa- nasıl konuşabileceğini hayal etmeye çalışıyordu.</p>

  <p>“Çoktandır bundan kuşkulanıyordum. Emin olmadan bir şey söylemeyecektim, fakat... ”</p>

  <p>Grego zaferle, “Bu da onun emin olmadığı anlamına geliyor,” dedi.</p>

  <p>“Ama artık neredeyse eminim ve öğreninceye kadar bir türü yok edemezsiniz.”</p>

  <p>“Nasıl konuşuyorlar?” dedi Ender.</p>

  <p>“Bizim gibi değil, elbette,” dedi Quara. “Bilgiyi birbirlerine moleküler düzeyde ileri geri aktarıyorlar. Dirençli yeni Descolada soylarının bu kadar çabuk nasıl yayıldıkları ve bu kadar kısa sürede eski virüsleri nasıl değiştirdikleri üzerinde çalışırken buna ilk kez dikkat ettim. Bu sorunu çözemedim, çünkü yanlış soruyu soruyordum. Eskileri değiştirmiyorlar. Sadece haberleri iletiyorlar.” “Minik oklar atıyorlar,” dedi Grego.</p>

  <p>“Bu ona benim verdiğim ad,” dedi Quara. “Onun konuşma olduğunu anlamamıştım.”</p>

  <p>“Çünkü konuşma değildi,” dedi Grego.</p>

  <p>“Bu beş yıl önceydi,” dedi Ender. “Attıkları minik okların ihtiyaç duyulan genleri taşıdığını ve okları alan her virüsün, yeni gen dahil olmak üzere kendi yapılarını yenilediklerini söylemiştin. Bu pek dile benzemiyordu.”</p>

  <p>“Fakat minik okları fırlattıkları tek zaman o değildi,” dedi Quara. “O mesaj yollayan moleküller her zaman içeri dışarı hareket ediyorlar ve çoğu zaman molekülün vücuduna dahil olmuyorlar. Descolada’nın bazı parçaları tarafından okunuyorlar ve sonra bir başkasına aktarılıyorlar.”</p>

  <p>“Bu dil mi?” diye sordu Grego.</p>

  <p>“Henüz değil,” dedi Quara. “Fakat bazen bir virüs bu oklardan birini okuduğu zaman, yeni bir ok yapıp dışarı yolluyor. İşte bana bunun bir dil olduğunu söyleyen kısmı: Yeni okun ön tarafı, yanıt verdiği okun arka parçasıyla aynı moleküler bölümle başlıyor. Konuşma dizisini beraberinde taşıyor.”</p>

  <p>“Konuşma,” dedi Grego küçümsemeyle.</p>

  <p>“Sessiz kal ya da geber,” dedi Ela. Ender, bunca yıldan sonra bile, Ela’nın sesinin hala Grego’nun küstahlığını kesecek gücünün olduğunu fark etti, en azından, bazen.</p>

  <p>“Bu konuşmaların bazılarını, yüz ifade ve yanıta kadar izleyebildim. Birçoğu bundan önce öldü. Birkaçı virüsün ana vücuduna katıldı. Ama işte en ilginç şey, bu tümüyle gönüllü bir davranış. Bazen bir virüs oku aldı ve onu tuttu. Bu arada birçoğu böyle yapmadı. Bazen bütün virüsler belirli bir oku tuttular. Fakat bu mesaj oklarında işbirliği yaptıkları bölge, haritalanması en zor olan bölge. Haritalanması en zor olan bölge, çünkü bu onların yapılarının bir parçası değil, bu onların belleği ve bireylerin hepsi birbirinden farklı. Ayrıca, çok fazla ok aldıkları zaman, birkaç bellek parçasını temizlemek eğilimini gösterdiler.”</p>

  <p>“Bunların hepsi büyüleyici,” dedi Grego, “fakat bilim değil. Bu okların bir sürü açıklaması var ve rasgele bağlanma ve dağılmaların-”</p>

  <p>“Rasgele değil,” dedi Quara.</p>

  <p>“Bunların hiçbiri dil değil,” dedi Grego.</p>

  <p>Ender tartışmayı ikinci plana attı, çünkü Jane kulağına taktığı mücevher benzeri alıcıdan ona fısıldıyordu. Geçmiş yıllara oranla artık onunla daha az konuşuyordu. Hiçbir şeyi atlamadan onu dikkatle dinledi. “Kız bir şeyin üstünde,” dedi Jane. “Onun araştırmalarına baktım ve burada başka bir hücre altı yaratıkta olmayan bir şeyler oluyor. Veriler üstünde birçok çözümleme yaptım ve Descolada’nın bu özel davranışını ne kadar denesem, daha az genetik bir kodlama ve daha çok bir dilmiş gibi göründü. Şu anda bunun gönüllü bir davranış olduğu ihtimalini göz ardı edemeyiz.”</p>

  <p>Ender dikkatini yeniden tartışmaya çevirdiği zaman, Grego konuşuyordu. “Neden henüz anlamadığımız her şeyi bir tür gizemli deneyime dönüştürmek zorundayız?” Grego gözlerini kapadı ve tekdüze bir ifadeyle konuştu, “Yeni bir yaşam buldum! Yeni bir yaşam buldum!”</p>

  <p>“Kes şunu!” diye bağırdı Quara.</p>

  <p>“Bu kontrolden çıkıyor,” dedi Novinha. “Grego, bunu mantıklı bir tartışma düzeyinde tutmaya çalış.”</p>

  <p>“Her şey bu kadar mantıksızken, bu oldukça zor. Ate agora quern ja imaginou microbiologista que se torna namorada de uma molecula?” Bir moleküle aşık olan bir mikrobiyolog nerede görülmüş?</p>

  <p>“Yeter,” dedi Novinha sert bir ifadeyle. “Quara da senin kadar bilimci, ve-”</p>

  <p><i>“İdi,”</i> diye mırıldandı Grego.</p>

  <p>“Ve lütfen beni dinleyecek kadar çeneni tutarsan, onun da konuşma hakkı var.“ Novinha şimdi oldukça sinirliydi, fakat her zamanki gibi, Grego etkilenmemiş görünüyordu. “Grego, genellikle böyle çok saçma görünen fikirlerin dünyaya bakışımızda önemli sapmalara neden olduğunu şimdiye kadar bilmen gerekirdi.” Grego her birine tek tek dönerek, her birinin gözlerinin içine bakarak, “Gerçekten bunun o temel buluşlardan biri mi olduğunu düşünüyorsunuz?” diye sordu. “Konuşan bir virüs? Se Quara sabe tanto, porque ela nao diz o que e que aqueles bichos dizem?” Eğer Quara bu kadar çok biliyorsa, bu küçük canavarların ne dediklerini neden bize söylemiyor? Onun bilim ve diplomasi dili olan Stark’ı terk edip Portekizceye dönmesi, tartışmanın kontrolden çıktığının belirtisiydi.</p>

  <p>“Önemli mi?” diye sordu Ender.</p>

  <p>“Önemli!” dedi Quara.</p>

  <p>Ela, Ender’e hayretle baktı. “Bu sadece tehlikeli bir hastalığın tedavisiyle tümüyle akıllı bir türün yok edilmesi arasındaki fark. Bence önemli.”</p>

  <p>Ender sabırla, “Demek istediğim,” dedi, “ne söylediklerini bilmemiz önemli mi?”</p>

  <p>“Hayır,” dedi Quara. “Belki de dillerini hiç anlayamayacağız, fakat bu onların akıllı oldukları gerçeğini değiştirmez. Zaten virüslerle insanların birbirine söyleyebileceği ne olabilir ki?”</p>

  <p>‘“Lütfen bizi öldürmeyi kesin’ demeyi denesen,” dedi Grego. “Bunu virüs dilinde söylemeyi başarabilirsen, gerçekten yararlı olurdu.”</p>

  <p>“Ama Grego,” dedi Quara sahte bir tatlılıkla, “bunu bizim mi onlara söylememiz gerekiyor, yoksa onların bize mi?”</p>

  <p>“Bugün karar vermek zorunda değiliz,” dedi Ender. “Bir süre daha beklemeye katlanabiliriz.”</p>

  <p>“Nereden biliyorsun?” dedi Grego. “Gece boyunca Descolada'nın hepimizi tümüyle nasıl haklayacağını bulup, yarın hepimizin kaşınarak, acı içinde, kusarak ateşler içinde yanarak uyanıp sonunda ölmeyeceğimizi nereden biliyorsun? Bu, ya onlar ya biz.”</p>

  <p>“Bence Grego bize neden beklemek zorunda olduğumuzu şu anda gösterdi,” dedi Ender. "Descolada hakkında nasıl konuştuğunu duydunuz mu? O bizi nasıl haklayacağını bulacak. Sanki Grego bile Descolada’nın bir iradesi olduğuna ve karar verdiğine inanıyormuş gibi.”</p>

  <p>“Bu sadece bir konuşma şekliydi,” dedi Grego.</p>

  <p>“Hepimiz bu şekilde konuşuyoruz,” dedi Ender. “Ve bu şekilde de düşünüyoruz. Çünkü hepimiz bunu hissediyoruz, yani Descolada’yla savaşta olduğumuzu. Bunun sadece bir hastalıkla savaşmaktan fazla bir şey olduğunu, her hamlemize karşılık veren akıllı ve becerikli bir düşmanımız olduğunu biliyoruz. Tıbbi araştırmalar tarihinde kimse, kendisine karşı kullanılan stratejileri yenmenin birçok yolunu bulan böyle bir hastalıkla savaşmamıştır.”</p>

  <p>“Bunun nedeni, kimsenin böylesine aşırı büyük ve karmaşık bir genetik molekülü olan bir mikropla savaşmamış olması,” dedi Grego.</p>

  <p>“Kesinlikle,” dedi Ender. “Bu eşsiz bir virüs ve bu nedenle yapısal olarak bir omurgalıdan daha düşük bir türde hiç hayal etmediğimiz bazı yeteneklere sahip olabilir.”</p>

  <p>Bir an için Ender’in sözleri, sessizlikle yanıtlanarak, havada asılı kaldı. Ender sonunda bu toplantıda yararlı bir şey yaptığını ve az konuşan biri olarak bir tür anlaşma sağladığını hayal etti.</p>

  <p>Az sonra Grego onun bu fikrini düzeltti. “Quara haklı bile olsa, eğer o ölüp gitse ve Descolada virüsleri bütün felsefe doktoralarını kazansalar ve insanlar tekrar tekrar ölünceye kadar onları becerip duracaklarına dair tezler yayınlasalar, sonra ne olacak? Bizi öldürmeye çalışan virüs çok akıllı olduğu için hepimiz yerlere yuvarlanıp ölü taklidi mi yapacağız?”</p>

  <p>Novinha sakince cevap verdi. “Bence, Ela araştırmasına devam ederken, Quara’nın da çalışmasına devam etmeye ihtiyacı var ve bizim de bunu yapması için ona daha çok kaynak ayırmamız gerek.”</p>

  <p>Bu kez itiraz eden Quara’ydi. “Hepiniz hala onları öldürmek için yollar ararken, neden onları anlamak için zahmet edeyim?”</p>

  <p>“Bu iyi bir soru, Quara,” dedi Novinha. “Öte yandan, eğer birden tüm kimyasal engellerimizi aşmanın bir yolunu bulup hepimizi öldüreceklerse, onları anlamak için neden zahmet edesin?”</p>

  <p>“Biz ya da onlar,” diye mırıldandı Grego.</p>

  <p>Novinha güzel bir karar vermişti, Ender biliyordu, araştırmanın her iki hattını açık tutup, ileride, daha iyi bilgi sahibi oldukları zaman karar vermek. Bu arada, Quara ve Grego’nun ikisi de, her şeyin Descolada’nın akıllı olup olmadığına bağlı olduğunu sanmakla ana noktayı atlıyorlardı. “Akıllı da olsalar,” dedi Ender, “bu onların dokunulmaz oldukları anlamına gelmez. Her şey onların Raman veya Varelse olmalarına bağlı. Eğer Raman iseler -eğer birlikte yaşamanın bir yolunu bulacak kadar onları anlayabilirsek ve onlar da bizi anlayabilirse- o zaman iyi. Güvende oluruz, onlar da güvende olur.”</p>

  <p>“Büyük barış kurucu, bir molekülle barış antlaşması yapmayı mı planlıyor?” diye sordu Grego.</p>

  <p>Ender onun alaycı tonunu umursamadı. “Öte yandan, eğer bizi yok etmeye çalışıyorlarsa ve onlarla bir iletişim yolu bulamıyorsak, o zaman, amansız ve tehlikeli bir düşman ve Varelse, akıllı yabancılardır. Varelseler birlikte yaşayamayacağımız yabancılardır. Varelseler doğal olarak kendileriyle devamlı olarak ölümüne savaş halinde olduğumuz yabancılardır ve böyle bir durumda tek törel seçimimiz, kazanmak için gereken her şeyi yapmaktır."</p>

  <p>“Doğru,” dedi Grego.</p>

  <p>Erkek kardeşinin muzaffer ses tonuna rağmen, Quara Ender’in sözlerini dinlemiş, onları tartmıştı ve şimdi geçici bir onay veriyordu. "Onların Varelse olduklarını varsayarak başlamadığımız sürece,” dedi Quara.</p>

  <p>“Öyle de olsalar, belki bir orta yol vardır,” dedi Ender. “Belki Ela, şu bellek ve dil nesnesini yok etmeden Descolada virüslerini değiştirmenin bir yolunu bulur.”</p>

  <p>Quara bir daha, hararetle, “Hayır!” dedi. “Yapamazsınız, anılarını bırakıp, uyum sağlama yeteneklerini onlardan almaya hakkınız yok. Bu onların tıpkı bizim alın loplarımıza benzer bir şeylerini bize vermeleri gibi olur. Eğer bu bir savaşsa, o zaman savaştır. Onları öldürün, ama iradelerini çalarken onlara anılarını bırakmayın.”</p>

  <p>“Fark etmez,” dedi Ela. “Bu yapılamaz. İşte böyle, sanırım kendime olanaksız bir görev verdim. Descolada üzerinde ameliyat yapmak kolay değil. Bu bir hayvanı inceleyip ameliyat etmek gibi bir şey değil. Daha organları çıkarmanın yarısındayken kendisine gelmemesi için moleküle nasıl anestezi yapacağım? Belki Descolada fizikte çok iyi değil, ama benim moleküler cerrahlıkta olduğumdan kesinlikle çok iyi.”</p>

  <p>“Yani,” dedi Ender.</p>

  <p>“Yani bir şey bilmiyoruz,” dedi Grego. “Sadece, biz hala onlara karşılık verip vermeyeceğimizi tartışırken, Descolada’nın hepimizi öldürmek için elinden geldiğince sıkı çalışması dışında. Bir sonuç elde edilinceye kadar bir süre daha bekleyeceğim, ama sonsuza kadar değil.”</p>

  <p>“Ya domuzcuklar,” diye sordu Quara. “Onların sadece üremelerini değil, belki de aynı zamanda akıllı bir yaratık olmalarına yardımcı olan bir molekülü değiştirmemiz konusunda onların da oy hakkı yok mu?”</p>

  <p>“Bu nesne bizi öldürmeye çalışıyor,” dedi Ender. “Ela domuzcukların üreme çevrimini bozmadan virüsü yok edecek bir çözümle gelirse, itiraz etmeye bir nedenleri olmaz sanırım.”</p>

  <p>“Belki bu konuda farklı hissedeceklerdir.”</p>

  <p>“O zaman belki de ne yaptığımızı öğrenmemeleri daha iyi olur,” dedi Grego.</p>

  <p>“Burada yaptığımız araştırmaları kimseye -insan veya domuzcuk- söylemeyiz,” dedi Novinha sertçe. “Bu vahşet ve ölüme neden olabilecek feci yanlış anlamalara yol açabilir.”</p>

  <p>“Demek biz insanlar, bütün diğer yaratıkların yargıcıyız?” dedi Quara.</p>

  <p>“Hayır. Quara. Biz bilim adamları, bilgi toplarız,” dedi Novinha, “Yeterince toplayıncaya kadar kimse bir şey konusunda hüküm vermez. Bu nedenle gizlilik kuralı buradaki herkesi kapsar. Quara ve Grego, ikinizi de. Ben izin verinceye kadar kimseye bir şey anlatmayacaksınız ve ben de bunu daha fazla bilgimiz oluncaya kadar söylemeyeceğim.”</p>

  <p>Grego küstahça, “Sen söyleyinceye kadar mı,” dedi, “yoksa Ölülerin Konuşmacısı söyleyinceye kadar mı?”</p>

  <p>“Baş Xenobiyolog benim,” dedi Novinha. “Ne zaman yeterli bilgimiz olduğuna sadece ben karar veririm. Bu anlaşıldı mı?” Herkesin onaylamasını bekledi. Hepsi onayladı.</p>

  <p>Novinha ayağa kalktı. Toplantı sona ermişti. Quara ve Grego neredeyse hemen ayrıldılar; Novinha Ender’i yanağından öptü ve Ela’yla onu bürosundan dışarı yolladı.</p>

  <p>Ender, Ela’yla konuşmak için laboratuarda biraz oyalandı. “Bu değiştirme virüsünü Lusitania’daki bütün yerel türlerin tüm nüfusu üzerine yaymanın bir yolu var mı?”</p>

  <p>“Bilmiyorum,” dedi Ela. “Bu, Descolada uyum sağlamadan veya kaçmadan bir tek organizmanın her hücresine onu yeterince hızlı bir şekilde nasıl yerleştirebileceğimden daha küçük bir sorun. Bir tür taşıyıcı virüs yaratmak zorundayım ve her halde bunu kısmen Descolada’nın kendisinden modellemem gerek; Descolada, kurbanını bu kadar hızla ve tamamen ele geçirdiğini gördüğüm tek parazit ve taşıyıcı virüsümün de böyle davranması gerekiyor. Tuhaf, Descolada’yı nasıl değiştireceğimi, virüsün kendisinden çalarak öğreneceğim.”</p>

  <p>“Tuhaf değil,” dedi Ender, “dünyanın çalışma şekli böyle. Bir zamanlar birisi bana insan için bir değer ifade edecek tek öğretmenin, o insanın düşmanının kendisi olduğunu söylemişti.”</p>

  <p>“O zaman Quara ve Grego birbirlerine ileri dersler veriyor olmalı?”</p>

  <p>“Tartışmaları sağlıklı,” dedi Ender. “Bizi yapmakta olduğumuz şeyin her yönünü tartmaya zorluyor.”</p>

  <p>“Eğer ikisinden biri bunu aile dışına taşımaya karar verirse, sağlıklı olmaktan çıkacak,” dedi Ela.</p>

  <p>“Bu aile kendi işlerini başkalarına söylemez,” dedi Ender. “Herkesten çok bunu benim bilmem gerek.”</p>

  <p>“Tam tersine, Ender. Herkesten çok sen - ihtiyacımızın onu kanıtlayacak kadar büyük olduğunu hissettiğimiz zaman- yabancılarla konuşmakta ne kadar istekli olduğumuzu bilirsin.”</p>

  <p>Ender kızın haklı olduğunu kabul etmek zorundaydı. Quara, Grego, Miro, Quim ve Olhado’nun kendisiyle konuşacak kadar ona güvenmelerini sağlamak, Ender Lusitania’ya ilk geldiği zaman zordu... Fakat Ela onunla başından itibaren konuşmuştu ve böylece Novinha’nın diğer çocukları da. Ve sonunda Novinha’nın kendisi de. Aile birbirine sıkıca bağlıydı, fakat aynı zamanda güçlü iradeli ve dik kafalıydılar ve aralarında kendi fikrinin herkesinkinden daha iyi olduğuna güvenmeyen biri yoktu. Grego veya Quara, aralarından biri, Lusitania’nın, insanlığın ya da bilimin büyük menfaati uğruna pekala başkasına anlatmayı düşünebilir ve böylece gizlilik kuralı güme giderdi. Tıpkı Ender buraya gelmeden önce domuzcuklara karışmamak kuralının güme gittiği gibi.</p>

  <p>Ne hoş, diye düşündü Ender. Kontrol etme gücümün dışında, bir olası felaket kaynağı daha.</p>

  <p>Laboratuardan ayrılırken, Ender daha önce birçok kez olduğu gibi, Valentine’in de burada olmasını diledi. Aralarında törel ikilemleri çözmekte başarılı olan oydu. Yakında burada olacak, ama yeterince yakında mı? Ender, Quara ve Grego’nun ikisinin de ortaya koydukları görüş noktalarını anlamıştı ve çoğuyla mutabıktı. Ona acı veren, herhangi bir Dünya kolonicisini etkileyeceği kadar onları da etkileyebilecek olan bir karar hakkında, Ender’in domuzcuklarla, hatta Human’ın kendisiyle konuşmasını engelleyen gizlilik gereğiydi. Ancak, Yine de Novinha haklıydı. Daha neyin mümkün olduğunu öğrenmeden bu konuyu şimdi ortaya getirmek, en iyi haliyle karışıklığa, en kötü haliyle de anarşi ve kan akmasına neden olacaktı. Domuzcuklar şimdi barışçıydı, ama türlerinin tarihi savaşlar nedeniyle kanlıydı.</p>

  <p>Ender kapıdan çıkıp deney tarlalarına doğru ilerlerken, Quara’nın, elinde sopalarla, babaağaç Human’ın yanında durduğunu ve bir konuşma başlatmış olduğunu gördü. Kız aslında sopaları ağacın gövdesine vurmamıştı, yoksa Ender onu duyardı. O zaman kız mahremiyet istiyor olmalıydı. Onca bir sakıncası yoktu. Ender etrafından dolanan daha uzun yolu seçerdi, böylece kulak misafiri olacak kadar yaklaşmamış olurdu.</p>

  <p>Fakat Ender’in o tarafa baktığını görünce, Quara, Human’la olan konuşmasını hemen kesti ve kapıya doğru giden patikada hızla ilerledi. Elbette bu onu doğruca Ender’in yanına getirdi.</p>

  <p>“Sırları mı söylüyordun?” diye sordu Ender. Bu sözü şaka olarak söylemişti. Ancak sözcükler ağzından çıkıp, Quara’nın yüzünde sinsi bir ifade belirdikten sonra, Ender Quara’nin hangi sırrı söylemekte olabileceğinin kesinlikle farkına vardı. Kızın sözleri de kuşkusunu doğruluyordu.</p>

  <p>“Annemin doğrulukla ilgili düşüncesi, her zaman bana ait değil,” dedi Quara. “Hatta sana da ait değil.”</p>

  <p>Onun bunu yapabileceğini biliyordu, ama yapmamaya söz verdikten bu kadar kısa bir süre sonra yapacağı hiç aklına gelmemişti. “Fakat doğruluk, her zaman en önemli düşünce mi?” diye sordu Ender.</p>

  <p>“Benim için öyle,” dedi Quara.</p>

  <p>Dönüp kapıdan girmek istedi, fakat onu kolundan yakaladı.</p>

  <p>“Bırak beni.”</p>

  <p>“Human'a söyle,” dedi Ender. “O çok akıllıdır. Fakat başka kimseye söyleme. Domuzcukların bazıları, erkeklerin bazıları, bir nedenleri olduğu zaman çok saldırgan olabilirler.”</p>

  <p>“Onlar sadece erkekler değil,” dedi Quara. “Onlar kendilerine kocalar diyorlar. Belki biz kendilerine adamlar demeliyiz.” Ender’e zaferle gülümsedi. “Öyle olduğunu sanarak hoşlandığının yarısı kadar bile açık fikirli değilsin.” Sonra onu sıyırarak kapıdan geçti ve Milagre’ye doğru ilerledi.</p>

  <p>Ender Human’a doğru yürüdü ve önünde durdu. “Sana ne söyledi, Human? Eğer bunu yapmak seni ve halkını incitecekse, Descolada’yı yok etmelerine izin vermeden önce ölmem gerektiğini söyledi mi?”</p>

  <p>Elbette Human ona hemen cevap veremezdi, çünkü Ender’in Baba Dili’ni oluşturmak için sopalarla onun gövdesine vurmaya niyeti yoktu; eğer bunu yaparsa, domuzcuk erkekleri duyar ve koşarak gelirlerdi. Domuzcuklarla babaağaçlar arasında özel konuşma yoktu. Eğer bir babaağaç gizlilik isterse, her zaman diğer babaağaçlarla sessizce konuşabilirdi; tıpkı Ana Kraliçe’nin ona, gözleri, kulakları, elleri ve kolları olarak hizmet eden böceklerle yaptığı gibi, zihinden zihne birbirleriyle konuşabilirlerdi. Keşke bu konuşma ağının bir parçası olabilseydim, diye düşündü Ender. Evrenin her yanına yayılabilen, saf düşüncelerden oluşan anında konuşma.</p>

  <p>Yine de, Quara’nın söylediğini bildiği bazı şeylere karşı koymak için bir şeyler söylemesi gerekiyordu. “Human, İnsanları ve domuzcukları birlikte kurtarmak için elimizden geleni yapıyoruz. Eğer başarabilirsek Descolada virüsünü bile kurtarmaya çalışacağız. Ela ve Novinha yaptıkları işte çok iyiler. Aynı şekilde Quara ve Grego da öyle. Ama şimdilik, lütfen bize güven ve kimseye bir şey söyleme. Lütfen. Eğer insanlar ve domuzcuklar, biz onu engellemek için gerekli adımları atmaya hazır olmadan içinde bulunduğumuz tehlikeyi öğrenecek olurlarsa, sonuçları vahşice ve korkunç olabilir.”</p>

  <p>Söyleyecek başka şey yoktu. Ender deney tarlalarına döndü. Hava kararmadan, o ve Planter ölçümleri bitirdiler, sonra bütün tarlayı yaktılar ve ışınladılar. Parçalama engelinin içindeki hiçbir büyük molekül hayatta kalmadı. Descolada’nın bu tarlada öğrenmiş olabileceği her şeyin unutulmasını sağlama almak için, ellerinden geleni yaptılar.</p>

  <p>Hiçbir zaman yapamayacakları şey, insan ve domuzcukların birlikte, kendi hücrelerinde taşıdıkları virüslerden kurtulamayacak olmalarıydı. Ya eğer Quara haklıysa? Ya eğer engelin içindeki Descolada, Planter ve Ender’in içlerinde taşıdıkları virüse ölmeden önce bu yeni patates türünden öğrendiklerini “söylediyse”? Ela ve Novinha’nın onun içine yerleştirmeye çalıştıkları savunmaları? Virüsün onların taktiklerini yenmek için bulduğu yolları?</p>

  <p>Eğer Descolada, gerçekten bilgiyi ve davranışları bir bireyden diğerine dil yoluyla aktaracak kadar zekiyse, o zaman nasıl olur da Ender -nasıl olur da aralarından biri- sonunda zafere ulaşacağını umabilirdi? Uzun dönemde Descolada’nın, dünyalara boyun eğdirebilen ve rakiplerini yok eden, yerleşik dünyalardaki insanları, domuzcukları, böcekleri veya yaşayan diğer tür canlıları ortadan kaldıran, en uyumlu tür olması mümkündü. O gece Ender’in yatarken, Novinha’yla sevişirken, kafasında olan düşünce buydu. Kadın, sanki kendisi değil de Ender dünyanın sıkıntılarını omzunda taşıyormuş gibi onu rahatlatmak ihtiyacını duymuştu. Ender özür dilemeye çalıştı, ama kısa sürede bunun yararsız olduğunu hissetti. Kendi kaygılarını anlatarak, kadınınkileri de artırmanın ne yararı vardı.</p>

  <p>&nbsp;</p>

  <p class="center">* * *</p>

  <p>&nbsp;</p>

  <p>Human, Ender’in sözlerini dinledi, ama onun kendisinden istediği şeyle aynı fikirde olamazdı. Sessizlik? İnsanlar domuzcukların yaşam çevrimini pekala değiştirebilecek yeni virüsler üretirken değil. Oh, Human bunu olgunlaşmamış erkeklere ve kadınlara söylemeyecekti. Fakat bütün Lusitania’ya yayılmış babaağaçlara söyleyebilirdi ve söyleyecekti. Onların da neler olduğunu öğrenmeye ve birlikte ne yapacaklarına, eğer varsa, karar vermeye hakları vardı.</p>

  <p>Gece olmadan, her ormandaki her babaağaç Human’ın bildiklerini biliyordu: onun planlarını ve ne kadar güvenebileceklerine dair onun tahminini. Çoğu onunla aynı fikirdeydi, insanların yaptıkları işe devam etmelerine şimdilik izin verelim. Fakat bu arada dikkatle izleyeceğiz ve olmamasını ümit etsek de, ileride insanlarla domuzcukların savaşabileceği bir zaman için hazırlanacağız. Savaşı kazanmayı ümit etmeyebiliriz, ama belki onlar bizi kılıçtan geçirmeden önce, bazılarımızın kaçması için bir yol bulabiliriz.</p>

  <p>Böylece, şafaktan önce, Lusitania’daki insan dışı tek teknoloji kaynağı olan Ana Kraliçe’yle planlar ve anlaşmalar yaptılar. Bir sonraki akşama kadar Lusitania’yı terk etmek için ilk yıldız gemisi inşaatı çoktan başlamıştı.</p>
</body>
</html>
