<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.3.css" rel="stylesheet" type="text/css" />
</head>

<body>
  <h1 class="chapternumber sigil_not_in_toc">-12-</h1>

  <h1 class="chaptername" id="sigil_toc_id_12">GREGO'NUN SAVAŞI</h1>

  <div class="quote">
    <p>"İnsan ırkının yıldızlar arasında yolculuk yapabilecek kadar zeki olabilmesi şaşılacak bir şey."</p>

    <p>"Pek değil. Son zamanlarda bunu düşündüm. Yıldız uçuşunu sizden öğrendiler. Ender ilk koloni filonuz onların yıldız sistemine ulaşmadan bunun fiziğini kavrayamadıklarını söylüyor."</p>

    <p>"O yumuşak vücutlu, dörtayaklı, tüysüz sülüklere yıldız uçuşunu öğreteceğiz korkusuyla evde mi oturmalıydık?"</p>

    <p>"Az önce insanların gerçekten zeki varlıklar olmayı başardıklarına inanıyormuş gibi konuştun."</p>

    <p>"Ulaştıkları ortada."</p>

    <p>"Sanmıyorum. Bence zekâyı aldatmanın bir yolunu bulmuşlar."</p>

    <p>"Yıldız gemileri uçuyor. Sizinkilerin bir tanesinin bile uzay boyunca ışık dalgalarıyla yarıştığını görmedik."</p>

    <p>"Biz hâlâ tür olarak çok genciz. Fakat bize bak, size bak. ikimiz de çok benzer sistemle evrimleştik. İkimiz de türümüzde dört hayat çeşidine sahibiz. Çaresiz bir grup olan gençler. Hiçbir zaman zekâ düzeyine ulaşamayan eşler, sizin için bunlar erkek arılar, bizim içinse küçük anneler. Sonra çok fazla sayıda elişleri yapmayı beceren bireyler, bizim karılarımız ve erkek kardeşlerimiz, sizin işçileriniz ve son olarak zeki olanlar, biz babaağaçlar ve sen Ana Kraliçe. Bizler, türün bilgeliğinin hazinesiyiz, çünkü bizlerin düşünmek ve tasarlamak için zamanımız var. Tasavvur etme ve kavrama bizim ana işlevimiz."</p>

    <p>"Bu arada insanlar ise, karılar, erkek kardeşler ve işçiler gibi ortalıkta dolanıp duruyorlar."</p>

    <p>"Sadece işçiler olarak değil. Gençleri de bazılarının düşündüğünden daha uzun süren bir çaresiz tırtıl evresinden geçiyorlar ve üreme zamanı geldiği zaman hepsi birer erkek arıya veya küçük annelere dönüşüyorlar, hayatta bir tek hedefleri-seks yapıp ölmek- olan küçük makinelere."</p>

    <p>"Onlar bütün bu evrelerin hepsinde yeterince mantıklı olduklarını düşünüyorlar."</p>

    <p>"Hüsnükuruntu. En iyi durumlarında bile, birey olarak, asla elle çalışan işçilerin düzeyinin üstüne çıkamıyorlar. Aralarında kim zeki olacak zamanı bulabilir?"</p>

    <p>"Hiçbiri."</p>

    <p>"Asla bir şey bilmiyorlar. O küçük hayatlarında bir şeyi anlayabilecek kadar yılları olmuyor ve yine de anladıklarını sanıyorlar. Çocukluklarının ilk yıllarından itibaren, aslında sadece bazı ilkel varsayımlar ve önyargılar kazandıkları halde bütün dünyayı anladıklarını sanıp, kendilerini aldatıyorlar. Daha yaşlandıkça kendi akılsız sahte bilgilerini ifade etmek ve doğru bile olsa önyargılarını başkalarına kabadayılıkla kabul etmeye zorlamak konularında sözcük bilgilerini artırıyorlar, ama hepsi aynı yola çıkıyor. Birey olarak insanların hepsi birer salak."</p>

    <p>"Bir aradayken..."</p>

    <p>"Bir aradayken bir salaklar topluluğu oluyorlar. Fakat bütün bu etrafta koşuşmaları ve akıllıymış gibi davranmaları ve şu veya bu hakkında ortaya sersemce, yarı anlaşılan fikirler atmaları arasında, aralarından biri veya ikisi zaten bilinen gerçeğe bir parça yakın bazı fikirlerle ortaya çıkıyor ve bir tür el yordamıyla, deneme ve yanılma metoduyla bir süre sonra gerçek yüzeye çıkıyor ve hâlâ onu anlamayan, sadece güvenilir yeni bir önyargı olarak kabul eden insanlarca körlemesine kabul ediliyor, ta ki bir sonraki salak bir geliştirmeyle ortaya çıkıncaya kadar."</p>

    <p>"Yani demek istiyorsun ki, hiçbiri birey olarak zeki değil ve grupları da bireylerinden daha aptal ve akıllı gibi davranan bir sürü budalayı çalıştırdıkları halde yine de akıllı türlerin ulaşabileceği sonuçların bazılarıyla ortaya çıkabiliyorlar."</p>

    <p>"Kesinlikle."</p>

    <p>"Eğer onlar çok aptal ve biz de çok akıllıysak, neden bir insan bizi taşıdığı için burada gelişen sadece bir kovanımız var? Ve neden sen yaptığın her teknik ve bilimsel gelişme için ona son derece bağlısın?"</p>

    <p>"Belki de zekâ, gerektiği kadar övgüye lâyık değil."</p>

    <p>"Belki bizler her şeyi bildiğimizi düşündüğümüz için aptalız. Belki insanlar asla bilinemeyecek bazı şeylerle baş edebilecek tek varlık."</p>
  </div>

  <p>Annesinin evine en son gelen Quara oldu. Onu alıp getiren, tarlalarda Ender’e yardım eden Planter olmuştu. Oturma odasındaki umutlu bekleyiş sessizliğinden Miro’nun kimseye bir şey anlatmadığı belli oluyordu. Fakat hepsi, Quara kadar kesin olarak, Miro’nun neden onları bir araya topladığını biliyorlardı. Quim’le ilgili olmalıydı. Ender şu ana kadar Quim’e ulaşmış olmalıydı ve Ender taktıkları yayınlayıcı kanalıyla Miro’yla konuşabilirdi.</p>

  <p>Eğer Quim iyi olsaydı, çağrılmazlardı. Sadece onlara bilgi verilirdi.</p>

  <p>Bu nedenle hepsi biliyordu. Quara kapı eşiğinde dururken hepsinin yüzünü gözleriyle taradı. Ela, hasta gibi görünüyordu. Grego, yüzü öfkeli, her zaman öfkeli, huysuz budala. Olhado, ifadesiz, gözleri parlıyor. Ve annesi. Takındığı bu korkunç maskeyi kim tahmin ederdi? Kesinlikle Ela’nınki gibi kederli, Grego’nunki gibi öfkeli ve alev alev ve Olhado’nun suratı gibi de soğuk, insan dışı uzaklık. O veya bu şekilde hepimiz annemizin yüzünü taşıyoruz. Ben onun hangi parçasıyım. Eğer kendimi anlayabilsem, annemin koltuğundaki çarpık duruşundan neyimi tanıyabilirdim?</p>

  <p>“Descoladadan öldü,” dedi Miro. “Bu sabah. Andrew oraya şimdi ulaştı.”</p>

  <p>“O ismi söyleme,” dedi annesi. Sesi boğuk ve meşum bir ifade taşıyordu.</p>

  <p>“Bir şehit gibi öldü,” dedi Miro. “Her zaman istediği gibi öldü.”</p>

  <p>Novinha koltuğundan kalktı, hantalca, Quara ilk kez annesinin yaşlanmakta olduğunu fark etti. Kararsız adımlarla, Miro’nun önünde duruncaya kadar yürüdü, çömeldi. Sonra bütün gücüyle onu tokatladı.</p>

  <p>Bu katlanılamaz bir andı. Yetişkin bir kadın, çaresiz bir sakata vuruyordu, bu zaten izlenmesi zor bir şeydi; ama annesi Miro’ya, çocuklukları boyunca onların güç ve kurtuluş simgesi olan Miro’ya vuruyordu ve buna dayanılamazdı. Ela ve Grego ayağa fırladılar ve Novinha’yı geri çekerek koltuğuna sürüklediler.</p>

  <p>“Ne yapmaya çalışıyorsun!” diye haykırdı Ela. “Miro’ya vurmak bize Quim’i geri getirmez!”</p>

  <p>“Onu ve kulağındaki o mücevheri!” diye Novinha bağırdı. Yeniden Miro’ya hamle yaptı; belirgin güçsüzlüğüne rağmen onu zorlukla tuttular. “Sen insanların nasıl ölmek istediği hakkında ne bilirsin ki?”</p>

  <p>Quara, annesinden yediği tokat nedeniyle yanağı kızarmış olmasına rağmen, Miro’nun gururunu koruyarak onu karşılayış tarzını takdir etmek zorundaydı. “Ölümün dünyadaki en kötü şey olmadığını biliyorum,” dedi Miro.</p>

  <p>“Evimden defol,” diye bağırdı Novinha.</p>

  <p>Miro ayağa kalktı. “Sen onun için yas tutmuyorsun,” dedi. “Sen onun kim olduğunu bile bilmiyorsun.”</p>

  <p>“Sakın bana bunu söylemeye cüret etme!”</p>

  <p>“Eğer onu sevseydin onun gitmesine engel olmaya çalışmazdın,” dedi Miro. Sesi yüksek değildi, konuşması boğuktu ve anlaşılması zordu. Dinlediler, hepsi, sessizce. Annesi bile dinledi, kederli bir sessizlikle, çünkü Miro’nun söyledikleri korkunçtu. “Ama onu sevmiyorsun. İnsanları nasıl seveceğini bilmiyorsun. Sadece onlara sahip olmayı biliyorsun ve insanlar tam olarak senin istediğin gibi davranmadıkları zaman, anne, her zaman kendini ihanete uğramış gibi hissediyorsun. Sonuçta herkes öleceği için, her zaman kendini aldatılmış hissedeceksin, ama aldatan sensin, anne. Sana olan sevgimizi bizi kontrol etmek için kullanan sensin.”</p>

  <p>“Miro,” dedi Ela. Quara, Ela’nın sesindeki bu tonu tanıdı. Bu tıpkı hepsinin küçük birer çocuk oldukları zaman, Ela’nın onu ikna etmek ve kararlarını yumuşatmak için çalıştığı zamanki gibiydi. Babaları, annelerini dövdükten hemen sonra, Miro’nun, “Onu öldüreceğim. Bu geceden canlı çıkamayacak,” dediği zaman Ela onunla aynı şekilde konuşmuştu. Bu da aynı şeydi. Miro annesine kötü şeyler söylüyordu, öldürücü güce sahip olan sözler. Ancak Ela bu kez onu zamanında durduramamıştı, çünkü sözler zaten söylenmişti. Miro’nun zehri şimdi annesinin içindeydi, görevini yapıyor ve yakmak için kalbini arıyordu.</p>

  <p>“Annemi duydun,” dedi Grego. “Defol buradan.”</p>

  <p>“Gidiyorum,” dedi Miro. “Ama sadece gerçeği söyledim.” Grego hızla Miro’ya yürüdü, omuzlarından yakaladı ve kapıya doğru iteledi. “Bizden biri değilsin!” dedi Grego. “Hiçbirimize bir şey söylemeye hakkın yok.”</p>

  <p>Quara yüzü Grego’ya dönük olarak zorla ikisinin arasına girdi. “Eğer Miro bu ailede konuşmaya hak kazanmamışsa, o zaman bir aile değiliz demektir.”</p>

  <p>“Bunu söyledin,” diye mırıldandı Olhado.</p>

  <p>“Çekil yolumdan,” dedi Grego. Quara onun böyle tehdit edici tavırla konuştuğunu daha önce de, en azından binlerce kez, işitmişti. Ama bu kez, ona bu kadar yakın dururken, nefesi yüzünde, onun kontrolünü kaybetmiş olduğunu fark etti. Quim’in ölüm haberi onu fena vurmuştu, belki de şu anda aklı başında değildi.</p>

  <p>“Yolunda değilim,” dedi Quara, “Haydi, durma, bir kadına vur. Bir sakatı it. Bu senin doğan, Grego. Sen bazı şeyleri yok etmek için doğmuşsun. Aynı aileden olmak bir yana, seninle aynı türden olduğum için utanıyorum.”</p>

  <p>Ancak, bunları söyledikten sonra, Grego’yu fazlasıyla tahrik ettiğini düşündü. Bunca yıldır aralarındaki çekişmeye rağmen, bu kez kan akıtan o olmuştu. Grego’nun yüzü dehşet vericiydi.</p>

  <p>Ama Grego ona vurmadı. Onun ve Miro’nun etrafından dolandı ve eliyle kapı kolunu tutarak eşikte durdu. Sanki duvarları yolundan uzaklaştırmak istiyormuşçasına kapıyı itti. Ya da belki de onu durdurmaları için duvarlara tutunuyordu.</p>

  <p>“Sana kızmamı sağlamana izin vermeyeceğim, Quara,” dedi. “Düşmanımın kim olduğunu biliyorum.”</p>

  <p>Sonra, dışarıya, yeni karanlığa gitti.</p>

  <p>Bir an sonra, başka bir şey söylemeden, Miro onu izledi.</p>

  <p>Ela kapıya yürürken konuştu, “Kendine ne tür yalanlar söylüyorsan, anne, bu gece burada ailemizi yok eden Ender veya bir başkası değildi. Sendin.” Sonra o da gitti.</p>

  <p>Olhado kalktı ve bir şey söylemeden oradan ayrıldı. Yanından geçerken Quara onu konuşturmak için tokatlamak istedi. Her şeyi bilgisayar gözlerine kaydettin mi, Olhado? Bütün resimleri belleğine kazıdın mı? Eh, kendinle gurur duyma. Riberia ailesinin bu fevkalâde gecesini kaydedebilmek için benim sadece beyin dokularım olabilir, ama benim resimlerimin de en az seninkiler kadar berrak olduğuna iddiaya girerim.</p>

  <p>Annesi başını kaldırıp Quara’ya baktı. Yüzü gözyaşlarıyla kaplıydı. Quara hatırlamıyordu, daha önce annesinin ağladığını hiç görmüş müydü?</p>

  <p>“Demek tek kalan sen oldun,” dedi Novinha.</p>

  <p>“Ben mi?” dedi Quara. “Lâboratuarına girmesini engellediğin kişi benim, hatırladın mı? Hayatımın işiyle ilgisini kestiğin kişi benim. Benim dostun olmamı bekleme.”</p>

  <p>Sonra, Quara da oradan ayrıldı. Gecenin havasına çıkmak canlandırıcı bir etki yapıyordu. Haklıydı. Bırak yaşlı cadı bir süre bunu düşünsün, ilişkimizin kesilmesinden hoşlanacak mı görelim, tıpkı beni öyle hissetmeye zorladığı gibi.</p>

  <p>Belki beş dakika sonra, Quara kapıya yaklaşırken ve annesine karşı gelmesinin alevi sönerken, annesine ne yapmış olduğunu fark etti. Hepsinin ne yaptığını. Onu, yalnız Quim’i değii, bütün ailesini kaybetmiş olarak bırakmışlardı. Bu ona karşı yapılacak çok korkunç şeydi ve annesi bunu hak etmiyordu.</p>

  <p>Quara hemen döndü ve geriye, eve koştu. Fakat kapıdan içeri girdiğinde, Ela da diğer kapıdan, evin diğer kısımlarına uzanan kapıdan, oturma odasına girdi.</p>

  <p>“Burada değil,” dedi Ela.</p>

  <p>“Kutsal Anamız,” dedi Quara. “Ona öyle kötü şeyler söyledim ki.”</p>

  <p>“Hepimiz söyledik.”</p>

  <p>“Bize ihtiyacı var. Quim <i>öldü</i> ve tüm yapabildiğimiz-”</p>

  <p>“Miro’ya öyle vurduğu zaman, bu...”</p>

  <p>Kendi de şaşırarak, Quara kendisini ağlarken ve kız kardeşine sarılırken buldu. Şimdi, ben hâlâ bir çocuk muyum? Evet, öyleyim, hepimiz öyleyiz ve Ela hâlâ bizi nasıl rahatlatacağını bilen tek insan. “Ela, bizi bir arada tutan tek insan Quim miydi? Şimdi gittiğine göre, artık bir aile değil miyiz?”</p>

  <p>“Bilmiyorum,” dedi Ela.</p>

  <p>“Ne yapabiliriz?”</p>

  <p>Yanıt olarak, Ela elinden tutarak onu evden çıkardı, Quara nereye gittiklerini sordu, fakat Ela cevap vermedi, sadece elinden tutmuş götürüyordu. Quara onu isteyerek izledi, ne yapacağına dair daha iyi bir fikri yoktu, ve böyle Ela’yı izlemek ona daha güvenli geliyordu. Önce Ela’nın annesini aradığını sandı, fakat hayır, lâboratuara yönelmemişti. Sonunda ulaştıkları yer, onu daha çok şaşırttı.</p>

  <p>Lusitania halkının şehrin ortasına inşa ettikleri kabrin önünde durdular. Descolada virüsünü engellemenin bir yolunu bularak Lusitania’daki insan kolonisini kurtaran Xenobiyologlar, büyükanne ve büyükbabaları, Gusto ve Cida’nın kabri. Descolada’nın insanları öldürmesini engelleyen ilâcı buldukları halde, kendi hastalıklarının, ilâçlarının onları kurtaramayacağı kadar ilerlemiş olması nedeniyle ölmüşlerdi.</p>

  <p>İnsanlar onlara tapıyorlardı, bu kabri yapmışlardı, daha kilise onları aziz ilan etmeden, onlara Os Venerados diyorlardı ve Kilisenin de onları aziz ilan etmesine bir adım uzaktaydılar, onlara dua edilmesine izin verilmişti.</p>

  <p>Quara'yi şaşırtarak, Ela da buraya bu amaçla gelmişti... Kabrin önüne diz çöktü, fazla inançlı olmamasına rağmen, Quara da kız kardeşinin yanına diz çöktü.</p>

  <p>“Büyükbaba, Büyükanne, bizler için Tanrı’ya dua edin. Kardeşimiz Estevâo’nun ruhu için dua edin. Hepimizin ruhu için dua edin. İsa’ya bizi bağışlaması için yalvarın.”</p>

  <p>Bu Quara’nin bütün kalbiyle katıldığı bir duaydı.</p>

  <p>“Kızını, annemizi şeyden... üzüntü ve öfkesinden kurtarın ve onu sevdiğimizi, onu sevdiğinizi ve... Tanrı’nın onu sevdiğini, eğer seviyorsa, ona söyleyin. Oh, lütfen, Tanrı’ya onu sevmesini ve çılgınca bir şey yapmasına izin vermemesini söyleyin.”</p>

  <p>Quara şimdiye kadar kimsenin böyle dua ettiğini görmemişti. Her zaman ezberlenmiş ya da yazılı dualar olurdu. Böyle sel gibi akan sözcükler değil, ama zaten Os Venerados diğer azizler ya da kutsanmış olanlar gibi değildi; hayatımızda onlarla karşılaşmamış bile olsak onlar Büyükannemiz ve Büyükbabamızdı.</p>

  <p>“Tanrıya bu konuda yeteri kadar çektiğimizi söyleyin,” dedi Ela. “Bunların içinden çıkacak bir yol bulmamız gerek. Domuzcuklar insanları öldürüyor. Şu filo bizi yok etmek için geliyor. Descolada her şeyi silip süpürmek istiyor. Ailemiz birbirinden nefret ediyor. Bize bunların içinden çıkmak için bir yol bulun, Büyükbaba, Büyükanne, ya da, bir yolu yoksa o zaman Tanrı’ya bir yol açmasını söyleyin, çünkü bu böyle devam edemez.”</p>

  <p>Sonra, tükenmiş bir sessizlikte, Ela ve Quara, ikisi birden derin soluklar aldılar.</p>

  <p>“Baba, Oğul ve Kutsal Ruh adına,” dedi Ela, “Âmin.”</p>

  <p>“Âmin,” diye fısıldadı Quara.</p>

  <p>Sonra Ela kız kardeşini kucakladı ve gecenin karanlığında birlikte ağladılar.</p>

  <p>&nbsp;</p>

  <p class="center">* * *</p>

  <p>&nbsp;</p>

  <p>Valentine, acil durum toplantısında sadece Belediye Başkanı ve Piskopos'un olduğunu görünce şaşırmıştı. Kendisi burada ne arıyordu? Onun bir seçim hakkı, bir yetki talep etme hakkı yoktu.</p>

  <p>Belediye Başkanı Kovano Zelzejo ona bir iskemle çekti. Piskopos’un özel odasındaki bütün mobilyalar zarifti, ama iskemleler azap çektirmek için tasarlanmışlardı. Oturma yeri iskemlenin arkasından itibaren o kadar kısaydı ki, omurganıza hiç uygun olmayacak bir şekilde kalçalarını iskemlenin arkasına dayamak zorunda kalıyordunuz ve arkanız o kadar yükseliyordu ki, başınız öne eğiliyordu. Bunların üstünde uzun bir süre oturmak zorunda kalırsanız, iskemle sizi öne eğilmeye, kollarınızın ve dizlerinizin üzerine çökmeye zorluyordu.</p>

  <p>Belki de amaç bu, diye düşündü Valentine. Sizi Tanrı’nın huzurunda eğilmeye zorlayan iskemleler.</p>

  <p>Ya da belki bundan daha kurnazcaydı. İskemleler sizi fiziksel olarak öyle rahatsız edecek biçimde tasarlanmıştı ki, daha az bedensel rahatsızlığı özletiyordu. Bedeni cezalandır, böylece ruhta yaşamayı tercih edeceksin.</p>

  <p>“Şaşırmış görünüyorsunuz,” dedi Piskopos Peregrino.</p>

  <p>“Neden ikinizin acil bir toplantı yaptığınızı anlıyorum,” dedi Valentine, “Bana not tutmak için mi ihtiyacınız var?”</p>

  <p>“Tatlı alçak gönüllülük,” dedi Peregrino. “Ama yazılarınızı okuduk, kızım, böyle sıkıntılı zamanda senin bilgeliğini aramasak aptallık etmiş olurduk.”</p>

  <p>“Ne bilgeliğim varsa size veririm,” dedi Valentine, “ama çok ümidim yok.”</p>

  <p>Belediye Başkanı Kovano toplantı konusuna girdi. “Uzun vadeli bir sürü sorun var,” dedi, “fakat acil olanı çözmedikçe onları çözme şansımız yok. Geçen akşam Riberia evinde bir tür tartışma yaşandı-”</p>

  <p>“Neden en iyi kafalarımız en dengesiz ailemizde toplanmış?” diye mırıldandı Piskopos.</p>

  <p>“En dengesiz aile onlar değil, Piskopos Peregrino,” dedi Valentine. “Onlar sadece iç sarsıntıları yüzeyde en fazla karışıklık yaratan aile. Diğer ailelerin içinde daha büyük karmaşalar oluyor, fakat koloniye bir etkileri olmadığı için fark etmiyorsunuz.” Piskopos bilgece başını salladı, fakat Valentine onun böyle önemsiz bir noktada düzeltilmekten rahatsız olduğunu biliyordu. Eğer Piskopos ve Belediye Başkanı, Riberia ailesinin aslında olduğundan daha dengesiz olduğuna karar verirlerse, Lusitania’nın yaklaşan krizden kurtulması için son derece önemli olan Ela’ya, Miro’ya ya da Novinha’ya güvenlerini kaybedebilirlerdi. Bu nedenle, en olgunlaşmamış olanları, Quara ve Grego’ya bile ihtiyaç duyulabilirdi. Zaten, belki de aralarında en iyisi olan Quim’i kaybetmişlerdi. Aynı şekilde diğerlerini de bir kenara atmak aptallık olurdu; ancak, koloni liderleri Riberiaları bir grup olarak yanlış yargılarlarsa, kısa sürede birey olarak da yanlış yargılarlardı.</p>

  <p>“Geçen gece,” diye Belediye Başkanı Kovano devam etti, “aile dağılmış ve bildiğimiz kadarıyla çok azı birbiriyle konuşuyormuş. Novinha’yı bulmaya çalıştım; İsa’nın Aklı’nın Çocukları’na sığındığını ve kimseyle konuşmadığını öğrendim. Ela bana annesinin Xenobiyoloji lâboratuarındaki dosyaların hepsini mühürlediğini ve bu sabah orada çalışmanın tümüyle durduğunu söyledi. İnanmayabilirsiniz ama Quara Ela’yla beraber. Miro dışarılarda bir yerde. Olhado evinde ve karısı gözlerinin düğmesini kapadığını söylüyor ki bu da onun hayattan çekilme yolu.”</p>

  <p>“Şimdiye kadar,” dedi Peregrino, “Peder Estevâo’nun ölümünün onları çok kötü etkilediği anlaşılıyor. Onları ziyaret edip yardımcı olmalıyım.”</p>

  <p>“Bunların hepsi rahatça kabul edilebilecek yas tepkileri,” dedi Kovano “ve hepsi bu kadar olsaydı bu toplantıyı istemezdim. Söylediğiniz gibi, Piskopos Hazretleri, bana gerek olmadan, ruhanî liderleri olarak bununla siz ilgilenirsiniz.”</p>

  <p>Valentine, Kovano’nun listesinde sayılmayan birini fark ederek, “Grego,” dedi.</p>

  <p>“Kesinlikle,” dedi Kovano. “Onun tepkisi bir bara gitmek-gece bitmeden, birkaç bara- ve Milagre’deki her yarı sarhoş paranoid bağnaza -ki bunda oldukça büyük payımız var- domuzcukların Rahip Quim’i soğukkanlılıkla öldürdüklerini anlatmak olmuş.”</p>

  <p>“Que Deus nos abençöe.” Tanrı hepimizi kutsasın, dedi Piskopos.</p>

  <p>“Barlardan birinde karışıklık olmuş,” dedi Kovano. “Pencereler kırılmış, iskemleler parçalanmış, iki adam hastanelik olmuş.”</p>

  <p>“Bir kavga mı?” diye sordu Piskopos.</p>

  <p>“Pek değil. Sadece genel bir çılgınlık havası esmiş.”</p>

  <p>“Böylece onu sistemlerinden çıkarmışlar.”</p>

  <p>“Umarım,” dedi Kovano. “Fakat sadece güneş çıktığı zaman duracak gibiymişler ve polis geldiği zaman.”</p>

  <p>“Polis mi?” diye sordu Valentine. “Sadece bir tane mi?”</p>

  <p>“O gönüllü polis kuvvetinin başı,” dedi Kovano. “Tıpkı gönüllü itfaiye gibi. İki saatlik nöbetler. Bazılarını uyandırdık. Yirmi tanesi durumu yatıştırmaya yetti. Polis kuvvetinde sadece elli kişi var ve genelde her an dört tanesi görev başında bulunur. Geceleri genellikle ortalıkta dolanarak ve birbirlerine şakalar yaparak geçirirler. Görevde olmayan polislerin bazıları da barı dağıtanlar arasındaymış.”</p>

  <p>“Yani demek istiyorsunuz ki, acil bir durumda kesinlikle güvenilir değiller.”</p>

  <p>“Dün gece mükemmel davrandılar,” dedi Kovano. “Görevde olanlar demek istiyorum.”</p>

  <p>“Dün gece işleri hallettiler,” dedi Piskopos Peregrino. “Bu gece ilk şok dalgası bitecek.”</p>

  <p>“Tam tersine,” dedi Valentine. “Bu gece haber yayılacak. Herkes Quim'in ölümüyle ilgili haberi öğrenecek ve öfke daha da kızışacak.”</p>

  <p>“Belki,” dedi Belediye Başkanı Kovano. “Ama beni korkutan bir sonraki gün, Andrew’in cesedi eve getireceği gün. Peder Estevâo şahıs olarak pek popüler değildi -çocuklarla birlikte hiç içmeye falan gitmezdi- ama o bir tür ruhsal simgeydi. Bir şehit olarak, onun intikamını almak isteyen insanların sayısı, hayatı boyunca onu izlemiş olan müritlerinin sayısından çok daha fazla olacak.”</p>

  <p>“Yani, küçük ve basit bir cenaze töreni yapmalıyız, demek istiyorsun.”</p>

  <p>“Bilmiyorum,” dedi Kovano. “Belki de insanların ihtiyacı olan, kederlerini gösterebilecekleri ve hepsini boşaltıp rahatlayabilecekleri büyük bir cenaze töreni.”</p>

  <p>“Cenaze bir şey değil,” dedi Valentine. “Sorununuz bu gece.” </p>

  <p>“Neden bu gece?” dedi Kovano. “Peder Estevâo’nun ölüm haberinin ilk şoku geçmiş olacak. Ceset yarından önce gelmeyecek. Bu gecede ne var?”</p>

  <p>“Bu gece bütün barları kapatmak zorundasınız. Alkol kullanımına izin vermeyin. Grego’yu tutuklayın ve cenazenin sonuna kadar bırakmayın. Günbatımında sokağa çıkma yasağı ilân edin ve her polisi görev başına koyun. Bütün gece şehirde coplu ve tabancalı dörtlü gruplar halinde nöbet tutun.”</p>

  <p>“Polisimizin copları yok.”</p>

  <p>“O zaman onlara tabanca verin, zaten doldurmalarına gerek yok, sadece ona sahip oldukları görülsün. Bir cop otoriteye karşı tartışmayı davet eder, çünkü her zaman kaçabilirsiniz. Bir tabanca kibarca davranmaya teşvik eder.”</p>

  <p>“Bu çok aşırı görünüyor,” dedi Piskopos Peregrino. “Bir sokağa çıkma yasağı! Ya gece nöbet değişimleri ne olacak?” </p>

  <p>“Yaşamsal hizmetler dışında hepsini iptal edin.”</p>

  <p>“Özür dilerim, Valentine,” dedi Belediye Başkanı Kovano, “fakat bu derece kötü tepki verirsek, bu her şeyin dengesini bozmaz mı? Belki de kaçınmak istediğimiz bir tür panik yaratmaz mı?” </p>

  <p>“Hiç ayaklanma görmediniz, değil mi?”</p>

  <p>“Milagre küçük bir şehir,” dedi Piskopos Peregrino. Sadece yaklaşık on beş bin kişi, gerçek bir ayaklanma için yeterince kalabalık değiliz, bu yoğun nüfusu olan dünyalardaki büyük şehirler için.”</p>

  <p>“Bu nüfus fazlalığının bir tepkisi değildir,” dedi Valentine, “bu nüfus yoğunluğu ve genel korkunun bir sonucudur. Sizin on beş bin insanınız bir şehrin ‘şehir merkezi’ olabilecek kadar küçük bir yere sıkışmış dürümdalar. Çevrelerinde bir çit var -kendi seçimleri- çünkü o çitin dışında tahammül edilemeyecek kadar farklı ve dünyanın sahibi olduklarını düşünen yabancı yaratıklar var, herkes çevrede insanların kullanımına açılması gereken geniş kırları gördüğü halde domuzcuklar buna izin vermiyor. Şehir bir salgın izi taşıyor ve şimdi bütün dünyalarla ilişkileri kesilmiş durumda, ayrıca onları istilâ etmek, ezmek ve cezalandırmak için yakın bir gelecekte bir filo gelmiş olacak. Bütün bunların, hepsinin, domuzcukların hatası olduğunu düşünmeleri çok doğal. Dün gece, insanlara zarar vermeyeceklerine ciddiyetle yemin ettikten sonra bile domuzcukların yeniden öldürdüklerini öğrendiler. Grego’nun da domuzcukların ihaneti hakkında onlara oldukça renkli bir açıklama yaptığına kuşku yok -çocuğun sözcükleri garip bir kulanma tarzı var, özellikle kötü olanlarını- ve barda olan birkaç adam tepki gösterdi. Sizi temin ederim, eğer engel olmazsanız, işler bu gece daha kötüye gidecek.”</p>

  <p>“Böyle baskıcı bir harekete girişirsek, paniğe kapıldığımızı düşünecekler,” dedi Piskopos Peregrino.</p>

  <p>“Kontrolü sıkıca elinizde tuttuğunuzu düşünecekler. Mantıklı düşünen insanlar size minnettar olacak. Genel güveni yeniden sağlayacaksınız.”</p>

  <p>“Bilmiyorum,” dedi Belediye Başkanı Kovano. “Hiçbir Belediye Başkanı daha önce böyle bir şey yapmadı.”</p>

  <p>“Hiçbir Belediye Başkanı’nın ihtiyacı olmadı.”</p>

  <p>“Herkes diktatörce güçler kazanmak için fırsatı kaçırmadığımı düşünecek.”</p>

  <p>“Belki öyle düşünecekler,” dedi Valentine.</p>

  <p>“Bir ayaklanma olabileceğine hiç inanmayacaklar.”</p>

  <p>“Bu nedenle belki de bir sonraki seçimde yenilgiye uğrayacaksınız,” dedi Valentine. “Ne çıkar bundan?”</p>

  <p>Peregrino yüksek sesle güldü. “Bir rahip gibi düşünüyor,” Kovano biraz öfkeyle, “Doğru şeyi yapmak uğruna seçim kaybetmeye hazırım, <i>“</i> dedi.</p>

  <p>“Bunun doğru şey olduğundan emin değilsiniz,” dedi Valentine.</p>

  <p>“Eh, bu gece bir ayaklanma olacağını bilemezsin,” dedi Kovano.</p>

  <p>“Evet, bilebilirim,” dedi Valentine. “Eğer şu anda sıkı bir kontrol sağlamazsanız ve bu gece kalabalığın toplanması olasılığını engellemezseniz, bir sonraki seçimden daha fazlasını kaybedeceğinize söz verebilirim.”</p>

  <p>Piskopos hâlâ kıkırdıyordu. “Bu ne bilgeliği varsa bizimle paylaşacağını söyleyen bir kadının konuşması gibi değil, ama fazlasını da beklememeliydik.”</p>

  <p>“Aşırı tepki verdiğimi düşünüyorsanız, siz ne öneriyorsunuz?” </p>

  <p>“Bu gece Quim için bir anma töreni yapılacağını, barış ve sükûnet için dua edileceğini ilân edeceğim.”</p>

  <p>“Bu zaten bir ayaklanmanın parçası olmayacak olan insanları kiliseye getirecektir,” dedi Valentine.</p>

  <p>“Lusitania insanları için inancın ne kadar önemli olduğunu anlamıyorsunuz,” dedi Peregrino.</p>

  <p>“Ve siz de korku ve öfkenin ne kadar yıkıcı olduğunu ve bir insan güruhu oluştuğu zaman, din, uygarlık ve insan dürüstlüğünün ne kadar çabuk unutulduğunu anlamıyorsunuz.”</p>

  <p>“Bu gece bütün polisleri hazır tutacağım,” dedi Belediye Başkanı Kovano “ve onların yarısını günbatımıyla gece yarısı arasında nöbete koyacağım. Fakat barları kapatmayacağım ve sokağa çıkma yasağı ilan etmeyeceğim. Hayatın mümkün olduğunca normal devam etmesini istiyorum. Eğer her şeyi değiştirmeye, her şeyi kapatmaya başlarsak, onlara korkmaları ve öfkelenmeleri için daha fazla neden vermiş oluruz.”</p>

  <p>“Onlara kumandanın otoritede olduğu hissini verirdiniz,” dedi Valentine. “İçinde bulundukları feci duygulara uygun davranmış olurdunuz. Birisinin bir <i>şeyler</i> yapmakta olduğunu bilirlerdi.” </p>

  <p>“Çok akıllısınız,” dedi Piskopos Peregrino “ve bu büyük bir şehir, özellikle Hıristiyan inancına fazla bağlı olmayan bir gezegen için en iyi öneri olabilirdi. Fakat biz sadece bir köyüz ve insanları dindardır. İtilip kakılmaya ihtiyaçları yok. Bu gece, sokağa çıkma yasaklarına, kapatmalara ve tabancalara değil, cesaret verilmeye ve teselliye ihtiyaçları var.”</p>

  <p>“Bunlar sizin tercih ettiğiniz çareler,” dedi Valentine. “Söylediğim gibi, ne bilgeliğim varsa, paylaştım.”</p>

  <p>“Ve buna müteşekkiriz. Bu gece her şeyi yakından izleyeceğime emin olun,” dedi Kovano.</p>

  <p>“Beni çağırdığınız için teşekkür ederim,” dedi Valentine. “Ama gördüğünüz ve tahmin ettiğim gibi, pek yararlı olmadı.” Valentine o olanaksız durumda bu kadar uzun süre oturmaktan vücudu ağrıyarak ayağa kalktı. Kendini öne eğmemişti. Piskopos öpülmek üzere elini uzattığı zaman, şimdi de eğilmedi. Sadece onun elini sertçe sıktı, sonra Belediye Başkanı Kovano’yla el sıkıştı. Eşit insanlar olarak. Birer yabancı olarak.</p>

  <p>İçi yanarak odadan ayrıldı. Onları uyarmış ve ne yapmaları gerektiğini söylemişti. Fakat gerçek bir krizle karşılaşmamış olan bütün liderler gibi, onlar da bu gecede diğer gecelerden farklı bir şey olabileceğine inanmamışlardı. İnsanlar ancak daha önce gördükleri bir şeye gerçekten inanıyorlardı. Bu geceden sonra Kovano da sokağa çıkma yasaklarına, genel gerginlik sırasındaki kapatmalara inanacaktı, ama o zaman çok geç olacaktı. O zaman ölüleri saymakta olacaklardı.</p>

  <p>Quim’in mezarının yanına kaç mezar daha kazılacak? Ve onların içine kimlerin vücutları girecek?</p>

  <p>Valentine burada yabancı olmasına ve halkı çok az tanımasına rağmen, bir ayaklanmayı kaçınılmaz olarak kabul edemiyordu. Sadece bir tek ümit daha vardı. Grego’yla konuşacaktı. Burada neler olduğunun ciddiyetine onu inandırmaya çalışacaktı. Eğer bu gece bardan bara dolaşır, sabır öğütler ve sakin davranırsa, ayaklanmanın önüne geçilebilirdi. Sadece onun bunu yapabilme şansı vardı. Onu tanıyorlardı. O, Quim’in erkek kardeşiydi. Dün gece onları öfkelendiren onun sözleriydi. Ayaklanmanın durdurulması, önüne geçilmesi ve yönlendirilmesi için belki yeterince insan onu dinlerdi. Grego’yu bulmak zorundaydı.</p>

  <p>Keşke Ender burada olsaydı. Kendisi bir tarihçiydi; Ender ise gerçekten insanlara savaşta önderlik etmişti. Şey, çocuklara, aslında. Çocuklara önderlik etmişti, ama bu da aynı şeydi, ne yapacağını bilirdi. Neden şimdi uzaktaydı? Neden bu iş benim elimde? Bende şiddet ve çatışmayı kaldıracak mide yok. Hiç de olmadı. Zaten Ender de bu yüzden doğdu. Ebeveynlerin yasal cezalara çarpmayı göze almadan iki çocuktan fazlasına sahip olamadıkları bir dönemde, hükümetin talebiyle dünyaya getirilen üçüncü çocuk: çünkü Peter çok kötüydü ve o da, Valentine, çok ılımlıydı.</p>

  <p>Ender mantıklı davranmaları konusunda Belediye Başkanı ve Piskopos’la konuşurdu ve bunu yapamıyorsa, kendi başına şehre nasıl gideceğini, işleri nasıl yatıştıracağını, her şeyi nasıl kontrol altına alacağını bilirdi.</p>

  <p>Valentine, Ender’in yanında olmasını istemesine rağmen, onun bile bu gece olacakları kontrol edemeyeceğini biliyordu. Belki de kendisinin bile söyledikleri yeterli olmayacaktı. Bu gece olacaklarla ilgili düşüncelerine, birçok dünyada bir sürü kez gördüğü veya okuduğu olayları temel almıştı. Dün geceki olaylar, bu gece kesinlikle daha ötelere yayılacaktı, ama şimdi her şeyin daha önce varsaydığından daha kötü olabileceğinin farkına varmaya başlamıştı. Lusitania halkı yabancı bir dünyada uzun süredir dışa vuramadıkları bir korku içinde yaşamıştı. Diğer bütün insan kolonileri hemen yayılarak dünyalarını ellerine geçirmişler ve birkaç nesil sonra kendilerine ait yapmışlardı. Lusitania’nın insanları hâlâ, dehşet verici domuza benzer yaratıkların onları demirlerin arkasında izledikleri gerçek bir hayvanat bahçesi gibi, minik bir topluluk halinde yaşıyorlardı. Bu insanların içinde biriken şeyin ne olduğunu kimse tahmin edemezdi. Herhâlde bu kontrol edilemezdi. Bir gün için bile.</p>

  <p>Geçmiş yıllarda Pipo ve Libo’nun ölümleri yeterince kötü olmuştu. Fakat onlar domuzcukların arasında çalışan bilim adamlarıydı. Onlarınki bir uçağın düşmesi veya bir yıldız gemisinin patlaması gibiydi. Eğer güvertede sadece mürettebat varsa, halk o kadar fazla rahatsız olmazdı, mürettebata aldıkları risk nedeniyle para ödeniyordu. Ancak bu kazalarda yolcuların ölmesi korku ve öfke nedeni olurdu ve Lusitania halkının kafasında, Quim masum bir vatandaştı.</p>

  <p>Hayır, bundan da fazla: o, bu lâyık olmayan yarı-hayvanlara kardeşlik ve kutsiyet getiren kutsal bir adamdı. Onu öldürmek sadece hayvanca ve zalimce değil, aynı zamanda kutsal bir şeye saygısızlıktı.</p>

  <p>Lusitania halkı, Piskopos Peregrino'nun düşündüğü gibi her açıdan dindar, ama onun unuttuğu, tanrılarına karşı yapılan hakarete gösterdikleri tepkinin şekli. Peregrino, Hıristiyanlık tarihini pek hatırlamıyor, diye düşündü Valentine, ya da belki sadece Haçlı Seferleri’yle sonuçlanan o tür şeyleri düşünüyor. Eğer katedralin Lusitania’daki hayatın merkezi olduğu bir gerçekse ve insanlar kendilerini papazlarına adamışlarsa, Neden Peregrino onların papazlarının öldürülmesi karşısındaki üzüntülerinin basit bir anma töreniyle dışa vurulabileceğine inanıyordu? Eğer Piskopos Quim’in ölümünün fazla bir şey olmadığını düşünüyormuş gibi görünürse, bu sadece onların öfkesine eklenecekti.</p>

  <p>Çanların çalmaya başladığını duyduğunda, Valentine hâlâ Grego’yu arıyordu. Duaya çağrı, ama bu normal ayin zamanı değildi; insanlar herhâlde çan sesini şaşkınlıkla ve merak ederek karşılıyorlardı, bu çan neden çalıyor? Ve sonra hatırlıyorlardı, Peder Estevâo öldü, Peder Quim domuzcuklar tarafından öldürüldü. Oh, evet, Peregrino, bu dua çanını çalmak ne mükemmel bir fikir.</p>

  <p>Bu insanların her şeyin sakin ve normal olduğu hissine kapılmalarına yardım edecek.</p>

  <p>Oh Tanrı’m, bizi bütün akıllı adamlardan koru.</p>

  <p>&nbsp;</p>

  <p class="center">* * *</p>

  <p>&nbsp;</p>

  <p>Miro, Human’ın köklerindeki kıvrımlarından birinin içine kıvrılmış olarak yattı. Dün gece de iyi uyumamıştı; aslında hiç uyumamıştı, şimdi bile orada kımıldamadan yatarken, etrafında Pequeninolar gelip gidiyor, Human ve Rooter’in gövdelerine tempoyla sopalar vuruluyordu. Miro konuşmaları işitiyor ve Baba Dili'nde henüz çok akıcı olmamasına rağmen çoğunu anlıyordu, çünkü kardeşler heyecanlı konuşmalarını ondan saklamaya gerek görmüyorlardı. Ne de olsa o Miro’ydu. Ona güveniyorlardı. Bu nedenle ne kadar öfkeli ve korkmuş olduklarını bilmesinde bir sakınca yoktu.</p>

  <p>Warmaker adında bir babaağaç, bir insanı öldürmüştü. Sadece bir insanı da değil, o ve kabilesi Peder Estevâo’yu öldürmüştü. Ölülerin Sözcüsü’nden sonra en sevilen insan. Bu korkunçtu. Ne yapacaklardı? Sözcü’ye artık birbirleriyle savaşmayacaklarına söz vermişlerdi, ama başka türlü nasıl Warmaker’in kabilesini cezalandırır ve insanlara Pequeninolarin o vahşî davranışı kabul etmediklerini gösterebilirlerdi? Savaş tek yanıttı, her kabileden bütün kardeşler Warmaker’in ormanına saldırarak, Warmaker’in planına karşı çıkarak tartışanlar dışında, bütün ağaçları keserek...</p>

  <p>Ya onların anaağacı? Hâlâ öfkeyle süregelen tartışma buydu: Warmaker’in ormanındaki bütün kardeşleri ve suç ortağı babaağaçları öldürmek yeterli miydi, yoksa Warmaker’in tohumunun bir daha yeryüzüne kök salmaması için anaağacı da kesmeli miydiler? Kabilesinin nasıl yok edildiğini görmesine yetecek bir süre Warmaker’i hayatta bırakacaklardı ve sonra, bütün idamların en korkuncuyla ve ilk kez ormanda ateş kullanarak, onu yakarak öldüreceklerdi.</p>

  <p>Miro bunların hepsini duydu ve konuşmak, artık bunların bir yararı olmayacağını söylemek istedi, ama Pequeninolarin durdurulamayacağını biliyordu. Şimdi çok öfkeliydiler. Kısmen Quim’in ölümü, ama büyük oranda utanmış oldukları için öfkeliydiler.</p>

  <p>Anlaşmalarını bozarak Warmaker hepsini utandırmıştı. İnsanlar, Warmaker ve onun kabilesini yok edinceye kadar bir daha Pequeninolara güvenmeyeceklerdi.</p>

  <p>Karar verilmişti. Yarın bütün kardeşler Warmaker’in ormanına doğru yolculuklarına başlayacaklardı. Toplanmaları birçok gün sürecekti, çünkü dünyadaki bütün ormanların ortak hareketi olacaktı bu. Warmaker’in ormanını sararak hazır oldukları zaman, onu öylesine tümüyle imha edeceklerdi ki, kimse vaktiyle orada bir orman olduğunu tahmin bile edemeyecekti.</p>

  <p>İnsanlar bunu göreceklerdi. Uyduları onlara Pequeninolarin anlaşma bozucularla ve korkak katillerle nasıl başa çıktıklarını gösterecekti. Sonra insanlar Pequeninolara tekrar güveneceklerdi. Sonra Pequeninolar insanların önünde başlarını utanmadan kaldıracaklardı.</p>

  <p>Yavaş yavaş Miro onların kendisinin sadece konuşmalarını ve kararlarını işitmesine izin vermekle kalmadıklarını anladı. Onun yaptıkları her şeyi duyduğundan ve anladığından emin olmak istiyorlardı. Benden bu konuşmaları şehre taşımamı bekliyorlar. Benden Pequeninolarin Quim’in katillerini nasıl cezalandıracağını Lusitania’daki insanlara anlatmamı bekliyorlar.</p>

  <p>Benim burada bir yabancı olduğumu fark etmiyorlar mı? Lusitania’daki insanlar arasında beni kim dinler; beni, konuşması çok yavaş ve izlenemeyecek kadar zor olan geçmişten kalmış bir sakatı. Başka insanların üzerinde bir etkim yok. Ancak kendi vücudum üstünde biraz etkim var.</p>

  <p>Yine de, bu Miro’nun göreviydi. Yavaşça, Human’ın kökleri arasındaki yerinden kendini çözerek, kalktı. Deneyecekti. Piskopos Peregrino’ya gidip Pequeninolarin ne planladıklarını anlatacaktı. Piskopos Peregrino bu sözü yayardı ve sonra insanlar, bir adamın ölümünü telâfi etmek için binlerce masum peguenino bebeğinin öleceğini bilerek kendilerini daha iyi hissederlerdi.</p>

  <p>Zeten Pequenino bebekleri de neydi ki? Sadece anaağacın karanlık karnında yaşayan kurtçuklar. Bu bebek Pequeninolarin kütle halinde yok edilmesiyle, Kral Herod’un İsa’nın doğumu zamanında masumları kılıçtan geçirmesi arasında sınırlı bir törel fark olduğu bu insanların hiçbirinin aklına gelmiyordu. Peşinde oldukları adaletti bu. Bir Pequenino kabilesinin yok edilmesinin bunun yanında ne önemi olurdu?</p>

  <p>&nbsp;</p>

  <p class="center">* * *</p>

  <p>&nbsp;</p>

  <p>Grego: çimenlik meydanın ortasında duruyorum, çevremdeki insanlar tetikte, her biri bana gergin bağlarla bağlı, öyle ki, benim iradem onların iradesi, ağzım onların sözlerini söylüyor, kalpleri benim ritmimle çarpıyor. Daha önce hiç böyle hissetmedim, bu tür hayatı, böyle bir grubun üyesi olmak ve sadece üyesi olmak değil, onun beyni olmak, merkezi, böylece kişiliğim onların hepsini kapsıyor, yüzlercesini, öfkem onların öfkesi, elleri benim ellerim, gözleri sadece görmelerini istediğim şeyi görüyor.</p>

  <p>Bunun müziği, dualarının kadansı, yanıt, dua, yanıt:</p>

  <p>“Piskopos adalet için dua edeceğimizi söylüyor, ama bu yeterli mi?”</p>

  <p>“Hayır!”</p>

  <p>“Pequeninolar kardeşimi öldüren ormanı yok edeceklerini söylüyorlar, ama onlara inanacak mıyız?”</p>

  <p>“Hayır!”</p>

  <p>Benim cümlelerimi tamamlıyorlar; ne zaman soluk almak için dursam, benim için bağırıyorlar, böylece sesim hiç kesilmiyor ve beş yüz erkek ve kadının gırtlağından yükseliyor. Piskopos bana barış ve sabırla dolu olarak geldi. Belediye Başkanı bana polis, ayaklanma ve hapis imalı uyarılarıyla geldi. Valentine bana buz gibi bir akıl ve sorumluluğumu konuşarak geldi. Hepsi gücümü biliyor, sahip olduğumu bilmediğim gücümü, onlara itaat etmeyi kestiğim ve sonunda kalbimdekileri halka söylediğim zaman başlayan gücümü. Gerçek benim gücüm. Halkı aldatmayı kesip onlara gerçeği verdim ve şimdi ne olduğuma bak, birlikte ne olduğumuza bak.</p>

  <p>“Eğer birisi Quim’i öldürdüğü için domuzu cezalandıracaksa, bu biz olmalıyız. Bir insanın hayatının intikamı insan eliyle alınmalıdır. Katillerin cezasının ölüm olduğunu söylüyorlar, fakat cellâdın kim olacağını tayin etme yetkisi olanlar biziz. İdam cezasının yerine getirildiğinden emin olması gereken biziz.”</p>

  <p>“Evet! Evet!”</p>

  <p>“Kardeşimi Descolada’nın azabı içinde ölmeye terk ettiler!Onun vücudunun içeriden dışarıya doğru yanmasını izlediler! Şimdi o ormanı köküne kadar yakacağız!”</p>

  <p>“Onları yakalım! Ateş! Ateş!”</p>

  <p>Bak nasıl çakmaklarını çakıyorlar, Ot kümelerini nasıl yolup tutuşturuyorlar. Birlikte aydınlatacağımız Ateş!</p>

  <p>“Yarın cezalandırma seferimize çıkacağız-”</p>

  <p>“Bu gece! Bu gece! Şimdi!”</p>

  <p>“Yarın - bu gece gidemeyiz - su ve yiyecek temin etmemiz gerek-”</p>

  <p>“Şimdi! Bu gece! Yakalım!”</p>

  <p>“Size oraya bir gecede gidemeyeceğimizi söylüyorum. Yüzlerce kilometre ötede, oraya varmak günler sürecek-” </p>

  <p>“Domuzcuklar çitin ötesinde!”</p>

  <p>“Quim’i öldürenler değil-”</p>

  <p>’’Hepsi küçük katil piç kuruları!”</p>

  <p>“Libo’yu öldürenler bunlardı, değil mi?”</p>

  <p>“Onlar Pipo ve Libo'yu öldürdüler!”</p>

  <p>“Hepsi katil!”</p>

  <p>“Onları bu gece yakalım!”</p>

  <p>“Hepsini yakalım!”</p>

  <p>“Lusitania bizim, hayvanların değil!”</p>

  <p>Çıldırdılar mı? Onların bu domuzcukları öldürmelerine izin vereceğini nasıl düşünürlerdi, onlar hiçbir şey yapmamıştı. “Warmaker! Cezalandırmamız gereken Warmaker ve ormanı!”</p>

  <p>“Onları cezalandıralım!”</p>

  <p>“Domuzcukları öldürelim!”</p>

  <p>“Yakalım!”</p>

  <p>“Ateş!”</p>

  <p>Bir anlık sessizlik. Bir sükûnet anı. Bir fırsat. Doğru sözcükleri düşün. Onları geri getirecek bir şey düşün, kayıp gidiyorlar. Bunlar vücudumun bir parçasıydı, bunlar kişiliğimin bir parçasıydı, fakat şimdi altımdan kayıp gidiyorlar, bir spazm ve kontrolü kaybettim, eğer bir kontrolüm varsa; şu bir anlık sürede onların aklını başına getirecek ne söyleyebilirim?</p>

  <p>Çok geç. Grego bir şey düşünmek için çok geç kalmıştı. Sessizliği dolduran bir çocuğun sesi oldu, henüz erkekliğe ulaşamamış bir çocuğun sesi, kalplerinde birikmiş kutsal öfkenin püskürmesine ve geriye dönülemeyecek biçimde akmaya başlamasına kesinlikle masumiyetin bu sesi neden oldu. Çocuk bağırdı: “Quim ve İsa için.”</p>

  <p>“Quim ve İsa! Quim ve İsa!”</p>

  <p>“Hayır!” diye bağırdı Grego. “Bekleyin! Bunu yapamazsınız!”</p>

  <p>Onun etrafından saldırdılar, onu devirdiler. Dörtayak üstünde duruyordu, birisi eline bastı. Üstünde durduğu tabure neredeydi? İşte orada, ona tutun, beni çiğnemelerine izin verme, eğer ayağa kalkmazsam beni öldürecekler. Onlarla birlikte hareket etmeliyim, kalk ve onlarla birlikte yürü, onlarla birlikte koş, yoksa beni ezecekler.</p>

  <p>Ve sonra gitmişlerdi, onu geçerek, kükreyerek, bağırarak, ayak seslerinin gürültüsü çimenli meydandan çimenli sokaklara taşarak, minik alevler yukarı kaldırılmış, “Ateş!”, “Yakalım!”, “Quim ve İsa!” diye bağıran sesler, onları dışarıda, çok uzak olmayan bir tepenin eteğinde bekleyen ormana doğru bir lâv seli gibi akan bütün bu ses ve görüntüler.</p>

  <p>“Tanrı aşkına ne yapıyorlar?”</p>

  <p>Bu Valentine idi. Grego taburenin yanına çömeldi ve eğildi. Valentine yanında duruyordu ve onların büyük felâketin başladığı bu soğuk ve boş kraterden akmalarını izliyordu.</p>

  <p>“Grego, seni bencil orospu çocuğu, ne yaptın?”</p>

  <p>“Ben mi? Onları Warmaker’e götürecektim. Onları adalete götürecektim.”</p>

  <p>“Sen fizikçisin, seni aptal çocuk. Belirsizlik prensibini hiç duymadın mı?”</p>

  <p>“Parça fiziği. Filotik fizik.”</p>

  <p>“Güruh fiziği, Grego. Onlara hiç sahip olmadın. Onlar sana sahip oldu ve şimdi seni kullandılar; Pequeninolar arasındaki en iyi dostlarımızın, bizi savunanların ormanını yok edecekler, o zaman biz ne yapacağız? Bu insanlar ve Pequeninolar arasında bir savaş, ta ki onlar insanlık dışı bir şekilde kendilerini tutuncaya kadar ve bu bizim suçumuz.”</p>

  <p>“Warmaker Quim'i öldürdü.”</p>

  <p>“Bir suç, ama senin burada başlattığın, Grego, bu bir canavarlık.”</p>

  <p>"Ben yapmadım.”</p>

  <p>“Piskopos Peregrino seninle görüştü. Belediye Başkanı Kovano seni uyardı. Ben sana yalvardım ve sen yine de yaptın.”</p>

  <p>“Beni bir ayaklanma konusunda uyardın, bunun hakkında değil-”</p>

  <p>“Bu bir ayaklanma, seni aptal. Ayaklanmadan da kötü. Bu bir katliam. Bu bir bebek cinayeti. Bu soykırıma uzanan uzun müthiş yolun ilk adımı.”</p>

  <p>“Bunların hepsiyle beni suçlayamazsın.”</p>

  <p>Valentine’in yüzü ay ışığında, kapıların, pencerelerin ve barların ışığında son derece korkunçtu. “Seni sadece yaptığınla suçluyorum. Bütün uyarılara rağmen sıcak, kuru ve rüzgârlı bir günde ateş yaktın. Seni bununla suçluyorum ve bütün bu davranışlarının sonucundan kendini sorumlu tutmuyorsan, o zaman her insan toplumu için zaten değersizsin demektir ve umarım sonsuza kadar özgürlüğünü kaybedersin.”</p>

  <p>Valentine gitti. Nereye? Ne yapmaya? Onu burada yalnız bırakamazdı. Onu yalnız bırakmak doğru değildi. Birkaç saniye önce, beş yüz kalple, kafayla ve ağızla, bin el ve ayakla o kadar büyüktü ki, ama şimdi, sanki o muazzam yeni vücudu ölmüş ve o adamın kıvranan hayaletiyle kalarak, ona hükmettiği güçlü vücuttan yoksun bu minik ince solucanın ruhunu bırakarak hepsi gitmişti. Hiç bu kadar dehşet içinde kalmamıştı. Yanından ayrılmak için harekete geçtikleri sırada az daha onu öldürüyorlardı, az daha onu çimenlerin üstünde çiğniyorlardı.</p>

  <p>Onundular, ancak, hepsi aynıydı. Onları yaratmıştı, onları tek bir güruh haline sokmuştu, gerçi onları ne amaçla yaratmış olduğunu yanlış anlamış olsalar da, hâlâ kışkırtmış olduğu öfke ve kafalarına soktuğu plan dâhilinde davranıyorlardı. Amaçları kötüydü, hepsi bu, yoksa tam ondan yapmalarını istediği şeyi yapıyorlardı. Valentine haklıydı. Bu onun sorumluluğuydu. Şimdi yaptıkları, kesinlikle onun sanki hâlâ önlerinde ve onları yönlendirirken yapacağı şeylerdi.</p>

  <p>Bu nedenle, ne yapabilirdi?</p>

  <p>Onları durdur. Kontrolü yeniden ele geçir. Önlerine dikil ve durmaları için yalvar. Onlar deli babaağaç Warmaker’in uzaktaki ormanını yakmaya gitmiyorlardı, onlar, pek kendilerinden hoşlanmasa da, tanıdığı Pequeninolari boğazlamaya gidiyorlardı. Onları durdurmak zorundaydı, yoksa onların kanı, yıkanamayan veya silinerek temizlenemeyen bir özsu gibi, ömrünün sonuna kadar temizleyemeyeceği bir leke gibi, elinde olacaktı.</p>

  <p>Bu nedenle, onların çamurlu ayak izleriyle ezilmiş, otları çiğneyen ayakların çamurlu bir iz oluşturduğu caddelerde koştu. Parmaklığı yıkmak için durdukları yere -tam ihtiyacımız olduğu zaman elektrikli alan nerede? Neden birisi onu devreye sokmuyor?- ve oradan da alevlerin gökyüzüne yükseldiği yere, böğrü ağrıyıncaya kadar koştu.</p>

  <p>“Durun! Alevleri söndürün!”</p>

  <p>"Yakalım!”</p>

  <p>“Quim ve İsa için!”</p>

  <p>“Domuzlar, geberin!”</p>

  <p>“Öldür onu!”</p>

  <p>“Yak onu!”</p>

  <p>“Ağaçlar yeterince kuru değil - alev almıyorlar!”</p>

  <p>“Evet, alıyorlar!”</p>

  <p>“Ağacı kes!”</p>

  <p>“İşte bir başkası!”</p>

  <p>“Bakın, küçük piçkuruları saldırıyorlar!”</p>

  <p>“Onları ikiye ayır!”</p>

  <p>“Eğer kullanmayacaksan, o orağı bana ver!”</p>

  <p>“Küçük domuzu ikiye böl!”</p>

  <p>“Quim ve İsa için!”</p>

  <p>Büyük bir kemer halinde kan fışkırıyor ve onları durdurmak için öne atılan Grego’nun yüzüne sıçrıyor. Bunu tanıyor muydum? Azap ve ölüm çığlığını atmadan önce bu Pequeninonun sesini tanıyor muydum? Bunu artık eski haline getiremem, bu kardeşi parçaladılar. Bu dişi. Bir eş. Hiç görmediğim bir eş. O zaman ormanın ortasına yakın olmalıyız ve şu dev de anaağaç olmalı.</p>

  <p>“İşte katil bir ağaç, böylesini görmedim!”</p>

  <p>Büyük ağacın durduğu açıklığın çevresi boyunca bulunan daha alçak ağaçlar birden eğilmeye sonra da gövdeleri kırılarak devrilmeye başladılar. Grego bir an için insanların onları kestiğini sandı, ama şimdi kimsenin onların civarında olmadıklarını fark ediyordu. Kendi kendilerine kırılıyorlardı, anaağacı korumak için kendilerini aşağıya, ölümlerine, gövdeleri altında insanları öldürmek için atıyorlardı.</p>

  <p>Bir an işe yaradı. Adamlar acıyla bağırdılar; belki birkaç düzinesi düşen ağaçların altında ezilmiş veya kapana kısılmıştı. Fakat sonra düşeceklerin hepsi düşmüştü ve gövdesi, sanki bazı iç organları çalışıyormuş, derin biçimde yutkunuyormuş gibi, tuhaf biçimde dalgalanarak anaağaç hâlâ orada dimdik duruyordu.</p>

  <p>“Bırakın yaşasın!” diye bağırdı Grego. “Bu anaağaç! O masum!”</p>

  <p>Fakat sesi yaralananlar ve kapana kısılanların feryatlarıyla boğuldu ve ormanın karşı saldırıya geçebileceğini fark etmenin, yani bunun sadece bir adalet ve cezalandırma oyunu olmayıp, her iki tarafın da tehlikeli olduğu bir savaş olduğunu dehşetle fark ettiler.</p>

  <p>“Onu yakın! Onu yakın!” Bağırtılar ölmekte olanların çığlıklarını boğacak kadar yüksekti ve şimdi, düşen ağaçların dalları ve yaprakları anaağaca doğru uzanıyordu; bu dalları tutuşturdular, hepsi kolayca yandı. Birkaç adamın, anaağacı yakacak olan ateşin düşen kardeşağaçların altında sıkışan insanları da yakacağını düşünecek kadar, aklı başına geldi ve onları kurtarmak için çalışmaya başladılar. Fakat adamların çoğu başarılarının tutkusuna kapılmıştı. Onlar için Warmaker, katil, anaağaçtı; onlar için bu dünyada her şey yabancıydı, onları çitin içinde tutan düşman, bu kadar geniş bir dünyada onlardan küçük bir arazi parçasını esirgeyen mal sahibi. Anaağaç bütün güçlüklerin nedeni ve otoriteydi, bütün tuhaflık ve tehlike oydu ve onu fethetmişlerdi.</p>

  <p>Grego ateşin yaklaşmasını izleyen kapana kısılmış bir adamın çığlığıyla, ateşin ulaştığı adamların feryatlarıyla ve bu cinayetleri işleyen adamların muzaffer bağırtılarıyla irkildi. “Quim ve İsa için! Quim ve İsa için!” Grego, gördüklerine, işittiklerine, kokuya, parlak turuncu alevlere, kızaran insan eti kokusuna ve alevler içindeki canlı ağacın çıtırdamasına dayanamayarak neredeyse kaçıyordu.</p>

  <p>Ama kaçmadı. Tersine, alevlerin en ucuna fırlayarak düşen ağaçların altındaki insanları kurtarmaya çalışan diğerleriyle birlikte çalıştı. Elbiseleri tutuştuğu zaman biraz yandı, ama bu acı bir şey değildi, neredeyse merhametliydi, çünkü bu hak ettiği bir cezaydı. Bu yerde ölmeliydi. Bunu belki de yapmıştı, belki de geri dönemeyeceği ve suçunun temizlenip geriye kemiklerinin ve küllerinin kalacağı kadar derine, alevlerin içine dalmıştı, ama henüz yangının ulaşmadığı yerlerde yaralı insanlar, hâlâ kurtarılacak hayatlar vardı. Ayrıca, birisi onun omzundaki alevleri söndürmüş, ona bir ağacı kaldırarak altındaki çocuğun sürünerek kurtulması için yardım etmişti ve böyle bir şeyin parçasıyken, bu çocuğun kurtarılmasının bir parçasıyken, nasıl ölebilirdi?</p>

  <p>Çocuk yan yan sürünerek alevlerden uzaklaşırken, “Quim ve İsa için,” diye mırıldandı.</p>

  <p>İşte oradaydı, sözleri sessizliği dolduran ve kalabalığı bu tarafa yönlendiren çocuk. Sen yaptın, diye düşündü Grego. Onları benden kopardın.</p>

  <p>Çocuk başını kaldırarak ona baktı ve tanıdı. “Grego!” diye bağırdı ve öne atıldı. Kollarıyla Grego’nun kalçasına sarılarak başını karnına dayadı. “Grego amca!”</p>

  <p>Bu Olhado’nun en büyük oğluydu. Nimbo.</p>

  <p>“Başardık!” diye bağırdı Nimbo. “Quim amca için.”</p>

  <p>Alevler çıtırdadı. Grego çocuğu kaldırdı, sendeleyerek en sıcak alevlerden uzaklaştı ve sonra daha dışarıya, karanlığa, serin olan bir yere taşıdı. Bütün adamlar o yana sürülmüşlerdi, alevler onları güdüyordu, rüzgâr alevleri sürüklüyordu. Çoğu Grego gibiydi, bitkin, korkmuş, yangın veya başkasına yardım etmenin acısı içinde.</p>

  <p>Ama bazılarına, belki birçoğuna, Grego ve Nimbo’nun meydanda ateşledikleri iç yangın dokunmamıştı. “Hepsini yakalım!” Oradan buradan gelen sesler, daha büyük bir akıntıdaki minik girdaplar gibi daha küçük güruhlar, ama şimdi ellerinde ormanın kalbinde yükselen yangından yarı yanmış odun parçaları ve meşaleler vardı. “Quim ve İsa için! Libo ve Pipo için! Ağaç kalmasın! Ağaç kalmasın!”</p>

  <p>Grego sendeleyerek ilerledi.</p>

  <p>“Beni indir,” dedi Nimbo.</p>

  <p>İlerledi.</p>

  <p>“Yürüyebilirim.”</p>

  <p>Fakat Grego’nun işi çok aceleydi. Nimbo için duramazdı ve bu nedenle çocuğun yürümesine izin veremezdi, onu bekleyemez ve geride de bırakamazdı. Kardeşinin oğlunu yanan bir ormanda geride bırakamazsın. Böylece onu taşıdı, bir süre sonra, tükenmiş, bacakları ve kolları harcadığı çaba nedeniyle ağrıyarak, omzunun yanmış olduğu yer beyaz bir güneş gibi alev alev, ormandan eski kapının olduğu ve ormandan gelen yolun Xenobiyoloji lâboratuarına giden yolla kesiştiği çimenlik alana çıktı.</p>

  <p>Güruh orada toplanmıştı, birçoğunun elinde meşale vardı, ama bir nedenle hâlâ orada bekçilik yapan iki ağaçtan: Human ve Rooter’dan uzak duruyorlardı. Grego, hâlâ Nimbo’yu taşırken, kalabalığı iterek kendine yol açtı; kalbi hızla çarpıyordu, korku ve acıyla doluydu, ama yine de bir umut kıvılcımı taşıyordu, çünkü meşaleli adamların neden durduğunu biliyordu. Ve güruhun ucuna ulaştığı zaman, haklı olduğunu gördü.</p>

  <p>Bu son iki babaağacın etrafında belki iki yüz kadar Pequenino kardeş ve eş toplanmıştı; az sayıdaydılar ve etrafları kuşatılmıştı, ama onlarda meydan okuyan bir hava vardı. Bu iki ağacı yanmaya terk etmektense, bu noktada ölümüne savaşacaklardı, ama eğer güruh kararlıysa, onlar da yanacaktı, çünkü Pequeninolarin cinayet işlemeye kararlı bu adamların önünde durmalarına olanak yoktu.</p>

  <p>Ama domuzcuklarla adamların arasında, Pequeninolarla kıyaslandığında bir dev gibi görünen Miro duruyordu. Silâhı yoktu, ama Pequeninolari korumak istercesine kollarını açmıştı, belki de onları geride tutmak için ve o boğuk, zor konuşmasıyla güruha meydan okuyordu.</p>

  <p>“Önce beni öldürün!” dedi. “Cinayeti seviyorsunuz! Önce beni öldürün! Tıpkı onların Quim’i öldürdükleri gibi! Önce beni öldürün!”</p>

  <p>“Seni değil!” dedi meşale taşıyan adamlardan biri. “Ama bu ağaçlar ölecek ve eğer kaçacak kadar beyinleri yoksa bütün bu domuzcuklar da.”</p>

  <p>“Önce beni,” dedi Miro. “Bunlar benim kardeşlerim! Önce beni öldürün!”</p>

  <p>Yüksek sesle ve yavaş konuştu, böylece sürçen konuşması anlaşılabiliyordu. Güruhun içinde hâlâ öfke vardı, en azından bazılarında. Yine de bütün bunlardan sıkılmış olanlar vardı, çoktan utanmaya başlamış olan bazıları, ruhlarını güruhun iradesine kaptırdıktan sonra, bu gece yaptıkları feci davranışları kalplerinde hissediyorlardı. Grego, diğerleriyle olan bu ilişkiyi hâlâ hissediyordu ve her iki yola da sapabileceklerini biliyordu. Hâlâ öfkeli olanlar bu gece son bir yangın başlatabilirlerdi; ya da sakinleşmiş ve iç ısıları bir utanç kızartısına inmiş olanlar, onlar üstün gelebilirlerdi.</p>

  <p>Grego kefareti için, en azından kısmen, bir fırsat yakalamıştı. Bu nedenle hâlâ Nimbo’yu taşıyarak ilerledi.</p>

  <p>“Beni de,” dedi. “Bu kardeşlere ve ağaçlara elinizi kaldırmadan önce, beni de öldürün!”</p>

  <p>“Yoldan çekil, Grego, sen ve sakat, ikiniz de.”</p>

  <p>“Eğer bu küçükleri öldürürseniz, Warmaker’den ne farkınız kalır?”</p>

  <p>Grego şimdi Miro’nun yanında duruyordu.</p>

  <p>“Yoldan çekilin! Onların sonuncusunu da yakacağız ve iş bitecek.” Fakat ses kendinden daha az emindi.</p>

  <p>“Arkanızda bir yangın var,” dedi Grego “ve zaten, hem insan hem de Pequenino, bir sürü canlı öldü.” Sesi boğuktu, soluduğu duman nedeniyle nefesi kısıktı, ama hâlâ işitilebiliyordu. “Quim’i öldüren orman buradan çok uzakta ve Warmaker hâlâ el değmemiş olarak duruyor. Bu gece burada adaleti yerine getirmedik. Cinayet ve katliam yaptık.”</p>

  <p>“Domuzcuk domuzcuktur!”</p>

  <p>“Öyle mi? Bu iş diğer yöne gitseydi hoşuna gider miydi?” Grego yorgun ve devam etmeye isteksiz görünen adamlardan birine doğru bir adım attı, güruhun sözcüsünü işaret ederek, doğrudan ona hitap etti. “Sen! Onun yaptığı bir şey için cezalandırılmak ister misin?”</p>

  <p>“Hayır,” diye mırıldandı adam.</p>

  <p>“Eğer o birini öldürürse, birinin senin evine gelip bu nedenle karınla çocuğunu doğraması sence doğru mu?”</p>

  <p>Şimdi birkaç ses vardı, “Hayır.”</p>

  <p>“Neden olmasın? İnsan insandır, değil mi?”</p>

  <p>“Ben kimseyi öldürmedim,” dedi sözcü. Şimdi kendini savunuyordu ve konuşmasındaki “Biz” sözcüğü gitmişti. Artık o bir bireydi, yalnız. Güruh zayıflıyordu, dağılıyordu.</p>

  <p>“Anaağacı yaktık,” dedi Grego.</p>

  <p>Arkasından bir feryat koptu, bazıları yumuşak, yüksek sesli ağıtlar. Çünkü kardeşler ve kurtulan eşler için bu en kötü korkularının teyidiydi. Anaağaç yakılmıştı.</p>

  <p>“Ormanın ortasındaki o dev ağaç, içinde bütün çocukları vardı. Hepsi. Bu orman bize zarar vermemişti ve biz geldik, onların çocuklarını öldürdük.”</p>

  <p>Miro ileri çıktı, elini Grego’nun omzuna koydu. Miro ona yaslanıyor muydu? Yoksa ayakta durmasına yardım mı ediyordu?</p>

  <p>Sonra Miro, Grego’ya değil, kalabalığa hitap ederek konuştu.”Hepiniz, evinize gidin.”</p>

  <p>“Belki yangını söndürmeye çalışmalıydık,” dedi Grego, ama tüm orman çoktan alevler içindeydi.</p>

  <p>“Eve gidin,” dedi Miro yeniden. “Çitin arkasında kalın.”</p>

  <p>Hâlâ biraz öfke kalmıştı. “Sen kim oluyorsun da bize ne yapacağımızı söylüyorsun?”</p>

  <p>“Çitin içinde kalın,” dedi Miro. “Şimdi Pequeninolari korumak için başkası geliyor.”</p>

  <p>“Kim? Polis mi?” Aralarından birkaçı polis olduğu, ya da kalabalık arasında polisleri gördükleri için, bazıları acı bir ifadeyle gülümsediler.</p>

  <p>“İşte onlar,” dedi Miro.</p>

  <p>Yavaş bir vınlama duyulabiliyordu, alevlerin kükremesinin üstünde önce hafifçe, fakat sonra gitgide daha artarak, beş uçucu görüntüye girip çimeni sıyırarak, bazen yanan ormanın önünde siyah bir siluet çizerek, bazen karşı tarafta oldukları zaman alevleri yansıtarak, güruhun çevresinde çemberler çizmeye başlayıncaya kadar. Sonunda beşi de çimenlerin üstüne inerek durdular. Ancak bundan sonra, her uçan plâtformda altı sürücü birbiri ardına doğrulmaya başlayınca, insanlar siyah şekillerden birini diğerinden ayırmaya başladılar. Uçucuların üstünde siyah makine sandıkları şeyler, hiç de makine değildi, ne insanlar kadar büyük, ne de pegueninolar kadar küçük, kocaman başları ve bir sürü gözü olan canlı yaratıklardı. Tehdit edici hiçbir davranışta bulunmadılar, sadece her uçucunun önünde dizilerek durdular; ama hiçbir davranışta bulunmalarına gerek yoktu. Görüntüleri eski karabasanları ve dehşet öykülerini anımsatmaya yeterliydi.</p>

  <p>“Deus nos perdue!” diye bağırdı bazıları. Tanrı bizi bağışlasın. Ölmeyi bekliyorlardı.</p>

  <p>“Eve gidin,” dedi Miro. “Çitin arkasında kalın.”</p>

  <p>Yanıtları fısıltı olarak geldi. “Şeytanlar.” “Yok edici melekler.” “Ölüm.”</p>

  <p>Ve sonra Grego’nun ağzından gerçek, çünkü düşünülemeyecek bir şey dahi olsa, onların ne olmaları gerektiğini biliyordu. “Böcekler,” dedi. “Böcekler, burada, Lusitania’da.”</p>

  <p>Oradan koşarak kaçmadılar. Dikkatle bakarak, var olduklarını hiç düşünmedikleri bu yeni yabancı yaratıklardan çekinerek, güçlerini tahmin edemedikleri, ancak hayal edebildikleri ya da bir zamanlar okulda gördükleri videolardan hatırlayabildikleri bu yabancı yaratıkları dikkatle izleyerek yürüdüler. Bir zamanlar bütün insanlığı yok etmenin eşiğine gelen, ancak Soykırımcı Ender tarafından yok edilen böcekler. Ana Kraliçe adındaki kitap onların çok güzel olduklarını ve yok edilmelerinin gerekmediğini anlatıyordu, ama şimdi, parlayan dış kabukları, binlerce mercekli parıldayan yeşil gözleriyle onları görünce, hissettikleri güzellik değil, dehşetti ve eve gittikleri zaman, sadece bodur, çekingen domuzcukların değil, bunların da çitin hemen dışında kendilerini beklemekte olduğunu bileceklerdi. Daha önce hapiste miydiler? Şimdi cehennem çemberlerinden birinde kesinlikle kapana kısılmışlardı.</p>

  <p>Sonunda insan olarak geride Miro, Grego ve Nimbo kalmıştı. Çevrelerindeki domuzcuklar da saygı ve hayranlıkla izliyorlardı, ama dehşetle değil, çünkü insanlarda olduğu gibi, onların sinir düğümlerinde böcek karabasanları yoktu. Ayrıca, böcekler onlara kurtarıcı ve koruyucu olarak gelmişlerdi. Onlara ağır gelen, bu yabancılara karşı duydukları merak değil, kaybetmiş olduklarının acısıydı.</p>

  <p>“Human, Ana Kraliçe’ye onlara yardım etmesini rica etti, ama o insanları öldüremeyeceğini söyledi,” dedi Miro. “Sonra Jane, gökteki uydulardan yangını gördü ve Andrew Wiggin’e bildirdi. O da Ana Kraliçe’yle konuştu ve ne yapacağını anlattı. Yani kimseyi öldürmek zorunda olmadığını.”</p>

  <p>“Bizi öldürmeyecekler mi?” diye sordu Nimbo.</p>

  <p>Grego, Nimbo’nun son birkaç dakikayı ölmeyi bekleyerek geçirdiğini anladı. Sonra, kendisinin de bunu beklediğini fark etti, ancak Miro’nun az önceki açıklamasından sonra, bu gece harekete geçirdikleri şey nedeniyle kendisini ve Nimbo’yu cezalandırmaya gelmediklerini anlamıştı. Ya da daha çok Grego’nun başlattığı şey nedeniyle, Nimbo, tamamıyla hazır olan bir şeyi tüm masumiyetiyle dürtüklemişti.</p>

  <p>Grego yavaşça eğilerek çocuğu yere koydu. Artık kolları isteklerine zorlukla karşılık veriyorlardı ve omzundaki acı dayanılmazdı. Ağlamaya başladı. Fakat ağlama nedeni acı değildi.</p>

  <p>Böcekler şimdi hareket ediyorlardı ve hızlı davrandılar. Çoğu yerde kaldı, koşarak şehrin çevresindeki izleme noktalarına gittiler. Birkaçı uçuculara bindi, her makineye bir tane ve havalandılar, yanan ormanın, alevler içindeki otların üstünden uçarak yangını örten ve sonunda onu durduran bir şey püskürttüler.</p>

  <p>&nbsp;</p>

  <p class="center">* * *</p>

  <p>&nbsp;</p>

  <p>Piskopos Peregrino, daha o sabah yapılmış olan alçak temelin üstünde durdu. Lusitania halkı, hepsi, toplanmıştı ve çayırın üstünde oturuyorlardı. Sözlerini kimsenin kaçırmaması için küçük bir hoparlör kullandı, ama belki de buna ihtiyacı yoktu, hepsi sessizdi, kasvetli havaya kapılmış olan küçük çocuklar bile sessizdi.</p>

  <p>Piskoposun arkasında orman görünüyordu, kararmış ama tam olarak ölü değil, birkaç ağaç yeniden yeşermeye başlamıştı. Piskoposun önünde, her biri kendi mezarının önünde ve üstü battaniyeyle kaplanmış cesetler vardı. En yakınındaki Quim’in -Peder Estevâo'nun- cesediydi. Diğer cesetler, ağaçların altında ve yangında ölen insanlardı.</p>

  <p>“Bu cesetler kilisenin tabanı olacak ve ne zaman buraya girsek ölülerin cesetlerinin üstünde yürüyeceğiz. Kardeşlerimize ve Pequeninolara ölüm ve yıkım getirenlere yardım ederken ölenlerin cesetleri. Hepsinin üstünde, bir itikatsızlar ormanına Hazreti İsa’nın İncilini götürmeye çalışırken ölen Peder Estevâo. O bir şehit olarak öldü. Diğerleri ise kalplerinde cinayet ve ellerinde kanla öldüler.”</p>

  <p>“Açık konuşacağım, böylece şu Ölülerin Sözcüsü benden sonra bir söz eklemeye gerek görmeyecek. Musa’nın, altın buzağıya tapmaya başlayıp Tanrı’ya olan ahitlerini inkâr ettikleri zaman, İsrail çocuklarıyla konuştuğu gibi açıkça konuşacağım. Aramızda bu suçun sorumluluğunu paylaşmayan sadece bir avuç insan var. Tertemiz ölen, ama adı öldürenlerin kâfir dudaklarında olan Peder Estevâo. Şehit edilen papazı getirmek için giden Ölülerin Sözcüsü ve onunla birlikte gidenler. Belediye Başkanı ve beni olacaklar konusunda uyaran Valentine, Sözcü’nün kız kardeşi. Valentine tarihi biliyor, insanlığı tanıyor, fakat Belediye Başkanı ve ben sizi tanıdığımızı ve sizin tarihten güçlü olduğunuzu sandık. Sizler de, ben de, diğer insanlar kadar çökmüş olduğumuz için hepimize yazıklar olsun. Günah, bunları durdurabilecek iken durdurmayan her birimizin omuzlarında! Kocalarını evde tutmaya çalışmayan kadınların üstünde. Olanları izleyip hiçbir şey söylemeyen erkeklerin üzerinde ve ellerinde meşaleleri taşıyan ve yarım kıta ötedeki kuzenlerinin işledikleri suç nedeniyle kardeş Hıristiyan bir kabileyi öldüren herkesin üzerinde.”</p>

  <p>“Yasa, adaletin kendine düşen küçük kısmını yapıyor. Gerâo Gregorio Riberia von Hesse hapiste, ama bu başka bir suç nedeniyle, kendisine gösterilen güveni bozarak söylememesi gereken sırları açıkladığı için. Hapiste bulunma nedeni Pequenino katliamı değil, çünkü suçtaki payı onu izleyen sizlerden fazla değil. Beni anlıyor musunuz? Suç hepimizin üstünde ve hepimizin birlikte tövbe etmemiz, birlikte cezamızı çekmemiz ve dudaklarımızda onun adıyla böyle feci bir şey yapmamız nedeniyle İsa’nın bizi affetmesi için dua etmemiz gerek.”</p>

  <p>“Pequeninolarin Havarisi Peder Estevâo’nun adı verilecek olan bu yeni kilisenin temelinin üstünde duruyorum. Temelin taş blokları katedralimizin duvarlarından söküldü, orada şimdi rüzgârın girebileceği, dua eden bizlerin üstüne yağmurun düşebileceği açık delikler var ve bu kilisenin yapımı bitinceye kadar, katedral böyle yaralı ve kırılmış halde bırakılacak.”</p>

  <p>“Ve bunu nasıl tamamlayacağız? Evinize gideceksiniz, hepiniz, evlerinize gidip kendi evinizin duvarını yıkacaksınız ve düşen taş bloklarını alıp buraya getireceksiniz ve siz de bu kilise tamamlanıncaya kadar duvarınızı yıkılmış halde bırakacaksınız.”</p>

  <p>“Sonra hep birlikte, her fabrikanın duvarında delikler açacağız, günahımızı yarasını taşımayan hiçbir yapı kalmayıncaya kadar. Ve duvarlar bizim katil ellerimizden kendi halkını korumak isterken ormanda devrilen ağaçlardan elde edilen direkler ve kirişlerle bir tavan koyabilecek kadar yükselinceye değin o yaralar kalacak.”</p>

  <p>“Ve sonra, hepimiz bu kiliseye geleceğiz ve hepimiz dizlerimizin üstünde gireceğiz, teker teker, her birimiz ölülerimizin mezarlarının üstünden ve biz sona erdirinceye kadar bağışlayıcı Tanrı’nın onlara bahşettiği üçüncü hayatlarını birer ağaç olarak geçiren yaşlı kardeşlerimizin altından geçerek. Orada hepimiz bağışlanmak için dua edeceğiz. Muhterem Peder Estevâo’ya bize aracı olması için dua edeceğiz. Sonsuza kadar cehennemde kalmamak için, korkunç günahımızı kefaretine eklemesi için İsa’ya dua edeceğiz. Tanrı’ya bizi temizlemesi için dua edeceğiz.”</p>

  <p>“Ancak bundan sonra hasarlı duvarlarımızı onaracağız ve evlerimizi düzelteceğiz. Cezamız bu, çocuklarım. Bunun yeterli olması için dua edelim.”</p>

  <p>&nbsp;</p>

  <p class="center">* * *</p>

  <p>&nbsp;</p>

  <p>Ender, Valentine, Ela, Quara, Quanda ve Olhado, birlikte külle kaplı açıklığın ortasında durarak, en onurlu eşin diri diri doğranarak, ikinci hayatının cesedinden yeni bir anaağaç olarak büyümek üzere toprağa ekilmesini izlediler. O ölürken, hayatta kalan diğer eşler eski anaağacın gövdesindeki deliğe uzanarak orada yaşamış olan ölü çocukların ve küçük annelerin cesetlerini toplayıp bir tepe oluşturuncaya kadar onun kanayan vücudunun üstüne yığdılar. Birkaç saat içinde onların cesetlerinin arasından güneşe doğru fidanı yükselecekti.</p>

  <p>Onların çürüyen besinlerinden, anaağaç hızla büyüyecek ve gövdesinde bir menfez oluşturmaya yeterli kalınlığa ve yüksekliğe ulaşacaktı. Eğer yeterince hızlı büyürse, eğer kısa sürede kendini açarsa, eski ölmüş anaağacın içindeki boşlukta hâlâ tutunan, hayatta kalmış birkaç bebek, yeni anaağacın onlara sunacağı küçük yeni sığınağa taşınacaklardı. Eğer bu küçük bebeklerden biri küçük anne ise, hayatta kalmış babaağaçlara, Human ve Rooter’a taşınacaktı ve eğer onların minik vücutlarından yeni bebekler elde edilebilirse, o zaman orman, insanların yaptığı bütün kötülüklerden kurtulabileceğini bilecekti.</p>

  <p>Eğer olmazsa, eğer bebeklerin hepsi erkekse, ki bu olasıydı, veya aralarındaki dişilerin hepsi kısırsa, ki bu da mümkündü, ya da anaağacın gövdesini yakarak onu öldüren ateşin sıcaklığı hepsini yaralamışsa, ya da yeni anaağaç onlar için hazır hale gelinceye kadar maruz kaldıkları açlık nedeniyle çok zayıf düşmüşlerse, o zaman orman bu kardeşler ve eşlerle birlikte ölecek, Human ve Rooter bir milenyum kadar ormansız babaağaçlar olarak yaşayacaklardı. Belki başka kabileler onları onurlandıracak ve çiftleşmek için onlara küçük anneler getirecekti, ama kendi kabilelerinin, çevreleri kendi oğullarıyla çevrilmiş babaağaçları olamayacaklardı. Hiçbir orman kendilerine ait olmayan, uğruna yaşadıkları şeyin tek anıtı olan, yalnız babaağaçlar olacaklardı.</p>

  <p>Warmaker’a karşı duyulan öfkeye gelince, bu sona ermişti. Lusitania’nın babaağaçları, Peder Estevâo’nun ölümü nedeniyle bir törel borç oluşmuş olsa da, bunun Rooter ve Human’ın ormanının katledilmesiyle ödenmiş, hatta fazlasıyla ödenmiş olduğuna karar vermişlerdi. Aslında, Warmaker fikirlerine bir sürü yeni dönek kazanmıştı, çünkü insanlar İsa’nın İnciline lâyık olmadıklarını kanıtlamamışlar mıydı? İnsanların içinde Tanrı’nın hiçbir parçası olmadığı açıkça belliyken, Kutsal Ruh’un taşıyıcıları olarak seçilenler Pequeninolardir, diyordu Warmaker. Artık başka bir insan öldürmemize gerek yok, diyordu. Sadece beklemeliyiz, Kutsal Ruh onların hepsini öldürecek. Bu arada, bize yıldız gemileri yapması için Ana Kraliçe’yi gönderdi. Ziyaret ettiğimiz her dünyayı yargılamak için Kutsal Ruh’u yanımızda götüreceğiz. Biz yok edici melek olacağız. Tanrı’nın seçilmiş insanlarına yol açmak için Canaan’a saldıran Joshua ve İsrail kavmi olacağız.</p>

  <p>Birçok Pequenino artık ona inanıyordu. Artık Warmaker onlara çılgın gelmiyordu; vahiyin ilk canlanışına masum bir ormandaki alevlerle tanık olmuşlardı. Birçok Pequenino için artık insanlardan öğrenecek bir şey yoktu. Tanrı’nın insanlara artık bir yararı yoktu.</p>

  <p>Ama burada, ayakları bileklerine kadar küle batmış olarak durdukları bu ormanda, kardeşler ve eşlerin Warmaker’in doktrinine bir inançları yoktu. İnsanları çok iyi tanıyanları, yeniden doğuşlarına tanık olmaları ve yardım etmeleri için insanların bulunmasını tercih bile etmişlerdi.</p>

  <p>Artık kurtulan kardeşlerin sözcüsü olan Planter, “Çünkü” dedi, “bütün insanların aynı olmadığını biliyoruz, tıpkı bütün Pequeninolarin aynı olmadıkları gibi. İsa bazılarınızın içinde yaşıyor, diğerlerinde yaşamıyor. Bizler Warmaker’in ormanı gibi değiliz, siz de o caniler gibi değilsiniz.”</p>

  <p>Bu nedenle, bu sabah şafaktan önce, yeni anaağaç ince gövdesinde bir yarık açmayı başarıp, eşler hayatta kalan bebekleri yeni yuvalarına şefkatle taşırken, Miro ve Valentine’in ellerini tutan Planter'dı. Bir şey söylemek için çok erkendi, ama ümitlenmek için neden vardı: yeni anaağaç kendini sadece bir buçuk günde hazırlamıştı ve aktarılacak kadar yaşayabilen üç düzineden fazla bebek vardı. Bunlardan bir düzine kadarı üretken dişiler çıkarsa ve eğer bunların dörtte biri çocuk sahibi olacak kadar yaşarsa, orman tekrar gelişebilirdi.</p>

  <p>Planter titriyordu. “Dünyanın tüm tarihi boyunca,” dedi Planter, “kardeşler daha önce böyle şey görmedi.”</p>

  <p>Kardeşlerden bazılar diz çökmüş haç çıkarıyordu. Çoğu bütün akşam nöbeti boyunca dua okumuştu. Bu Valentine’in Quara’nın ona söylediği bir şeyi hatırlamasına neden oldu. Miro’ya yaklaştı ve fısıldadı. “Ela da dua etmiş.”</p>

  <p>“Ela mı?”</p>

  <p>“Yangından önce. Quara oradaydı, Os Venerados’un kabrinde. Bütün sorunlarımızı çözmek için bir yol göstermesi konusunda Tanrı’ya yalvarmış.”</p>

  <p>“Herkes bunun için dua ediyor.”</p>

  <p>Valentine Ela’nın duasından sonra neler olduğunu düşündü. “Bence Tanrı’nın ona verdiği yanıt nedeniyle oldukça düş kırıklığına uğramıştır.”</p>

  <p>“İnsan genelde öyle olur.”</p>

  <p>“Ama belki bu, anaağacın böyle çabuk açılması, belki onun yanıtının başlangıcıdır.”</p>

  <p>Miro Valentine'e şaşkınlıkla baktı. “Sen inançlı biri misin?” </p>

  <p>“Kuşkucu desek. Bize ne olduğuna aldıran birinin varlığından her zaman kuşkulanmışımdır. Bu sadece istemekten bir adım daha iyi ve ümit etmenin bir adım altında.”</p>

  <p>Miro hafifçe gülümsedi, fakat Valentine bunun hoşuna gittiğinden mi yoksa eğlendiğinden mi ileri geldiğini anlayamadı. “Ela’nın duasına yanıt vermek için Tanrı bundan sonra ne yapacak?”</p>

  <p>“Bekleyip görelim,” dedi Valentine. “Görevimiz bundan sonra bizim ne yapacağımıza karar vermek. Sadece çözmemiz gereken evrenin en derin sırları var.”</p>

  <p>“Eh, bu da tam Tanrı için biçilmiş kaftan,” dedi Miro.</p>

  <p>Sonra Quanda geldi: bir exonolog olarak o da gece nöbetinin bir parçasıydı, nöbet sırası olmamasına rağmen anaağacın açılma haberi onu hemen buraya getirmişti. Onun gelişi, Miro’nun hızla oradan ayrılması anlamına gelirdi, ama bu kez değil. Valentine, Miro’nun bakışlarının ne Quanda’ya takıldığını ne de ondan uzaklaştığını görmekten memnundu; kadın sadece oradaydı, Pequeninolar üzerinde çalışıyordu, Miro da öyle. Kuşkusuz bu zarif bir yapmacık davranıştı, ama Valentine’in deneyimlerine göre davranışlar her zaman yapmacıktı, insanlar beklenen rolleri olduğunu düşündükleri şekilde hareket ederlerdi. Miro sadece, gerçek duygularına ne kadar ters de düşse, Quanda ile olan ilişkilerinde normal rolü olduğunu düşündüğü şekilde davranacak bir noktaya ulaşmıştı. Belki de, bir bakıma o kadar ters değildi. Kadın artık kendisinin iki katı yaşındaydı. Hiç de sevmiş olduğu kız değildi.</p>

  <p>Birbirlerini sevmişlerdi, ama beraber yatmamışlardı. Gerçi öfkeli bir pişmanlıkla söylemiş de olsa, Miro bunu kendisine anlattığı zaman, Valentine bunu duyduğuna memnun olmuştu. Valentine toplumun, Lusitania gibi, iffet ve sadakat beklediğini ve gençlik tutkularını kontrol eden ve yönlendiren yetişkinlerin güçlü ve uygar olarak yetişenler olduğunu çok eskiden fark etmişti. Böyle bir toplumda kendini kontrol edemeyen veya toplum normlarına uymayı denemeyecek kadar kibirli olan gençler sonunda ya koyun ya da kurt olurlardı, ya sürünün beyinsiz üyeleri, ya da istediklerini alan ve karşılığında hiçbir şey vermeyen avcılar olurlardı.</p>

  <p>Miro’yla ilk karşılaştığı zaman, onun içinde bulunduğu duruma kızgın, kendisine acıyan bir aciz veya bencil bir avcı olduğunu sanarak korkmuştu. Hiçbiri değildi. Şimdi gençliğindeki iffetine pişman olabilirdi -güçlü olduğu ve ikisinin de aynı yaşta oldukları bir zamanda Quanda’yla birleşmiş olmak istemesi doğaldı- ama Valentine buna pişman değildi. Bu, Miro’nun bir iç gücü olduğunu ve bu topluma karşı bir sorumluluk hissi taşıdığını gösteriyordu. Valentine için, o kritik dakikalarda Miro’nun tek başına güruhu durdurarak Rooter ve Human’ı kurtardığını tahmin etmek kolaydı.</p>

  <p>Miro ve Quanda’nin artık sadece işlerini yapan, sanki aralarında her şey normal olan iki insan gibi davranmak için büyük çaba harcayacaklarını tahmin etmek de kolaydı. İç güç ve dış saygı. Bunlar toplumu bir arada tutan, önderlik eden insanlardı. Koyunlar veya kurtlardan farklı olarak, iç korku ve kaygılarının onlara verdiği senaryodan daha iyi rol yapabiliyorlardı. Dürüstlük, fedakârlık, halkın onuru, uygarlık senaryosunu oynuyorlardı ve yapmacık, gerçek oluyordu. İnsanlık tarihinde gerçekten uygarlık var, diye düşündü Valentine, ama sadece böyle insanların, çobanların, var olması sayesinde.</p>

  <p>&nbsp;</p>

  <p class="center">* * *</p>

  <p>&nbsp;</p>

  <p>Novinha onu okulun girişinde karşıladı. Ender’in Lusitania’ya gelişinden beri İsa’nın Aklı'nın Çocukları’nın dördüncü müdürü olan Dona Cristâ’nın koluna dayanıyordu.</p>

  <p>“Sana söyleyecek bir şeyim yok,” dedi Novinha. “Yasal olarak hâlâ evliyiz, ama hepsi bu kadar.”</p>

  <p>“Oğlunu ben öldürmedim,” dedi Ender.</p>

  <p>“Ama onu kurtarmadın da,” dedi Novinha.</p>

  <p>“Seni seviyorum,” dedi Ender.</p>

  <p>“Sevebilme yeteneğin kadar," dedi kadın. “Ve herkesin işine koşmaktan biraz vaktin kaldığı zamanlarda. Kendini evrenin bütün sorumluluğunu üstlenmiş, bir tür koruyucu melek olduğunu sanıyorsun. Senden tüm istediğim ailemin sorumluluğunu üstlenmendi. Trilyonlarca insanı sevmekte çok iyisin, ama düzineleri değil ve seven biri olarak da tümüyle başarısız birisin.”</p>

  <p>Bu sert bir yargılamaydı ve Ender bunun doğru olmadığını biliyordu, fakat buraya tartışmaya gelmemişti. “Lütfen eve gel,” dedi. “Beni seviyorsun ve bana ihtiyacın var, tıpkı benim sana ihtiyacım olduğu gibi.”</p>

  <p>“Artık evim burası. Sana veya başkasına ihtiyaç duymayı kestim. Söylemek için geldiğinin hepsi buysa, ikimizin de zamanını harcıyorsun.”</p>

  <p>“Hayır, hepsi bu değil.”</p>

  <p>Kadın bekledi.</p>

  <p>“Lâboratuardaki dosyalar. Hepsini mühürlemişsin. Hepimizi yok etmeden önce Descolada’nın çaresini bulmak zorundayız.” Novinha ona solgun, acı bir gülümsemeyle baktı. “Neden beni bununla rahatsız ediyorsun? Jane benim şifrelerimi aşabilir, değil mi?”</p>

  <p>“Denemedi,” dedi Ender.</p>

  <p>“Kuşkusuz duyarlığıma saygı göstermek için, ama yapabilir, değil mi?”</p>

  <p>“Herhâlde.”</p>

  <p>“O zaman ona yaptır. Şimdi ihtiyacın olan tek şey o. Aslında ona sahip olduğun sürece bana gerçekten ihtiyaç hissetmedin.” </p>

  <p>“Sana iyi bir koca olmaya çalıştım,” dedi Ender. “Seni her şeyden koruyacağımı hiç söylemedim, fakat elimden geleni yaptım.” </p>

  <p>“Eğer yapsaydın, Estevâo’m sağ olurdu.”</p>

  <p>Novinha döndü ve Dona Cristâ okulun içine doğru ona refakat etti. Ender onu köşeyi dönünceye kadar izledi ve kapıdan dönerek okulu terk etti. Nereye gittiğinden emin değildi, ama oraya gitmek zorundaydı.</p>

  <p>“Üzgünüm,” dedi Jane hafifçe.</p>

  <p>“Evet,” dedi Ender.</p>

  <p>“Ben gittiğim zaman,” dedi Jane, “belki Novinha sana geri döner.”</p>

  <p>“Eğer yardım edebilirsem, gitmeyeceksin,” dedi Ender.</p>

  <p>“Ama edemezsin. Birkaç ay sonra beni kapatacaklar.”</p>

  <p>“Kapat çeneni.”</p>

  <p>“Bu basit bir gerçek.”</p>

  <p>“Kapat çeneni de bırak düşüneyim.”</p>

  <p>“Ne, şimdi beni mi kurtaracaksın? Son zamanlardaki kayıtların, kurtarıcı rolünde pek de iyi olmadığını gösteriyor.”</p>

  <p>Ender yanıtlamadı ve Jane de öğleden sonranın geri kalan bölümünde konuşmadı. Ender kapıdan çıktı, fakat ormana gitmedi, tersine bütün ikindiyi çayırda, yalnız ve sıcak güneşin altında geçirdi.</p>

  <p>Bazen düşünüyor, hâlâ heyula gibi üstünde olan sorunlarla boğuşmaya çalışıyordu: filonun üstlerine gelmesi, Jane’in kapatılması, Descolada’nın Lusitania halkını yok etmek için devamlı çabası, Warmaker’in Descolada’yı galaksiye yayma planı, Ana Kraliçe’nin çitin dışında devamlı gözlem yapması ve insanları kendi evlerini yıkmak zorunda bırakan acımasız ceza nedeniyle şehrin ümitsiz durumu.</p>

  <p>Ve bazen kafası düşünceden yoksun, ağlayamayacak kadar duygusuz bir halde orada, çimende dururken, otururken veya yatarken, onun yüzü aklından geçiyordu, onun ismini söyleyen dudakları, dili ve dişleri, ona sessizce yalvarırken, eğer bir ses çıkarırsa, eğer bağırırsa, hatta sesini duymasına izin verirse, onun cevap vermeyeceğini biliyordu.</p>

  <p>Novinha.</p>
</body>
</html>
