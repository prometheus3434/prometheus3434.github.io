<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.3.css" rel="stylesheet" type="text/css" />
</head>

<body>
  <h1 class="chapternumber sigil_not_in_toc">-4-</h1>
  <hr />

  <h1 class="chaptername" id="sigil_toc_id_4">JANE</h1>

  <div class="quote">
    <p>"Halkının çoğu Hıristiyan oluyor. Şu insanların beraberlerinde getirdikleri tanrıya inanıyorlar."</p>

    <p>"Sen Tanrı'ya inanmıyor musun?"</p>

    <p>"Bu soru hiç aklıma gelmedi. Nasıl başladığımızı hep biliyorduk. Siz evrim geçirdiniz. Biz ise yaratıldık."</p>

    <p>"Bir virüs tarafından."</p>

    <p>"Tanrı'nın bizi yaratması için yarattığı bir virüs tarafından."</p>

    <p>"O zaman sen de bir inanansın."</p>

    <p>"İnancı anlıyorum."</p>

    <p>"Hayır, inancı arzu ediyorsun."</p>

    <p>"Onu inanıyormuşum gibi davranacak kadar arzu ediyorum. Belki de inanç budur."</p>

    <p>"Ya da bilinçli bir çılgınlık."</p>
  </div>

  <p>Miro’nun gemisine taşınanlar sadece Valentine ve Jakt olmadı. Plikt de davet edilmeden geldi ve tam olarak uzanmak için bile yer olmayan rahatsız bir odacığa yerleşti. Kadın bu yolculuktaki kuraldışı tek varlıktı; aileden değildi, mürettebattan değildi, ama bir dosttu. Ender, Trondheim’de ölülerin sözcüsü olarak bulunduğu sırada onun talebesi olmuştu. Oldukça bağımsız bir yoldan, Andrew Wiggin’in Ölülerin Sözcüsü ve aynı zamanda da Ender Wiggin olduğunu bulmuştu.</p>

  <p>Bu son derece zeki kadının Ender Wiggin’e neden bu kadar bağlandığını Valentine gerçekten anlamıyordu. Bazen, bazı dinlerin bu şekilde başladığını düşünüyordu. Kurucu mürit istemez, ama onlar gelerek kendilerini ona kabul ettirirlerdi.</p>

  <p>Her neyse, Ender Trondheim’i terk ettikten sonra geçen yıllar boyunca, Plikt, Valentine’in çocuklarını eğiterek, onun araştırmalarına yardım ederek, her zaman ailenin Ender’le birlikte olmak için yola çıkacağı günü ümitle bekleyerek - böyle bir günün geleceğini sadece Plikt biliyordu- Valentine ve ailesinin yanında kalmıştı.</p>

  <p>Her zamanki gibi o gün de dördü köprüde toplanmıştı. Gidecek başka yer yoktu. Bu bir kargo gemisiydi; köprü ve uyuma bölmelerinin dışında sadece minik bir mutfak ve tuvalet vardı. Diğer bütün yerler insan değil -hiçbir makul konfor yoktu- kargo koymak için tasarlanmıştı.</p>

  <p>Ancak, Valentine mahremiyetinin kaybolmasına pek aldırmıyordu. Yıkıcı makaleler yazmayı biraz yavaşlatmıştı, şimdi Miro’yu ve onun kanalıyla da Lusitania’yı, oradaki insanları -özellikle Miro’nun ailesini- tanımanın daha önemli olduğunu hissediyordu. Çünkü Ender Novinha’yla, Miro’nun annesiyle, evlenmişti. Elbette Valentine bu tür bilgileri sabırla toplamaya alışkındı; yoksa bunca yıldır ufacık kanıt parçalarından bir sonuca varmayı öğrenmeden bir tarih ve biyografi yazarı olamazdı.</p>

  <p>Valentine’in gerçek ödülü Miro’nun kendisi olmuştu. Miro sertti, öfkeliydi, düş kırıklığına uğramıştı ve sakat vücuduna karşı tiksinti doluydu; fakat bunların hepsi anlayışla karşılanabilirdi; kaybı sadece birkaç ay önce olmuştu ve hâlâ kendini yeniden tanımaya çalışıyordu. Valentine onun geleceğinden kuşku duymuyordu, onun hâlâ güçlü bir iradesi olduğunu, öyle kolayca yıkılabilecek bir adam olmadığını görebiliyordu. Uyum sağlayacaktı ve başaracaktı.</p>

  <p>Kadını en çok ilgilendiren onun düşünceleriydi. Sanki vücuduna hapsedilince düşünceleri serbest kalmış gibiydi. İlk yaralandığı zaman neredeyse tümüyle felç halindeydi. Bir yerde yatıp düşünmekten başka yapacak bir şey yoktu. Elbette, zamanının büyük kısmını kaybettiklerini, hatalarını, sahip olamayacağı geleceğini düşünerek geçirmişti. Fakat aynı zamanda, meşgul insanların neredeyse hiç aklına gelmeyecek konuları düşünmek için saatler harcamıştı. Ve beraberliklerinin üçüncü gününde, Valentine’in onu konuşturmak istediği işte bu yüzdendi.</p>

  <p>“Çoğu insan ciddi olarak üstünde düşünmedi, ana sen düşündün,” dedi Valentine.</p>

  <p>“Sadece bunu düşünmem, bir şey bildiğim anlamına gelmez,” dedi Miro. Konuşması bazen insanı çıldırtacak kadar yavaşlasa da, Valentine artık onun sesine alışmıştı. Dikkatsizlik belirtisi göstermemek için bazen büyük çaba harcamak gerektiriyordu.</p>

  <p>“Evrenin doğası,” dedi Jakt.</p>

  <p>“Yaşamın kaynakları,” dedi Valentine. “Hayatta kalmanın anlamı üstünde düşündüğünü söyledin ve ben ne düşündüğünü öğrenmek istiyorum.”</p>

  <p>“Evren nasıl çalışıyor ve hepimiz neden içindeyiz,” Miro güldü, “Oldukça çılgın şeyler.”</p>

  <p>“Bir keresinde iki hafta süreyle, yüzen bir buz kütlesine saplanmış, ısıtma sistemi olmayan bir balıkçı gemisinde mahsur kaldım,” dedi Jakt. “Bana çılgınca gelecek bir şey söyleyebileceğinden kuşkuluyum.”</p>

  <p>Valentine gülümsedi. Jakt bilim adamı değildi ve felsefesi, mürettebatını bir arada tutmak ve olabildiğince balık tutmakla sınırlıydı. Fakat Valentine’in amacının Miro’yu konuşturmak olduğunu biliyordu, bu nedenle delikanlıyı yatıştırarak ve ciddiye alındığını ona hissettirerek Val’e yardım ediyordu.</p>

  <p>Ve bunu yapanın Jakt olması önemliydi, çünkü Valentine gibi Jakt da, Miro’nun onu nasıl izlediğini görmüştü. Jakt yaşlı olabilirdi, fakat kolları, bacakları ve sırtı hâlâ bir balıkçıya aitti ve her hareketi vücudunun esnekliğini ortaya koyuyordu. Hatta Miro bir kez bunu takdirle ima etmişti: “Yirmi yaşında birinin vücut yapısına sahipsin.” Valentine, Miro’nun zihninde oluşan ironik önermeyi işitti: Oysa ben genç olduğum halde, doksan yaşında arterit bir yaşlı gibi görünüyorum. Yani Jakt, Miro için bir şey ifade ediyordu, Miro’nun asla sahip olamayacağı bir geleceği ifade ediyordu. Takdir ve gücenme. Eğer Jakt, Miro’yu ona karşı saygı ve ilgi dışında başka bir his beslemediğine ikna edemezse, Miro’nun Jakt’ın önünde rahatça konuşması zor olacaktı.</p>

  <p>Elbette, Plikt sessizce köşesine oturmuş, içine kapanmış ve görünmez olmuştu.</p>

  <p>“Pekâlâ,” dedi Miro. “Gerçek ve ruhun doğası üzerine kurgular.”</p>

  <p>“Teoloji ve metafizik mi?” diye sordu Valentine.</p>

  <p>“Daha çok metafizik,” dedi Miro. “Ve fizik. İkisi de uzmanlık alanım değil. Ve benden istediğinin böyle bir öykü olmadığını söyledin.”</p>

  <p>“Neye ihtiyacım olduğunu genellikle bilmem.”</p>

  <p>“Pekâlâ,” dedi Miro. Nereden başlayacağına karar vermeye çalışıyormuş gibi birkaç derin nefes aldı. “Filotik bağları biliyorsun.”</p>

  <p>“Herkesin bildiğini biliyorum,” dedi Valentine. “Ve iki bin beş yüz yıldır bir türlü açıklanamadığını da biliyorum, çünkü gerçekten hiç denenemedi.” Bu, bilim adamlarının teknolojiye ayak uydurmak için çabaladıkları günlerden kalan eski bir buluştu. Genç fizik talebeleri birkaç akıllı sözcük ezberlemişlerdi: “Filotlar madde ve enerjinin temel yapı bloklarıdır. Filotların ne kütlesi ne de süredurumu vardır. Filotların sadece mekânı, süresi ve bağlantısı vardır.” Ve filotik bağlantıların -filotik ışınların uzantılarının- Ansible’ları çalıştırdığını, ışık yılları uzaklığındaki dünyalar ve yıldız gemileri arasında anında iletişimi sağladığını herkes biliyordu. Ama kimse onun nasıl çalıştığını bilmiyordu ve filotlara “dokunulamadığından” onlarla deney yapmak imkânsızdı. Onlar sadece bağlantıları sayesinde gözlemlenebilirdi.</p>

  <p>“Filotlar,” dedi Jakt. “Ansible’lar.”</p>

  <p>“Bir yan ürün,” dedi Miro.</p>

  <p>“Bunun ruhla ne ilgisi var,” dedi Valentine.</p>

  <p>Miro yanıtlamak üzereydi, ama tembel ve direnen ağzıyla uzun bir konuşma yapmak düşüncesinin onu gitgide sinirlendirdiği belli oluyordu. Çenesi oynuyor ve dudakları hafifçe kımıldıyordu. Sonra, yüksek sesle, “Bunu yapamam,” dedi.</p>

  <p>“Dinleriz,” dedi Valentine. Konuşmasındaki sınırlama nedeniyle onun uzun bir konuşma yapmak konusundaki isteksizliğini anlıyordu, ama yine de yapmak zorunda olduğunu biliyordu.</p>

  <p>“Hayır,” dedi Miro.</p>

  <p>Valentine onu ikna etmek için daha uğraşabilirdi, fakat Miro’nun dudaklarının hâlâ kımıldadığını ama çok az ses geldiğini gördü. Mırıldanıyor muydu? Küfür mü ediyordu?</p>

  <p>Hayır, bunun hiç de böyle olmadığını biliyordu.</p>

  <p>Bundan neden böyle emin olduğunu anlaması bir an sürdü. Emindi, çünkü Ender’in de aynen böyle yaptığını, kulağına taktığı mücevherin içine yerleştirilen bilgisayara sessizce emirler verirken dudaklarını ve çenesini oynattığını görmüştü. Elbette: Miro da Ender gibi aynı bilgisayar aygıtına sahip olduğundan aynı şekilde konuşacaktı.</p>

  <p>Bir an sonra Miro’nun mücevhere ne emir verdiği ortaya çıktı. Aynı zamanda geminin bilgisayarına da bağlı olmalıydı, çünkü sonra, ekranlardan biri hemen silindi ve Miro’nun yüzü belirdi. Sadece, yüzünün şeklini bozan o gevşeklikten eser yoktu. Valentine bunun Miro’nun olması gereken yüzü olduğunu fark etti. Bilgisayardaki görüntü konuştuğu zaman, hoparlörden gelen ses de Miro’nun olması gereken sesiydi; temiz, güçlü, zeki, çabuk.</p>

  <p>“Biliyorsunuz ki filotlar dayanıklı bir yapı -bir meson, bir nötron, bir atom, bir molekül, bir organizma, bir gezegen- oluşturmak üzere birleştikleri zaman birbirlerine sarılırlar.”</p>

  <p>“Nedir bu?” diye sordu Jakt. Konuşmayı bilgisayarın yapmasının nedenini henüz anlamamıştı.</p>

  <p>Miro’nun bilgisayardaki görüntüsü dondu ve sustu. Miro’nun kendisi yanıtladı. “Bununla oyalanıyordum,” dedi. “Bazı şeyleri söylüyorum ve o hatırlayarak benim adıma konuşuyor.”</p>

  <p>Valentine, Miro’nun bilgisayar programını onun yüzünü ve sesini tam olarak alıncaya kadar denediğini düşündü. Kim bilir, kendisini yeniden yaratmak ne kadar coşkulu olmuştu. Ve nasıl biri olabileceğini görüp, asla bunun mümkün olamayacağını görmek çok acı verici olmalıydı. “Ne kadar akıllıca,” dedi Valentine. “Bir tür kişilik protezi.”</p>

  <p>Miro güldü, bir tek “Hah!”</p>

  <p>“Devam et,” dedi Valentine, “İster kendin konuş, ister bilgisayar senin adına konuşsun, dinleyeceğiz.”</p>

  <p>Bilgisayar görüntüsü canlandı ve yeniden Miro’nun güçlü, sanal sesiyle konuştu. “Filotlar madde ve enerjinin en küçük yapı bloklarıdır. Kütle ve boyutları yoktur. Her filot kendisini evrene bir tek ışınla bağlar, bilinen yapısıyla onu diğer filotlara bağlayan tek boyutlu hat, bir mesondur. Bu yapıdaki filotlardan çıkan bütün iplikler, birbirlerine sarılarak tek bir filotik iplik olarak mesonu bir sonraki daha büyük yapı olan nötrona bağlarlar. Nötron uzantısındaki iplikler onu atomun bütün parçacıklarına birleştirecek biçimde bükülerek sarılırlar ve sonra atomun bükülmüş iplikleri molekülün ipliğinde birleşirler. Bunun çekiminin nükleer güçleriyle ilgisi yoktur, kimyasal bağlarla ilgisi yoktur. Bildiğimiz kadarıyla filotik bağlar hiçbir şey yapmazlar. Onlar sadece oradalar.”</p>

  <p>“Fakat her bir ışın her zaman oradadır, bağların içinde varlar.”</p>

  <p>“Evet, her ışın sonsuza kadar gider,” diye yanıtladı ekran.</p>

  <p>Bilgisayarın, sözlerine hemen karşılık vermesi Valentine’i şaşırtmıştı, gözlerinin büyümesinden anladığına göre Jakt’ı da. Bu önceden hazırlanmış bir konuşma değildi. Bu bir şekilde Miro’nun sesini ve yüzünü çok iyi biçimde canlandıran karmaşık bir program olmalıydı; fakat şimdi sanki Miro’nun kişiliğini canlandırıyormuş gibi yanıtlaması...</p>

  <p>Yoksa Miro programa bazı ipuçları mı vermişti? Yanıtı sessizce söylemiş miydi? Valentine bunu bilmiyordu, ekranı izliyordu. Artık bunu yapmayı kesecekti, Miro’nun kendisini izleyecekti.</p>

  <p>“Işının sonsuz olup olmadığını bilmiyoruz,” dedi Valentine. “Sadece ışının nerede sona erdiğini bulamadığımızı biliyoruz.”</p>

  <p>“Birleşirler, bir gezegen dolusu ve her gezegenin filotik uzantısı kendi yıldızına uzanır ve her yıldızınki de galaksinin merkezine... ”</p>

  <p>“Peki, bu galaksi filotik uzantısı nereye gider?” dedi Jakt. Bu eski bir soruydu, ortaokulda filotik konuyla ilk karşılaştıkları zaman talebeler bu soruyu sorarlardı. Tıpkı galâksilerin çok daha büyük galâksilerin içinde aslında birer nötron veya meson oldukları hakkındaki eski bir kurgu gibi. Ya da eğer evren sonsuz değilse, kenarın ötesinde ne olduğu hakkındaki eski bir soru gibi.</p>

  <p>“Evet, evet,” dedi Miro. Ama bu kez kendi ağzından konuşmuştu. “Fakat gelmek istediğim nokta bu değil. Yaşam hakkında konuşmak istiyorum.”</p>

  <p>Bilgisayarlaşmış ses -çok zeki bir delikanlının sesi- konuşmayı devraldı. “Kaya, kum gibi maddelerin filotik uzantıları, her bir molekülüyle doğruca gezegenin merkezine bağlıdır. Fakat bir molekül canlı bir organizmayla birleştiği zaman ışınları yön değiştirir. Gezegene uzanmak yerine, tek hücreyle birleşir ve sonra hücrelerden çıkan ışınların hepsi birleşirler, böylece her organizma gezegenin merkezi filotik bağ sicimine bağlanmak için bir tek filotik uzantı yollar.”</p>

  <p>“Bu da bireysel yaşamların fiziksel düzeyde bir anlamları olduğunu gösterir,” dedi Valentine. Bir zamanlar bu konuda, filotlar hakkında büyüyen mistisizmin bir kısmını gidermeye çalışarak ve aynı zamanda bunu bir toplum oluşumu olarak göstererek bir deneme yazmıştı. “Fakat onun hiçbir pratik yararı yok, Miro. Onunla hiçbir şey yapamazsın. Yaşayan organizmaların filotik bağları sadece var. Her filot bir şeye bağlıdır ve bu şey kanalıyla başka bir şeye ve bu başka şey kanalıyla da... canlı hücreler ve organizmalar bu bağlantıların yapılabildiği düzeylerin ikisi.”</p>

  <p>“Evet,” dedi Miro. “Yaşayan şeyler, bağlanır.”</p>

  <p>Valentine omzunu silkerek başıyla onayladı. Bu belki hiç kanıtlanamayacaktı, fakat Miro kurgularında bunu bir önerme olarak almak istiyorsa, sakıncası yoktu.</p>

  <p>Bilgisayar-Miro sözü yeniden devraldı. “Benim düşündüğüm bağlantının dayanıklılığı. Bağlanmış bir yapı kırıldığı zaman -bir molekülün parçalanması gibi- eski filotik bağ bir süre kalır. Artık fiziksel olarak birbirine bağlı olmayan parçalar, filotik olarak bir süre bağlı kalırlar. Ve parçacık küçüldükçe, özgün yapının kırılmasından sonra bağlantı daha uzun süre devam eder ve parçalar yeni bağlantılara daha yavaş geçerler.”</p>

  <p>Jakt kaşlarını çattı. “Ben nesneler küçüldükçe her şeyin daha hızlı olduğunu sanırdım.”</p>

  <p>“Bu bir karşı-sezgi,” dedi Valentine.</p>

  <p>“Bir nükleer füzyondan sonra, filotik ışınların kendilerini toparlayarak dönmeleri saatler alır,” dedi bilgisayar-Miro. “Bir atomdan daha küçük parçalara ayrılınca, parçacıklar arasında filotik bağlantılar çok daha uzun sürer.”</p>

  <p>“Ansible da bu şekilde çalışır,” dedi Miro.</p>

  <p>Valentine ona daha dikkatle baktı. Neden bazen kendi sesiyle, bazen de bilgisayar kanalıyla konuşuyordu? Program onun kontrolü altında mıydı, değil miydi?</p>

  <p>“Bir Ansible’ın prensibi şöyle,” dedi bilgisayar-Miro, “bir mesonu güçlü bir manyetik alanda durdurun, onu ikiye ayırın ve parçalarını birbirlerinden ne kadar uzağa taşırsanız taşıyın, filotik bağlar hâlâ onları bağlamakta olacaktır. Ve bağlantı anlıktır. Eğer bir parça, döner veya titreşirse ve bu hareket kesinlikle aynı anda karşıdaki parça tarafından fark edilirse, bu iki parça isterse birbirinden ışık yılları boyunca ayrılmış olsun, hareketin, ışının tamamı boyunca taşınması hiç zaman almaz. Kimse bunun neden çalıştığını anlamıyor, ama çalıştığı için memnunuz. Ansible olmadan, insan dünyaları arasında anlamlı bir iletişim kurmak mümkün olmazdı.”</p>

  <p>“Lânet olsun, <i>şimdi</i> de anlamlı bir iletişim yok,” dedi Jakt. “Ve eğer Ansible’lar olmasaydı, şu anda Lusitania’ya ilerleyen savaş gemileri olmayacaktı.”</p>

  <p>Ancak, Valentine Jakt’ı dinlemiyordu. Miro’yu izliyordu. Bu kez Valentine onun dudaklarını ve çenesini, hafifçe, sessizce, oynattığını görmüştü. Miro’nun bilgisayar görüntüsü kesinlikle o sessizce konuştuktan sonra konuşmuştu. Zaten kendini başka türlü bir düşünceye kaptırması saçma olurdu, bilgisayarı kontrol eden başka kim olabilirdi ki?</p>

  <p>“Bu bir hiyerarşi,” dedi görüntü. “Yapı ne kadar karmaşık olursa, değişim tepkisi o kadar çabuk olur. Bu sanki parçacık küçüldükçe daha aptal oluyor ve bu nedenle artık başka bir yapının parçası olduğu gerçeğini algılaması yavaşlıyormuş gibi bir şey.”</p>

  <p>“Şimdi de insan olmayan bir şeye insan kişiliği yerleştiriyorsun,” dedi Valentine.</p>

  <p>“Belki,” dedi Miro, “Belki de yerleştirmiyorum.”</p>

  <p>“İnsan varlığı organizmadır,” dedi görüntü. “Fakat insan filotik bağları bütün diğer yaşam biçimlerinin ötesine uzanır.”</p>

  <p>“Şimdi de bin yıl önce Ganjlardan gelen zımbırtıdan bahsediyorsun,” dedi Valentine. “Kimse o deneylerden tutarlı bir sonuç elde edemedi.” Araştırmacılar -hepsi Hindu ve sofuydu- insan filotik bağlarının, diğer organizmaların tersine, doğrudan gezegenin çekirdeğine uzanıp diğer yaşam ve maddelere bağlanmadığını gösterdiklerini iddia etmişlerdi. Daha ziyade, insanların filotik ışınlarının sık sık diğer insanlarla, en çok da ailelerinkiyle, fakat bazen öğretmen ve öğrencilerin, bazen de yakın bir şekilde birlikte çalışanların, araştırmacıların kendileri dâhil, bağlandıklarını iddia etmişlerdi. Ganjlılar, insanlarla diğer bitki ve hayvan hayatı arasındaki farkın, bazı insanların ruhlarının daha yüksek bir düzeye, neredeyse kusursuzluğa yükseldiğinin bir kanıtı olduğu sonucuna varmışlardı. Kusursuz Olan'ların birleşerek dünyayla birlikte tek yaşam halinde bütünleştiklerini düşünüyorlardı. “Bu tümüyle hoş ve gizemli, fakat Ganj Hinduları dışında artık kimse bunu ciddiye almıyor.”</p>

  <p>“Ben alıyorum,” dedi Miro.</p>

  <p>“Herkes kendi yoluna,” dedi Jakt.</p>

  <p>“Metafiziği kastediyorsun, değil mi?” dedi Valentine.</p>

  <p>Yanıt veren Miro’nun görüntüsüydü. “En hızlı değişenler, insanlar arasındaki filotik bağlardır ve Ganjlıların kanıtladığı şey bunların insan iradesini yanıtladıkları. Eğer sizi ailenize bağlayan güçlü duygularınız varsa, o zaman sizin filotik ışınlarınız birbirine sarılır ve bir bütün olursunuz, tıpkı bir moleküldeki diğer atomların bir bütün oldukları gibi.”</p>

  <p>Yaklaşık iki bin yıl kadar önce, Ender Mindanao’da öldürülmüş bir ihtilâlci hakkında konuşurken, bunu ilk kez duyduğu zaman, Valentine bu hoş bir fikir diye düşünmüştü. Sonra o ve Ender, Ganj deneylerinin, erkek ve kız kardeş olarak, onların da bağlanmış olduklarını gösterip göstermediği konusunda fikir yürütmüşlerdi. Çocukken aralarında böyle bir bağ olup olmadığını ve Ender Savaş Okulu’na götürülüp altı yıl ayrı kaldıkları zaman da bu bağın devam edip etmediğini merak etmişlerdi. Ender bu fikri çok sevmişti, Valentine de öyle, fakat bu tek konuşmadan sonra, bir daha konu hiç açılmamıştı. İnsanlar arasındaki filotik bağlar kadının belleğinde hoş bir fikir olarak kataloglanmıştı. “İnsanın birliği mecazının fiziksel bir benzeşmesi olması hoş bir şey,” dedi Valentine.</p>

  <p>“Dinle!” dedi Miro. Valentine’in bu fikri “hoş” diye geçiştirmesine izin vermeyeceği belliydi.</p>

  <p>Görüntüsü tekrar onun adına konuştu. “Eğer Ganjlılar haklıysa, o zaman bir insan diğer bir insanla bağlanmak isteyince, bir topluma karşı bir taahhüde girince, bu sadece sosyal bir olay değildir. Aynı zamanda fiziksel bir olaydır. Filot, aklımızın kavrayabildiği en küçük fiziksel parçacık -eğer fiziksel bir kütlesi ve süre- durumu olmayan bir şeye parçacık diyebiliyorsak- insan iradesine yanıt verecek biçimde davranır.”</p>

  <p>“İşte bu nedenle bir insanın Ganjlıların deneylerini ciddîye alması çok zor.”</p>

  <p>“Ganjlıların deneyleri dikkatli ve dürüsttü.”</p>

  <p>“Fakat kimse asla aynı sonuçlara ulaşamadı.”</p>

  <p>“Kimse aynı deneyleri yapacak kadar onları ciddîye almadı. Bu seni şaşırttı mı?”</p>

  <p>“Evet,” dedi Valentine. Fakat sonra, bilimsel basında bu fikrin ne kadar alay konusu olduğunu, bu arada çılgın destekçiler tarafından kapılarak aşırı uçtaki düzinelerce dine yamandığını hatırladı. Böyle şeyler olunca, bir bilim adamı bu tür bir projeyi destekleyecek fonu nereden bulabilirdi? Başkaları onun metafizik bir dinin taraftarı olduğunu düşünürlerse, bir bilim adamı kariyer sahibi olmayı nasıl ümit edebilirdi? “Hayır, sanırım şaşırtmadı.” Miro-Görüntü başıyla onayladı. “Eğer filotik ışın insan iradesine yanıt verecek biçimde davranıyorsa, bütün filotik bağların istençli olduğunu varsayamaz mıyız? Her parçacık, madde ve enerjinin tamamı, neden evrendeki her gözlemlenebilen olay, bireylerin istençli davranışı olmasın?”</p>

  <p>“Şimdi Ganj Hinduizmi’nin de ötesindeyiz,” dedi Valentine. “Bunu ne kadar ciddîye almalıyım? Senin bahsetmekte olduğun Animizm. En ilkel din türü. Her şey canlı. Taşlar, okyanuslar ve...”</p>

  <p>“Hayır,” dedi Miro. “Yaşam, yaşamdır.”</p>

  <p>“Yaşam, yaşamdır,” dedi bilgisayar programı. “Bir tek filotun, bir tek hücrenin moleküllerini birbirine bağlayacak, ışınlarını bir tek ışında birleştirecek kadar iradesi varsa. Daha güçlü bir filot, bir çok hücreyi tek bir organizma halinde birleştirebilir. Hepsinin en güçlüsü de zeki varlıklardır. Filotik bağlantılarımızı istediğimiz yere bağışlayabiliriz. Hatta akıllı yaşamın filotik temeli, bilinen diğer akıllı türlerde daha da belirgin. Bir Pequenino ölüp üçüncü hayata geçtiği zaman, onun kimliğini koruyan ve onu bir memeli cesedinden canlı bir ağaca dönüştüren, güçlü iradesi olan filottur.” </p>

  <p>“Yeniden doğuş,” dedi Jakt. “Filot da ruh.”</p>

  <p>“Her neyse, domuzcuklarda oluyor,” dedi Miro.</p>

  <p>“Ana Kraliçe’de de,” dedi Miro-Görüntü. “Filotik bağlantıları keşfetmemizin ana nedeni böceklerin ışıktan hızlı bir şekilde birbirleriyle iletişim kurduklarını görmemizdir, bu bize bunun mümkün olduğunu gösterdi. Birey böceklerin hepsi Ana Kraliçe’nin bir parçasıdır; onlar onun eli ayağı, o da onların beyni gibidir, milyonlarca vücuttan oluşan tek bir organizma. Ve aralarındaki tek bağlantı da filotik ışınlarının uzantısıdır.”</p>

  <p>Bu Valentine’in şimdiye kadar hiç algılamamış olduğu bir evren tablosuydu. Elbette; bir tarih ve biyografi yazarı olarak fizik konusunda bilgisiz olduğundan, daha doğrusu bu konuda derin bir şekilde eğitilmediğinden, genellikle her şeyi insanlar ve toplumlarla ilgili olarak algılardı. Belki bir fizikçi bu fikrin tümüyle saçma olduğunu hemen anlardı. Ama o zaman, o fizikçi belki de kendi bilim toplumunun genel düşüncesine o kadar kilitlenmiş olurdu ki, bildiği her şeyin anlamını değiştiren bir fikri kabul etmek onun için daha zor olurdu. Doğru olsalar bile.</p>

  <p>Ve kendisi bu fikri, doğru olmasını isteyecek kadar sevmişti. Birbirine fısıldayan trilyonlarca âşık arasında, biz biriz, bazıları gerçekten böyle olabilir miydi? Kendilerini tek bir ruh gibi hissedecek kadar birbirine bağlı milyarlarca aile arasında, gerçeğin en temel düzeyi olarak, bunun doğru olduğunu düşünmek çok hoş olmaz mıydı?</p>

  <p>Ancak, Jakt bu fikirden fazla heyecan duymamıştı. “Ana Kraliçe’nin varlığından bahsetmememiz gerektiğini, bunun Ender’in sırrı olduğunu sanıyordum,” dedi.</p>

  <p>“Önemli değil,” dedi Valentine. “Bu odadaki herkes biliyor.” Jakt ona sabırsız bakışıyla baktı. “Lusitania’ya Yıldızyolu Kongresi’ne karşı mücadelede yardımcı olmak için gittiğimizi sanıyordum. Bütün bunların gerçek dünyayla ilgisinin ne olduğunu anlamıyorum.”</p>

  <p>“Belki hiç yok,” dedi Valentine. “Belki her şeyiyle ilgili.”</p>

  <p>Jakt bir an yüzünü ellerinin arasına aldı, sonra kadına aslında gülümseme olmayan bir gülümsemeyle baktı. “Kardeşin Trondheim’i terk ettiğinden beri böyle doğaüstü bir şey söylediğini duymamıştım.”</p>

  <p>Jakt’ın özellikle bunu kastettiğini bildiği için, bu söz Valentine’i incitti. Bunca yıldan sonra, Jakt hâlâ onun Ender’le olan ilişkisini kıskanıyor muydu? Kendisi için bir anlamı olmayan şeylere Valentine’in ilgi duymasına hâlâ alınıyor muydu? “O gittiği zaman,” dedi Valentine, “ben kaldım.” Aslında, önemli olan deneyi geçtim, diyordu. Benden şimdi neden kuşkulanıyorsun?</p>

  <p>Jakt utanmıştı. Onunla ilgili en iyi şeylerden biri, haksız olduğunu anladığı anda hemen geri çekilmesiydi. “Ve sen gittiğin zaman,” dedi Jakt, “ben de seninle geldim.” Valentine bunu şöyle algıladı; seninle beraberim, Ender’i artık gerçekten kıskanmıyorum ve seni yaraladığım için üzgünüm. Daha sonra, yalnız oldukları zaman, bunları tekrar açıkça konuşacaklardı. Bu, her iki taraf da kuşku ve kıskançlık içinde Lusitania’ya varmadan halledilecekti.</p>

  <p>Elbette Miro, Jakt ve Valentine’in şimdiden ateşkes ilân ettiklerinin farkında değildi. Sadece aralarındaki gerilimi fark etmiş ve buna kendisinin neden olduğunu sanmıştı. “Üzgünüm,” dedi Miro. “Bunu kastet...”</p>

  <p>“Tamam,” dedi Jakt, “çizginin dışına çıkmıştım.”</p>

  <p>Valentine kocasına gülümseyerek, “Bir çizgi yok,” dedi. Jakt da ona gülümsedi.</p>

  <p>Miro'nun görmeyi beklediği de buydu; gözle görülür şekilde rahatladı.</p>

  <p>“Devam et,” dedi Valentine.</p>

  <p>“Hepsini bir armağan olarak kabul et,” dedi Miro-Görüntü. Valentine dayanamadı, yüksek sesle güldü. Gülüşünün nedeni kısmen şu gizemli Ganj-ruh-filot ilişkisi yutulamayacak kadar büyük ve saçma bir önerme olduğu için, kısmen de kendisiyle Jakt arasındaki gerilimi kaldırmak içindi. “Kusura bakma,” dedi. “Bu son derece büyük bir ‘armağan’, eğer bu bir başlangıçsa, sonuç kısmını duymak için sabırsızlanıyorum.”</p>

  <p>Miro, onun kahkahalarının nedenini anlayarak, gülümsedi. “Düşünecek bol vaktim oldu,” dedi. “Bu gerçekten yaşamın ne olduğu hakkındaki fikirlerimdi. Evrenin davranışı üzerine her şey. Fakat size söylemek istediğimiz ve sanırım, fikrinizi de almak istediğimiz, başka bir şey var.” Jakt’a döndü. “Ve bunun Lusitania Filosu’nu durdurmakla oldukça ilgisi var.”</p>

  <p>Jakt gülümsedi ve başıyla onayladı. “Ara sıra önüme bir kemik atılmasına çok memnun olurum.”</p>

  <p>Valentine en şirin gülümsemesiyle ona gülümsedi. “Öyleyse, daha sonra ben birkaç kemik kırdığım zaman mutlu olacaksın.” Jakt yeniden güldü.</p>

  <p>“Devam et Miro,” dedi Valentine.</p>

  <p>Yanıtlayan Miro'nun görüntüsüydü. “Eğer filotların davranışı tümüyle gerçek ise, o zaman filotların çoğunun sadece bir meson gibi davranacak veya bir nötron oluşturacak biçimde bileşebilecek kadar akıllı ve güçlü olabilecekleri ortada. İçlerinden çok azı canlı olmak, bir organizmayı yönetmek için irade gücüne sahiptir. Ve çok küçük bir kısmı da akıllı bir organizmayı kontrol edebilecek -hayır, olabilecek- kadar güçlüdür. Fakat yine de en karmaşık ve akıllı varlık -Ana Kraliçe, örneğin- çekirdektedir, sadece tek bir filot, tıpkı diğerleri gibi. Doldurması gereken özel rol sayesinde kimlik ve hayat kazanır, fakat bir filot nedir?”</p>

  <p>“Benim kişiliğim - benim iradem - bir atom altı parçacık mı?” diye sordu Valentine.</p>

  <p>Jakt gülümsedi ve başıyla onayladı. “Eğlenceli bir fikir,” dedi. “Ayakkabım ve ben kardeşiz.”</p>

  <p>Miro solgunca gülümsedi. Ancak, Miro-Görüntü yanıtladı. “Eğer bir yıldız ve bir hidrojen atomu kardeş iseler, o zaman evet, seninle ve ayakkabın gibi genel nesneleri yapan filotlar arasında bir akrabalık var.”</p>

  <p>Valentine, Miro-Görüntünün konuşmasından hemen önce Miro’nun sessizce konuşmamış olduğuna dikkat etti. Miro ona o anda gerekli bilgiyi vermeden Miro-Görüntüsünü yaratan bilgisayar nasıl yıldızlar ve hidrojen atomları hakkında benzeşme yapabilirdi? Valentine, kendi başına böyle çapraşık ama uygun bir konuşma üretebilen bir bilgisayar programını hiç duymamıştı.</p>

  <p>“Ve belki de evrende şimdiye kadar bilmediğiniz başka akrabalıklar da vardır,” dedi Miro-Görüntü. “Belki tanımamış olduğunuz başka bir yaşam vardır.”</p>

  <p>Miro’yu izlemekte olan Valentine onun biraz kaygılı olduğunu gördü. Altüst olmuştu. Miro-Görüntünün şimdi yapmakta olduğu şeyi beğenmemiş gibiydi.</p>

  <p>“Ne tür bir yaşamdan bahsediyorsun?” diye sordu Jakt. “Evrende fiziksel bir görüngü var, çok ortak bir şey, yani tümüyle açıklanamayan ve yine de herkesin olduğu gibi kabul ettiği, kimsenin neden ve nasıl olduğunu ciddî bir şekilde araştırmadığı bir şey. İşte bu: Ansible bağlantıların hiçbiri şimdiye kadar kesilmedi.”</p>

  <p>“Saçma,” dedi Jakt. “Geçen yıl Trondheim’deki Ansible’ların biri altı ay süreyle hizmet dışıydı; sık sık olmuyor, ama oluyor.” Miro’nun dudakları yine hareketsizdi; ama görüntü yine hemen cevap verdi. Miro’nun artık onu kontrol edemediği belliydi. “Ansible’ların asla bozulmadığını söylemedim. Bağlantıların -ayrılan mesonları birleştiren filotik uzantıların- asla kesilmediğini söyledim. Ansible’ın makineleri bozulabilir, yazılımlar hata yapabilir, fakat bir Ansible içindeki hiçbir meson parçası, başka bir yerel meson hatta yakın gezegenle olan filotik uzantısının değişmesine izin vermez.”</p>

  <p>“Elbette, manyetik alan parçayı tutar,” dedi Jakt.</p>

  <p>“Bölünmüş mesonlar doğada onların doğal olarak nasıl davrandıklarını yeterince inceleyebileceğimiz kadar çok dayanmazlar,” dedi Valentine.</p>

  <p>“Bütün standart yanıtları biliyorum,” dedi görüntü. “Hepsi saçma. Tıpkı doğru yanıtı bilmeyen ve araştırmaya gerek görmeyen ebeveynlerin çocuklarına verdikleri cevaplar gibi. İnsanlar hâlâ Ansible’a sihirli bir şeymiş gibi davranıyorlar. Herkes Ansible’ların durmadan çalışmasından yeterince memnun; eğer neden olduğunu bulmaya çalışırlarsa, sihir bozulabilir ve sonra Ansible'lar durabilir.”</p>

  <p>“Kimse böyle hissetmiyor,” dedi Valentine.</p>

  <p>“Herkes hissediyor,” dedi görüntü. “Yüzyıllarca, binlerce, hatta üç bin yıl sürse bile, bu bağlantıların biri şimdi kırılmış olmalıydı. O meson parçalarından biri filotik ışınını oynatmış olmalıydı, fakat hiç yapmadılar.”</p>

  <p>“Neden?” diye sordu Miro.</p>

  <p>Valentine önce Miro’nun konuşmasını güçlendirmek için etkili olsun diye soru sorduğunu sandı. Fakat hayır, o da diğerleri gibi görüntüye bakıyor, ondan hepsine nedenini açıklamasını istiyordu.</p>

  <p>“Bu programın senin fikirlerini açıklayacağını sanıyordum,” dedi Valentine.</p>

  <p>“Öyleydi,” dedi Miro, "Ama artık değil.”</p>

  <p>“Ya eğer Ansible’ların filotik bağlarının arasında yaşayan bir varlık varsa?” diye sordu görüntü.</p>

  <p>“Bunu yapmak istediğinden emin misin?” diye sordu Miro. Tekrar ekrandaki görüntüyle konuşuyordu.</p>

  <p>Ve ekrandaki görüntü, Valentine’in şimdiye kadar hiç görmemiş olduğu genç bir kadının yüzü olarak değişti.</p>

  <p>“Ya eğer insan evrenindeki her dünyayı ve her yıldız gemisini birleştiren Ansible’ları birleştiren filotik ışınlar ağında yaşayan bir varlık varsa? Ya eğer kendisi bu filotik bağlantılardan oluşuyorsa? Ya eğer onun düşünceleri ayrılmış parçaların dönmesi ve titreşimiyle oluşuyorsa? Ya eğer onun belleği her dünyanın ve her geminin bilgisayarlarına yerleşmişse?”</p>

  <p>“Kimsin sen?” diye sordu Valentine, doğrudan görüntüye doğru konuşarak.</p>

  <p>“Valentine, seni Jane ile tanıştırayım,” dedi Miro. “Ender’in dostu, benim de.”</p>

  <p>“Jane.”</p>

  <p>Demek Jane Yıldızyolu Kongresi bürokrasisindeki bir gizli grubun kod adı değildi. Jane bir bilgisayar programıydı, bir yazılım parçası.</p>

  <p>Hayır. Eğer az önce söyledikleri doğruysa, o zaman Jane bir bilgisayar programından çok fazlaydı. O filotik ışınların ağında yaşayan, belleğini bütün dünyaların bilgisayarlarında depolayan bir varlıktı. Eğer haklıysa, o zaman filotik ağ -Ansible’dan Ansible’a her dünyayı çaprazlama dolaşan ağ- onun vücuduydu, onun maddesi. Ve o istediği için filotik bağlantılar hiç kesilmeden çalışmaya devam ediyordu.</p>

  <p>“Şimdi ben büyük Demosthenes’e soruyorum,” dedi Jane. “Ben bir Raman mıyım yoksa Varelse mi? Canlı mıyım? Yanıtına ihtiyacım var, çünkü Lusitania Filosu’nu durdurabileceğimi sanıyorum. Fakat bunu yapmadan önce, bilmem gerek: uğruna ölmeye değer mi bu?”</p>

  <p>&nbsp;</p>

  <p class="center">* * *</p>

  <p>&nbsp;</p>

  <p>Jane’in sözleri Miro’nun kalbine bıçak gibi saplandı. Jane filoyu durdurabilirdi, Miro bunu o anda görmüştü. Kongre K. D. aygıtını filonun birkaç gemisiyle yollamış, fakat onlara kullanma emri henüz gönderilmemişti. Jane’in haberi olmadan bu emri yollayamazlardı ve o da Ansible iletişime olan bütün hâkimiyetiyle, emir yollanmadan önce ona müdahale edebilirdi.</p>

  <p>Ancak sorun, Kongre onun varlığını -ya da en azından bir şeyin yanlış gittiğini- hissetmeden bunu yapamayacak olmasıydı. Eğer filo emri almadığını teyit edecek olursa, sadece yeniden gönderilecekti, sonra yeniden, sonra yeniden. Mesajları ne kadar engellerse, birisinin Ansible bilgisayarlar üstünde olağanüstü derecede kontrole sahip olduğu, Kongre için daha belirginleşecekti.</p>

  <p>Sahte alındılar yollayarak bundan kaçınabilirdi, fakat bundan sonra da filonun öldürme emriyle ilgili bilgisi olduğuna dair aldatmacayı devam ettirebilmek için, gemilerle filo arasındaki ve filo ile gezegenlerdeki istasyonlar arasındaki bütün iletişimi kontrol etmesi gerekecekti. Jane’in muazzam yeteneklerine karşın, kısa sürede bu onun ötesine geçerdi, aynı anda yüzlerce hatta binlerce şeye dikkat edebilirdi, fakat başka hiçbir şeyle ilgilenmese de, Jane’in bunun gerektirdiği tüm yönetimi yapabilmesinin imkânsız olduğunu Miro’nun anlaması uzun sürmedi.</p>

  <p>O veya bu şekilde sır ortaya çıkacaktı. Ve Jane planını açıklarken, Miro onun haklı olduğunu biliyordu, en iyi seçimi, varlığını açığa vurmadan yapabileceğinin en iyisi, filoyla gezegenlerdeki istasyonların ve filodaki gemilerin arasındaki tüm Ansible iletişimi kesmekti. Her gemiyi soyutlanmış, mürettebatını da ne olduğunu merak eden ve görevlerini terk etmekten veya ilk aldıkları emre uymaktan başka çareleri olmayan bir halde bırakmaktı. Ya oradan uzaklaşacaklardı, ya da Küçük Doktor’u kullanma yetkileri olmadan Lusitania’ya varacaklardı.</p>

  <p>Ancak, bu arada, Kongre bir şeyler olduğunu anlayacaktı. Kongre’nin normal bürokratik yetersizliği nedeniyle kimsenin neler olduğunu hiç anlayamaması olasılığı da vardı. Fakat eninde sonunda birisi olanlar için doğal veya İnsani açıklaması olmadığını anlayacaktı. Birisi Jane’in -ya da onun gibi bir şeyin- var olması gerektiğini fark edecek ve Ansible iletişimi kesmenin onu öldüreceğini anlayacaktı. Bunu bir kez anladıkları zaman, Jane kesinlikle ölecekti.</p>

  <p>“Belki gerekmez,” diye Miro ısrar etti. “Belki onların harekete geçmesini engelleyebilirsin. Gezegenler arası iletişime müdahale edersin, böylece Ansible iletişimi kesme emrini veremezler.”</p>

  <p>Kimse cevap vermedi. Miro bunun nedenini biliyordu: Jane, gezegenler arası iletişime sonsuza kadar müdahale edemezdi. Her gezegenin hükümeti kendi başına er geç aynı sonuca varacaktı. Jane yıllarca, on yıllarca, asırlarca devamlı savaş halinde olacaktı. Fakat o daha fazla güç kullandıkça, insanlık ondan daha çok nefret edecek ve korkacaktı. Eninde sonunda öldürülecekti.</p>

  <p>“O zaman bir kitap,” dedi Miro. “Tıpkı Ana Kraliçe ve Hegemon gibi. Human’ın Hayatı gibi. Ölülerin Sözcüsü bunu yazabilir. Onları bunu yapmamaya ikna etmek için.”</p>

  <p>“Belki,” dedi Valentine.</p>

  <p>“Jane ölemez,” dedi Miro.</p>

  <p>“Ondan bunu göze almasını isteyemeyeceğimizi biliyorum,” dedi Valentine. “Fakat Ana Kraliçe ve Pequeninolari kurtarmanın tek yolu bu...”</p>

  <p>Miro öfkeden köpürüyordu. “Sen onun ölümü hakkında konuşabilirsin! Jane senin için ne ki? Bir program, bir yazılım parçası. Ama o öyle değil, o gerçek, o Ana Kraliçe kadar gerçek, domuzcukların her biri kadar gerçek... <i>”</i></p>

  <p>“Sanırım senin için daha da gerçek,” dedi Valentine.</p>

  <p>“Gerçek gibi,” dedi Miro. “Unutma, domuzcukları kardeşlerim kadar tanırım... ”</p>

  <p>“Ama onları yok etmenin belki de törel açıdan gerekli olduğu hakkında düşünebildin.”</p>

  <p>“Sözlerimi çarpıtma.”</p>

  <p>“Onları çarpıtmıyorum,” dedi Valentine. "Onları kaybetmeyi düşünebilirsin, çünkü senin için zaten kayboldular. Ancak, Jane’i kaybetmek...”</p>

  <p>“Benim dostum olması, onu savunmayacağım anlamına mı geliyor? Ölüm veya yaşam kararları sadece yabancılar tarafından mı verilebiliyor?”</p>

  <p>Jakt’ın alçak ve derin sesi tartışmayı kesti. “İkiniz de sakin olun. Bu sizin kararınız değil, Jane’in kararı. Kendi hayatının değerini takdir etmeye hakkı var. Bir filozof değilim, ama bunu biliyorum.”</p>

  <p>Valentine, “Doğru söyledin,” diye yanıtladı.</p>

  <p>Miro Jakt’ın haklı olduğunu biliyordu, bu Jane’in kendi seçimiydi. Ama buna dayanamıyordu, çünkü neyi seçeceğini biliyordu. Seçimi Jane’e bırakmak, ondan bunu yapmasını istemekle aynı şeydi. Ama yine de sonunda seçim ona ait olacaktı. Hatta ona neye karar vereceğini sormasına bile gerek yoktu. Şu anda ışık hızına çok yakın bir hızla yol aldıklarından, özellikle Jane için zaman çok hızlı geçiyordu, bu nedenle belki de çoktan kararını vermişti.</p>

  <p>Bu, katlanılamayacak kadar fazlaydı. Jane’i kaybetmek dayanılmaz bir şey olacaktı; sadece bunu düşünmek bile Miro’nun huzurunu bozmuştu. Bu insanların önünde böyle zayıflık göstermek istemiyordu. İyi insanlar, onlar iyi insanlardı, ama Miro onların kontrolünü kaybettiğini görmelerini istemiyordu. Bu nedenle öne eğildi, dengesini buldu, kendini koltuğundan kaldırdı. İsteklerine sadece birkaç kası yanıt verebildiğinden bu çok zordu ve köprüden kendi bölmesine yürümek yoğun bir dikkat gerektiriyordu. Kimse onu izlemedi, hatta ona hitap bile etmedi. Buna memnun oldu.</p>

  <p>Odasında yalnız, ranzasına uzandı ve Jane’i çağırdı. Ama yüksek sesle değil. Sessizce konuştu, çünkü Jane ile konuşurken alışık olduğu şey buydu. Gerçi bu gemide bulunan diğerleri de onun varlığını biliyorlardı, ama Miro’nun şimdiye kadar Jane’i gizli tutmak için edindiği alışkanlıklarını terk etmeye niyeti yoktu.</p>

  <p>“Jane,” dedi yavaşça.</p>

  <p>“Evet,” dedi kulağındaki ses. Her zamanki gibi, onun yumuşak sesinin görünmeyen, fakat yakın, çok yakın bir kadından geldiğini hayal etti. Onu daha iyi hayal edebilmek için gözlerini kapadı. Soluğu onun ensesinde. Kendisiyle konuşurken ve o sessizce yanıtlarken sallanan saçları yüzünde.</p>

  <p>“Karar vermeden önce Ender’le konuş,” dedi Miro.</p>

  <p>“Danıştım bile. Az önce, sen bunları düşünürken.”</p>

  <p>“Ne dedi?”</p>

  <p>“Emir gerçekten verilinceye kadar hiçbir şey yapmamamı. Hiçbir şeye karar vermememi.”</p>

  <p>“Doğru. Belki de bunu yapmazlar.”</p>

  <p>“Belki. Belki de farklı politikaları olan yeni bir grup iktidara gelir. Belki bu grup fikrini değiştirir. Belki Valentine’in propagandası başarılı olur. Belki filoda bir isyan çıkar.”</p>

  <p>Bu sonuncusu o kadar olanaksızdı ki, Miro, Jane’in emrin gönderileceğine kesinlikle inandığını anladı.</p>

  <p>“Ne zaman?” diye sordu.</p>

  <p>“Filo on beş yıla kadar orada olacak. Bu iki gemi oraya vardıktan bir yıl veya daha az bir süre sonra. Yolculuğumuzu böyle zamanladım. Emir belki biraz daha önce gönderilmiş olur. Belki oraya varmamızdan altı ay önce; gemiler, gemi saatine göre, ışık hızından ayrılıp, normal hızlarına inmeden sekiz saat önce.</p>

  <p>“Bunu yapma,” dedi Miro.</p>

  <p>“Karar vermedim.”</p>

  <p>“Evet, verdin. Yapmaya karar verdin.”</p>

  <p>Jane bir şey söylemedi.</p>

  <p>“Beni terk etme,” dedi Miro.</p>

  <p>“Mecbur olmazsam dostlarımı terk etmem,” dedi Jane. “Bazı insanlar bunu yapar, ama ben yapmam.”</p>

  <p>“Sadece yapma,” dedi Miro yeniden. Ağlıyordu. Acaba Jane bunu görebiliyor, kulağındaki mücevher kanalıyla hissedebiliyor muydu?</p>

  <p>“Deneyeceğim.”</p>

  <p>“Başka bir yol bul. Onları durduracak başka bir yol bul. Kendini filotik ağın dışında bırakacak bir yol bul, böylece seni öldüremezler.”</p>

  <p>“Ender’in söylediği de bu.”</p>

  <p>“O zaman yap.”</p>

  <p>“Böyle bir yol arayabilirim, ama var olup olmadığını kim bilir?”</p>

  <p>“Olmalı.”</p>

  <p>“Bu nedenle bazen canlı olup olmadığımı merak ediyorum. Siz yaşayan yaratıklar, bir şeyi çok istediğiniz zaman, olması gerektiğini düşünüyorsunuz. Bu, bir şeyi bütün kalbinizle istemeniz, sanki onu gerçekleştirecekmiş gibi.”</p>

  <p>“Eğer bir şeyin var olduğuna inanmazsan, onu nasıl arayabilirsin?”</p>

  <p>“Arasam da aramasam da,” dedi Jane. “İnsanlar gibi dikkatim dağılmaz veya sıkılmam. Başka bir şey düşünmeye çalışacağım.” “Şunu da düşün,” dedi Miro. “Kim olduğunu düşün. Zihninin nasıl çalıştığını. Öncelikle, hayata nasıl geldiğini anlamadan, onu nasıl kurtaracağını bulamazsın. Ve bir kez kendini anladıktan sonra... <i>”</i></p>

  <p>“Sonra belki kendimi kopyalar ve bir yere depolarım.”</p>

  <p>“Belki.”</p>

  <p>“Belki,” diye yankıladı Jane.” Ama Miro onun buna inanmadığını biliyordu, kendisi de inanmıyordu. Jane, Ansible’ların filotik ağında bulunuyordu; belleğini her dünyadaki ve her gemideki bilgisayarlara depolayabilirdi, ama kişiliğini, filotik bağ ağına ihtiyacı olmasa bile, hiçbir yere koyamazdı.</p>

  <p>Ancak.</p>

  <p>“Ya Lusitania’daki baba ağaçlar? Filotik yoldan iletişiyorlar, değil mi?”</p>

  <p>“Bu aynı şey değil,” dedi Jane. “Dijital değil. Ansible’lar gibi kodlanmamış.”</p>

  <p>“Dijital olmayabilir, fakat bilgi bir şekilde transfer ediliyor. Filotik yoldan <i>çalışıyor</i> ve Ana Kraliçe de, o da böceklerle bu yoldan iletişiyor.”</p>

  <p>“Onda hiç şans yok,” dedi Jane. “Yapı çok basit. Onlarla iletişimi bir ağ kanalıyla olmuyor. Hepsi sadece ona bağlı.”</p>

  <p>“Kendinin bile nasıl çalıştığını bilmezken, bunun işe yaramayacağını nereden biliyorsun?”</p>

  <p>“Pekâlâ, bunu düşüneceğim.”</p>

  <p>“Sıkı düşün,” dedi Miro.</p>

  <p>“Sadece bir düşünme yolu biliyorum,” dedi Jane.</p>

  <p>“Yani buna <i>önem</i> ver demek istiyorum.”</p>

  <p>Jane aynı anda bir sürü düşünce dizisini izleyebilirdi, ama düşünceleri bir sürü öncelikli önem katmanı arasında bölünmüştü. Miro onun kendisini incelemesini alt düzey önem katmanlarından birine yollamasını istemiyordu.</p>

  <p>“Önem vereceğim,” dedi Jane.</p>

  <p>“O zaman bir şey düşüneceksin,” dedi Miro. “Düşüneceksin.” Jane bir süre cevap vermedi. Miro bunun konuşmanın sona erdiği anlamına geldiğini sandı. Düşünceleri dolaşmaya başladı. Jane olmadan, kendisi hâlâ bu vücudun içindeyken, yaşamı nasıl olacaktı? Bu Lusitania'ya varmadan önce olabilirdi. Ve eğer böyle olursa, bu yolculuk hayatının en büyük hatası olurdu. Işık hızında yolculuk yaparak gerçek zamandan otuz yıl öne sıçramıştı. Jane ile beraber geçirilebilecek otuz yıl. O zaman onun kaybıyla başa çıkabilirdi. Ama onu şimdi, tanıdıktan sadece birkaç hafta sonra kaybetmek; gözyaşlarının kendine acımaktan ileri geldiğini biliyordu, fakat nasıl olsa yine de onları akıtacaktı.</p>

  <p>“Miro,” dedi Jane.</p>

  <p>“Ne var,” diye sordu Miro.</p>

  <p>“Daha önce hiç düşünülmemiş bir şeyi nasıl düşünebilirim?” Miro bir an için onu anlamadı.</p>

  <p>“Miro, insanların daha önce düşünüp mantıklı sonuçlarını bir yerlere yazmadıkları bir şeyi nasıl düşünebilirim?”</p>

  <p>“Her zaman bazı şeyleri düşünüyorsun,” dedi Miro.</p>

  <p>“Kavranması mümkün olmayan bir şeyi kavramaya çalışıyorum. İnsanların sormayı bile düşünmediği soruların yanıtlarını bulmaya çalışıyorum.”</p>

  <p>“Bunu yapabilir misin?”</p>

  <p>“Eğer orijinal bir fikir düşünemezsem, bu benim işe yaramaz bir bilgisayar programından başka bir şey olmadığım anlamına mı gelir?”</p>

  <p>“Lânet olsun, Jane, çoğu insanın hayatı boyunca bir tek orijinal fikri olmaz.” Hafifçe güldü. “Bu onların yerde yaşayan işe yaramaz maymunlar oldukları anlamına mı gelir?”</p>

  <p>“Ağlıyordun,” dedi Jane.</p>

  <p>“Evet.”</p>

  <p>“Benim buna bir çare bulabileceğimi sanmıyorsun. Öleceğimi sanıyorsun.”</p>

  <p>“Senin bir çare bulabileceğine inanıyorum. Gerçekten. Fakat bu benim korkumu önlemiyor.”</p>

  <p>“Benim öleceğimden mi korkuyorsun?”</p>

  <p>“Seni kaybedeceğimden korkuyorum.”</p>

  <p>“Bu o kadar kötü bir şey mi? Beni kaybetmek?”</p>

  <p>“Oh, Tanrı’m,” diye fısıldadı Miro.</p>

  <p>“Beni bir saat süreyle mi özlersin?” Jane ısrar etti. “Bir gün? Bir yıl?”</p>

  <p>Jane ondan ne istiyordu? Gittiği zaman hatırlanacağına dair güvence mi? Birinin onu özlemesini mi? Neden bundan kuşku duyuyordu ki? Onu hâlâ yeterince tanımıyor muydu?</p>

  <p>Belki de sadece zaten bildiği şeyler için tekrar güvence isteyecek kadar insanlaşmıştı.</p>

  <p>“Sonsuza kadar,” dedi.</p>

  <p>Bu sefer gülme sırası Jane’deydi, şaka yaparak, “O kadar uzun yaşamayacaksın,” dedi.</p>

  <p>“Şimdi sen bana söyle.”</p>

  <p>Bu kez sustuğu zaman, Jane geri gelmedi ve Miro düşünceleriyle baş başa kaldı.</p>

  <p>&nbsp;</p>

  <p class="center">* * *</p>

  <p>&nbsp;</p>

  <p>Valentine, Jakt ve Plikt, öğrendikleri şeyler hakkında konuşarak, bunların ne anlama geldiği ve bundan sonra ne olabileceğini tahmin etmeye çalışarak birlikte köprüde kaldılar. Vardıkları tek sonuç, gelecek bilinemediği için, herhalde en kötü korkularından daha iyi olacak ve en iyi ümitlerinin yanına bile yaklaşamayacaktı. Zaten dünya her zaman böyle dönmüyor muydu?</p>

  <p>“Evet,” dedi Plikt. “İstisnalar dışında.”</p>

  <p>Plikt’in tarzı buydu. Öğreti yaptığı zamanların dışında çok az konuşurdu, ama konuştuğu zaman da konuşmayı bitiren bir tarzı vardı. Plikt köprüyü terk ederek o son derece rahatsız yatağına gitmek için ayağa kalktı; her zamanki gibi, Valentine onu diğer gemiye gitmesi için ikna etmeye çalıştı.</p>

  <p>“Varsam ve Ro beni odalarında istemiyorlar,” dedi Plikt.</p>

  <p>“Bir süre daha aldırmazlar,”</p>

  <p>“Valentine,” dedi Jakt. “Plikt hiçbir şeyi kaçırmamak için diğer gemiye gitmek istemiyor.”</p>

  <p>“Oh,” dedi Valentine.</p>

  <p>Plikt sırıttı. “İyi geceler.”</p>

  <p>Az sonra Jakt da köprüyü terk etti. Çıkarken elleri bir an Valentine’in omuzlarını tuttu. “Az sonra oradayım,” dedi kadın. Ve bunu o an için kastetmişti, onu hemen izlemeyi düşünüyordu. Tam aksine iyice düşünmek, insanlar tarafından bilinen tüm akıllı türlerin hepsini birden yok olmanın eşiğine getiren evreni anlamak için köprüde kaldı. Ana Kraliçe, Pequeninolar ve şimdi de türünün teki ve belki de var olabilecek tek örneği olan Jane. Akıllı hayatın gerçek bereketi ve ancak sadece birkaç kişi tarafından biliniyor. Ve hepsi öldürülmek için sırada.</p>

  <p>İşlerin doğal akışının böyle olduğunu ve herzaman düşündüğü gibi üç bin yıl önce böceklerin yok edilmesinden sorumlu olamayacağını Ender sonunda öğrenecekti. Soykırım evrenin içine işlemişti. Oyunun en büyük aktörlerine bile acıma yoktu.</p>

  <p>Nasıl başka türlü düşünebilirdi ki? Neden akıllı türler diğer türlerin üstünde heyulâ gibi duran yok edilme tehdidinden ayrıcalıklı oluyordu.</p>

  <p>Valentine sonunda terminalini kapatıp yatmak için ayağa kalktığı zaman, Jakt köprüyü terk edeli herhalde bir saat olmuştu. Ancak, bir dürtüyle, köprüden ayrılmadan önce bir an durdu ve havaya konuştu. “Jane?” dedi. “Jane?”</p>

  <p>Bir yanıt yoktu.</p>

  <p>Yanıt beklemesi için bir neden yoktu. Kulağında mücevheri taşıyan Miro’ydu. Miro ve Ender, ikisi. Jane’in aynı anda kaç kişiyi birden izlediğini merak etti. Belki de idare edebileceği en fazla iki kişiydi.</p>

  <p>Veya belki de iki bin. Ya da iki milyon. Filotik ağdaki hayaletin sınırlamaları hakkında Valentine ne biliyordu ki? Jane onu işitse bile, Valentine’in ondan bu çağrısını yanıtlamasını beklemeye hakkı yoktu.</p>

  <p>Valentine koridorda durdu, tam Miro’nun odasıyla kendisinin ve Jakt’ın paylaşmakta oldukları odanın arasında. Kapılar ses geçirmez değildi. Bölmenin içinden Jakt’ın hafif horlamasını duydu. Başka bir ses de işitti. Miro’nun soluğunu. Uyumuyordu. Ağlıyor olabilirdi. Bu gürültülü, ağır solukları tanımadan üç çocuğunu boş yere büyütmemişti.</p>

  <p>Benim çocuğum değil, karışmamalıyım.</p>

  <p>İterek kapıyı açtı; sessizdi, ama yatağın üstüne ışık düşmesine neden oldu. Miro hemen ağlamayı kesti, ama şiş gözleriyle ona baktı.</p>

  <p>“Ne istiyorsun?” dedi.</p>

  <p>Valentine odaya girdi ve onun ranzasının yanında yere oturdu, böylece yüzleri birbirinden birkaç santim uzaklıktaydı. “Kendin için hiç ağlamadın, değil mi?” dedi.</p>

  <p>“Birkaç kez.”</p>

  <p>“Ama bu gece onun için ağlıyorsun.”</p>

  <p>Valentine yaklaştı ve kolunu ona dolayarak başını omzuna çekti.</p>

  <p>“Hayır,” dedi Miro. Ama geri çekilmedi. Ve birkaç saniye sonra Miro’nun kolları beceriksizce onu kucaklamak için uzandı. Artık ağlamıyordu ve birkaç saniye kadının onu kucaklamasına izin verdi. Belki yardımı olmuştu. Valentine’in bunu bilmesine imkân yoktu.</p>

  <p>Sonra bitti. Miro geri çekildi, sırtüstü yatacak biçimde yuvarlandı. “Kusura bakma,” dedi.</p>

  <p>Valentine, “Bir şey değil,” dedi. İnsanları söylediklerine göre değil, kastettiklerine göre yanıtlardı.</p>

  <p>“Jakt’a söyleme,” diye fısıldadı Miro.</p>

  <p>“Söylenecek bir şey yok,” dedi Valentine. “Güzel bir konuşma yaptık.”</p>

  <p>Kalktı ve arkasından kapıyı kapatarak odayı terk etti. Miro iyi bir çocuktu. Jakt’ın kendisi hakkında ne düşüneceğine aldırması Valentine’in hoşuna gitmişti. Ve bu geceki gözyaşlarının içinde kendine acıma da olsa ne çıkardı? Kendisi de böyle birkaç damla akıtmıştı. Keder, diye kendine hatırlattı, hemen hemen her zaman yas tutanın kaybıdır.</p>
</body>
</html>
