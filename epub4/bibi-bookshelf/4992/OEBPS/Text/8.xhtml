<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.3.css" rel="stylesheet" type="text/css" />
</head>

<body>
  <h1 class="chapternumber sigil_not_in_toc">-8-</h1>

  <h1 class="chaptername" id="sigil_toc_id_8">MUCİZELER</h1>

  <div class="quote">
    <p>"Son zamanlarda Ender başımıza dert oldu. Işıktan hızlı yolculuk konusunda bir yol düşünmemiz için ısrar ediyor."</p>

    <p>"Bunun yapılamayacağını söyledin."</p>

    <p>"Biz böyle düşünüyoruz, insan bilimadamları böyle düşünüyor. Fakat Ender eğer Ansible'lar bilgi taşıyabiliyorsa, aynı hızda madde de taşıyabileceğimiz konusunda ısrar ediyor. Elbette bu saçmalık, bilgi ve fiziksel gerçeklik arasında bir ilişki yok."</p>

    <p>"Işıktan hızlı yolculuğu neden böyle çaresizce istiyor?"</p>

    <p>"Bu aptalca bir fikir, değil mi; bir yere görüntünden önce varmak. Tıpkı diğer taraftaki kendine ulaşmak için aynanın üstüne çıkmak gibi."</p>

    <p>"Ender ve Rooter bu konuda epeyce konuştular, onları duydum. Ender belki de madde ve enerjinin sadece bilgiden oluştuğunu sanıyor. Bu fiziksel gerçek, filotların birbirine yayınladığı mesajlardan başka bir şey değil."</p>

    <p>"Rooter ne diyor?"</p>

    <p>"Ender'in yarı yarıya haklı olduğunu söylüyor. Rooter fiziksel gerçekliğin bir mesaj olduğunu ve mesajların da filotların durmadan Tanrı'ya sordukları bir soru olduğunu söylüyor."</p>

    <p>"Soru ne?"</p>

    <p>"Bir sözcük: Neden?"</p>

    <p>"Ya Tanrı onlara nasıl cevap veriyor?"</p>

    <p>"Yaşamla. Rooter bu yaşamın, Tanrı'nın evrene verdiği amaç olduğunu söylüyor."</p>
  </div>

  <p>Miro Lusitania’ya döndüğü zaman bütün ailesi onu karşılamaya geldi. Ne de olsa onu seviyorlardı. O da onları seviyordu ve uzayda geçirdiği bir aydan sonra onların arkadaşlığını arıyordu. Kendisinin uzaydaki bir ayının, onların çeyrek asrına denk geldiğini -en azından bilgi açısından- biliyordu. Kendisini annesinin yüzündeki kırışıklıklara, hatta Grego ve Quara’nın otuzlarında yetişkinler olmalarına bile hazırlamıştı. Ama beklemediği şey, temel duygularını belirten belirgin davranışları dışında tümüyle yabancılaşmış olmalarıydı. Hayır, yabancıdan da kötüydüler. Bunlar, ona acıyan ve onu tanıdığını sanarak ona tepeden bakan yabancılardı. Hepsi ondan daha yaşlıydı. Hepsi. Ve hepsi daha gençti, çünkü acı ve kayıp, kendisine dokunduğu gibi onlara dokunmamıştı.</p>

  <p>Her zamanki gibi Ela aralarında en iyisiydi. Onu kucakladı, öptü ve “bana kendimi çok ölümlüymüşüm gibi hissettiriyorsun, ama seni gördüğüme memnunum,” dedi. En azından onun, aralarında bir engel olduğunu, gerçi bu engel gençlikmiş gibi davransa da, kabul edecek cesareti vardı. Doğru, Miro onu tam hatırladıkları gibiydi, en azından yüzü. Çoktandır kaybolmuş erkek kardeş ölümden dönmüştü; aileyi ürkütmek için gelen hayalet, sonsuz gençliğiyle, ama asıl engel hareket ediş biçimiydi. Konuşma şekliydi.</p>

  <p>Onun ne kadar sakat olduğunu, vücudunun hasar görmüş beynine ne kadar kötü yanıt verdiğini unutmuşlardı. Sürüyerek atılan adımlar, çarpık ve zor konuşma; bellekleri bütün tatsızlıkları silip atmıştı ve onu kazadan önceki haliyle hatırlıyorlardı. Ne de olsa, bu zaman geciktiren yolculuğa çıkmadan önce, sadece birkaç ay süreyle sakat kalmıştı. Bunu unutmak ve daha önceki, yıllar boyu tanıdıkları Miro’yu hatırlamak daha kolaydı. Güçlü, sağlıklı ve baba dedikleri adamın karşısına dikilebilen tek insan. Geçirdikleri şoku gizleyemediler. Bunu duraksamalarından, kaçamak bakışlarından, anlaşılamayacak kadar zor konuşmasını ve yavaş yürüyüşünü gözardı etmelerinden anlayabiliyordu.</p>

  <p>Sabırsızlıklarını hissedebiliyordu. Birkaç dakika içinde, en azından bazılarının gitmek için bahaneler ürettiklerini görebiliyordu. Öğleden sonra o kadar da işim var ki. Akşam yemeğinde görüşürüz. Bütün bunlar onları o kadar rahatsız ediyordu ki, kaçmak, yeni dönmüş olan Miro’nun bu uyarlamasını özümsemek için zaman geçmesini beklemek ya da gelecekte ondan mümkün olduğunca kaçınma planları yapmak zorundaydılar. En kötüleri, yanından uzaklaşmak için en istekli olanları -bir zamanlar ona tapan- Grego ve Quara’ydi ve bu onu yaralamıştı. Elbette önlerinde duran bu sakat Miro ile ilgilenmenin onlara neden zor geldiğini anlayabiliyordu. Onların eski Miro hakkındaki görüşleri çok küçük oldukları zamana aitti, bu nedenle çok acı verici bir tezat oluşturuyordu.</p>

  <p>“Akşam için büyük bir aile yemeği düşünmüştük,” dedi Ela. “Annem istemişti, ama bence beklemeli, sana biraz zaman tanımalıyız.”</p>

  <p>“Umarım bütün bu süre boyunca akşam yemeği için beni beklemediniz,” dedi Miro.</p>

  <p>Sadece Valentine ve Ela onun şaka yaptığını anladılar; hafif bir kıkırdamayla doğal bir tepki veren sadece onlardı. Diğerleri -Miro’nun gördüğüne göre- sözlerini anlamamışlardı bile.</p>

  <p>Hepsi iniş alanının kenarındaki uzun otların arasında duruyorlardı, bütün ailesi: Çelik grisi saçları, her zamanki gibi aşırı sert yüzüyle, şimdi altmışlarında olan annesi. Ancak, şimdi yüz ifadesi derin çizgiler halinde alnına ve kırışıklıklar halinde ağzının kenarlarına oyulmuştu. Boynu bir felâketti. Miro onun bir gün öleceğini hissetti. Otuz veya kırk yıla kadar değil belki, ama bir gün. Onun bir zamanlar ne kadar güzel olduğunu daha önce fark etmiş miydi? Ölülerin Sözcüsü’yle evlenmesinin onu bir şekilde yumuşatacağını, onu yeniden gençleştireceğini düşünmüştü. Belki bu olmuştu, belki Andrew Wiggin onun kalbini yumuşatmıştı, ama vücut, zamanın ona yaptığıyla oradaydı. Annesi yaşlanmıştı.</p>

  <p>Ela kırklarındaydı. Yanında kocası yoktu, belki evlenmişti de kocası işi olduğu için gelememişti, ama evli olmaması daha olasıydı. İşiyle mi evlenmişti? Onu gördüğüne gerçekten memnun gözüküyordu, fakat yine de acıma ve kaygısını gizleyemiyordu. Ne yani, ışık hızında bir aylık bir yolculuğun bir şekilde onu iyileştireceğini mi sanmıştı? Onun mekikten, romantik bir geziden dönen bir uzay tanrısı gibi güçlü ve cesur adımlarla inmesini mi beklemişti?</p>

  <p>Quim artık rahip kılığı içindeydi. Jane, Miro’ya ondan sonraki erkek kardeşinin büyük bir misyoner olduğunu söylemişti. Ormandaki bir düzineden fazla Pequeninoyu Hıristiyanlığa dönüştürmüş, vaftiz etmiş ve Piskopos Peregrino’nun verdiği yetkiyle, kendi halklarına dini ayinleri yönetmeleri için aralarından papazlar atamıştı. Bunlar, anaağaçlardan çıkan bütün Pequeninolari, ölmeden önce bütün anneleri, genç annelere ve yavrulara bakan arınık anneleri, muhteşem bir ölüm arayan bütün erkek kardeşleri ve bütün ağaçları vaftiz etmişlerdi. Ancak, sadece kadınlar ve erkek kardeşler komünyona katılabiliyordu ve evliliğe gelince, bir babaağaç ile onlarla çiftleşen kör ve akılsız sümüklüböcekler arasında bir tören gerçekleştirmek için anlamlı bir yol bulmayı düşünmek oldukça zordu. Ancak Miro, Quim’in gözlerinde bir tür yücelik görebiliyordu. Bu iyi kullanılmış bir gücün ışımasıydı; Riberia ailesinde tek o, Quim, hayatı boyunca ne istediğini bilmişti. Şimdi bunu yapıyordu. Teolojik zorluklara boş ver, o domuzcukların Aziz Paul’uydu ve bu onu devamlı bir neşeyle dolduruyordu. Tanrıya hizmet ettin, küçük kardeşim ve tanrı seni kendi adamı yapmış.</p>

  <p>Gümüş gözleri parıldayan, bir kolunu çok güzel bir kadına sarmış, altı çocuğu -en küçüğü yeni yürümeye başlamış, en büyüğü gençlik çağında- çevresini sarmış olan, Olhado. Çocukların hepsi doğal gözlerle bakmalarına rağmen, yine de babalarının dalgın ifadesini taşıyorlardı. Bakmıyorlardı, sadece dik bakışlarla izliyorlardı. Olhado için bu doğaldı; Olhado’nun belki de bir gözlemciler, sonradan oynatmayı ama hiç katılmamayı öğrenmekte olan yürüyen kayıt cihazları ailesi üretmiş olabileceği fikri, Miro’yu rahatsız etti. Fakat hayır, bu bir kuruntu olmalıydı. Miro, Olhado’ya karşı hiçbir zaman rahat olmamıştı ve bu nedenle Olhado’nun çocuklarının babalarıyla ne gibi benzerlikleri varsa, Miro’nun onlarla da aynı derecede rahat edememesine neden olacağı belliydi. Anneleri oldukça güzeldi. Herhalde kırkında değildi. Acaba Olhado onunla evlendiğinde kaç yaşındaydı? Nasıl bir kadındı ki yapay gözleri olan bir adamı kabul etmişti? Acaba sevişirlerken Olhado bunu kaydediyor ve gözlerine nasıl baktığını görmesi için ona tekrar oynatıyor muydu?</p>

  <p>Miro hemen bu düşüncesinden utandı. Olhado’ya baktığım zaman bütün düşüneceğim bu muydu, onun sakatlığı mı? Bunca yıl onu tanıdıktan sonra? O zaman, onların bana baktıkları zaman sakatlığımdan başka bir şey görmelerini nasıl bekleyebilirim?</p>

  <p>Burayı terk etmek iyi fikirdi. Andrew Wiggin bunu düşündüğü için memnunum. Hiçbir anlam ifade etmeyen kısmı ise geriye dönmekti. Neden buradayım?</p>

  <p>İstememesine rağmen Miro, Valentine’e bakmak için döndü. Kadın ona gülümsedi, kolunu ona doladı, kucakladı. “O kadar da kötü değil,” dedi.</p>

  <p>O kadar da kötü olmayan ne?</p>

  <p>“Beni karşılamak için bir tek kardeşim kaldı,” dedi kadın. “Bütün ailen seni karşılamaya gelmiş.”</p>

  <p>“Doğru,” dedi Miro.</p>

  <p>Ancak o zaman Jane konuştu, sesi kulağında ona takılıyordu. “Hepsi değil.”</p>

  <p>Kapat çeneni, dedi Miro sessizce.</p>

  <p>“Sadece bir tek kardeş mi?” dedi Andrew Wiggin. “Sadece ben mi?” Ölülerin Sözcüsü ilerledi ve kız kardeşini kucakladı. Ama Miro bunda da bir beceriksizlik mi görüyordu? Valentine ve Andrew Wiggin’in birbirlerinden utanmaları mümkün müydü? Ne komik. Valentine, bir maden alaşımı gibi katı, o Demosthenes’ti değil mi? Ve zorla hayatlarına giren ve bir yetkisi olmadığı halde ailesini yeniden yapan Wiggin. Utangaç olabilirler miydi? Kendilerini tuhaf hissedebilirler miydi?</p>

  <p>“Feci yaşlanmışsın,” dedi Andrew. “Bir sutavuğu kadar sıska. Jakt sana doğru dürüst bir hayat sağlamıyor mu?”</p>

  <p>“Novinha yemek pişirmiyor mu?” diye sordu Valentine. “Şimdi eskisinden de aptal görünüyorsun. Zihinsel bitkileşmenin tamamlanmasına tanık olmak için tam zamanında gelmişim.”</p>

  <p>“Ben de buraya dünyayı kurtarmak için geldiğini sanıyordum.”</p>

  <p>“Evreni, ama önce seni.”</p>

  <p>Bir kolunu yine Miro’ya doladı, diğerini de Andrew’e. Diğerleriyle konuştu. “Çok kalabalıksınız, fakat kendimi hepinizi tanıyormuş gibi hissediyorum. Umarım kısa süre sonra siz de ben ve ailem hakkında aynı şekilde hissedersiniz.”</p>

  <p>O kadar cana yakın ki. Böylece insanları rahatlatmayı başardı. Beni bile, diye düşündü Miro. İnsanları öylece kazanıyor. Andrew Wiggin’in yaptığı gibi. Bunu Ender’den mi öğrendi, yoksa Ender Valentine’den mi? Yoksa bu bir aile yeteneği mi? Ne de olsa, Peter tüm zamanların en üstün yöneticisiydi, orjinal Hegemon. Ne aile ama. Benimki kadar tuhaf. Ancak onlarınki dehaları nedeniyle tuhaf, ama benimki bunca yıl birlikte çektiğimiz acılar nedeniyle,ruhlarımızın çarpıklığı nedeniyle tuhaf ve ben de aralarında en tuhafı, en hasar görmüş olanıyım. Andrew Wiggin aramızdaki yaraları iyileştirmeye geldi ve bunu iyi başardı, ama iç çarpıklıklar, asla iyileştirilemedi.</p>

  <p>“Bir pikniğe ne dersiniz?” diye sordu Miro.</p>

  <p>Bu kez hepsi birden güldüler. Bu nasıldı, Andrew? Valentine? Onları rahatlattım mı? Ortalığı yatıştırdım mı? Herkese kim olduğum hakkında bazı fikirler vererek beni gördüklerine memnunmuş gibi görünmelerine yardım ettim mi?</p>

  <p>Jane Miro’nun kulağına, “Gelmek istedi,” dedi.</p>

  <p>Kapat çeneni, dedi Miro yeniden, zaten gelmesini istemiyordum.</p>

  <p>“Ama seni daha sonra görecek."</p>

  <p>Hayır.</p>

  <p>"Evlendi. Dört çocuğu var.”</p>

  <p>Bu artık bana bir şey ifade etmiyor.</p>

  <p>“Yıllardır uykusunda senin adını söylemedi.”</p>

  <p>Benim dostum olduğunu sanıyordum.</p>

  <p>“Öyleyim. Zihnini okuyabilirim.”</p>

  <p>Sen başkalarının işine burnunu sokan yaşlı bir fahişesin ve hiçbir şeyi okuyamazsın.</p>

  <p>“Yarın sabah sana gelecek. Annenin evine.”</p>

  <p>Orada olmayacağım.</p>

  <p>“Bundan kaçabileceğini mi sanıyorsun?”</p>

  <p>Jane ile konuşması sırasında, Miro çevresindeki insanların söyledikleri hiçbir şeyi duyamamıştı, ama önemli değildi. Valentine’in kocası ve çocukları gemiden çıkmışlardı ve kadın onları herkesle tanıştırıyordu. Elbette, özellikle amcalarıyla. Onunla konuşurken gözlerindeki hayranlık Miro’yu şaşırttı. Ama sonra, onun gerçekte kim olduğunu biliyorlardı. Soykırımcı Ender, evet, ama aynı zamanda Ölülerin Sözcüsü, Ana Kraliçe ve Hegemon’u yazan kişi. Miro bunu <i>şimdi</i> biliyordu, elbette, fakat Wiggin’le ilk karşılaşması düşmanca olmuştu, o sadece gezgin bir Ölülerin Sözcüsü, Miro’nun ailesinin içyüzünü açıklamak için gelmiş olan bir insancı din vaiziydi ve bunu yapmıştı. Sanırım ben diğerlerinden daha şanslıydım, diye düşündü Miro. Onu insanlık tarihindeki büyük bir şahıs olarak tanımadan önce, bir insan olarak tanıdım. Herhalde onu asla benim kadar tanımayacaklar.</p>

  <p>Aslında onu hiç de tanımıyorum. Kimseyi tanımıyorum ve kimse de beni tanımıyor. Hayatımızı herkesin içinden neler geçtiğini tahmin ederek geçiririz ve doğru tahmin edecek kadar şanslı olursak, “anladığımızı” sanırız. Ne saçmalık. Bilgisayar başındaki bir maymun bile ara sıra bir sözcük yazacaktır.</p>

  <p>Beni tanımıyorsunuz, hiçbiriniz, dedi sessizce. En az da, kulağımın içinde yaşayan ve başkalarının işine burnunu sokan yaşlı fahişe. Bunu duydun mu?</p>

  <p>“Bütün bu yüksek tonlu sızlanmayı nasıl kaçırabilirdim ki?”</p>

  <p>Andrew bavulu arabaya koyuyordu. Sadece birkaç yolcu için yer vardı. “Miro, benimle ve Novinha’yla birlikte gelmek ister misin?”</p>

  <p>Miro daha yanıtlayamadan, Valentine onun koluna girerek, “Oh, bunu yapma,” dedi. “Jakt ve benimle birlikte yürü. O kadar uzun süredir gemide tıkılı kaldık ki.”</p>

  <p>“Bu doğru,” dedi Andrew. “Annesi yirmi beş yıldır onu görmedi, ama sen onu gezintiye çıkarmak istiyorsun. Sen düşüncesizliğin ruhusun.”</p>

  <p>Andrew ve Valentine deminden beri yaptıkları gibi şakalaşıyorlardı, bu nedenle Miro hangi yolu seçerse seçsin, kahkahalarla bunu iki Wiggin arasında bir seçime dönüştüreceklerdi. Hiçbir şekilde, arabaya binmeliyim, çünkü ben sakatım, diyemezdi. Ayrıca kimsenin ona özel bir davranışta bulunarak tek başına bıraktığından da şikâyet edecek mazereti kalmamıştı. Bu o kadar zarifçe yapılmıştı ki, Miro, Valentine ve Andrew’in bunu daha önceden kararlaştırmış olup olmadıklarını merak etti. Belki de böyle şeyleri konuşmaya ihtiyaçları yoktu. Belki de üstünde bile düşünmeden, başka insanlar için bazı şeyleri yatıştırma konusunda, işbirliği yapabilecek kadar uzun bir süre birlikte yaşamışlardı. Tıpkı birlikte sık sık aynı rolleri oynayan iki aktörün, en ufak düzensizliğe yol açmadan doğaçlama yapabilmeleri gibi.</p>

  <p>“Yürüyeceğim,” dedi Miro. “Uzun yolu seçiyorum. Sizler gidin.”</p>

  <p>Novinha ve Ela itiraz etmeye başladılar, fakat Miro Andrew’in elini Novinha’nın kolunun üstüne koyduğunu gördü, Ela ise omzuna sarılan Quim’in kolu tarafından susturuldu.</p>

  <p>“Doğruca eve gel,” dedi Ela. “Ne kadar uzun sürerse sürsün, eve gel.”</p>

  <p>“Başka nereye gidebilirim ki?” diye sordu Miro</p>

  <p>&nbsp;</p>

  <p class="center">* * *</p>

  <p>&nbsp;</p>

  <p>Valentine Ender’i bir türlü anlayamıyordu. Bugün daha Lusitania’daki ikinci günüydü, ama şimdiden bir şeyin yanlış gittiğinden emindi. Bu, Ender’in kaygılı ve dalgın olmak için nedenleri olmasından değildi. Xenobiyologlarin Descolada’yla ilgili olarak karşılaştıkları sorunları, Grego ve Quara arasındaki gerilimi kendisine anlatmıştı ve elbette, Kongre filosu vardı ve ölüm her zaman gökyüzünün her yerinde heyula gibi üstlerindeydi. Fakat Ender daha önce, Ölülerin Sözcüsü olarak geçirdiği bunca yıl boyunca, kaygılar ve gerilimlerle birçok kez karşılaşmıştı. Milletlerin ve ailelerin, toplumların ve bireylerin sorunlarına balıklama dalmış, anlamak için mücadele etmiş ve sonunda kalplerdeki hastalıkları temizleyerek iyileştirmişti. Hiçbir zaman şimdi yapmakta olduğu gibi davranmamıştı.</p>

  <p>Ya da, belki bir kez yapmıştı.</p>

  <p>Çocukluklarında, Ender tüm böcek dünyalarına yollanan filolara kumanda etmek için hazırlanırken, onu bir süreliğine Dünya’ya getirmişlerdi, bunun fırtınadan önceki sessizlik olduğu sonradan ortaya çıkmıştı. Beş yaşından beri Ender ve Valentine ayrıydılar ve kontrol edilen birkaç mektup dışında başka bir şeye izin verilmiyordu. Sonra birden politikalarını değiştirerek Valentine’i ona getirmişlerdi. Ender, evlerinin olduğu şehre yakın özel bir konakta tutuluyor, günlerini yüzerek ve -daha çok- son derece bitkin bir halde şamandıra gibi suyun üstünde kalarak geçiriyordu.</p>

  <p>Valentine önce her şeyin yolunda olduğunu sanmıştı, sonunda onu gördüğüne memnundu. Fakat kısa sürede bir şeyin fena halde yanlış olduğunu anlamıştı. Sadece o günlerde Ender’i çok iyi tanımıyordu, ne de olsa hayatının yarısı boyunca Valentine’den ayrı yaşamıştı. Yine de kız onun zihninin böyle meşgul olmasının yanlış olduğunu biliyordu. Hayır, aslında tam böyle de değildi. Zihni meşgul değildi, zihni bomboştu. Kendisini dünyadan koparmıştı ve Valentine’in görevi onu tekrar bağlamaktı. Onu geriye getirmek, ona insanlık ağındaki yerini göstermekti.</p>

  <p>Başarılı olduğu için, Ender uzaya dönebilmiş ve böcekleri kesin olarak yok eden filoyu yönetebilmişti. O zamandan beri Ender’in insanlıkla bağlantısı güvenli görünüyordu.</p>

  <p>Şimdi ondan yarım hayat boyu uzak kalmıştı. Kendisi için yirmi beş, Ender için otuz ve yine kopmuş görünüyordu. Ender onu, Miro’yu ve Plikt’i arabaya bindirip sonsuz capim çayırlarının üstünde süzülürlerken, Valentine onu incelemişti.</p>

  <p>“Tıpkı okyanusun üstündeki küçük bir teknede gibiyiz,” dedi Ender.</p>

  <p>Jakt’ın onu ağ yayan küçük gemilerinden biriyle dolaştırmasını hatırlayan Valentine, “Tam olarak değil,” dedi. Üç metrelik dalgalar onları yukarı kaldırıyor ve sonra aşağıya, iki dalga arasındaki çukura daldırıyordu. Denize rahatça yaslanan büyük bir balıkçı gemisinde bu dalgalar onları rahatsız bile etmezdi, ama minik gemide dalgalar ürkütücüydü. Kelimenin tam anlamıyla soluk kesiciydi, Valentine iskemlesinden güverteye kaymak ve daha soluk alamadan kollarıyla kalın tahtaları kucaklamak zorunda kalmıştı. Kabaran, baş kıç vuran denizle, bu uysal çimenlik düzlük kıyas bile edilemezdi.</p>

  <p>Yine de, belki Ender için öyleydi. Belki bu capim alanlarını gördüğü zaman, onun içinde insanlığı ve onun yoldaş türlerini yok etmek için haince uyum sağlamaya çalışan Descolada virüsünü görüyordu. Belki onun için bu çayırların her parçası bir okyanus gibi vahşice dalgalanıyor ve titriyordu.</p>

  <p>Denizciler ona gülmüşlerdi, alay ederek değil ama şefkatle, çocuklarının korkusuna gülen ebeveynler gibi. “Bu denizler bir şey değil,” demişlerdi. “Bunu yirmi metre yüksekliğinde dalgaları olan denizlerde denemelisin.”</p>

  <p>Ender sakindi, görünüşte, tıpkı denizciler gibi. Sakin, bomboş. Onunla, Miro’yla ve sessiz Plikt’le konuşuyor, ama yine de geride bir şey saklıyordu. Acaba Ender ve Novinha arasında bir şey mi vardı? Valentine aralarında neyin doğal, neyin kırıcı olduğunu anlayacak kadar uzun süre onlarla beraber olmamıştı, ortada kesinlikle gözle görülen bir tartışma yoktu. Belki de Ender’in sorunu, kendisiyle Milagre toplumu arasında büyümekte olan engeldi.</p>

  <p>Bu mümkündü. Valentine, Trondheimlilerin onu kabul etmelerini sağlamasının ne kadar zor olduğunu ve aralarında muazzam saygınlığı olan bir adamla evlendiğini hatırladı. Ailesi çoktan Milagre’nin geri kalan kısmına yabancılaşmış olan bir kadınla evlenmek, Ender için nasıl bir şey olmuştu? Acaba bu yeri iyileştirmesi, herkesin varsaydığı gibi tam değil miydi?</p>

  <p>Mümkün değil. Valentine, Belediye Başkanı Kovano Zeljezo ve yaşlı Piskopos Peregrino ile bu sabah tanışmıştı ve onlar Ender’e gerçek bir sevgi besliyorlardı. Valentine, resmi nezaket, politik ikiyüzlülük ve gerçek dostluk arasındaki farkı ayırt edebilecek kadar çok sayıda toplantıya katılmıştı. Eğer Ender kendini bu toplumdan kopmuş hissediyorsa, bu onların seçimiyle değildi.</p>

  <p>Bunlardan çok fazla anlam çıkarıyorum, diye düşündü Valentine. Eğer Ender tuhaf ve kopmuş görünüyorsa, bunun nedeni çok uzun süredir ayrı olmamız. Ya da belki bu öfkeli genç adamdan, Miro’dan utanıyor; ya da, belki Plikt, onun Ender Wiggin’e karşı olan hesaplı sessizliği, onun bizden uzak durmayı seçmesine neden oluyor. Ya da, belki de bu gün, hemen, domuzcukların liderlerinden biriyle bile tanışmadan Ana Kraliçe’yle karşılaşmak için durmadan ısrar etmemden başka bir şey değil. Kopuk davranması için şu anda yanında bulunanlardan daha öteye bakmaya gerek yok. Ana Kraliçe’nin şehrini önce kasvetli bir duman tabakasıyla saptadılar. “Fosil yakıtlar,” dedi Ender. “İğrenç bir hızla onları yakıyor. Genellikle bunu hiç yapmazdı, Ana Kraliçeler, dünyalarına çok itina ederler ve hiçbir şekilde israfa ve pis kokulara neden olmazlar. Ama bu günlerde büyük bir telâş var ve Human, ona gerektiği kadar yakıp, etrafı kirletme yetkisini verdiklerini söylüyor.”</p>

  <p>“Neyin gerektirdiği kadar?” diye sordu Valentine.</p>

  <p>“Human söylemiyor, Ana Kraliçe de öyle, ama benim bir tahminim var ve sizin de tahmin edeceğinizi sanıyorum.”</p>

  <p>“Domuzcuklar, Ana Kraliçe’nin çalışmalarına dayanarak bir nesilde tam bir teknolojik toplum olmaya sıçrayacaklarını mı ümit ediyorlar?”</p>

  <p>“Zor,” dedi Ender. “Bunun için çok tutucular. Bilinebilecek her şeyi bilmek istiyorlar, fakat kendilerini makinelerle çevrelemekle de pek ilgilenmiyorlar. Hatırlarsanız ormandaki ağaçlar serbestçe ve kibarca her yararlı âleti onlara veriyor. Endüstri dediğimiz şey, hâlâ onlara vahşîlik gibi geliyor.”</p>

  <p>“O zaman ne? Bu duman neden?”</p>

  <p>“Ana Kraliçe’nin kendisine sor,” dedi Ender, “Belki sana dürüst davranır.”</p>

  <p>“Onu gerçekten görecek miyiz?” diye sordu Miro.</p>

  <p>“Oh, evet,” dedi Ender. “Ya da, en azından onun huzurunda olacağız. Bize dokunabilir, ama ne kadar az görürsek o kadar iyi. Yumurta dökmeye başlamadıkça, yaşadığı yer genellikle karanlık. O zaman görmeye ihtiyacı var ve işçiler içeriye ışık getirmek için tüneller kazıyorlar.”</p>

  <p>“Yapay ışıkları yok mu?” diye sordu Miro.</p>

  <p>“Hiç kullanmadılar,” dedi Ender, “Böcek Savaşları sırasında Güneş Sistemi’ne gelen yıldız gemilerinde bile. Herhangi bir sıcaklık kaynağı onlar tarafından net olarak görülebilir. Hatta bence kendi ısı kaynaklarını estetik olarak tanımlayabileceğimiz bir şekilde ayarlıyorlar. Termal resim yapma.”</p>

  <p>“O zaman yumurta dökerken neden ışık kullanıyorlar?”</p>

  <p>“Buna bir ayin demekte tereddüt ediyorum, Ana Kraliçe, insan dinini o kadar küçümsüyor ki. Buna genetik kalıtlarının bir parçası diyelim. Güneş ışığı olmadan yumurta dökülmez.”</p>

  <p>Sonra böcek şehrinin içindeydiler.</p>

  <p>Valentine buldukları şeye pek şaşırmamıştı; ne de olsa, gençliklerinde, o ve Ender eski bir böcek dünyası olan Rov’daki ilk kolonide bulunmuşlardı, ama Valentine bu deneyin Miro ve Plikt gibi yabancıları şaşırtacağını biliyordu ve aslında kendisinin bile eski akıl karışıklığı geri gelmişti. Şehirde belirgin olarak göze çarpan bir tuhaflık olduğundan değil. Bir insan binasıyla aynı prensiplere göre inşa edilmiş, çoğu alçak olan binalar vardı. Tuhaflık bunların düzenlenişindeki düzensizlikteydi. Hiçbir yol ve cadde yoktu, bütün binaları aynı yöne bakacak şekilde bir sıraya dizmek gibi bir girişim yoktu. Binalar herhangi bir ortak yüksekliğe kadar yapılmıyordu. Bazıları yerin üstünde duran bir damdan başka bir şey değildi; diğerleri büyük yüksekliklere kadar uzanıyorlardı. Boyanın sadece koruyucu olarak kullanıldığı anlaşılıyordu, dekoratif bir niteliği yoktu. Ender ısının estetik olarak kullanılabileceğini öne sürmüştü; başka hiçbir şeyin estetik olmadığı kesindi.</p>

  <p>“Hiçbir anlam ifade etmiyor,” dedi Miro.</p>

  <p>Valentine, Rov’u hatırlayarak, “Yüzeyden değil,” dedi. “Ama eğer tünellerde yol alabilseniz, yeraltında hepsinin bir anlam ifade ettiğini görürdünüz. Kayanın doğal damarlarını ve dokusunu izlerler. Jeolojide bir ritim vardır ve böcekler buna karşı hassastır.”</p>

  <p>“Ya yüksek binalar,” diye sordu Miro.</p>

  <p>“Su tabakası düzeyi onların en alt sınırıdır. Eğer daha büyük bir yüksekliğe ihtiyaç duyarlarsa, yukarı gitmek zorundadırlar.”</p>

  <p>“Bu kadar yüksek bir binaya ihtiyaç duyacak kadar ne yapıyorlar?” diye sordu Miro.</p>

  <p>“Bilmiyorum,” dedi Valentine. En azından üç yüz metre yüksekliğinde bir binanın yanından geçiyorlardı; civarda bir düzine kadarını daha görebiliyorlardı.</p>

  <p>Plikt bu yolculukta ilk kez olarak konuştu, “Roketler.”</p>

  <p>Valentine, Ender’e göz atınca onun gülümsediğini ve onaylayarak başını salladığını gördü. Yani Plikt onun kuşkularını ifade etmiş oluyordu.</p>

  <p>“Neden?” diye sordu Miro.</p>

  <p>Valentine neredeyse, ‘uzaya gitmek için, elbette!’ diyecekti, ama bu haksızlık olurdu, Miro ilk kez uzaya çıkmak için çabalayan bir toplum içinde hiçbir zaman yaşamamıştı. Onun için gezegenin dışına gitmek, yörüngedeki istasyonda dolanan uyduya binmekti. Fakat Lusitania insanları tarafından kullanılan tek bir mekik, herhangi bir derin uzay inşaat programı için gerekli malzemeyi dışarıya taşımak için yetersizdi. Eğer bu işi yapabilseydi bile, Ana Kraliçe’nin insanlardan yardım isteyeceği kuşkuluydu.</p>

  <p>“Ne inşa ediyor, bir uzay istasyonu mu?” diye sordu Valentine.</p>

  <p>“Sanırım öyle,” dedi Ender. “Fakat bir sürü roket ve gemiler, her şeyi aynı anda inşa etmeyi planladığını sanıyorum. Belki roketlerin kendilerini yedek parça olarak kullanarak. Sence ne kadar ileri gitmiştir?”</p>

  <p>Valentine az daha öfkeyle, nereden bileyim, demek üzereydi. Fakat sonra Ender’in ona sormadığını fark etti. Çünkü yanıtı hemen kendisi vermişti. Bu da sorusunu kulağındaki bilgisayara sorduğu anlamına geliyordu. Hayır, Jane’e, bir “bilgisayara” değil. Jane’e soruyordu. Valentine, arabada dört kişi olmalarına reğmen, beşinci bir kişinin var olduğu, Ender ve Miro’nun kulaklarında bulunan mücevher kanalıyla onları gördüğü ve dinlediği fikrine alışmakta hâlâ zorluk çekiyordu.</p>

  <p>“Hepsini aynı anda yapabilir,” dedi Ender. “Aslında, burada çıkarılan kimyasal hakkında bilinen verilere göre, Ana Kraliçe sadece bir uzay istasyonu değil, aynı zamanda ilk böcek araştırma seferlerinde kullanılan iki orta erimli yıldız gemisi -onların koloni gemisi uyarlaması- yapabilecek kadar metal arıtmış durumda.”</p>

  <p>“Filo gelmeden önce,” dedi Valentine. Hemen anlamıştı. Ana Kraliçe göç etmeye hazırlanıyordu. Küçük Doktor yeniden geldiği zaman, türünü bir tek gezegende kapana kısılmış olarak bırakmaya niyetli değildi.</p>

  <p>“Sorunu görüyorsun,” dedi Ender. “Bize ne yaptığını söylemiyor, bu nedenle ancak Jane’in gözlemlerine ve tahmin edebildiklerimize dayanmak zorundayız ve benim tahminim hiç de hoş bir görüntü oluşturmuyor.”</p>

  <p>“Böceklerin gezegenden gitmesinin ne sakıncası var?” diye sordu Valentine.</p>

  <p>“Sadece böcekler değil,” dedi Miro.</p>

  <p>Valentine ikinci bağlantıyı kurdu. Bu nedenle domuzcuklar Ana Kraliçe’nin ortalığı bu kadar kötü kirletmesine izin vermişlerdi. Bu nedenle başından beri iki gemi planlanmıştı. “Bir gemi Ana Kraliçe, bir gemi de Pequeninolar için.”</p>

  <p>“Niyetleri bu,” dedi Ender. “Ama benim görüşüme göre, Descolada için iki gemi.”</p>

  <p>“Kutsal anamız,” diye fısıldadı Miro.</p>

  <p>Valentine tüm vücudunun ürperdiğini hissetti. Ana Kraliçe’nin türünü kurtarmaya çalışması anlaşılabilir bir şeydi, ama yanında ölümcül ve kendini ayarlama yeteneğine sahip bir virüsü başka dünyalara taşıması da başka bir şeydi.</p>

  <p>“Kuşkularımı görüyorsun,” dedi Ender. “Ne yapmakta olduğunu bana neden söyleyemediğini görüyorsun.”</p>

  <p>“Nasıl olsa onu durduramazsın, değil mi?” diye sordu Valentine.</p>

  <p>“Kongre filosuna haber verebilir,” dedi Miro.</p>

  <p>Bu doğruydu. Ağır silâhlarla donatılmış düzinelerce gemi, her yönden Lusitania’da buluşmak için yaklaşıyordu, eğer iki yıldız gemisinin Lusitania’yı terk etmek üzere olduğu konusunda uyarılırlarsa, eğer orjinal yörüngeleri onlara verilirse, onların yolunu keser ve yok ederlerdi.</p>

  <p>“Yapamazsın,” dedi Valentine.</p>

  <p>“Onları durduramam ve gitmelerine de izin veremem,” dedi Ender. “Onları durdurmak, böcekler ve domuzcukların birlikte yok edilmesi riskini, gitmelerine izin vermek bütün insanlığın yok edilmesi riskini taşıyacak.”</p>

  <p>“Onlarla konuşman gerek. Bir tür anlaşma yapman gerek.”</p>

  <p>“Bizimle yapılacak bir anlaşmanın ne değeri var?” diye sordu Ender. “Bütün insanlık adına konuşmuyoruz. Eğer tehdit edersek, Ana Kraliçe tüm uydularımızı ve büyük olasılıkla Ansible’ımızı da yok eder. Zaten güvende olmak için de bunu yapabilir.”</p>

  <p>“O zaman gerçekten soyutlanmış oluruz,” dedi Miro.</p>

  <p>“Her şeyden,” dedi Ender.</p>

  <p>Valentine’in ikisinin de Jane’i düşündüklerini anlaması bir an sürdü. Ansible olmadan onunla bir daha konuşamazlardı; Lusitania’nın çevresinde dönmekte olan uydular olmadan, Jane’in uzaydaki gözleri kör demekti.</p>

  <p>“Ender, anlamıyorum,” dedi Valentine. “Ana Kraliçe bizim düşmanımız mı?”</p>

  <p>“Sorun bu, değil mi?” diye sordu Ender. “Onun türünü yenilemenin problemi bu. Artık özgürlüğüne sahip olan, artık kozasının içine sarmalanmış olarak yatağımın altında saklanmayan Ana Kraliçe, türü için en iyi olan neyse o şekilde hareket edecektir; bunun ne olduğuna karar verirse o şekilde.”</p>

  <p>“Fakat Ender, bu insanlarla böcekler arasında yeniden bir savaş olmasını gerektirmez.”</p>

  <p>“Eğer Lusitania'ya doğru ilerleyen bir insan filosu olmasaydı, bu sorun ortaya çıkmazdı.”</p>

  <p>“Ama Jane onların iletişimini engelledi,” dedi Valentine. “Küçük Doktor’u kullanma emrini alamazlar.”</p>

  <p>“Şimdilik,” dedi Ender. “Onların iletişimini kesmek için Jane’in kendi hayatını neden tehlikeye attığını sanıyorsun?”</p>

  <p>“Çünkü emir gönderilmişti.”</p>

  <p>“Yıldızyolu Kongresi bu gezegeni yok etmek için emri yolladı ve artık Jane gücünü açığa çıkardığına göre, bizi yok etmek için daha kararlı olacaklardır. Jane’i yollarının üstünden çekmenin bir yolunu bulduktan sonra, bu dünyaya karşı hareket etmekte daha kararlı olacaklardır.”</p>

  <p>“Ana Kraliçe’ye söyledin mi?”</p>

  <p>“Henüz değil. Daha sonra, yapmasını istemediğim halde onun zihnimden ne kadarını öğrendiğini bilmiyorum. Bu, tam olarak, kontrol etmesini bildiğim bir tür konuşma değil.”</p>

  <p>Valentine elini Ender'in omzuna koydu. “Buraya gelip Ana Kraliçe’yi görmemem için beni ikna etmeye çalışmanın nedeni bu muydu? Onun gerçek tehlikeyi öğrenmesini istemediğin için mi?”</p>

  <p>“Sadece onunla yeniden yüzleşmek istemediğim için,” dedi Ender. “Çünkü onu seviyorum ve ondan korkuyorum. Çünkü ona yardım etmem mi, yoksa onu yok etmem mi gerektiğinden emin değilim. Ve çünkü o roketleri bir kez uzaya çıkarttığı zaman, ki bu artık her gün olabilir, onu durdurma gücümüzü elimizden alacak. İnsanlığın geri kalan kısmıyla ilişkimizi kesecek.”</p>

  <p>Ve yine söylemediği şey: Ender ve Miro’yu Jane’den ayırabilirdi.</p>

  <p>“Bence kesinlikle onunla konuşmak zorundayız,” dedi Valentine.</p>

  <p>“Ya bunu yapmalı ya da onu öldürmeliyiz,” dedi Miro.</p>

  <p>“Şimdi benim açmazımı anladınız,” dedi Ender.</p>

  <p>Aracı sessizlik içinde sürdüler.</p>

  <p>Ana Kraliçe’nin yuvasının girişi, diğerlerine benzeyen bir binaydı. Hiçbir özel muhafız yoktu; aslında, tüm yolculukları boyunca bir tek böcek bile görmemişlerdi. Valentine gençliğinde, ilk koloni dünyasında, tümüyle yerleşik oldukları zaman böcek şehirlerinin nasıl göründüklerini merak ettiğini hatırladı. Şimdi artık biliyordu, kesinlikle tıpkı yok edildikleri zamanki gibi görünüyorlardı. Tepelerde kaynaşan karıncalar gibi koşturan böcekler yoktu. Bir yerlerde, güneş altında bakılan tarlalar ve meyve bahçeleri olduğunu biliyordu, ama bunların hiçbiri buradan görülmüyordu.</p>

  <p>Bu durum onu neden bu kadar rahatlatmıştı?</p>

  <p>Daha sorduğu anda bu sorunun yanıtını biliyordu. Çocukluğunda, Dünya’daki hayatı Böcek Savaşları sırasında geçmişti; böceksi yabancı yaratıklar, Dünya’daki her çocuğu dehşete düşürdükleri gibi, onun da gece karabasanlarını işgal etmişlerdi. Oysa sadece bir avuç insan böcekleri görmüştü ve onun çocukluğunda bunlardan sadece birkaç tanesi sağdı. İlk kolonisinde, çevresi böcek uygarlığının yıkıntılarıyla sarılı olduğu zaman bile, bir tane bile kurumuş ceset bulamamışlardı. Bu nedenle onun böceklerle ilgili tüm görsel fikri, videolardaki o korkunç görüntülerdi.</p>

  <p>Yine de, Ender’in kitabını, Ana Kraliçe’yi ilk okuyan o değil miydi? Ender’den sonra Ana Kraliçe’yi yabancı bir zarafet ve güzellik kişiliği olarak niteleyen ilk o değil miydi?</p>

  <p>Kendisi ilkti, evet, fakat bunun çok az anlamı vardı. Bugün yaşayan herkes, kısmen Ana Kraliçe ve Hegemon tarafından biçimlendirilmiş törel bir evrende yaşıyordu. Bu arada, o ve Ender böceklere karşı yürütülen devamlı tiksinti kampanyası içinde büyümüşlerdi. Elbette o böcekleri görmemiş olduğundan büyük bir rahatlık duyuyordu. Miro ve Plikt için Ana Kraliçe ve böcekleri görmek, onunki kadar duygusal bir gerilim yaratmayabilirdi.</p>

  <p>Ben Demosthenes’im, diye kendine hatırlattı. Böceklerin Raman, anlaşılabilir ve kabul edilebilir yabancılar olduğunda ısrar eden kuramcı benim. Çocukluğumun önyargılarının üstesinden gelmek için elimden geleni yapmalıyım. Zamanla bütün insanlık Ana Kraliçe’nin yeniden ortaya çıkışını öğrenecekti; Demosthenes’in Ana Kraliçe’yi bir Raman olarak kabul etmeyen tek kişi olması utanç verici olacaktı.</p>

  <p>Ender arabaya küçük bir evin önünde bir daire çizdirdi. “Burası doğru yer,” dedi. Aracı durdurdu, sonra aracın pervanelerini binanın tek kapısının yanında capim’e yerleşmesi için yavaşlattı. Binanın kapısı çok alçaktı, bir yetişkin oradan ancak elleri ve dizleri üstünde ilerleyerek girebilirdi.</p>

  <p>“Nereden biliyorsun?” diye sordu Miro.</p>

  <p>“Çünkü o söyledi,” dedi Ender.</p>

  <p>“Jane mi?” diye sordu Miro. Şaşırmış görünüyordu, çünkü Jane ona böyle bir şey söylememişti.</p>

  <p>“Ana Kraliçe,” dedi Valentine. “Doğruca Ender’in zihnine konuşuyor.”</p>

  <p>“Güzel numara,” dedi Miro. “Ben de öğrenebilir miyim?”</p>

  <p>“Göreceğiz,” dedi Ender. “Onunla karşılaştığın zaman.”</p>

  <p>Arabadan inip uzun çimenin üstüne basarlarken, Valentine, Miro ve Ender’in Plikt’e nasıl baktıklarını fark etti. Elbette, Plikt’in bu kadar sessiz olması onları rahatsız ediyordu. Ya da daha çok sessiz gibi görünmesi. Valentine, Plikt’i geveze ve güzel konuşan bir kadın olarak görürdü. Fakat aynı zamanda Plikt’in belirli sürelerde dilsiz ve sağırı oynamasına alışmıştı. Elbette, Ender ve Miro onun bu inatçı sessizliğiyle ilk kez karşılaşıyorlardı ve bu onları rahatsız ediyordu. Zaten Plikt'in böyle davranmasının nedenlerinden biri de buydu. Plikt, hafifçe kaygılı oldukları zaman insanların kendilerini daha çok açığa vurduklarına ve bu hafif kaygılanmayı yaratan bazı şeylerin de hiç konuşmayan birinin yanında olmakla ortaya çıktığına inanıyordu.</p>

  <p>Valentine bu tekniğin yabancılarla ilgilenmenin bir yolu olduğunu sanmıyordu, fakat Plikt’in sessizliğinin, bir öğretmen olarak, öğrencilerini -Valentine’in çocuklarını- kendi düşünceleriyle başa çıkmaları konusunda nasıl zorladığını görmüştü. Valentine ve Ender öğretmenlikleri sırasında, öğrencilerine konuşarak, sorular sorarak, tartışarak meydan okurlardı. Fakat Plikt, öğrencilerini tartışmanın her iki yanıyla oynamaya, kendi fikirlerini öne sürmeye, sonra kendi itirazlarını çürütmek için onlara saldırmaya zorlardı. Herhâlde bu metot birçok insanda işe yaramazdı. Valentine bunun Plikt için çok işe yaradığı sonucuna varmıştı, çünkü onun sessizliği bir iletişimsizlik değildi. Onun devamlı, etkileyici bakışları bile tek başına şüpheciliğin açık bir ifadesiydi. Bir öğrenci bu göz kırpmayan bakışlarla karşılaştığı zaman, kısa sürede kendi iç kaygılarına yenilirdi. Plikt’in belirgin kuşkusunun nedenini kendi içinde aramak zorunda kaldığı için, öğrencinin bir yana itmeyi başardığı ve gözardı ettiği her kuşku kendisini öne çıkarmak için zorlardı.</p>

  <p>Valentine’in en yaşlı çocuğu, Syfte, bu tek taraflı karşılaşmaları “güneşe bakmak” diye adlandırmıştı. Şimdi Miro ve Ender, her şeyi gören gözler ve hiç konuşmayan bir ağız karşısında, kendilerini körleştirme sıralarını savıyorlardı. Valentine huzursuzluklarını gidermek için onlara gülümsemek istedi. Aynı zamanda böyle zor olmaması için küçük tatlı bir tokat atmak istedi.</p>

  <p>İkisini de yapmak yerine, Valentine hızla kapıya yürüdü ve çekerek açtı. Kilit yoktu, sadece tutulacak bir kol. Kapı kolayca açıldı. Ender dizlerinin üstüne çömelip içeri sürünürken, Valentine kapıyı açık tuttu. Plikt hemen Ender’i izledi. Sonra, Miro içini çekti ve yavaşça dizlerinin üstüne çöktü. Emeklerken, yürüdüğünden daha da hantaldı, bir bacağın veya kolun her hareketi, sanki bir an nasıl ilerleyeceğini düşünüyormuş gibi, ayrı ayrı oluyordu. Sonunda Valentine çömelerek yürüyüp kapıdan içeri girdi. Diğerlerinden daha ufak olduğu için emeklemesine gerek olmamıştı.</p>

  <p>İçeride, tek ışık kapıdan geliyordu. Burası hiçbir özelliği olmayan, toprak tabanlı bir odaydı. Ancak Valentine’in gözleri karanlığa alıştıkça, en koyu gölgenin toprağın derinliklerine doğru uzanan bir tünel olduğunu fark etti.</p>

  <p>“Tünelin aşağılarına doğru ışık yok,” dedi Ender. “O beni yönlendirecek. Birbirinizin elini tutmak zorundasınız. Valentine, sen en sondan geleceksin, tamam mı?</p>

  <p>“Aşağıya doğru dik durarak yürüyebilir miyiz?” diye sordu Miro. Bu soru oldukça önemliydi.</p>

  <p>“Evet,” dedi Ender. “Bu nedenle bu kapıyı seçti.”</p>

  <p>Elele tutuştular, Plikt, Ender’in elini tutuyor, Miro iki kadının arasında yürüyordu. Ender onları tünelin eğiminde birkaç adım yürüttü. Tünel dikti ve önlerindeki kesin karanlık ürkütücüydü. Fakat Ender karanlık tam kesinleşmeden durdu.</p>

  <p>“Neden bekliyoruz?” diye sordu Valentine.</p>

  <p>“Rehberimizi,” dedi Ender.</p>

  <p>O anda, rehber geldi. Valentine karanlıkta Ender’in elini dürten, tek bir parmak ve başparmağı olan, siyah incecik kolu ancak fark etti. Ender sol eliyle parmağı tuttu ve parmak da kerpeten gibi onun eli üstüne kapandı. Valentine kolun üstüne bakarak onun sahibi olan böceği görmeye çalıştı. Aslında bütün görebildiği, çocuk ölçüsünde bir gölge ve bir kabuğun hafif pırıltısı oldu.</p>

  <p>Hayal gücü geri kalanı tamamladı ve istememesine rağmen titredi.</p>

  <p>Miro Portekizce bir şeyler mırıldandı. Demek o da bir böceğin varlığından etkilenmişti. Ancak, Plikt sessiz kaldı, Valentine onun titreyip titremediğini veya etkilenip etkilenmediğini anlamadı. Sonra Miro ayağını sürterek bir adım attı ve Valentine’i karanlığın içine doğru çekti.</p>

  <p>Ender bu geçidin diğerleri için ne kadar zor olacağını biliyordu. Şimdiye kadar sadece o, Novinha ve Ela Ana Kraliçe’yi ziyaret etmişti ve Novinha sadece bir kez gelmişti. Karanlık çok sinir bozucuydu, gözlerin yardımı olmadan aşağıya doğru durmadan ilerlemek, küçük seslerden, görünmeyen ama yakınlarda olan bir hayatın varlığını ve hareketlerini hissetmek.</p>

  <p>“Konuşabilir miyiz?” diye sordu Valentine. Sesi çok kısık çıkmıştı.</p>

  <p>“Bu iyi bir fikir,” dedi Ender. “Onları rahatsız etmezsiniz. Sesi pek fark etmezler.”</p>

  <p>Miro bir şey söyledi. Dudaklarının kımıldamasını göremeden, Ender Miro’nun konuşmasını anlamakta daha da zorlandı.</p>

  <p>“Ne?” diye sordu Ender.</p>

  <p><i>“İkimiz</i> de ne kadar uzak olduğunu bilmek istiyoruz,” dedi Valentine.</p>

  <p>“Bilmiyorum,” dedi Ender. “Hele buradan. Aşağılarda herhangi bir yerde olabilir. Düzinelerce bebek bakım odası var, ama korkmayın, çıkış yolunu kolayca bulabileceğime eminim.”</p>

  <p>“Ben de,” dedi Valentine, “Bir fenerle.”</p>

  <p>“Işık yok,” dedi Ender. “Yumurta dökümü güneş ışığı gerektirir, ama ondan sonra ışık sadece yumurtaların gelişimini geciktirir. Ve bir safhada larvayı öldürebilir.”</p>

  <p>“Bu karabasanın içinde çıkış yolunu bulabilir misin?” diye sordu Valentine.</p>

  <p>“Belki,” dedi Ender. “Düzenler var. Tıpkı örümcek ağları gibi, yapıyı genel olarak hissedersen, tünelin her bölümü bir anlam ifade ediyor.”</p>

  <p>“Bu tüneller rasgele değil mi?” Valentine’in sesi kuşkuluydu.</p>

  <p>“Eros’taki tünelleri dolaşmak gibi,” dedi Ender. Bir çocuk- asker olarak Eros’ta yaşarken onları keşfetmek için fazla şansı olmamıştı. Güneş Sistemi’ndeki ileri karakolları yaptıkları zaman, böcekler bu asteroidi bal peteğine çevirmişlerdi; ilk böcek savaşında ele geçirildikten sonra burası insan müttefiklerin filo kumanda merkezi olmuştu. Oradaki ayları boyunca, Ender zamanının çoğunu uzaydaki filoların yıldız gemilerini kontrol etmeyi öğrenmeye adamıştı. Yine de tünellere o zaman düşündüğünden çok daha fazla dikkat etmiş olmalıydı, çünkü Ana Kraliçe onu ilk kez Lusitania’daki yuvasına getirdiği zaman, Ender kıvrılmaların ve dönüşlerin onu hiç şaşırtmadığını fark etmişti. Doğruymuş gibi geliyorlardı, hayır, kaçınılmazmış gibi geliyorlardı.</p>

  <p>“Eros nedir?” diye sordu Miro.</p>

  <p>“Dünya’ya yakın bir asteroid,” dedi Valentine. “Ender’in aklını kaçırdığı yer.”</p>

  <p>Ender onlara tünel sisteminin nasıl organize edildiği hakkında bir şeyler anlatmak istedi, ama bu çok karmaşıktı. Birbirini izleyen düzensiz geometrik şekiller gibi, sistemi ayrıntılarıyla kavrayabilmek için bir sürü olası ayrıklık vardı, onu anlamak için ne kadar yakından izleseniz, o da o kadar kaçıyordu. Ancak, Ender’e her zaman aynı gibi geliyordu, durmadan kendini tekrarlayan bir düzen. Ya da, Ender onları yenmek için incelerken belki de bir şekilde kovan zihni kazanmıştı. Belki de sadece bir böcek gibi düşünmeyi öğrenmişti. Her iki durumda da Valentine haklıydı, Ender insan zihninin bir kısmını kaybetmişti, ya da ona bir parça kovan zihni eklemişti.</p>

  <p>Sonunda, bir köşeyi döndükleri zaman hafif bir ışık belirdi. “Graças a deus” tanrıya şükür, diye fısıldadı Miro. Ender, Plikt’in -hatırladığı parlak öğrenci olması kesinlikle imkânsız olan bu taş kadının- rahatlayarak iç geçirdiğini duymaktan memnun olmuştu.</p>

  <p>“Neredeyse geldik,” dedi Ender. “Yumurta dökmekte olduğu için, sinirli olmayacaktır.”</p>

  <p>“Gizlilik aramıyor mu?” diye sordu Miro.</p>

  <p>“Bu sanki birkaç saattir ufak çapta cinsel doruk devam ediyormuş gibi,” dedi Ender. “Bu onu çok neşeli yapıyor. Ana Kraliçeler genelde sadece kendi parçaları gibi işlev gören işçiler ve erkek böcekler tarafından çevrelenmiş olurlar. Utancı hiç bilmezler.”</p>

  <p>Fakat zihninde Ana Kraliçe’nin varlığını yoğun bir şekilde hissetti. Her an onunla iletişime geçebilirdi. Ender yaklaştıkça sanki Ana Kraliçe onun kafatasının içinde soluk alıyor gibiydi; ağırlaşıyor, bunaltıyordu. Diğerleri bunu hissediyor muydu? Ana Kraliçe onlarla konuşmayı başarabilecek miydi? Ela’yla hiçbir şey olmamıştı. Ela sessiz konuşmanın en ufak bir kıvılcımını bile yakalayamamıştı. Novinha’ya ise Ana Kraliçe’yle konuşmayı reddetmiş ve bir şey duyduğunu inkâr etmişti, fakat Ender onun sadece yabancı yaratığın varlığını reddettiğinden kuşkulanıyordu. Ana Kraliçe, orada oldukları sürece her ikisinin de zihnini yeterince berrak duyduğunu, ama kendisini Novinha’ya “duyuramadığını” söylemişti. Bugün de bunlarla aynı mı olacaktı? Ana Kraliçe başka bir insanla konuşabilse ne iyi olacaktı. O bunu yapabileceğini iddia ediyordu, ama Ender son otuz yılda Ana Kraliçe’nin gelecekle ilgili cesur tahminleriyle, geçmişin kesin anılarını birbirinden ayırmayı başaramadığını biliyordu. Tahminlerinin her parçasına, anılarına güvendiği kadar güveniyordu ve tahminleri yanlış çıktığı zaman bile, artık şimdi geçmiş olan bu tahmin için farklı bir gelecek beklediğini bile hatırlamıyordu.</p>

  <p>Onun yabancı zihninin Ender’i en çok rahatsız eden tuhaflıklarından biri de buydu. Ender, insanların olgunluk ve sosyal uyumunu, seçimlerinin sonuçlarını önceden görme yeteneklerine göre değerlendiren bir toplum içinde yetişmişti. Bazı bakımlardan Ana Kraliçe bu alanda önemli derecede yetersiz kalıyordu; çünkü bütün bilgelik ve deneyimine rağmen, küçük bir çocuğun cesur ve gereksiz güvenine sahipmiş gibi görünüyordu.</p>

  <p>Ana Kraliçe’yle iş yapmak konusunda Ender’i en çok korkutan şeylerden biri buydu. Acaba verdiği bir sözü tutabilir miydi? Verdiği bir sözü tutmayı başaramazsa, ne yapmış olduğunu fark edebilecek miydi?</p>

  <p>&nbsp;</p>

  <p class="center">* * *</p>

  <p>&nbsp;</p>

  <p>Valentine diğerlerinin ne söylemekte olduğuna yoğunlaşmaya çalıştı, fakat gözlerini onları yönlendiren böcekten ayıramıyordu. Düşündüğünden çok daha ufaktı, bir buçuk metreden uzun değildi, belki de daha azdı. Diğerlerinin arkasından baktığından böceğin ancak bazı kısımlarını görebiliyordu, ama bu neredeyse tümünü görmekten daha kötüydü. Kendini, bu parlayan siyah düşmanın Ender’in elindeki ölüm kavrayışını düşünmekten alıkoyamıyordu.</p>

  <p>Ölüm kavrayışı değil. Düşman değil. Tek başına bir yaratık bile değil. Bunun bir kulak veya bir parmak kadar bireysel kimliği var, her böcek Ana Kraliçe’nin sadece hareket veya duyu organlarından biri. Bir bakıma Ana Kraliçe zaten onlarla beraber ya da işçilerinin veya erkek böceklerin olabileceği her yerde, yüzlerce ışık yılı uzakta olsalar bile, zaten onlarla beraber. Bu bir canavar değil. Bu, Ender'in kitabında yazılı olan Ana Kraliçe. Gerçi bilmesem de, kendisiyle birlikte taşıdığı ve birlikte olduğumuz bütün yıllar boyunca beslediği şey bu. Korkmam gereken bir şey yok.</p>

  <p>Valentine korkusunu bastırmaya çalıştı, ama işe yaramıyordu. Terliyordu; elinin Miro’nun felçli elinin kavrayışından kaydığını hissediyordu. Ana Kraliçe’nin inine yaklaştıkça -hayır, onun evine, onun doğumevine- gitgide daha çok korktuğunu hissediyordu. Eğer bununla kendisi başa çıkamazsa, yardım istemekten başka çaresi yoktu. Jakt neredeydi? Başka birisinin yapması gerekiyordu.</p>

  <p>“Kusura bakma, Miro,” dedi. “Sanırım terliyorum.”</p>

  <p>“Sen mi?” dedi Miro. “Ben de benim terim olduğunu sanıyordum.”</p>

  <p>Bu iyiydi. Miro güldü. Valentine de onunla beraber güldü ya da en azından sinirli bir şekilde kıkırdadı.</p>

  <p>Tünel birden genişledi, tavan kemerindeki bir delikten bıçak gibi giren bir ışık okunun aydınlığında gözlerini kırparak duruyorlardı. Ana Kraliçe ışığın merkezinde büyük bir kayık gibiydi. Çevresi işçilerle doluydu, ama şimdi, ışıkta, kraliçenin huzurunda hepsi çok küçük ve kırılgan görünüyorlardı. Çoğu bir metreye yakındı, ama Ana Kraliçe kesinlikle üç metre uzunluğundaydı ve yüksekliği uzunluğunun yarısı kadar değildi. Bir gökkuşağı gibi güneş ışığını yansıtan kanat tüylerinin geniş, ağır ve neredeyse metalik bir görüntüsü vardı. Karnı uzun ve bir insan cesedini içine alabilecek kadar kalındı. Ancak, yumurta bıraktığı kıvrık uca doğru huni gibi darlaşıyor, ucunda sarımsı şeffaf, yapışkan, lifli bir sıvı pırıldıyordu; sıvı, odanın tabanındaki bir deliğe damladı, gidebildiği kadar derine gitti ve sonra, sanki fark edilmeden ağızdan sızan bir tükürük gibi aşağıya inerken, tekrar yukarı çıktı.</p>

  <p>Tuhaf ve ürkütücü olan yaratık çok büyüktü ve bir böceğe oldukça benzer bir şekilde davranıyordu; Valentine az sonra olacaklara hazır değildi. Yaratık sıvısını ikinci deliğe bırakacağı yerde, döndü ve yanında süzülen işçilerden birini yakaladı. Kıvranan böceği iri ön elleriyle kavrarken, kendisine yaklaştırdı ve ayaklarını ısırarak kopardı, birer birer. Her bacak koptukça, geri kalan bacaklar tıpkı bir sessiz çığlık gibi daha da şiddetle çırpınıyordu. Son bacak koptuğu zaman Valentine kendisini son derece rahatlamış hissetti, bu şekilde hiç olmazsa çığlık gözünün önünden gitmişti.</p>

  <p>Sonra, Ana Kraliçe kol ve bacakları olmayan işçiyi ikinci deliğe baş aşağıya soktu. Valentine izlerken, kuyruk bölümünün ucundaki sıvı, bir top oluşturacak şekilde yoğunlaştı, ama bu sıvı değildi, en azından hepsi; büyük damlanın içinde yumuşak, jöleye benzeyen yumurta vardı. Ana Kraliçe vücuduyla öyle bir manevra yaptı ki, yüzü tümüyle güneşe döndü ve çok bölmeli gözleri yüzlerce zümrüt yıldız gibi parladı. Sonra vücudunun yumurta döken kısmı aşağıya indi. Yukarı çıktığı zaman yumurta hâlâ ucunda asılıydı, ama ikinci girişimde yumurta yoktu. Her defasında ucundan aşağıya daha fazla sıvı sızdırarak, Ana Kraliçe'nin karnı birkaç kez daha aşağıya daldı.</p>

  <p>“Nossa Senhora,” dedi Miro. Valentine bunu İspanyolca karşılığından anladı, Nuestra Senora, Kutsal Anamız. Bu neredeyse anlamsız bir ifadeydi, ama şimdi iğrenç bir ironi kazanmıştı. Burada, bu derin mağarada, elbette Kutsal Bakire değildi. Ana Kraliçe, Karanlıkların Kutsal Anası’ydı. Lârvaların yumurtadan çıktıkları zaman beslenmeleri için, deliğe attığı işçilerin üstüne yumurta döküyordu.</p>

  <p>“Bu her zaman böyle olamaz,” dedi Plikt.</p>

  <p>Valentine, bir an Plikt’in sesini duyduğu için şaşırdı. Sonra, Plikt’in ne demek istediğini anladı ve haklıydı. Eğer yumurtadan çıkacak her böcek için bir işçi harcanacak olursa, nüfusun artması imkânsız olurdu. Aslında, öncelikle bir Ana Kraliçenin onları besleyecek bacaksız işçileri olmadan ilk yumurtalarına can vermesi söz konusu olamayacağından Ana Kraliçenin varlığı imkânsız olurdu.</p>

  <p>“Sadece yeni Ana Kraliçe için.”</p>

  <p>Bu Valentine’in aklına kendi düşüncesiymiş gibi geldi. Döktüğü yumurta sadece bir Ana Kraliçe olarak büyüyecekse, Ana Kraliçe, yumurta bölmesine canlı bir işçinin vücudunu yerleştirmek zorundaydı, ama bu Valentine’in kendi fikri değildi; böyle olmayacak kadar kesindi. Bu bilgiyi bilmesinin bir yolu yoktu, ama yine de fikir berrakça, şüphe götürmez bir şekilde, bir anda gelmişti. Tıpkı Valentine’in eski peygamberlerin ve gizemcilerin Tanrı’nın sesini duyduklarını hayal ettiği gibi.</p>

  <p>“Onu duydunuz mu? İçinizden biri?” diye sordu Ender.</p>

  <p>“Evet,” dedi Plikt.</p>

  <p>“Sanırım,” dedi Valentine.</p>

  <p>“Neyi işittik mi?” diye sordu Miro.</p>

  <p>“Ana Kraliçe’yi,” dedi Ender. “Sadece yeni bir Ana Kraliçe için yumurta döküyorsa, yumurta bölmesine bir işçi yerleştirmek zorunda olduğunu açıkladı. Beş tane döküyor, şimdiden iki tane yerleştirdi bile. Bizi bunu görmemiz için davet etti. Dışarıya bir koloni gemisi yollayacağını kendi yoluyla açıklıyor. Beş kraliçe yumurtası döküyor, sonra hangisinin en güçlü olduğunu görmek için bekleyecek. Onu gönderecek.”</p>

  <p>“Ya diğerleri?” diye sordu Valentine.</p>

  <p>“Eğer aralarında değen biri varsa onu kozalayacak. Tıpkı kendisine yaptıkları gibi. Diğerlerini öldürüp yiyecek. Bunu yapmak zorunda, eğer rakip kraliçelerden birinin vücudu, henüz çiftleşmemiş olan erkek böceklerden birine değecek olursa, erkek böcek çıldırır ve onu öldürmeye çalışır. Erkek böcekler çok sadık eşlerdir.”</p>

  <p>“Bunu herkes duydu mu?” diye sordu Miro. Düş kırıklığına uğramış olduğu sesinden belli oluyordu. Ana Kraliçe onunla konuşamamıştı.</p>

  <p>“Evet,” dedi Plikt.</p>

  <p>“Sadece bir parça,” dedi Valentine.</p>

  <p>“Elinizden geldiğince zihninizi boşaltın,” dedi Ender. “Kafanızda dolaşan bir nağme tutturun. Bu yardımcı olur.”</p>

  <p>Bu arada Ana Kraliçe bir sonraki organ kesim işini neredeyse bitirmişti. Valentine kraliçenin çevresinde büyümekte olan bacak yığınının üstünde yürüdüğünü düşündü; bunlar hayalinde, ince dallar gibi, iğrenç çatırtılarla kırılıyorlardı.</p>

  <p>“Çok yumuşak. Bacaklar kırılmaz. Eğilir.”</p>

  <p>Ana Kraliçe onun düşüncelerine cevap veriyordu.</p>

  <p>“Sen Ender’in bir parçasısın. Beni duyabilirsin.”</p>

  <p>Valentine’in zihnindeki düşünceler daha berraktı. Şimdi artık o kadar zorlayıcı değil, daha kontrollüydü. Valentine artık kendisinin ve Ana Kraliçe’nin düşünceleri arasındaki farkı hissedebiliyordu.</p>

  <p>“Ouvi,” duydum, diye fısıldadı Miro. Sonunda bir şey duyabilmişti. “Fala mais, escuto,” daha konuş, dinliyorum.</p>

  <p>“Filotik bağlantılar. Sizler Ender’e bağlısınız. Filotik bağ kanalıyla onunla konuştuğum zaman, kulak misafiri oluyorsunuz. Yankılar. Yansımalar.”</p>

  <p>Valentine, Ana Kraliçe’nin zihnine Starkça konuşmayı nasıl başardığını anlamaya çalıştı. Sonra Ana Kraliçe’nin böyle bir şey yapmadığını fark etti, Miro onu anadilinde, Portekizce duyuyordu ve Valentine hiç de Starkça duymuyordu, bu İngilizce’ydi, bu Valentine’in büyürken öğrendiği Amerikan İngilizcesi’ydi. Ana Kraliçe onlara bir dil yollamıyordu, düşünce yolluyordu ve onların beyinlerinin derinliklerinde hangi dil yatıyorsa, onunla bir anlam kazanıyordu. Valentine önce yankılar sonra da yansımalar sözcüklerini duyduğu zaman, doğru sözcüğü bulmak için çabalayan Ana Kraliçe değildi, sözcükleri kavrayıp anlam çıkarmaya çalışan Valentine’in kendi zihniydi.</p>

  <p>“Ona bağlı. Tıpkı benim halkım gibi. Ancak sizin özgür iradeniz var. Bağımsız filot. Azgın Fil İnsanlar, hepiniz.”</p>

  <p>“Şaka yapıyor,” diye fısıldadı Ender. “Bir yargı değil.” Valentine onun bu yorumu için minnettardı. Azgın fil insanlar cümlesiyle birlikte gelen görüntü, bir filin öldürünceye kadar bir insanı çiğnemesiydi. Bu onun çocukluğundan kalan bir görüntüydü, azgın fil sözcüğünü ilk öğrendiği anda duyduğu bir öyküydü. Bu görüntü onu korkutmuştu, tıpkı onu çocukluğundan beri korkutan görüntü gibi. Ana Kraliçe’nin zihnindeki varlığından zaten nefret ediyordu. Onun unutulmuş karabasanları tarayarak ortaya çıkarma yolundan nefret ediyordu. Ana Kraliçe’yle ilgili her şey bir karabasandı. Valentine bu varlığın bir Raman olduğunu nasıl düşünebilmişti. Özellikle, Ender Ana Kraliçe’ye nasıl bağlanabilmişti?</p>

  <p>“Biz ona uzandık. Bizim düşmanımızdı. Bizi yok etmeye çalışıyordu. Onu uysallaştırmak istedik. Azgın fil gibi.”</p>

  <p>Bir kapının açılması gibi, her şey birden Valentine’in kafasına dank etti. Böceklerin hepsi doğuştan uysal değillerdi. Kendi kimliklerine sahip olabiliyorlardı. Ya da en azından bir kontrol edilme bozukluğu ve bu nedenle Ana Kraliçeler onları yakalamanın, filotik olarak onları bağlayarak kontrol altına almanın bir yolunu geliştirmişlerdi.</p>

  <p>“Onu bulduk. Onu bağlayamadık. Çok güçlü.”</p>

  <p>Ve kimse Ender’in içinde bulunduğu tehlikeyi tahmin edemiyordu. Ana Kraliçe onu yakalamayı, her böcek gibi aklı olmayan bir tür âlet haline getirmeyi ümit etmişti.</p>

  <p>“Onun için bir ağ kurduk. Özlemekte olduğu şeyi bulduğumuzu sandık. İçine girdik. Ona filotik bir çekirdek verdik. Onunla bağlandık. Fakat bu yeterli değildi. Şimdi sen, Sen!”</p>

  <p>Valentine bu sözcüğü zihnine bir çekiç inmiş gibi hissetti. Beni kastediyor. Beni kastediyor, beni, beni...ben’in kim olduğunu anlamak için çabaladı. Valentine. Ben Valentine'im. Beni kastediyor.</p>

  <p>“Sen O’ydun. Sen. Seni bulmalıydık. En fazla özlediğini. Diğer şeyi değil.”</p>

  <p>Bu onun içinin bulanmasına neden oldu. Ordu’nun başından beri haklı olması mümkün müydü? Onların Valentine ve Ender’i zalimce ayırmalarının Ender’in hayatını kurtarmış olması mümkün müydü? Yani, eğer Ender’le birlikte olsaydı, böcekler onu kullanarak Ender’in kontrolünü ele geçirebilirler miydi?”</p>

  <p>“Hayır. Yapamazdık. Sen de çok güçlüsün. Mahkûmduk. Ölmüştük. Bize ait olamazdı, ama sana da ait olamazdı. Artık değil. Onu uslandıramadık, ama onunla bağlandık.”</p>

  <p>Valentine gemide aklına gelen resmi düşündü. Birbiriyle bağlanan insanlar arasından, aileler görünmeyen iplerle birbirine bağlıydılar, çocuklar ebeveynlerine, ebeveynler birbirine ya da kendi ebeveynlerine. İpleri yer değiştiren bir şebeke, sadakatları nereye aitse orada insanları birbirine bağlıyor. Ancak şimdi resim, Ender’e bağlı olan kendisine aitti. Ve sonra Ender... Ana Kraliçe’ye bağlı... Kraliçe yumurta döken kuyruğunu sallıyor, iplikler kıvrılıyor ve ipliğin ucunda, Ender’in başı, sallanıyor, inip çıkıyor... Görüntüyü uzaklaştırmaya çalışarak başını salladı.</p>

  <p>“Onu kontrol etmiyoruz. O, özgür. Eğer isterse beni öldürebilir. Onu durdurmam. Sen beni öldürecek misin?”</p>

  <p>Bu seferki sen, Valentine değildi; kadın sorunun ondan uzaklaştığını hissediyordu. Ve şimdi, Ana Kraliçe yanıt beklerken, zihninde başka bir düşünce hissetti. Kendi düşünce tarzına o kadar yakındı ki, eğer hassas bir durumda olmasa, eğer Ender’in cevap vermesini beklemese, bunun kendi doğal düşüncesi olduğunu sanabilirdi.</p>

  <p>Asla, dedi zihnindeki düşünce. Hiçbir zaman seni öldürmeyeceğim. Seni seviyorum.</p>

  <p>Ve bu düşünceyle birlikte Ana Kraliçe’ye doğru gerçek bir duygu parıltısı oldu. Valentine’in Ana Kraliçe’yle ilgili hayalinde birden hiçbir tiksinme kalmadı. Tam tersine, kraliçe muhteşem, asil ve büyüleyici görünüyordu. Kanat tüylerindeki gökkuşakları artık su üstündeki yağlı tabaka gibi değildi; gözlerinden yansıyan ışıklar bir hologramdı; karnının ucunda parıldayan sıvı yaşam iplikçikleriydi, bir kadının göğüslerinin ucundan süt emen bebeğin salyasının uzaması gibiydi. Şu ana kadar Valentine mide bulantısıyla savaşıyordu, ama birden neredeyse Ana Kraliçe’ye tapar olmuştu.</p>

  <p>Bu, Ender’in zihnindeki düşüncesiydi, Valentine bunu biliyordu; bu nedenle düşünceler ona neredeyse kendisininkiymiş gibi gelmişti ve Ender’in Ana Kraliçe’yi görüşüyle, yıllar önce Demosthenes adıyla yazdığı zamandan beri haklı olduğunu hemen anladı. Ana Kraliçe, tuhaf ama hâlâ anlama ve anlaşılma yeteneği olan bir Raman’di.</p>

  <p>İmgelem solduğu zaman, Valentine birinin ağladığını işitti. Plikt. Birlikte geçirdikleri bunca yıla rağmen, Valentine onun böyle zayıflık gösterdiğini görmemişti.</p>

  <p>“Bonita,” dedi Miro. Şirin.</p>

  <p>Bütün gördüğü bu muydu? Ana Kraliçe mi şirin? Miro ve Ender’in arasındaki iletişim gerçekten zayıf olmalıydı, ama neden kuvvetli olacaktı ki? Valentine Ender’i bütün hayatı boyunca tanıdığı halde, Miro onu bu kadar uzun süredir ve yakından tanımıyordu.</p>

  <p>Fakat eğer Valentine’in Ender’i algılaması bu nedenle Miro’dan daha güçlüyse, Plikt’in açıkça Valentine’den çok daha fazlasını algılamasını nasıl izah edebilirdi? Plikt’in bunca yıldır Ender’i incelemekte olması, onu gerçekten tanımadan takdir etmesi nedeniyle olabilir miydi? Plikt, Valentine’den bile daha sıkı şekilde kendisini Ender’e bağlamayı başarmıştı.</p>

  <p>Elbette öyle olacaktı. Elbette. Valentine evliydi. Valentine’in bir kocası vardı. Çocukları vardı. Erkek kardeşiyle olan filotik bağlantısı daha zayıf olmak zorundaydı. Oysa Plikt’in rekabet edebilecek kadar güçlü başka bir bağlantısı yoktu. Kendini tümüyle Ender’e adamıştı. Bu nedenle Ana Kraliçe filotik bağlantılarla düşüncelerin taşınmasını sağlayınca, elbette Plikt Ender’i kusursuzca almıştı. Şaşıracak bir şey yoktu. Kendisinin hiçbir parçası kısıtlanmamıştı.</p>

  <p>Acaba, ne de olsa çocuklarına bağlı olan Novinha bile kendisini Ender’e böylesine tümüyle adamış mıydı? Bu mümkün değildi ve eğer Ender bundan herhangi bir şekilde kuşkulansa, bu onu rahatsız ederdi. Ya da çekicilik? Valentine, hayranlığın en ayartıcı nitelik olduğunu bilecek kadar erkekleri ve kadınları tanıyordu. Yanımda Ender’in evliliğini sıkıntıya sokacak bir rakip mi getirdim?</p>

  <p>Acaba Ender ve Plikt şimdi bile düşüncelerimi okuyabiliyorlar mı?</p>

  <p>Valentine kendisini son derece teşhir olmuş ve korkmuş hissetti. Sanki onu yanıtlarcasına, sanki onu yatıştırırcasına, Ana Kraliçe’nin zihnindeki sesi, Ender’in yollamakta olabileceği düşünceleri boğarak geri döndü.</p>

  <p>“Neden korktuğunu biliyorum, ama kolonim kimseyi öldürmeyecek. Lusitania’yı terk ettiğimiz zaman, gemimizdeki bütün Descolada virüslerini öldürebiliriz.”</p>

  <p>Belki, diye düşündü Ender.</p>

  <p>“Bir yolunu bulacağız. Virüsü taşımayacağız. İnsanları kurtarmak için ölmek zorunda değiliz. Bizi öldürme, bizi öldürme.”</p>

  <p>Sizi asla öldürmeyeceğim. Ender’in sesi, Ana Kraliçe’nin ricası nedeniyle neredeyse boğularak, bir fısıltı gibi çıktı.</p>

  <p>Zaten seni öldüremeyiz, diye düşündü Valentine. Asıl bizi kolayca öldürebilecek olan sensin. Yıldız gemilerini, silâhlarını, bir kez inşa ettikten sonra insan filosunu karşılamaya hazır olabilirsin. Bu kez onlara Ender kumanda etmiyor.</p>

  <p>“Asla. Asla kimseyi öldürmem. Asla, söz verdik.”</p>

  <p>Rahatla, diye fısıldadı Ender. Rahatla. Huzur içinde ol, sakin, sessiz, dinlen. Hiçbir şeyden korkma, insanlardan korkma.</p>

  <p>Domuzcuklar için gemi inşa etme, diye düşündü Valentine. Kendin için inşa et, çünkü sen taşıdığın Descolada’yı öldürebilirsin, ama onlarınkini öldüremezsin.</p>

  <p>Ana Kraliçe’nin ricacı düşünceleri birden sert bir azarlamaya dönüştü.</p>

  <p>“Onların da yaşamaya hakkı yok mu? Onlara bir gemi sözü verdim. Size hiç öldürmeyeceğime söz verdim. Benden sözlerimi tutmamamı mı istiyorsunuz?”</p>

  <p>Hayır, diye düşündü Valentine. Böyle bir ihaneti öne sürdüğü için zaten kendinden utanmıştı. Yoksa bunlar Ana Kraliçe’nin düşünceleri miydi? Yoksa Ender’in mi? Hangi düşüncelerin ve hislerin kendisine, hangilerinin başkasına ait olduğundan gerçekten emin olabilir miydi?</p>

  <p>Hissettiği korku, bu kendisine aitti. Bundan neredeyse emindi.</p>

  <p>“Lütfen,” dedi. “Gitmek istiyorum.”</p>

  <p>“Eu tambem,” ben devam edebilirim, dedi Miro.</p>

  <p>Ender Ana Kraliçe’ye bir adım attı, elini ona doğru uzattı. Ana Kraliçe ona kolunu uzatmadı, onları kurbanlarının sonuncusunu yumurta hücresine yerleştirmak için kullanıyordu. Bunun yerine kanat tüylerinden birini kaldırdı, döndürdü, Ender’in eli siyah gökkuşağı yüzeye değinceye kadar uzattı.</p>

  <p>Ona dokunma! diye Valentine sessiz bir çığlık attı. Seni yakalayacak. Seni uysallaştırmak istiyor.</p>

  <p>“Hşşş,” dedi Ender yüksek sesle.</p>

  <p>Valentine onun kendisinin bu sessiz çığlıklarını yanıtlamak için mi, yoksa Ana Kraliçe’nin sadece ona söylediği bir şeyi kesmek için mi konuştuğundan emin değildi. Önemi yoktu. Birkaç saniye sonra, Ender bir böceğin parmağını tutmuş onları karanlık tünelde götürüyordu. Bu kez Valentine’i ikinci, Miro’yu üçüncü, Plikt’i de en arkadan gelecek şekilde sıralamıştı. Böylece geriye, Ana Kraliçe’ye en son bakan Plikt oldu; veda etmek için elini sallayan Plikt’ti.</p>

  <p>Yukarıya kadar olan bütün yol boyunca, Valentine neler olduğuna bir anlam vermeye çalıştı. Her zaman, keşke insanlar dilin belirsizliklerini yok ederek zihinden zihine konuşabilseler, birbirlerini kusursuzca anlarlar ve gereksiz ihtilâflar olmaz, diye düşünmüştü, ama insanlar arasındaki farklılıkları büyütmek yerine, dilin onları yumuşatabileceğini, küçültebileceğini, bu şekilde gerçekten birbirlerini anlamasalar da insanların geçinip gidebileceklerini keşfetmişti. Anlayış hayali, insanlara gerçekte olduklarından daha benzer olduklarını düşündürüyordu. Belki de dil daha iyiydi.</p>

  <p>Hepsi gözlerini kısarak, rahatlamış bir halde gülerek, emekleyerek binadan güneş ışığına çıktılar. “Eğlenceli değildi,” dedi Ender. “Ama sen ısrar ettin, Val. Onu hemen görmen gerektiği konusunda.”</p>

  <p>“Yani aptalın tekiyim,” dedi Valentine. “Haber bu mu?”</p>

  <p>“Çok güzeldi,” dedi Plikt.</p>

  <p>Miro sadece sırtüstü capim’e uzandı ve koluyla gözlerini örttü.</p>

  <p>Valentine orada öylece yatan Miro’ya baktı ve bir an için vaktiyle ne biçim bir adam olduğunu, nasıl bir vücuda sahip olduğunu gördü. Orada yatarken, sendelemiyordu; sessizdi, konuşmasında bir tekleme yoktu. Arkadaşı Xenologun ona aşık olmasına şaşmamak gerekirdi. Quanda. Babasının Miro’nun da babası olduğunu öğrenmesi herhâlde çok trajik olmalıydı. Ender’in otuz yıl önce Lusitania’da ölümü konuşurken açıkladığı en kötü şey buydu. Quanda’nm kaybettiği adam buydu ve Miro kendisi olan bu adamı kaybetmişti. Tevekkeli domuzcuklara yardım etmek için çiti aşmaya çalışırken hayatını tehlikeye atmıştı. Sevgilisini kaybetmiş olarak, hayatını hiçe saymıştı. Pişman olduğu tek şey ölmemiş olmasıydı. Hem dışından hem de içinden kırılmış olarak yaşamaya devam etmişti.</p>

  <p>Ona bakarken bütün bunları neden düşünmüştü? Neden bunlar ona çok gerçekmiş gibi gelmişti?</p>

  <p>Acaba bu, şu anda Miro'nun kendisini düşünmesinden mi ileri geliyordu? Miro’nun kendisiyle ilgili görüntüsünü mü yakalıyordu? İkisinin zihni arasında henüz kaybolmamış bir bağlantı mı vardı? “Ender,” dedi Valentine, “aşağıda ne oldu?”</p>

  <p>“Umduğumdan da iyi,” dedi Ender.</p>

  <p>“Neydi bu?”</p>

  <p>“Aramızdaki bağlantı.”</p>

  <p>“Bunu bekliyor muydun?”</p>

  <p>“İstiyordum.” Ender, ayakları uzun otların arasında sallanarak arabanın kenarına oturdu. “Bugün ne sertti, değil mi?”</p>

  <p>“Öyle mi? Nasıl kıyaslayacağımı bilmiyorum.”</p>

  <p>“Bazen o kadar entelektüel olur ki; tıpkı, sadece onunla konuşmakla zihnimde yüksek matematik yapmak gibi. Bu kez; tıpkı bir çocuk gibi. Elbette. Kraliçe yumurtası dökerken hiç onunla birlikte olmadım. Bence bize, kastettiğinden fazla şey söylemiş olabilir.”</p>

  <p>“Yani onun verdiği sözü kastetmediğini mi demek istiyorsun?”</p>

  <p>“Hayır, Val, hayır, o her zaman verdiği sözleri kasteder. Yalan söylemeyi bilmez.”</p>

  <p>“O zaman ne demek istedin?”</p>

  <p>“Benimle onun arasındaki bağdan bahsediyordum. Beni uslandırmayı nasıl denediklerinden. Bu gerçekten bir şey, değil mi? İhtiyaç duydukları bağlantının sen olabileceğini düşündüğü zaman bir an için çılgına döndü. Bu onlar için ne ifade ederdi biliyor musun, yok edilmemiş olacaklardı, hatta beni insan hükümetleriyle iletişim için kullanabilirlerdi. Galaksiyi bizimle paylaşırlardı. Kaybolmuş büyük bir fırsat.”</p>

  <p>“Sen de tıpkı bir böcek gibi olurdun. Onların bir kölesi.”</p>

  <p>“Elbette. Bundan hoşlanmazdım. Fakat tüm o hayatlar kurtarılmış olabilirdi, ben bir askerdim, değil mi? Eğer bir asker, ölürken, milyonların hayatını kurtarabiliyorsa...”</p>

  <p>“Ama bu işe yaramazdı. Senin bağımsız bir iraden var,” dedi Valentine.</p>

  <p>“Elbette,” dedi Ender. “Ya da en azından Ana Kraliçe’nin başa çıkabileceğinden daha bağımsız. Senin de. Rahatlatıcı, değil mi?”</p>

  <p>“Şu anda kendimi pek rahat hissetmiyorum,” dedi Valentine. “Tam kafamın içinde, oradaydın ve Ana Kraliçe de öyle; kendimi o kadar tacize uğramış hissediyorum ki...”</p>

  <p>Ender şaşırmış göründü. “Bana hiç öyle gelmedi.”</p>

  <p>“Şey, sadece o kadar değil,” dedi Valentine. “ Coşturucuydu da ve korkutucu. Kafamın içinde o kadar... büyüktü ki. Sanki kendimden iri birini kapsamayı deniyormuşum gibi.”</p>

  <p>“Tahmin ederim,” dedi Ender. Plikt’e döndü. “Senin için de öyle miydi?”</p>

  <p>Valentine, Plikt’in Ender’e dolu ve titrek gözlerle nasıl baktığını ilk kez fark etti, ama Plikt bir şey söylemedi.</p>

  <p>“Bu kadar güçlü, ha?” dedi Ender. Kıkırdadı ve Miro’ya döndü. Görmüyor muydu? Plikt çoktan Ender’e kafayı takmıştı. Şimdi, onu kafasının içinde hissettikten sonra, bu ona çok fazla gelmiş olabilirdi. Ana Kraliçe azgın fil işçileri uslandırmaktan bahsetmişti. Plikt’in Ender tarafından “uslandırılmış” olması mümkün müydü? Ruhunu Ender’in ruhu içinde kaybetmiş olması mümkün müydü? Saçma, İmkânsız. Tanrım umarım böyle değildir.</p>

  <p>“Haydi, gel, Miro” dedi Ender.</p>

  <p>Miro, Ender'in onu ayağa kaldırmasına izin verdi. Sonra araca bindiler ve evlerine, Milagre’ye doğru yola koyuldular.</p>

  <p>&nbsp;</p>

  <p class="center">* * *</p>

  <p>&nbsp;</p>

  <p>Miro onlara ayine gitmek istemediğini söylemişti. Ender ve Novinha onsuz gittiler. Fakat onlar gider gitmez, Miro evde kalmanın imkânsız olduğunu gördü. Görüş alanının dışında birisinin olduğu hissinden kurtulamıyordu. Gölgelerde, ufak tefek bir figür onu izliyordu. Düzgün ve sert zırhının içinde, ince kolunun ucunda sadece pençemsi parmak, kopartılacak ve yakılacak gevrek odun gibi kenara atılacak kollar. Ana Kraliçe’yi dünkü ziyareti onu tahmininden çok rahatsız etmişti.</p>

  <p>Ben bir Xenologum, diye kendine hatırlattı. Hayatımı yabancı yaratıklarla uğraşmaya adadım. Ender Human’ın vücudunun derisini yüzerken durdum, seyrettim ve gözümü bile kırpmadım, çünkü ben hislerine kapılmayan bir bilim adamıyım. Belki bazen deneklerimle fazla özdeşleşiyorum. Fakat onlarla ilgili karabasanlar görmüyorum. Onları gölgelerde görmeye başlamıyorum.</p>

  <p>Yine de işte buradaydı, annesinin evinin kapısının dışında duruyordu, çünkü çimen tarlalarında, Pazar sabahının parlak güneşi altında, ileri fırlayacak bir böceğin beklediği gölgeler yoktu.</p>

  <p>Böyle hisseden tek kişi benim.</p>

  <p>Ana Kraliçe bir böcek değil. O ve ailesi tıpkı Pequeninolar gibi sıcakkanlılar. Soluk alıyorlar ve memeliler gibi terliyorlar. Böceklerle olan evrimsel bağlarının yapısal yankılarını yanlarında taşıyabilirler, tıpkı bizim lemurlarla, sorekslerle ve farelerle olan benzerliklerimiz gibi, ama büyük ve fevkalâde bir uygarlık yaratmışlar ya da en azından karanlık ve fevkalâde bir uygarlık. Onları Ender’in gördüğü gibi, saygıyla, hayranlıkla ve sevgiyle görmeliydim.</p>

  <p>Ve yapabildiğim tek şey, sadece, tahammül etmek oldu.</p>

  <p>Ana Kraliçe’nin, anlayan ve bize katlanmaya muktedir bir Raman olduğuna kuşku yok. Sorun şu ki, ben onu anlamaya ve ona katlanmaya muktedir miyim? Ve ben böyle olan tek kişi olamam. Ender, Ana Kraliçe’yle ilgili bilgiyi Lusitania insanlarının çoğundan gizlemekte çok haklıydı. Benim gördüğümü bir kez görseler, ya da gözlerine bir tek böcek ilişse, korku yayılacak, birinin dehşeti diğerinin korkusunu körükleyecek, ta ki... ta ki bir şey oluncaya kadar. Kötü bir şey. Canavarca bir şey.</p>

  <p>Belki de Varelse olan biziz. Belki soykırım diğer türlere değil, insanın doğasına işlenmiş. Belki evrenin törel iyiliği için olabilecek en iyi şey, Descolada’nın serbest kalması, bütün insan evrenine yayılması ve soyumuzu tüketmesi. Belki de Descolada, değersizliğimizi kanıtlayan Tanrı’nın kendisi.</p>

  <p>Miro kendisini katedralin kapısında buldu, sabahın serin havasında açık duruyordu. İçeride, daha henüz komünyona gelmemişlerdi. Ayağını sürüyerek içeri girdi ve arka sıraya yakın bir yerde yerini aldı. Bugün İsa’yla sohbet etmeye niyeti yoktu. Sadece diğer insanların görüntüsüne ihtiyacı vardı. İnsanlarla çevrilmiş olmaya ihtiyacı vardı. Diz çöktü, istavroz çıkardı, sonra önündeki sıranın arkasına tutunarak, başı önüne eğilmiş bir durumda orada kaldı. Dua etmesi gerekirdi, fakat Pai Nosso, Babamız’da onun korkusunu giderecek bir şey yoktu. Bize bugünkü ekmeğimizi ver? Günahlarımız nedeniyle bizi bağışla? Cennet tıpkı Tanrı’nın Krallığı’ndaki gibi dünyaya gelecek? Bu iyi olur. Arslan’ın kuzuyu yiyebildiği Tanrı’nın Krallığı.</p>

  <p>Sonra aklına Aziz Stephen’in görüntüsünün bir hayali geldi: Tanrı’nın sağ elinde İsa oturuyordu. Fakat sol elinde başkası vardı. Cennet’in Kraliçesi. Kutsal Bakire değil, ama karnının ucunda beyazımsı salgısı titreyen Ana Kraliçe. Miro elleriyle önündeki sırayı sıkıca yakaladı. Tanrı bu görüntüyü önümden al. Düşmanımı arkama at.</p>

  <p>Birisi gelip yanında diz çöktü. Miro gözlerini açmaya cesaret edemedi. Yanındakinin insan olduğunu belirtecek bazı sesler duymayı bekledi. Fakat kumaş hışırtısı, sertleşmiş göğüsün üstünde kayan kanatların kenarları da olabilirdi.</p>

  <p>Bu görüntüyü uzaklaştırmak zorundaydı. Gözlerini açtı. Yan gözle yanındakinin de diz çökmüş olduğunu gördü. Kolunun inceliğinden, yeninin renginden, bu bir kadındı.</p>

  <p>“Benden sonsuza kadar saklanamazsın,” diye fısıldadı kadın.</p>

  <p>Ses yanlıştı. Çok kısıktı. Son duyduğundan beri yüz bin kez konuşmuş olan ses. Bebeklere ninni söylemiş olan ses, aşkın acılarını haykırmış olan ses, çocuklara eve gelin, eve gelin diye bağırmış olan ses. Bir zamanlar, gençken, ona sonsuza kadar devam edecek olan aşkını söyleyen ses.</p>

  <p>“Miro, eğer lânetini üstümden kaldırabilseydim, bunu yapmış olurdum.”</p>

  <p>Lânetim? Yanımda çevreme taşıdığım bu mu, ağır ve hantal, beni aşağıya çeken? Ve burada, ben de bunun vücudum olduğunu sanıyordum.</p>

  <p>“Sana ne söyleyeceğimi bilmiyorum, Miro. Istırap çektim - uzun süre. Bazen hâlâ da çektiğimi sanıyorum. Seni kaybetmek, geleceğe dair ümitlerimizi, Yani -neyse böylesi daha iyi- bunu fark ettim. İyi bir ailem var, iyi bir hayatım, senin de öyle olacak. Fakat seni bir dostum, bir kardeşim olarak kaybetmek, bu en zor kısmıydı, çok yalnızdım. Bunun üstesinden gelebilecek miyim, bilmiyorum.”</p>

  <p>Seni kız kardeşim olarak kaybetmek işin kolay kısmıydı. Başka bir kız kardeşe ihtiyacım yoktu.</p>

  <p>“Kalbimi kırdın, Miro. O kadar gençsin ki. Hiç değişmemişsin, bu en zor olanı, otuz yılda değişmemişsin.”</p>

  <p>Bu Miro’nun sessiz kalabileceğinden fazlaydı. Başını kaldırmadı, ama sesini yükseltti. Ayinin ortası için çok yüksek bir sesle kızı yanıtladı: “Değişmemiş miyim?”</p>

  <p>İnsanların ona bakmak için döndüklerinin biraz farkında olarak ayağa kalktı.</p>

  <p>“Değişmemiş miyim?” Sesi boğuktu, anlaşılması zordu ve Miro onu anlaşılır hale getirmek için hiçbir şey yapmıyordu. Ara yola doğru aksak bir adım attı ve sonunda onunla yüzleşmek için döndü. “Beni böyle mi hatırlıyorsun?”</p>

  <p>Quanda ona baktı, donakaldı, neye? Miro’nun konuşmasına veya onun inmeli hareketlerine mi? Yoksa sadece son otuz yıldır hayal ettiği traji-romantik sahne gibi olmaması nedeniyle onu utandırdığı için mi?</p>

  <p>Yüzü yaşlanmamıştı, ama o da Quanda değildi. Orta yaşlı, topluca, gözlerinin kenarında kırışıklıklar belirmiş. Şimdi kaç yaşında? Elli? Hemen hemen. Bu elli yaşındaki yaşlı kadının onunla ne ilgisi vardı?</p>

  <p>“Seni tanımıyorum bile,” dedi. Sonra kapıya doğru sendeledi ve dışarı çıktı.</p>

  <p>Bir süre sonra kendisini bir ağacın altında dinlenirken buldu.</p>

  <p>Rooter veya Human, bu hangisiydi? Miro hatırlamaya çalıştı, -burayı terk edeli birkaç hafta olmamış mıydı?- ama buradan ayrıldığında, Human’ın ağacı sadece bir fideydi, oysa artık her iki ağaç da neredeyse aynı ölçüdeydi ve şimdi Human'ın Rooter’a göre tepeye doğru mu, yoksa aşağıya doğru mu öldürüldüğünü kesinlikle hatırlamıyordu. Önemli değildi, Miro’nun bir ağaca söyleyecek bir şeyi yoktu ve onların da ona söyleyecekleri bir şeyleri yoktu.</p>

  <p>Ayrıca, Miro hiçbir zaman ağaç dilini öğrenmemişti; Kendisi için çok geç oluncaya kadar onların ağaçlara sopalarla vurmalarının bir dil olduğunu bile bilmiyorlardı. Ender bunu yapabilirdi ve Quanda ve belki birkaç kişi daha, ama Miro hiç öğrenemeyecekti, çünkü Miro’nun ellerinin sopaları tutması ve tempoyu vurması mümkün değildi. Artık onun için gereksiz olan bir dil daha.</p>

  <p>“Que dia chato, meu filho.”</p>

  <p><i>İşte</i> bu asla değişmeyecek olan sesti. Ve tutumu da değişmemişti: 'Ne berbat bir gün, oğlum.’ Aynı zamanda dindar ve sinsi ve kendisiyle her iki açıdan da alay eden bir ses.</p>

  <p>“Merhaba, Quim.”</p>

  <p>“Korkarım artık Peder Estevâo.” Quim bir rahibin bütün alâmetlerini, elbise ve her şeyiyle benimsemişti; onları altına doğru toparladı ve Miro’nun önündeki aşınmış çayırın üstüne oturdu.</p>

  <p>“İyi görünüyorsun,” dedi Miro. Quim oldukça olgunlaşmıştı. Çocukken çelimsiz ve dindar bir görüntüsü vardı. Teolojik teoriler yerine gerçek dünyanın deneyimleri ona çizgiler ve kırışıklıklar kazandırmıştı, ama sonunda yüzüne sevecenlik gelmişti. Ve güç. “Ayinde olay çıkardığım için üzgünüm.”</p>

  <p>“Öyle mi?” dedi Quim. “Orada değildim. Daha doğrusu, ayindeydim, sadece katedralde değildim.”</p>

  <p>“Ramanler için bir ayin mi?”</p>

  <p>“Tanrı’nın çocukları için. Kilise çoktan yabancılar için bir sözlük hazırladı. Demosthenes’i beklememize gerek yoktu.”</p>

  <p>“Eh, bu konuda kasılman gerekmiyor, Quim. Sözcükleri sen keşfetmedin.”</p>

  <p>“Tartışmayalım.”</p>

  <p>“O zaman başka insanların düşüncelerine burnumuzu sokmayalım.”</p>

  <p>“Soylu bir duygu. Kendisiyle sohbet etmeye ihtiyaç duyduğum bir dostumun gölgesine oturmuş olman dışında. Rooter’e çubuklarla vurmaya başlamadan önce, seninle konuşmanın daha kibarca olacağını düşündüm.”</p>

  <p>“Bu Rooter mi?”</p>

  <p>“Ona merhaba de. Senin dönmeni dört gözle beklediğini biliyorum.”</p>

  <p>“Onu hiç tanımadım.”</p>

  <p>“Fakat o senin hakkındaki her şeyi biliyor. Pequeninolar arasında nasıl bir kahraman olduğunu bildiğini sanmıyorum, Miro. Onlar için yaptıklarını ve bunun sana neye mal olduğunu biliyorlar.”</p>

  <p>“Acaba, sonunda belki de bize neye mal olacağını biliyorlar mı?"</p>

  <p>“Sonunda hepimiz Tanrı’nın hüküm engelinin önünde duracağız. Eğer bir gezegen dolusu ruh aynı anda oraya götürülse, kaygılanılması gereken şey, ruhu azizler tarafından kabul edilebilecek birinin oraya vaftiz edilmeden gönderilmemesi.”</p>

  <p>“Demek aldırmıyorsun bile.”</p>

  <p>“Aldırıyorum, elbette,” dedi Quim. “Ama yaşam ve ölümün, ne tür bir yaşam veya ne tür bir ölüme sahip olduğumuzdan daha az önemli olduğu gibi daha geniş bir görüş olduğunu söyleyebiliriz.”</p>

  <p>“Bütün bunlara gerçekten inanıyorsun, değil mi?” dedi Miro.</p>

  <p>“Bütün bunlar’la ne kastettiğine bağlı olarak, evet, inanıyorum.”</p>

  <p>“Hepsini kastediyorum. Yaşayan bir Tanrı, yeniden dirilen İsa, mucizeler, önseziler, vaftiz, ekmek ve şarabın, et ve kana dönüşmesi...”</p>

  <p>“Evet.”</p>

  <p>“Mucizeler, iyileştirme.”</p>

  <p>“Evet.”</p>

  <p>“Büyükbabam ve büyükannemin kabrindeki gibi.”</p>

  <p>“Orada birçok iyileşme olduğu bildirildi.”</p>

  <p>“Onlara inanıyor musun?”</p>

  <p>“Miro, bilmiyorum, bazıları isterik olabilir. Bazıları ilâç yerine verilen etkisiz maddeler nedeniyle olabilir. Bildirilenlerin bazıları da kendiliğinden olan doğal iyileşmelerin sonucu olabilir.”</p>

  <p>“Ama bazıları da gerçek.”</p>

  <p>“Olabilir.”</p>

  <p>“Mucizelerin olabileceğine inanıyorsun.”</p>

  <p>“Evet.”</p>

  <p>“Ama hiç birinin gerçekten olduğuna inanmıyorsun.”</p>

  <p>“Miro, gerçekten olduklarına inanıyorum. Ama insanların hangi olayların mucize olduğunu, hangilerinin olmadığını doğru olarak algılayıp algılamadıklarını bilmiyorum. Mucize olduğu iddia edilen birçok olayın hiç de mucize olmadığından kuşku yok. Meydana geldikleri zaman fark edilmemiş olan bir sürü mucize de olabilir.”</p>

  <p>“Ya bana, Quim?”</p>

  <p>“Ne demek, sana?”</p>

  <p>“Neden bana mucize yok?”</p>

  <p>Quim başını eğdi ve önündeki kısa otları çekiştirdi. Bu onun zor bir sorudan kaçınmak için çocukluğundan kalma bir alışkanlığıydı; sözde babalan Marcâo’yu sarhoş saldırganlığı içindeyken yanıtlama tarzı buydu.</p>

  <p>“Ne oldu, Quim? Mucizeler sadece başka insanlar için mi?” </p>

  <p>“Mucizenin bir parçası da, onun niçin olduğunu kimsenin bilmemesidir.”</p>

  <p>“Ne sansarsın ama Quim.”</p>

  <p>Quim kızardı. “Neden bir mucizeyle iyileşmediğini bilmek mi istiyorsun? Çünkü inancın yok, Miro.”</p>

  <p>“Ya, Evet üstat, İnanıyorum, inançsızlığımı bağışla, diyen bir adam?”</p>

  <p>“Sen bu adam mısın? Hiç iyileşmeyi istedin mi?”</p>

  <p>“Şimdi istiyorum,” dedi Miro. Ve sonra, kendiliğinden, gözleri yaşla doldu. “Oh Tann’m,” diye fısıldadı. “Çok utanıyorum.”</p>

  <p>“Neden utanıyorsun?” diye sordu Quim. “Tanrı’nın yardımını istediğin için mi? Kardeşinin önünde ağladığın için mi? Günahların için mi? Kuşkuların için mi?”</p>

  <p>Miro başını salladı. Bilmiyordu. Bu soruların hepsi çok zordu. Sonra yanıtı bildiğini fark etti. Kollarını iki yana açtı. “Bu vücuttan,” dedi.</p>

  <p>Quim uzandı ve onun kollarını omuzlarına yakın bir yerden kavradı, onları kendine çekerken elleri kayarak Miro’nun bileklerini kavradı. “O bize, bu sizler için verilen benim vücudum, dedi. Tıpkı senin vücudunu Pequeninolar, küçükler, için verdiğin gibi.”</p>

  <p>“Evet, Quim, ama o vücudunu geri aldı, değil mi?”</p>

  <p>“Eşekleşme,” dedi Quim. “İsa kendini öldürmedi. Bu Yahudilerin bir oyunu.”</p>

  <p>Miro’nun öfkesi patladı. “Soğuk algınlıkları tedavi edilen, Migrenleri mucizevî şekilde yok olan bütün o insanlar, onların Tanrı’dan benden çok şey almaya lâyık olduklarını mı söylüyorsun?”</p>

  <p>“Belki senin lâyık olduğun şeyi temel almıyor. Belki ihtiyacını temel alıyor.”</p>

  <p>Miro, Quim’in cüppesinin önünü yarı spastik parmaklarıyla kavramak için öne eğildi. “Vücudumu geri almam gerek!”</p>

  <p>“Belki,” dedi Quim.</p>

  <p>“Belki demekle neyi kastediyorsun, seni sırıtkan, kendini beğenmiş, bok herif!”</p>

  <p>“Demek istiyorum ki,” dedi Quim yumuşak bir ifadeyle, “sen vücudunu geri isterken, belki de Tanrı, o büyük bilgeliğiyle, senin iyi bir adam olabilmen için sakat olarak bir süre geçirmeye ihtiyacın olduğunu biliyor.”</p>

  <p>“Ne kadar süre?”</p>

  <p>“Kesinlikle hayatının geri kalan kısmından daha uzun değil.” Miro nefretle homurdandı ve Quim’in cüppesini bıraktı.</p>

  <p>"Belki de daha az,” dedi Quim. “Umarım.”</p>

  <p>“Ummak,” dedi Miro küçümseyerek.</p>

  <p>"İnançla birlikte temiz bir sevgi, bu en büyük meziyetlerden biridir. Bunu denemelisin.”</p>

  <p>"Quanda'yi gördüm.”</p>

  <p>“Geldiğinden beri seninle konuşmak istiyor.”</p>

  <p>“Yaşlı ve şişman. Bir sürü bebeği var, otuz yıl yaşamış ve evlendiği adam onu devamlı olarak bir yukarı bir aşağı sürüp durmuş. Mezarını ziyaret etmeyi tercih ederdim!”</p>

  <p>“Ne kadar yüce ruhlusun.”</p>

  <p>“Ne demek istediğimi biliyorsun! Lusitania’yı terk etmek iyi fikirdi, ama otuz yıl, yeterince uzun değildi.”</p>

  <p>“Kimsenin seni tanımadığı bir dünyaya mı gelmek isterdin?” </p>

  <p>“Burada da beni kimse tanımıyor.”</p>

  <p>“Belki tanımıyorlar, ama biz seni seviyoruz, Miro.”</p>

  <p>“Vaktiyle olduğum şeyi seviyorsunuz.”</p>

  <p>“Sen aynı adamsın, Miro. Sadece farklı bir vücudun var.” Miro, destek almak için Rooter’e yaslanarak ayağa kalkmaya çabaladı. “Ağaç arkadaşınla konuş, Quim. Duymak istediğim şeylerle ilgili olarak söyleyebileceğin hiçbir şey yok.”</p>

  <p>“Öyle sanıyorsun,” dedi Quim.</p>

  <p>“Boktan bir heriften daha kötüsü nedir, biliyor musun, Quim?” “Elbette,” dedi Quim. “Düşman, sert, kendine acıyan, küfürbaz, mutsuz, kendi acısının öneminin her şeyden çok fazla olduğunu sanan yararsız bir bok herif.”</p>

  <p>Bu Miro’nun tahammül edebileceğinden fazlaydı. Öfkeyle haykırdı, kendini Quim’in üstüne atarak onu devirdi. Elbette o da dengesini kaybetti ve kardeşinin üstüne düştü, sonra Quim’in cüppesine dolandı, ama bu önemli değildi; Miro kalkmaya çalışmıyordu, vurarak Quim’e biraz acı vermeyi düşünüyordu, sanki bunu yaparak kendi acısını biraz hafifletecekmiş gibi.</p>

  <p>Ama birkaç yumruktan sonra, Miro Quim’e vurmayı bıraktı ve kardeşinin göğsünde ağlayarak gözyaşlarına boğuldu. Bir an sonra Quim’in kollarının ona dolandığını hissetti. Onun monoton bir şekilde dua okuyan sesini duydu.</p>

  <p>“Pai Nosso, que estâs no ceu.” Babamız, göklerde var olan. Ancak, bundan sonra büyü kayboldu, sözcükler değişti ve gerçekleşti. “O teu filho estâ com dor, o meu irmâo precise a resurreiçao da alma, ele merece o refresco da esperança.” Acı içindeki bu oğlun, kardeşim, ruhunun yeniden doğması için o tatlı umut içkisini yudumlamayı hak ediyor.</p>

  <p>Quim’in Miro’nun acısını, çirkin taleplerini seslendiren sesini duymak, Miro’nun yeniden utanmasına neden oldu. Miro yeni bir umudu hak ettiğini niçin hayal ediyordu ki? Vücudunun tekrar bir bütün olması için mucize istemek üzere dua etmesini Quim'den istemeye nasıl cüret edebiliyordu. Onun gibi kendine acıyan bir inançsız için Quim’in inancını öne sürmenin haksızlık olduğunu Miro biliyordu.</p>

  <p>Ama dua devam etti. “Ele duo tudo aos Pequeninos, e tu nos disseste, Salvador, que qualquer coisa que fazemos a estes Pequeninos, fazemos a ti.” O her şeyini Pequeninolara verdi ve Kurtarıcı, sen, kendin bize dedin ki, bu Pequeninolara bir şey olursa, sana yapmış olacağız.”</p>

  <p>Miro onun sözünü kesmek istedi. Eğer her şeyimi Pequeninolara verdiysem, onlar için yaptım, kendim için değil, ama Quim’in sözleri onu susturdu: bize dedin ki, Kurtarıcı, bu küçüklere bir şey olursa, sana yapmış olacağız. Bu sanki Quim’in Tanrı’dan bir pazarlığın onun payına düşen kısmını ödemesini istemesi gibiydi. Quim’in, sanki onu hesaplaşmaya çağırmaya hakkı varmış gibi, Tanrı’yla oldukça ilginç bir ilişkisi olmalıydı.</p>

  <p>“Ele nâo e como Jö, perfeito na coraçâo.” Onun kalbi Yakub kadar kusursuzdur.</p>

  <p>Hayır. Ben Yakub kadar mükemmel değilim. Başka bir adam benim karım olması gereken kadının çocuklarının babası oldu. Diğerleri benim başardığım şeyleri başardılar ve Yakub’un çıbanına karşı benim bu sendeleyen yarım var-felçli-Yakub benimle iş yapar mı?</p>

  <p>“Restabeleçe ele como restabeleceste Jö. Em Nome do Pai, e do Filho, e do Espı'rito Santo. Amem.” Onu da Yakub’u iyileştirdiğin gibi iyileştir. Baba, Oğul ve Kutsal Ruh adına, Âmin.</p>

  <p>Miro kardeşinin kollarının onu serbest bıraktığını hissetti, sanki onu kardeşinin göğsünde tutan yerçekimi değil de bu kollardı. Miro hemen doğruldu ve yatmakta olan kardeşine baktı. Quim’in çenesinde bir morluk oluşuyordu. Dudağı kanıyordu.</p>

  <p>“Seni incittim,” dedi Miro. “Kusura bakma.”</p>

  <p>“Evet,” dedi Quim. “Beni gerçekten incittin ve ben de seni incittim. Burada popüler bir eğlencedir. Kalkmama yardım et.”</p>

  <p>Bir an için, sadece hızla geçen bir an için, Miro sakat olduğunu, kendi dengesini ancak sağladığını unuttu. O an için kardeşine elini uzatmaya başladı, ama sonra, dengesini kaybedince sendeledi ve hatırladı. “Yapamam,” dedi.</p>

  <p>“Oh, sakat olduğunla ilgili çeneni kapat ve bana elini uzat.” Böylece Miro bacaklarını açarak kendini ayarladı ve kardeşine eğildi. Şu anda kendisinden neredeyse otuz yaş büyük, bilgelik ve sevecenlikte ise daima daha yaşlı olan küçük kardeşine. Miro elini uzattı, Quim onu kavradı ve Miro’nun yardımıyla yerden kalktı. Bu çaba Miro için tüketiciydi; böyle bir şey için gücü yoktu, ama Quim sahte davranmıyordu, kendisini kaldırması için Miro’ya güveniyordu. Sonunda omuz omuza, elleri hâlâ birbirini tutarken birbirlerine baktılar.</p>

  <p>“Sen iyi bir rahipsin,” dedi Miro.</p>

  <p>“Evet,” dedi Quim. “Ve eğer bir boks arkadaşına ihtiyacım olursa, telefonumu alırsın.”</p>

  <p>“Tanrı dualarını yanıtlar mı?”</p>

  <p>“Elbette. Tanrı bütün duaları yanıtlar.”</p>

  <p>Miro bir anda Quim’in ne demek istediğini anladı. “Yani, evet diyecek mi?”</p>

  <p>“Ah, hiçbir zaman emin olamadığım kısmı da bu. Eğer derse, bana sonra söylersin.”</p>

  <p>Quim ağaca doğru -dimdik durarak, ama topallayarak- yürüdü. Yerden birkaç konuşma sopası aldı.</p>

  <p>“Rooter’la ne hakında konuşacaksın?”</p>

  <p>“Onunla konuşmam gerektiğine dair haber yollamış. Buradan oldukça uzak ormanlardan birinde itikatlara karşı bazı davranışlar olmuş.”</p>

  <p>“Onları dönüştürdün ve sonra çıldırdılar, öyle mi?” dedi Miro.</p>

  <p> “Tam olarak değil,” dedi Quim, “Bu hiç vaaz vermediğim bir grup. Babaağaçların hepsi birbirleriyle konuşuyorlar, bu nedenle Hıristiyanlık fikri zaten dünyanın her yerine yayılmış durumda. Her zamanki gibi, itikada karşı davranışlar gerçeklerden hızlı yayılıyormuş gibi görünüyor ve Rooter kendini suçlu hissediyor, çünkü bunlar onun bir düşüncesini temel alıyor.”</p>

  <p>“Sanırım bu senin için ciddî bir iş,” dedi Miro.</p>

  <p>Quim irkildi. “Sadece benim için değil.”</p>

  <p>“Kusura bakma. Kilise için, demek istemiştim. İnananlar için.” “Bu kadar da dar kapsamlı değil, Miro. Bu Pequeninolar gerçekten çok ilginç bir itikatla ortaya çıktılar. Bir gün, çok da eski değil, Rooter tıpkı İsa’nın insanlara gelmesi gibi, Kutsal Ruh’un belki de bir gün Pequeninolara gelebileceğini söylemişti. Bu, Kutsal Üçlü’nün büyük bir yanlışla yorumlanmasıydı, ama bu tek orman bunu çok ciddîye aldı.”</p>

  <p>“Bana oldukça dar kapsamlı geliyor.”</p>

  <p>“Bana da öyle geliyordu. Rooter özelliklerini söyleyinceye kadar. Bak, bunlar Descolada virüsünün, Kutsal Üçlü’nün yeniden doğuşu olduğuna ikna olmuşlar. Bu sapık bir düşünce tarzı, Kutsal Ruh her zaman her yerde, Tanrı’nın yarattığı her şeyin içinde yaşadığından, onun yaşayan her şeyin içine giren Descolada virüsünün içinde de yeniden doğmuş olması normaldir.”</p>

  <p>“Virüs’e mi tapıyorlar?”</p>

  <p>“Oh, evet, Ne de olsa siz bilim adamları Pequeninolarin Descolada virüsü tarafından yaratılmış akıllı bir varlık olduğunu keşfetmediniz mi? Demek oluyor ki virüs yaratıcı güçle dolu, bundan da kutsal bir doğası olduğu anlamı çıkar.”</p>

  <p>“Sanırım Tanrı’nın İsa olarak yeniden doğması kadar bu konuda da gerçeğe uygun yeterince kanıt var.”</p>

  <p>“Hayır, daha da fazlası var, ama hepsi bu kadar olsaydı, Miro, buna bir kilise meselesi olarak bakabilirdim. Karmaşık, zor, fakat senin söylediğin gibi dar kapsamlı.”</p>

  <p>“O zaman, nedir?”</p>

  <p>“Descolada ikinci vaftizdir. Ateş tarafından. Sadece Pequeninolar bu vaftize katlanabilirler ve bu onları üçüncü hayata taşır. Açıkça, üçüncü hayatı inkâr eden insanlardan çok Tanrı’ya yakınlar.”</p>

  <p>“Üstünlük mitolojisi. Bunu bekleyebiliriz. Sanırım,” dedi Miro. “Egemen bir kültürün karşı konulamayan gücünün baskısı altında hayatta kalmaya çalışan birçok ulus, kendilerini bir tür özel insanlar olduklarına inandıracak bir efsane yaratırlar. Seçilmiş. Tanrıların kayırdığı. Çingeneler, Yahudiler, bol sayıda tarihsel öncel.”</p>

  <p>“Şunu dene, Bay Zenador. Pequeninolar Kutsal Ruh tarafından seçilenler olduklarından, bu ikinci vaftizi her dile ve her insana yaymak da onların görevidir.”</p>

  <p>“Descolada’yı yaymak mı?”</p>

  <p>“Her dünyaya. Bir tür taşınabilir kıyamet günü. Gidecekleri yere varırlar, Descolada yayılır, uyum sağlar, öldürür ve herkes Tanrısıyla buluşmaya gider.”</p>

  <p>“Tanrı bize yardım etsin.”</p>

  <p>“Öyle olmasını umalım.”</p>

  <p>Sonra Miro, daha dün öğrendiği bir şeyle bağlantı kurdu. “Quim, böcekler Pequeninolar için bir gemi inşa ediyorlar.” “Ender bana söyledi ve bu konuda Peder Daymaker ile konuştuğum zaman... ”</p>

  <p>“Bir Pequenino mu?"</p>

  <p>“Human’ın çocuklarından biri. Bana, sanki herkes bunu biliyormuş gibi, ‘Elbette,’” dedi. "Belki de düşündüğü buydu yani eğer Pequeninolar biliyorlarsa, o biliniyor demektir. Bana ayrıca bu itikatsızlar grubunun geminin kumandasını ele geçirmeye çalıştığını söyledi.”</p>

  <p>“Neden?”</p>

  <p>“Böylece, yerleşik olmayan bir dünya bulup onu işleyip kolonileştirmek yerine, gemiyi yerleşik bir dünyaya götürmek için, elbette.”</p>

  <p>“Bence buna Lusitanialaştırmak demeliyiz.”</p>

  <p>“Komik.” Ancak Quim gülmüyordu. “Kendi yollarını bulabilirler. Pequeninolarin üstün tür olduğuyla ilgili bu fikir, özellikle Hıristiyan olmayan Pequeninolar arasında çok yaygın. Çoğu pek kültürlü değil. Bir soykırım gerçeğinden, insan ırkınının kökünü kazımaktan bahsettiklerini bilmiyorlar.”</p>

  <p>“Böyle ufak bir gerçeği nasıl atlarlar?”</p>

  <p>“Çünkü bu itikatsızlar, Tanrı’nın tek sevgili oğlunu onlara yollayacak kadar insanları sevdiği gerçeğini öne sürüyorlar. Kutsal Yazı’yı hatırla.”</p>

  <p>“Ona inanan ölmeyecek.”</p>

  <p>“Kesinlikle. İnananların sonsuz hayatı olacak. Onların görüşüne göre, üçüncü hayat.”</p>

  <p>“Yani ölenler kesinlikle inanmayanlar olmalı.”</p>

  <p>“Bütün Pequeninolar gönüllü bir gezgin ölüm meleği olmak için kuyruğa girmiş değil. Fakat durdurulması gereken yeterincesi var. Bir şekilde bu zavallı itikatsızları yollarının hatalı olduğuna ve kilisenin doktrinlerini kabul etmeye ikna etmem gerek.”</p>

  <p>“Şimdi neden Rooter ile konuşuyorsun?”</p>

  <p>“Pequeninolarin bize hiç vermedikleri bir bilgi parçasını elde etmek için.”</p>

  <p>“Nedir bu?”</p>

  <p>“Adresler. Lusitania’da binlerce Pequenino ormanı var. Hangisi itikatsızlar toplumu? Ormanda gelişigüzel dolanıp durarak onları rasgele buluncaya kadar yıldız gemileri gitmiş olur.”</p>

  <p>“Yalnız mı gideceksin?”</p>

  <p>“Her zaman öyle yaparım. Küçük kardeşlerden birini yanımda götüremem, Miro. Pequenino yabancılarını öldürme alışkanlıklarırı var. Utlanning yerine Raman olmanın daha iyi olduğu bir olay bu.”</p>

  <p>“Annem gideceğini biliyor mu?”</p>

  <p>“Lütfen pratik ol, Miro. Şeytan’dan bir korkum yok, ama annem...”</p>

  <p>“Andrew biliyor mu?”</p>

  <p>“Elbette. Benimle birlikte gitmek için ısrar etti. Ölülerin Sözcüsü’nün muazzam saygınlığı var ve bana yardım edebileceğini sanıyor.”</p>

  <p>“Demek yalnız olmayacaksın?”</p>

  <p>“Elbette yalnız olacağım. Tanrı’nın bütün zırhını kuşanmış olan bir insanın, bir hümanistin yardımına ihtiyacı olduğu ne zaman görülmüş ki?”</p>

  <p>“Andrew bir Katolik.”</p>

  <p>“Ayinlere katılıyor, komünyonlara katılıyor, düzenli olarak günah çıkarıyor, ama hâlâ Ölülerin Sözcüsü ve Tanrı’ya gerçekten inandığını sanmıyorum. Yalnız gideceğim.”</p>

  <p>Miro yeni bir takdirle Quim’e baktı. “Çetin bir orospu çocuğusun, değil mi?”</p>

  <p>“Kaynakçılar ve demirciler serttir. Orospu çocuklarının kendileriyle ilgili sorunları vardır. Ben sadece Tanrı’nın ve kilisenin yapacak bir görevi olan bir hizmetkârıyım. Bence son olay, Pequeninolarin en itikatsızlarının arasında olmaktan çok kardeşimin yanında tehlikede olduğumu gösterdi. Human’ın ölümünden beri, Pequeninolar dünya çapında sözlerini tuttular, bir tanesi bile elini vahşetle insanlara kaldırmadı. İtikatsiz olabilirler, ama hâlâ Pequeninolar. Sözlerini tutacaklardır.”</p>

  <p>“Sana vurduğum için üzgünüm.”</p>

  <p>“Onu bir kucaklama olarak kabul ettim, evlâdım.”</p>

  <p>“Bir tane olmasını dilerdim, Peder Estevâo.”</p>

  <p>“O zaman öyleydi.”</p>

  <p>Quim ağaca döndü ve tempolu vuruşuna başladı. Neredeyse hemen, ağacın içindeki boşluklar şekil değiştirirken, perde ve tonu değişen ses de değişmeye başladı. Miro babaağaçların dilini anlamasa da, birkaç saniye dinleyerek bekledi. Rooter, babaağaçların sahip olduğu tek anlaşılabilir sesle konuşuyordu. Bir zamanlar sesiyle konuşurdu, bir zamanlar dudakları, dili ve dişleriyle konuşurdu. İnsanın vücudunu kaybetmesinin birden fazla yolu vardı. Miro onu öldürebilecek bir deneyimden geçmişti. Bundan sakatlanmış olarak çıkmıştı. Ama hantalca da olsa hâlâ kımıldayabiliyordu, ne kadar yavaş da olsa hâlâ konuşabiliyordu. Kendisinin Yakub gibi azap çektiğini düşündü. Rooter ve Human benden daha sakat, diye düşündü, ama sonsuz hayatı aldılar.</p>

  <p>“Oldukça çirkin bir durum,” dedi Jane kulağına.</p>

  <p>“Evet,” dedi Miro sessizce.</p>

  <p>“Peder Estevâo yalnız gitmemeli,” dedi Jane. “Pequeninolar yok edici ve etkin savaşçılardır. Bunun nasıl olduğunu unutmadılar.”</p>

  <p>O zaman Ender’e söyle, dedi Miro. Burada bir gücüm yok.</p>

  <p>“Cesurca konuştun, kahramanım,” dedi Jane. “Sen burada mucizeni beklerken, ben Ender’le konuşurum.”</p>

  <p>Miro içini çekti ve tepeden aşağıya yürüyerek kapıdan içeri girdi.</p>
</body>
</html>
