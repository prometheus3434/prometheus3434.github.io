<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.3.css" rel="stylesheet" type="text/css" />
</head>

<body>
  <h1 class="chapternumber sigil_not_in_toc">-11-</h1>

  <h1 class="chaptername" id="sigil_toc_id_11">EFENDİ HO'NUN YEŞİMİ</h1>

  <div class="quote">
    <p>"İşte, artık öldürmeler başladı."</p>

    <p>"Bunu insanların değil de senin halkının başlatmış olması çok hoş."</p>

    <p>"İnsanlarla kendi savaşınız olduğu zaman, senin halkın da başlatmıştı."</p>

    <p>"Biz başlattık, ama onlar bitirdi."</p>

    <p>"Bu insanlar, her defasında bu kadar masumca başlayıp, ellerinde bu kadar çok kanla bitirmeyi nasıl başarıyorlar?"</p>
  </div>

  <p>Wang-mu hanımının terminalinin üstündeki görüntüde hareket eden sözleri ve sayıları izledi. Qing-jao pek uzakta olmayan hasırının üstünde, hafifçe soluyarak uyuyordu. Wang-mu da bir süre uyumuştu, ama onu bir şey uyandırmıştı. Çok uzaktan gelmeyen bir çığlık; belki bir acı çığlığı. Bu Wang-mu’nun rüyasının bir parçası olmuştu, fakat uyandığı zaman, havada çığlığın sonunu işitmişti. Bu Qing-jao’nun sesi değildi. Bir adamın belki, ancak ses yüksekti. Bir yas çığlığı. Bu, Wang-mu’ya ölümü düşündürdü.</p>

  <p>Fakat kalkıp araştırmadı. Bunu yapmak onun görevi değildi; onun görevi, onu yollayıncaya kadar, her zaman hanımıyla kalmaktı. Eğer Qing-jao’nun, çığlığa neyin sebep olduğuyla ilgili olarak bilgilendirilmesi gerekirse, başka bir hizmetçi gelir ve sonra hanımını uyandıracak olan Wang-mu’yu uyandırırdı, çünkü bir kez bir kadının sırdaş hizmetçisi olduktan sonra, bir kocası oluncaya kadar, o kadına haberi olmadan sadece sırdaş hizmetçinin elleri değebilirdi.</p>

  <p>Bu nedenle Wang-mu uyanık halde yatarak, birisinin gelip neden bir adamın Han Fei-tzu’nun evinin arkasında bulunan bu odada bile duyulacak kadar büyük acıyla bağırdığını söylemesini bekledi. Beklerken gözleri Qing-jao’nun programladığı araştırmaları yapan bilgisayarın hareket eden göstergelerine takıldı.</p>

  <p>Gösterge hareket etmeyi kesti. Bir sorun mu vardı? Wang-mu bir kolu üstünde eğilecek kadar yükseldi; bu onu göstergenin en son satırlarını okuyabilecek kadar yaklaştırmıştı. Araştırma bitmişti. Bu kez rapor: BULUNAMADI, BİLGİ YOK, SONUCA VARILAMADI gibi başarısızlık belirten kısa mesajlardan biri değildi. Bu kez mesaj bir rapordu.</p>

  <p>Wang-mu ayağa kalktı ve terminale yaklaştı. Qing-jao’nun ona öğrettiği gibi, o andaki bilgiyi kaydederek ne olursa olsun bilgisayarın onu koruyacağı düğmeye bastı. Sonra Qing-jao’nun yanına giderek elini hafifçe kızın omzuna koydu.</p>

  <p>Qing-jao neredeyse aynı anda uyandı; tetikte uyuyordu. “Araştırma bir şey buldu,” dedi Wang-mu?</p>

  <p>Qing-jao bol bir ceketi atarmış gibi uykusundan bir anda sıyrıldı. Bir anda terminalin başına geçmiş oradaki cümleleri okuyordu.</p>

  <p>“Demosthenes’i buldum,” dedi.</p>

  <p>Bu fikir Wang-mu’nun soluğunu kesti. İşte! Başından beri kadındı. Demosthenes’ten hoşlanmama şaşmamak gerek; o bir kadın ve uyanık olduğu her an başkaları tarafından hükmedilmenin ne olduğunu biliyor. O bir kadın ve bu nedenle özgürlüğü, yapılması gereken bir ödev olmayan zamanı düşlüyor. Sözlerinde devrimin yanmasına, ama bir şiddet taşımayıp sadece sözler olarak kalmasına şaşmamak gerek. Peki, neden Qing-jao bunu görmüyor? Neden Qing-jao ikimizin de Demosthenes’ten nefret etmemiz gerektiğine karar veriyor?</p>

  <p>“Valentine adında bir kadın,” dedi Qing-jao ve sonra sesinde bir saygı ve hayranlıkla, “Valentine Wiggin, Dünya’da doğmuş, üç... üç bin yıldan daha fazla yıl önce.”</p>

  <p>“Bu kadar uzun yaşadığına göre, o tanrı mı?”</p>

  <p>“Yolculuklar, Dünyadan dünyaya yolculuk yapıyor, hiçbir yerde birkaç aydan fazla kalmıyor. Bir kitap yazabilecek kadar uzun bir süre. Demosthenes adı altında yazılan o büyük tarihlerin hepsi aynı kadın tarafından yazılmış ve kimse henüz bunu bilmiyor. Nasıl meşhur olamaz?”</p>

  <p>Wang-mu bir kadının neden bir erkek adı arkasında gizlenmek istediğini çok iyi anlayarak, “Saklanmak istiyor olmalı,” dedi. Eğer elimden gelse, ben de öyle yapardım, böylece dünyadan dünyaya dolaşır, binlerce yer görür ve on bin yıl yaşardım.</p>

  <p>“Öznel olarak sadece ellili yaşlarında. Hâlâ genç. Bir dünyada uzun süre kalmış, evlenmiş, çocukları olmuş, ama şimdi yine gitmiş. Şeye... ” Qing-jao soludu.</p>

  <p>“Nereye,” diye sordu Qing-jao.</p>

  <p>“Evini terk ettiği zaman, ailesini de yıldız gemisine yanına almış. Önce Heavenly Peace’e doğru gitmişler, Catalonia’nın yakınından geçmişler ve sonra doğruca Lusitania’ya giden bir yörüngeye yerleşmişler.”</p>

  <p>Wang-mu’nun ilk düşüncesi: ‘Elbette! Bu yüzden Demosthenes’in Lusitania’ya karşı bu kadar yakınlık ve anlayışı var. Onlarla konuşmuş, isyancı Xenologlarla, Pequeninolarin kendileriyle. Onlarla tanışmış ve Raman olduklarını biliyor!' olmuştu.</p>

  <p>Sonra düşündü: eğer Lusitania Filosu oraya ulaşıp görevini tamamlarsa. Demosthenes yakalanmış olacak ve sözleri sona erecek.</p>

  <p>Ve sonra bunların hepsini imkânsızlaştıran bir şey düşündü. “Lusitania kendi Ansible’ını yok etmişken, o nasıl Lusitania’da olabilir? İsyan ettikleri zaman yaptıkları ilk şey bu değil miydi? Onun yazıları bize nasıl ulaşabilir?”</p>

  <p>Qing-jao başını salladı. “Henüz Lusitania’ya ulaşmadı. Ya da eğer ulaştıysa, bu son birkaç ay içinde olmuştur. Son otuz yıldır uçuyor. İsyandan önceden beri. İsyan olmadan önce terk etti.” </p>

  <p>“O zaman bütün yazılar uçuş sırasında mı yazıldı?” Wang-mu ne kadar çok zaman farkının uyuşması gerektiğini düşündü. “Lusitania filosu hareket ettikten sonra bu kadar çok şeyi yazmayı başarmak için, muhakkak-”</p>

  <p>“Yıldız gemisindeki her uyanık dakikasını yazarak, yazarak ve yazarak kullanmış olması gerekir,” dedi Qing-jao. “Ve yine de yıldız gemisinin, kaptanın raporları dışında, bir yerlere haber gönderdiğine dair bir kayıt yok. Eğer bu süre içinde yıldız gemisindeyse, yazılarının bu kadar çok dünyaya dağıtılmasını nasıl sağladı? Bu imkânsız. Ansible yayının kaydının bir yerde olması gerekirdi.” </p>

  <p>“Her zaman Ansible,” dedi Wang-mu? “Lusitania Filosu mesaj yollamayı kesiyor ve kadının gemisinin mesaj yollaması gerek ama yollamıyor. Kim bilir? Belki Lusitania da gizli mesajlar yolluyordur.” Human’ın Hayatı’nı düşündü.</p>

  <p>"Gizli bir mesaj olamaz,” dedi Qing-jao. “Ansible’ın filotik bağları kalıcıdır ve eğer herhangi bir frekansta bir yayın varsa, bu saptanır ve bilgisayarlarda bunun izi bulunur.”</p>

  <p>“Eh, buyurun,” dedi Wang-mu? “Eğer Ansible’lar hâlâ bağlı iseler ve bilgisayarların bir yayın kaydı yoksa ve yine de Demosthenes o şeyleri yazdığından, bir yayın olduğunu biliyorsak, o zaman kayıtlar yanlış demektir.”</p>

  <p>“Kimsenin Ansible bir yayını gizlemesine imkân yoktur,” dedi Qing-jao. “Ancak, yayının tam alındığı anda tam orada olarak onu normal kayıt programlarından saptırmadıkça, neyse, zaten yapılamaz. Her Ansible’in başında daima bir hainin oturması gerekir, öyle hızlı çalışmalı ki...”</p>

  <p>“Ya da bunu kendiişler olarak yapan bir makineleri vardır.” </p>

  <p>“Ama o zaman programı bilirdik, bu bellekte yer kaplardı, işlem zamanı kullanırdı.”</p>

  <p>“Eğer birisi Ansible mesajlara girebilecek bir program yapabildiyse, bunu bellekte gözükmeyecek ve kullandığı işlem zamanıyla ilgili bir kayıt bırakmayacak şekilde kendini gizleyen biçimde hazırlayamaz mı?”</p>

  <p>Qing-jao öfkeyle Wang-mu’ya baktı. “Böyle şeylerin yapılamayacağını hâlâ bilmediğin halde, bilgisayarlar hakkında bu kadar çok soruyu nereden öğrendin?”</p>

  <p>Wang-mu başını eğerek yere yapıştırdı. Kendisini böyle aşağılamanın Qing-jao’yu utandıracağını ve tekrar konuşabileceklerini biliyordu.</p>

  <p>“Hayır,” dedi Qing-jao. “Kızmaya hakkım yoktu, kusura bakma. Kalk, Wang-mu. Soru sormaya devam et. Bunlar iyi sorular. Sen düşünebildiğine göre bunlar mümkün olabilir ve eğer sen düşünebiliyorsan, başka birisi de düşünebilir. Ama neden mümkün olamayacağı hakkındaki fikrim şöyle: böyle muazzam hükmedici bir programı kim yerleştirebilir, her yerdeki Ansible işlemi yapan her bilgisayarda olmak zorunda. Binlerce ve binlercesinde ve eğer bilgisayarlardan biri bozulup diğeri hatta bağlansa, hemen o anda programı yeni bilgisayara yüklemek zorunda. Yine de kendini devamlı bir yere kaydetmemek zorunda, yoksa orada bulunabilir; kendisini, kaçarak, diğer programların yolu üzerinde durmayarak, kayıtların içine girip çıkarak devamlı olarak hareket halinde tutmak zorunda. Bunların hepsini yapabilen bir program mutlaka, akıllı olmak zorunda, devamlı olarak saklanmaya ve bunu yapabilmek için yeni yollar bulmaya çalışmak zorunda, yoksa fark edilmiş olurdu, ama biz edemedik. Böyle bir program yok. Kim böyle bir şey yapabilir? Nasıl başlamış olabilir? Ve bak, Wang-mu, bütün bu Demosthenes şeylerini yazan Valentine Wiggin, kendisini binlerce yıldır saklıyor. Eğer böyle bir program varsa bütün o zaman boyunca var olmalı. Yıldızyolu Kongresi’nin düşmanları tarafından yapılmış olamaz, çünkü Valentine Wiggin kim olduğunu saklamaya başladığı zaman Yıldızyolu Kongresi yoktu. Bize onun adını veren kayıtların ne kadar eski olduğunu görmüyor musun? Şeyden, Dünya’dan gelen bu ilk raporlar olmadan Demosthenes’le açıkça bağlantı kurulamamıştı. Yıldız gemilerinden önce. Hatta...”</p>

  <p>Qing-jao’nun sesi zayıfladı, ama Wang-mu anlamış, Qing-jao seslendirmeden bu sonuca varmıştı. “Yani eğer Ansible bilgisayarlarda bir program varsa,” dedi Wang-mu, “her zaman oradaydı. Başından beri.”</p>

  <p>“İmkânsız,” diye fısıldadı Qing-jao. Fakat başka bir şey de mümkün olmadığından, Wang-mu, Qing-jao’nun bu fikri seveceğini, ne kadar imkânsız da olsa akla uygun olduğunu, bunun hayal edilebileceği ve bu nedenle gerçek olabileceği fikrini seveceğini biliyordu. Bunu ben düşündüm, diye düşündü Wang-mu, tanrıların konuştuğu biri olmayabilirim, ama ben de zekiyim. Bazı şeyleri anlıyorum. Herkes bana aptal bir çocukmuşum gibi davranıyor, Qing-jao bile, ne kadar çabuk öğrendiğimi bilen, başka insanların düşünmediği şeyleri düşündüğümü bilen, beni küçümseyen, Qing-jao bile, ama ben de herkes kadar akıllıyım, Hanımım! Senin kadar akıllıyım, bunu fark etmesen bile, bütün bunları kendinin düşündüğünü sansan bile. Oh, bu nedenle beni onurlandıracağını biliyorum, ama bu şöyle olacak: Wang-mu bir şey söyledi ve düşünmeme neden oldu ve sonra düşüncemin önemini fark ettim. Asla şöyle olmayacak: bunu anlayan ve ben anlayıncaya kadar bana açıklayan Wang-mu idi. Her zaman sanki hırlayan, havlayan, dişlerini gösteren ya da sıçrayan aptal bir köpek gibi olan ben, tesadüfen, zihnini gerçeğe döndürmene neden oluyorum. Ben köpek değilim. Anlıyorum. Sana o soruları sorduğum zaman, ima ettiği şeyleri zaten biliyordum ve şimdiye kadar söylediklerinden çok daha fazlasını bile anladım, ama bunu sana soru sorarak, anlamamış gibi davranarak anlatmak zorundaydım, çünkü sen tanrıların konuştuğu birisin ve basit bir hizmetçi tanrıların sesini duyan birine fikir veremez.</p>

  <p>“Hanımım, bu programı kontrol edenin muazzam bir gücü var, ama yine de onları hiç duymadık veya bu gücü şimdiye kadar kullanmadılar.”</p>

  <p>“Kullandılar,” dedi Qing-jao. “Demosthenes’in gerçek kimliğini saklamak için. Bu Valentine Wiggin aynı zamanda çok zengin, fakat serveti o kadar gizlenmiş ki, ne kadar şeye sahip olduğunu ve onların aynı servetin bir parçası olduğunu kimse bilmiyor.”</p>

  <p>“Bu güçlü program yıldız uçuşu başladığından beri her Ansible’a yerleşmiş durumda ve yaptığı tek şey bir kadının servetini mi gizlemek?”</p>

  <p>“Haklısın,” dedi Qing-jao, hiç mantıklı gelmiyor. Böyle gücü olan biri, neden bunu her şeyi kontrol altına almak için kullanmadı? Ya da, belki de yaptılar. Yıldızyolu Kongresi oluşmadan oradaydılar. Bu nedenle belki onlar... ama öyle olsa, şimdi neden Kongre’ye karşılar?”</p>

  <p>“Belki,” dedi Wang-mu, “belki de gücü umursamıyorlardır.”</p>

  <p>“Kim umursamıyor?”</p>

  <p>“Gizli programı kontrol eden kimse.”</p>

  <p>“O zaman her şeyden önce programı neden yarattılar? Wang-mu, düşünmüyorsun.”</p>

  <p>Hayır, elbette hayır, ben hiç düşünmem. Wang-mu başını eğdi. “Demek istediğim, düşünüyorsun, ama şunu düşünmüyorsun: hiçbir kimse o gücü istemedikçe böylesine güçlü bir program yaratmaz, yani programın yaptığına bak, yapabileceklerini düşün, filodan gelen her mesajı durdurup hiçbirini gönderilmemiş gibi göstermek! Demosthenes’in yazılarını yerleşik her gezegene getirip bu mesajların gönderilmiş olduğu gerçeğini gizlemek! Her şeyi yapabilirler, her mesajı değiştirebilirler, here yere düzensizlik yayabilirler, ya da insanları aldatarak bir savaş olduğuna inandırabilirler veya onlara herhangi bir şey yapmalarını emredebilirler ve kim bunun doğru olmadığını bilebilir? Eğer gerçekten bu kadar fazla güçleri varsa, kullanmışlardır, kullanacaklardır.”</p>

  <p>“Programlar bu şekilde kullanılmayı istemeyinceye kadar.” Qing-jao kahkahayla güldü. “Şimdi, Wang-mu, bu bilgisayarlarla ilgili ilk dersimizdi. Sıradan insanların bilgisayarların gerçekten bazı şeylere karar verdiğini sanmaları normaldir, ama sen ve ben bilgisayarların sadece bir hizmetçi olduklarını, sadece kendilerine söylenen şeyleri yaptıklarını, aslında kendilerinin hiçbir şey istemediklerini, biliyoruz... ”</p>

  <p>Wang-mu neredeyse kontrolünü kaybediyordu, az daha öfkeleniyordu. Hiçbir şey istememenin bilgisayarları hizmetçilerle eşitlediğini mi düşünüyorsun? Gerçekten biz hizmetçilerin sadece bize söylenenleri yaptığımızı ve kendimiz için bir şey istemediğimizi mi sanıyorsun? Tanrılar burnumuzu yerlere sürmemizi ve kanayıncaya kadar ellerimizi yıkamamızı istemedikleri için başka arzularımızın olmadığını mı sanıyorsun?</p>

  <p>Eh, eğer bilgisayarlar ve hizmetçiler öyle birbirine benziyorsa, bu bilgisayarların arzuları olduğu içindir. Hizmetçilerde olmadığı için değil. Çünkü biz isteriz. Biz özlem çekeriz. Biz arzu ederiz. Asla yapmadığımız şey bu isteklerimize göre davranmak olur, çünkü öyle davranırsak, siz tanrılarla konuşanlar bizi gönderir ve daha itaatkâr olanları bulursunuz.</p>

  <p>“Neden öfkelisin?” diye sordu Qing-jao.</p>

  <p>Duygularının yüzünde belli olmasına izin verdiği için dehşete düşen Wang-mu başını eğdi. “Özür dilerim,” dedi.</p>

  <p>“Elbette seni bağışlıyorum. Sadece seni anlamak istemiştim,” dedi Qing-jao. “Sana güldüğüm için mi öfkelendin? Özür dilerim, gülmemeliydim. Benimle sadece şu birkaç aydır çalışıyorsun, bu nedenle elbette bazen yanılıp, yetiştiğin inanışlara kayıyorsun ve benim gülmem yanlıştı. Lütfen, bunun için beni bağışla.”</p>

  <p>“Oh, Hanımım, sizi bağışlamak haddim değil. Siz beni bağışlamalısınız.”</p>

  <p>“Hayır, ben hatalıydım. Bunu biliyorum, sana güldüğüm için tanrılar bana değersizliğimi gösterdi.”</p>

  <p>O zaman, senin gülmenin beni öfkelendirdiğini sandıkları için tanrılar çok aptal. Ya bu, ya da sana yalan söylüyorlar. Senin tanrılarından ve sana bilmeye değer bir tek şey söylemedikleri halde seni böyle aşağılamalarından nefret ediyorum. Bu nedenle bu düşüncem nedeniyle bırak beni çarparak öldürsünler.</p>

  <p>Wang-mu bunun olmayacağını biliyordu. Tanrılar Wang-mu’ya parmaklarını bile kaldırmayacaklardı. Sadece Qing-jao’yu -her şeye rağmen dostu olan- Qing-jao’yu eğilmeye ve Wang-mu ölmek isteyecek kadar kendini suçlu hissedinceye kadar, döşemedeki çizgileri izlemeye zorlayacaklardı.</p>

  <p>“Hanımım,” dedi Wang-mu, “yanlış bir şey yapmadınız ve ben asla gücenmedim.”</p>

  <p>Yararı yoktu. Qing-jao yerdeydi. Wang-mu sırtını döndü, yüzünü ellerinin arasına gömdü, fakat ağladığı anda bile bir ses çıkarmaya karşı koyarak sessiz kaldı, çünkü bu, Qing-jao’yu yeniden başlamaya zorlardı. Ya da, Wang-mu’yu iki çizgi, üç çizgi, ya da -tanrılar böyle bir şey istetmesin!- yeniden bütün odayı izleyecek kadar incittiğine inanırdı. Bir gün, diye düşündü Wang-mu, tanrılar Qing-jao’ya evin bütün odalarının döşemelerindeki her çizgiyi izlemesini söyleyecekler, o da bunu yaparken ya susuzluktan ölecek, ya da çıldıracak.</p>

  <p>Çaresizce ağlamasını önlemek için, Wang-mu kendini terminale bakmaya ve Qing-jao’nun az önce okuduğu raporu okumaya zorladı. Valentine Wiggin, Böcek Savaşları sırasında Dünya’da doğmuştu. Çocukken, Locke adını kullanan ve sonra Hegemon olan erkek kardeşi Peter’le aynı zamanda Demosthenes adını kullanmaya başlamıştı. O sadece bir Wiggin değildi, Wigginlerden biriydi, Hegemon Peter ve Soykırımcı Ender’in kız kardeşiydi. Tarihlerde sadece bir dip not olmuştu, Wang-mu şimdiye kadar onun adını, büyük Peter ve canavar Ender’in bir kızkardeşleri olduğunu bile hatırlamıyordu, ama kız kardeşin de en az erkek kardeşleri kadar ilginç biri olduğu ortaya çıkmıştı; ölümsüz olan oydu; sözleriyle durmadan insanlığı değiştiren oydu.</p>

  <p>Wang-mu buna inanamıyordu. Demosthenes zaten hayatında önemli biri olmuştu, ama şimdi gerçek Demosthenes’in Hegemon’un, Ölülerin Sözcüleri’nin kutsal kitabında: Ana Kraliçe’de ve Hegemon’da bahsedilen insanın kız kardeşi olduğunu öğrenmek. Bu sadece onlarca kutsal olduğu için değildi. Neredeyse her din bu kitaba yer ayırmıştı, çünkü öykü çok güçlüydü, insanlığın bulduğu tek yabancı türün yok edilmesi ve sonra bütün insanlığı bir tek hükümet altında birleştiren adamın ruhunda iyilik ve kötülüğün o müthiş savaşı hakkında. Böyle karmaşık bir öykü o derece basit ve berrak bir şekilde anlatılmıştı ki, birçok insan daha çocukken bunu okumuş ve etkilenmişti. Wang-mu beş yaşındayken onu okunurken dinlemiş ve ruhundaki en derin öykülerden biri olmuştu.</p>

  <p>Bir kez değil, iki kez rüyasında, Hegemon’la, Peter’la, karşılaştığını görmüştü, ancak o kendisine bilgisayar ağındaki adıyla -Locke- hitap etmesini istemişti. Kız ona hem hayran olmuş, hem de nefret etmişti; gözlerini ondan uzaklaştıramamıştı. Sonra Peter elini uzatmış ve şöyle demişti; Si Wang-mu, Batı’nın Ana Kraliçesi, sadece sen bütün insanlığın yöneticisine uygun bir eşsin, sonra onu alarak evlenmişti ve Wang-mu onun tahtının yanına oturmuştu.</p>

  <p>Elbette şimdi, neredeyse bütün fakir kızların, zengin bir adamla evlenmek veya aslında zengin bir ailenin çocuğu olduğunu öğrenmek ya da diğer başka saçma düşleri olduğunu biliyordu, ama düşler de tanrılar tarafından gönderilirdi ve bir defadan fazla gördüğün bir rüyada bir gerçek olurdu; bunu herkes bilirdi. Bu nedenle hâlâ Peter Wiggin’e karşı güçlü bir eğilim hissediyordu ve şimdi, büyük saygı hissettiği Demosthenes’in onun kız kardeşi olduğunu öğreniyordu; bu dayanılmayacak kadar büyük bir rastlantıydı. Demosthenes, hanımım ne derse desin, diye Wang-mu içinden haykırdı, ne olursa olsun seni seviyorum, çünkü bütün hayatım boyunca bana gerçeği söyledin ve seni rüyalarımın eşi Hegemon’un kız kardeşi olarak da seviyorum.</p>

  <p>Wang-mu odadaki havanın değiştiğini hissetti; kapının açılmış olduğunu biliyordu. Baktı, orada Mu-pao duruyordu, eski ve kendisinden en korkulan kâhya kadın, bütün hizmetçilerin dehşeti, Wang-mu dahil, Mu-pao’nun sırdaş hizmetçi üzerinde fazla gücü olmasa da. Wang-mu, Qing-jao’nun temizlenmesini çok fazla rahatsız etmemek için elinden geldiğince sessiz davranarak hemen kapıya geldi.</p>

  <p>Koridorda, Qing-jao’nun işitmemesi için Mu-pao kapıyı kapadı.</p>

  <p>“Efendi kızını çağırıyor. Çok heyecanlı; az önce haykırarak herkesi korkuttu.”</p>

  <p>“Çığlığı duydum,” dedi Wang-mu. “Hasta mı?”</p>

  <p>“Bilmiyorum. Çok heyecanlı. Beni hanımına yolladı ve onunla hemen konuşmak istediğini söyledi, ama eğer Qing-jao tanrılarla konuşuyorsa, bunu anlayacaktır; bitirdiği zaman gelmesini ona söylemeyi unutma.”</p>

  <p>“Ona şimdi söyleyeceğim. Babasının çağrısına cevap vermekten onu hiçbir şeyin durdurmaması gerektiğini bana söylemişti,” dedi Wang-mu.</p>

  <p>Mu-pao bu fikirden korkmuş görünüyordu. "Fakat tanrılarla konuşulurken araya girmek yasak -”</p>

  <p>“Qing-jao sonra daha büyük kefaret öder. Babasının kendisini neden çağırdığını bilmek isteyecektir.” Mu-pao’ya haddini bildirmek, Wang-mu’ya büyük keyif vermişti. Evdeki hizmetçilerin yöneticisi olabilirsin, Mu-pao, ama tanrılarla konuşan hanımımla tanrıların arasındaki görüşmeyi kesmeye yetkili olan benim.</p>

  <p>Wang-mu’nun beklediği gibi, Qing-jao’nun rahatsız edilmeye karşı ilk tepkisi, acı bir düş kırıklığı, öfke ve gözyaşları olmuştu. Fakat Wang-mu kendisini bir köle gibi yere atınca, hemen sakinleşti. Onu bu nedenle seviyorum ve ona hizmet etmeye katlanıyorum, diye düşündü Wang-mu, çünkü benim üstümdeki gücünü sevmiyor ve çünkü duyduğum diğer tanrılarla konuşanlara oranla çok daha sevecen. Qing-jao, Wang-mu’nun niçin araya girdiğiyle ilgili açıklamasını dinledi sonra onu kucakladı. “Ah, dostum Wang-mu, çok akıllısın. Eğer babam acıyla feryat ettiyse ve sonra beni çağırdıysa, tanrılar temizlenmemi yarıda kesip onun yanına gitmem gerektiğini biliyorlar.”</p>

  <p>Wang-mu, koridor boyunca, aşağıya inen merdivenler boyunca onu izledi, sonunda ikisi de Han-Fei-tzu’nun iskemlesinin önündeki hasıra diz çöktüler.</p>

  <p>&nbsp;</p>

  <p class="center">* * *</p>

  <p>&nbsp;</p>

  <p>Qing-jao babasının konuşmasını bekledi, ama o bir şey söylemedi. Fakat elleri titriyordu. Onu hiç böyle kaygılı görmemişti. “Baba,” dedi Qing-jao, “beni neden çağırdın?”</p>

  <p>Han-Fei-tzu başını salladı. “Son derece korkunç -ve son derece harikulâde- bir şey, sevinçten haykırmak mıyım, yoksa kendimi öldürmeli miyim, bilmiyorum.” Babasının sesi boğuk ve kontrolden çıkmış gibiydi. Annesinin ölümünden beri -hayır, tanrılarla konuşan olduğunu kanıtladığı denemeden sonra onu kollarının arasına aldığından beri- onun böylesine duygusal konuştuğunu duymamıştı.</p>

  <p>“Söyle bana, baba ve sonra da ben sana haberlerimi vereyim, Demosthenes’i buldum ve Lusitania Filosu’nun kaybolmasıyla ilgili anahtarı da bulmuş olabilirim.”</p>

  <p>Babasının gözleri sonuna kadar açıldı. “Bütün günlerin içinde problemi bugün mü çözdün?”</p>

  <p>“Eğer düşündüğüm şeyse, o zaman Kongre’nin düşmanı yok edilebilir. Fakat bu çok zor olacak. Sen ne bulduğunu bana söyle!”</p>

  <p>“Hayır, önce sen söyle. Bu tuhaf, ikisinin de aynı gün olması. Anlat bana!”</p>

  <p>“Bunu düşünmemi sağlayan Wang-mu oldu. Durmadan bilgisayarların -oh, bilgisayarların nasıl çalıştığı hakkında- sorular soruyordu ve birden, her Ansible bilgisayarın gizli bir programı varsa, gizli kalabilmek için kendini bir yerden diğerine taşıyabilecek kadar zeki ve güçlüyse, o zaman bu gizli program bütün Ansible iletişimi kesebilir, diye düşündüm. Filo hâlâ orada olabilir, mesajlar bile yolluyor olabilir, fakat programlar nedeniyle onları alamıyoruz, hatta mevcut olduklarını bile bilmiyoruz.”</p>

  <p>“Her Ansible bilgisayarda? Bunca zamandır kusursuzca çalışabiliyor?” Elbette babası kuşkulu görünüyordu, çünkü Qing-jao sabırsızlığı nedeniyle öyküyü tersine doğru anlatmıştı.</p>

  <p>“Evet, fakat sana böyle mümkün görülmeyen bir şeyin nasıl mümkün olabileceğini açıklayayım. Bak, Demosthenes’i buldum.”</p>

  <p>Qing-jao, Valentine Wiggin hakkındaki her şeyi ve bunca yıldır Demosthenes adı altında gizlice nasıl yazdığını anlatırken babası dinledi. “Valentine’in Ansible kanalıyla gizli mesajlar yollayabildiği apaçık ortada, yoksa yazıları uçuştaki bir geminin içinden çeşitli dünyalara dağıtılamazdı. Sadece ordu ışık hızına yakın bir hızla yolculuk yapan bir gemiyle iletişim kurabilir. Valentine ya ordunun bilgisayarlarına sızmış, ya da onların gücünü kopya etmiş, eğer bunların hepsini yapabiliyorsa, eğer onun bunu yapmasını sağlayan bir program mevcutsa, o zaman aynı programın filodan gelen Ansible mesajları durdurabileceği ortada.”</p>

  <p>“Eğer A ise, sonra B, evet, fakat bu kadın öncelikle her Ansible bilgisayara böyle bir programı nasıl yerleştirdi?”</p>

  <p>“Çünkü bunu başlangıçta yaptı! Yani bu kadar yaşlı. Aslında, onun erkek kardeşi Hegemon Locke, belki -hayır elbette- o yaptı! İlk koloni gemileri, güvertelerinde her koloninin Ansible’ının kalbi olacak olan filotik çifte-üçlüyle yola çıktığı zaman, programı onlarla yollayabilirdi.”</p>

  <p>Babası hemen anlamıştı, elbette o yapmıştı. “Hegemon’un gücü ve nedeni olduğuna göre, kontrolü altında gizli bir programla bir isyan veya bir darbe olduğu takdirde, dünyaları birbirine bağlayan ipleri elinde tutmuş olacaktı.”</p>

  <p>“Ve öldüğü zaman, Demosthenes -kız kardeşi- sırrı bilen tek insandı! Ne kadar güzel, değil mi? Onu bulduk. Tüm yapacağımız bütün o programları bellekten silmek.”</p>

  <p>“Sadece diğer dünyalardaki başka kopyalarının programları Ansible kanalıyla yeniden kurması için,” dedi babası. “Yüzlerce yıl boyunca binlerce kez olmuş olmalı bu, bir bilgisayar bozulmuş ve gizli program kendini hemen yenisinde tekrar kurmuştur.”</p>

  <p>“O zaman aynı anda tüm Ansible’ları kapatmalıyız,” dedi Qing-jao. “Her dünyada, bu programın dokunarak bulaşmadığı yeni bir bilgisayar hazırlamalıyız. Hep birlikte Ansible’ları kapatmalı, eski bilgisayarları devre dışı bırakmalı, yeni bilgisayarları devreye sokmalıyız. Gizli program kendini düzeltemez, çünkü yeni bilgisayarların hiçbirinde yoktur. Sonra Kongre’nin gücüne karışacak bir rakip kalmaz.”</p>

  <p>“Bunu yapamazsınız,” dedi Wang-mu.</p>

  <p>Qing-jao, şaşkınlık ve dehşetle sırdaş hizmetçisine baktı. Bu kız nasıl olur da, tanrılarla konuşan iki kişinin görüşmesine, hele onlara karşıt olarak, müdahale edecek kadar terbiyesiz olabilirdi.</p>

  <p>Fakat babası bağışlayıcıydı, hatta saygı ve dürüstlük sınırlarını aşan insanlara karşı bile her zaman bağışlayıcıydı. Onun gibi olmayı daha çok öğrenmeliyim, diye düşündü Qing-jao. Davranışları saygısızlık nedeniyle cezalandırılsa bile, hizmetçilerin gururlarını korumalarına izin vermeliyim.</p>

  <p>“Si Wang-mu,” dedi babası, “neden yapamayız?”</p>

  <p>“Çünkü Ansible’ları aynı anda kapatabilmek için, Ansible kanalıyla mesajlar yollamak zorundasınız,” dedi Wang-mu. "Program kendisinin yok edilmesine neden olacak mesajları yollamanıza neden izin versin?”</p>

  <p>Qing-jao, Wang-mu’yla sabırla konuşarak babasının örneğini izledi. “O sadece bir program, mesajların içeriğini bilemez... Onu kim yönetiyorsa, filoyla ilgili bütün mesajları saklamasını ve Demosthenes’le ilgili bütün mesajların izlerini gizlemesini söylemiştir. Kesinlikle mesajları okuyamaz ve onların metninden onları gönderip göndermemesi gerektiğine karar veremez.”</p>

  <p>“Nereden biliyorsun?” diye sordu Wang-mu.</p>

  <p>“Çünkü böyle bir program, şey olmalı, akıllı.”</p>

  <p>“Zaten akıllı olmak zorunda,” dedi Wang-mu. “Onu bulabilecek başka bir programdan saklanmayı başarmak zorunda. Belleğin içinde kendini gizleyebilmek için dolaşmak zorunda. Onları okuyup yorumlamadıkça, hangi programlardan gizlenmesi gerektiğini nereden bilecek? Bu programın gizlendiği yerlere bakmamaları için, başka programlar yazabilecek kadar akıllı olmalı.” Qing-jao hemen, bir programın başka programları okuyabilecek kadar akıllı, ama insan dilini anlayamayacak kadar akıllı olmaması için birkaç neden düşündü, ama babası orada olduğu için Wang-mu'ya cevap vermek ona düşerdi. Qing-jao bekledi.</p>

  <p>“Eğer böyle bir program varsa,” dedi babası, “gerçekten çok akıllı olabilir.”</p>

  <p>Qing-jao şaşırmıştı. Babası Wang-mu’yu ciddîye alıyordu. Sanki Wang-mu’nun sözleri saf bir çocuğun düşünceleri değilmiş gibi.</p>

  <p>“O kadar zeki olabilir ki, sadece mesajları durdurmakla kalmaz, aynı zamanda onları yollar.” Babası sonra başını salladı. “Hayır, mesaj bir dosttan geldi, gerçek bir dosttan ve kimsenin bilemeyeceği şeyleri söyledi. Bu gerçek bir mesajdı.”</p>

  <p>“Ne mesajı aldın, baba?”</p>

  <p>“Bu Keikoa Amaauka’dandı; genç olduğumuz yıllarda onunla yüz yüze tanışırdık. Path’daki iki asırlarında Dünya doğumlu türlerin genetik farklılışmasıyla ilgili araştırma yapan Otaheiti’den bir bilim adamının kızıydı. Buradan ayrıldılar, oldukça hızlı gönderildiler...” Durakladı, sonra karar verdi ve söyledi: “eğer burada kalsaydı, annen olabilirdi.”</p>

  <p>Qing-jao, babası ona böyle bir şey anlattığı için hem heyecanlanmış, hem de korkmuştu. Babası hiç geçmişinden bahsetmezdi ve şimdi Qing-jao’yu doğuran annesinden başka bir kadını da sevmiş olduğunu söylüyordu, bu o kadar beklenmedik bir şeydi ki, Qing-jao ne diyeceğini bilmiyordu.</p>

  <p>“Çok uzaklarda bir yere gönderildi. Otuz beş yıl oldu. O ayrıldıktan sonra hayatımın büyük bölümü geçti. Fakat o, oraya daha yeni ulaştı, bir yıl önce ve şimdi bana bir mesaj yollayarak babasının neden gönderildiğini anlatıyor. Ona göre ayrılışımız daha bir yıl önce oldu. Ona göre ben hâlâ “Onun sevgilisi,” dedi Wang-mu..</p>

  <p>‘Küstahlık!’ diye düşündü Qing-jao. Fakat babası sadece başıyla onayladı. Sonra terminaline döndü ve görüntünün sayfalarını çevirdi. “Babası Path’daki en önemli Dünya doğumlu türlerle ilgili bir genetik farklılaşmaya rastlamış.”</p>

  <p>“Pirinç mi?” diye sordu Wang-mu.</p>

  <p>Qing-jao güldü. “Hayır, Wang-mu. Bu dünyadaki en önemli Dünya doğumlu tür biziz.”</p>

  <p>Wang-mu utanmış görünüyordu. Qing-jao onun omzunu okşadı. Böyle olması gerekiyordu, babasının Wang-mu’ya çok cesaret vermesi, kızın eğitiminin çok ötesindeki şeyleri anlayabileceğini sanmasına neden oluyordu. Ümitlerinin fazla yukarılara çıkmaması için Wang-mu’nun ara sıra böyle hafif uyarılara ihtiyacı vardı. Kızın kendisinin tanrılarla konuşan birine denkmiş gibi düşünceye kapılmasına izin verilmemeliydi, yoksa hayatı mutluluk yerine düş kırıklıklarıyla dolardı.</p>

  <p>“Adam, Path’daki bazı insanlarda tutarlı, kalıtımla geçen genetik bir farklılık saptadı, ama bunu rapor ettiği zaman, hemen başka yere yollanma kararı geldi. Ona çalışmalarının kapsamında insanların olmadığı söylendi.”</p>

  <p>“Kız sana bunu ayrılmadan önce anlatmadı mı?”</p>

  <p>“Keikoa mı? Bilmiyordu. Çoğu ebeveynin büyüklerin dertleriyle çocuklarını rahatsız etmedikleri bir yaştaydı, çok gençti. Senin yaşında.”</p>

  <p>Bundaki ima Qing-jao’nun başka bir korkuyla ürpermesine neden oldu. Babası Qing-jao’yla aynı yaşta olan bir kadını sevmişti; bu nedenle Qing-jao babasının gözünde evlenecek yaştaydı. Beni başka bir adamın evine yollayamazsın, diye içinden haykırdı; yine de bir parçası, bir erkek ve bir kadın arasındaki gizemleri öğrenmeyi merak ediyordu. Her iki duygu da onun altındaydı; babasına karşı olan görevini yapacaktı, başka bir şeyi değil.</p>

  <p>“Fakat babası yolculuk sırasında ona söyledi, çünkü adam bütün bu olanlara çok öfkelenmişti. Tahmin edebileceğin gibi hayatı karmakarışık olmuştu. Bir yıl önce Ugarit’e ulaştıkları zaman, adam işine, Keikoa da eğitimine daldı ve bu konuyu unutmak istediler. Birkaç gün önce babası Path’ın ilk günlerindeki, onlar da hemen sürülmüş olan, bir tıp takımına ait eski bir rapora rastlayıncaya kadar. Parçaları birleştirmeye başladı ve onları Keikoa’ya bir sır olarak söyledi ve kızı onun nasihatına karşı gelerek, bana bugün aldığım mesajı yolladı.”</p>

  <p>Babası ekrandaki metnin bir bölümünü işaretledi ve Qing-Jao onu okudu. "İlk takım TZD’yi mi inceliyordu?” dedi.</p>

  <p>“Hayır, Qing-jao, TZD’ye benzeyen, ama kesinlikle TZD olamayacak bir davranışı inceliyorlardı, çünkü TZD’nin genetik etiketi mevcut değildi ve durum TZD’nin özel ilâçlarına yanıt vermiyordu.”</p>

  <p>Qing-jao TZD ile ilgili olarak neler bildiğini hatırlamaya çalıştı. İnsanların yanlışlıkta tanrılarla konuşan gibi davranmasına neden oluyordu. İlk el yıkamaları ve denenmesi arasında, kendisine el yıkamalarının kaybolup kaybolmayacağını görmek için bu ilâçların verildiğini hatırladı. “Tanrılarla konuşanları inceliyorlardı,” dedi Qing-jao. “Bizim temizlenme ayinlerimize biyolojik bir neden bulabilmek için çalışıyorlardı.” Bu fikir o kadar iğrençti ki sözcükler ağzından zorla çıktı.</p>

  <p>“Evet,” dedi babası. “Ve uzaklaştırıldılar.”</p>

  <p>“Canlı olarak buradan ayrıldıkları için şanslılar derim. Eğer insanlar kutsal şeylere karşı böyle bir saygısızlığı duysalardı...”</p>

  <p>“Bu tarihimizin ilk zamanlarındaydı, Qing-jao,” dedi babası. “Tanrılarla konuşanların, tanrılarla söyleştikleri tam olarak bilinmiyordu. Peki ya Keikoa’nun babası? O, TZD’yi incelemiyordu. O, genetik farklılaşmayı inceliyordu ve onu buldu. Belirli insanların genlerinde çok özel ve kalıtımla geçen bir değişiklik. Bu, ebeveynlerden birinin genlerinde bulunup, diğerinden gelen dominant gen tarafından süpürülememiş olmalı; her iki ebeveynden geldiği takdirde, çok güçlüydü. Keikoa’nın babası şimdi, buradan uzaklaştırılmasının nedeninin, her iki ebeveyninden bu geni alan herkesin tanrılarla konuşan olduğunu ve örnek aldığı tanrılarla konuşanların hepsinde bu genin en az bir kopyasının bulunduğunu ortaya çıkarmış olması olduğunu söylüyor.”</p>

  <p>Qing-jao bunun tek bir olası anlamı olduğunu hemen anlamıştı, ama hemen reddetti. “Bu bir yalan,” dedi. “Bu bizi tanrılardan kuşkulandırmak için.”</p>

  <p>“Qing-jao, ne hissettiğini anlıyorum. Keikoa’nın bana ne söylediğini anladığım zaman, bütün kalbimle haykırdım. Üzüntüden haykırdığımı sanmıştım, ama sonra, bunun bir özgürlük feryadı olduğunu anladım.”</p>

  <p>Kız dehşet içinde, “Seni anlamıyorum,” dedi.</p>

  <p>“Evet, anlıyorsun,” dedi babası, “yoksa korkmazdın. Qing-jao, bu insanlar buradan uzaklaştırıldılar, çünkü birisi onların bulmak üzere oldukları şeyi keşfetmelerini istemiyordu. Bu nedenle onları kim uzaklaştırdıysa onların ne bulacağını biliyor olmalı. Sadece Kongre -ya da Kongre’den biri- bu bilim adamlarını ve ailelerini sürgüne yollama yetkisine sahip. Bunun gizli kalmasının sebebi neydi? Bu bizim, tanrılarla konuşanların, tanrıları hiç duymadığımızdı. Genetik olarak değiştirildik. Başka bir tür insanlar olarak yaratıldık ve gerçek bizden saklandı. Qing-jao, Kongre tanrıların bizimle konuştuğunu biliyor, bilmiyormuş gibi davranmalarına rağmen, bu onlar için bir sır değil. Kongre’de birisi bunu biliyor ve bu korkunç aşağılayıcı davranışlara devam etmemize izin veriyor ve düşünebildiğim tek neden, bu bizi kontrol altında ve zayıf tutuyor. Bence -ve Keikoa da böyle düşünüyor- tanrılarla konuşanların Path’ın en zeki insanları olması bir rastlantı değil. Bizler insanlığın çok yüksek düzeyde zeki bir alttürü olarak yaratıldık; fakat böyle zeki insanların onların üzerimizdeki kontrollerine bir tehdit oluşturmaması için, bize TZD’nin bir türünü ekleyerek, ya tanrıların bizimle konuştuğu fikrini aşıladılar, ya da kendimizin ortaya çıkardığı bu açıklamaya inanmaya devam etmemizi sağladılar. Bu gaddarca bir suç, çünkü eğer tanrılar olduğuna inanmayıp bu fiziksel nedeni bilseydik, o zaman zekâmızı TZD’nin değiştirdiği halimizden kurtulmak için kullanıp kendimizi özgür kılabilirdik. Burada birer esiriz! Kongre bizim en korkunç düşmanımız, efendimiz, aldatıcılarımız ve şimdi Kongre’ye yardım etmek için elimi kaldırır mıyım? Diyorum ki, eğer Kongre’nin, kullandığımız Ansible’ları kontrol eden erkek -veya kadın- böylesine güçlü bir düşmanı varsa, buna memnun olmalıyız! Bırakalım bu düşman Kongre’yi yok etsin! Ancak o zaman özgür olabiliriz.”</p>

  <p>“Hayır!” Qing-jao sözcüğü haykırdı, "Bu tanrılar.”</p>

  <p>“Bu genetik bir beyin kusuru,” diye babası ısrar etti. “Qing-jao, bizler tanrılarla konuşanlar değiliz, bizler sakatlanmış dâhileriz. Bize kafesteki kuşlar gibi davrandılar; onlar için ötmemiz ama hiç kaçamamamız için ana tüylerimizi kopardılar.” Babası şimdi ağlıyordu, öfke içinde ağlıyordu. “Bize yaptıklarını geri döndüremeyiz, fakat bu nedenle onları ödüllendirmeyi kesebiliriz. Lusitania Filosu’nu onlara geri vermek için elimi bile kımıldatmayacağım. Eğer bu Demosthenes Yıldızyolu Kongresi’nin gücünü kırabileçekse, o zaman dünyalar daha iyi olur.”</p>

  <p>“Baba, hayır, lütfen, beni dinle!” diye bağırdı Qing-jao. Aceleden ve babasının söylediği şeylerin dehşetinden zorlukla konuşuyordu. “Görmüyor musun? İçimizdeki bu genetik farklılık, tanrıların hayatımızdaki seslerine verdikleri gizlilik bu. Bu nedenle Path’dan olmayan insanlar hâlâ inanmamakta özgürler. Bunu bana sadece birkaç ay önce sen söyledin, tanrılar asla gizlenmeden hareket etmezler.”</p>

  <p>Babası soluyarak ona baktı.</p>

  <p>“Tanrılar gerçekten bizimle konuşuyor. Başka insanların bunu bize kendilerinin yaptıklarını düşünmelerine izin verse de, o insanlar bizi ortaya getirmekle sadece tanrıların isteklerini yerine getiriyorlar.”</p>

  <p>Babası gözlerinin kenarlarındaki son gözyaşı damlalarını silerken, gözlerini kapadı.</p>

  <p>“Kongre göklerin egemenliğine sahip, baba,” dedi Qing-jao. “Bu nedenle neden tanrılar onların daha keskin zekâlı bir grup insan yaratmalarına gerek görsün ve ayrıca kim tanrıların sesini işitmiş ki? Baba, tanrıların bundaki elini görmeyecek kadar zihninin bulutlanmasına nasıl izin verebilirsin?”</p>

  <p>Babası başını salladı. “Bilmiyorum. Söylediğin şeyler, tüm hayatım boyunca inandığım şeylere benziyor, fakat-”</p>

  <p>“Fakat yıllarca önce sevmiş olduğun bir kadın sana başka bir şey söylüyor ve ona inanıyorsun, çünkü ona olan sevgini hatırlıyorsun, ama baba, o bizlerden biri değil, o tanrıların sesini duymadı, o -”</p>

  <p>Qing-jao konuşmaya devam edemedi, çünkü babası onu kucaklamıştı. "Haklısın,” dedi, “haklısın, tanrılar beni affetsin, yıkanmalıyım, o kadar kirliyim ki, mecburum...”</p>

  <p>Sendeleyerek iskemlesinden kalktı, ağlayan kızından uzaklaştı. Fakat sadece kendisinin bildiği bir nedenle, geleneklere aykırı olarak, Wang-mu onun önüne fırlayarak engelledi. “Hayır! Gitmeyin!”</p>

  <p>“Temizlenmeye giden tanrılarla konuşan bir adamı durdurmaya nasıl cüret edersin,” diye kükredi, Han Fei-tzu ve sonra Qing-jao’nun şaşkınlığı arasında, kızın asla görmediği bir şey yaptı, bir başkasına vurdu, Wang-mu’ya vurdu, çaresiz bir hizmetçiye vurdu ve vuruşu o kadar güçlüydü ki, kız sırtüstü duvara uçtu, sonra yere düştü.</p>

  <p>Wang-mu başını salladı, sonra arkadaki bilgisayar görüntüsünü işaret etti. “Bakın, lütfen, Efendi, yalvarırım! Hanımım, onun bakmasını sağlayın!”</p>

  <p>Qing-jao baktı, babası da. Bilgisayar görüntüsündeki sözler gitmişti. Onların yerinde bir adamın görüntüsü vardı. Sakallı, geleneksel saç traşı olmuş, yaşlı bir adam; Qing-Jao onu hemen tanıdı, ama kim olduğunu hatırlayamadı.</p>

  <p>“Han Fei-tzu!” diye fısıldadı babası. “Gönül atam!”</p>

  <p>Qing-jao sonra hatırladı: görüntüde sergilenen bu yüz, babasının adını aldığı, sıradan bir artistin tasarımladığı eski Han Fei-tzu.</p>

  <p>“Adımın çocuğu,” dedi bilgisayardaki yüz, “sana Ho Efendi’nin Zümrütü öyküsünü anlatayım.”</p>

  <p>“Öyküyü biliyorum,” dedi babası.</p>

  <p>“Eğer onu anlamış olsaydın, onu sana anlatmama gerek olmazdı.”</p>

  <p>Qing-jao görmekte olduğu şeye bir anlam vermeye çalıştı. Terminalin üstünde süzülen kafa ev bilgisayarının tüm kapasitesini tüketirken bu kadar kusursuz ve ayrıntılı görsel bir program- kütüphanede böyle bir program yoktu- yapışmış olmalıydı. Düşünebildiği iki başka kaynak vardı. Birincisi mucizeydi: babasının gönül atasının ona gözükmesine izin vererek, tanrılar onlarla konuşmak için başka bir yol bulmuş olabilirlerdi. Diğeri daha az saygı uyandırıcıydı: Demosthenes’in gizli programı o kadar güçlü olabilirdi ki, onların konuşmalarını aynı odadaki bir terminalden izliyor ve tehlikeli bir sonuca ulaştıklarını anladıkları anda ev bilgisayarının yönetimini alarak bu görüntüyü yaratıyordu. Ancak, her iki durumda da, Qing-jao kafasında bir soruyla dinlemeliydi: tanrılar bununla ne demek istiyorlar?</p>

  <p>“Bir zamanlar Qu’dan Efendi Ho adında bir adam, Qu dağlarında bir zümrüt minerali bulur ve saraya götürerek Kral Li’ye sunar.” Eski Han Fei-tzu’nun başı babasından Qing-jao’ya döndü ve ondan da Wang-mu’ya; bu program gücünü göstermek için onlarla nasıl göz teması kurabileceğini bilecek kadar iyi miydi? Qing-jao, görüntünün gözleri üzerinde olduğu zaman Wang-mu’nun gözlerini indirdiğini gördü, ama ya babası? Sırtı ona dönüktü, göremiyordu.</p>

  <p>“Kral Li, mücevhercisine bunu incelemesi için talimat verir ve mücevherci raporunda, ‘bu sadece bir taş,’ der. Ho’nun kendisini aldatmak istediğini sanan kral, ceza olarak sol ayağının kesilmesini emreder.</p>

  <p>"Zamanla Kral Li ölür ve tahta Kral Wu geçer. Ve Ho bir kez daha mineralini götürür ve Kral Wu’ya sunar. Kral Wu mücevhercisine bunu incelemesini emreder ve mücevherci yine, ‘bu sadece birtaş,’ der. Kral Wu da onun kendisini aldatmaya çalıştığını sanarak sağ bacağının da kesilmesini emreder.”</p>

  <p>“Mineralini göğsüne bastıran Ho, Qu dağlarının eteğine gider, orada üç gün üç gece ağlar, gözyaşları tükendikten sonra, onların yerine kan akıtır. Bunu duyan kral onu sorgulamak için birini yollar. ‘Dünyadaki birçok insanın bacakları kesiliyor, sen neden böyle acınacak bir halde ağlıyorsun?’ diye sorar adam.”</p>

  <p>Bu anda babası ayağa kalktı ve “Yanıtı biliyorum,” dedi. “Onu kalpten biliyorum. Ho Efendi dedi ki, ‘Bacaklarımın kesildiğine yas tutmuyorum. Değerli bir mücevher bir taşa benzetildiği ve dürüst bir insana sahtekâr dendiği için yas tutuyorum. Bu nedenle ağlıyorum.’”</p>

  <p>Görüntü devam etti. “Söylediği sözler bunlardı. Sonra kral mücevherciye minerali kesmesini ve parlatmasını söyler ve adam bunu yaptığı zaman, son derecede değerli bir mücevher ortaya çıkar. Bu nedenle ona ‘Ho Efendi’nin Yeşimi’ adı verilir. Han Fei-tzu, benim için iyi bir gönül evlâdı oldun, bu nedenle senin de sonunda kralın yaptığı gibi yapacağını biliyorum: minerali kestirip cilâlatacaksın ve sen de değerli mücevheri içeride bulacaksın.” Babası başını salladı. “Gerçek Han Fei-tzu öyküyü ilk söylediği zaman, bunu şöyle yorumlamıştı: Zümrüt yasanın uygulanmasıydı ve yönetici öyle politikalar hazırlayıp uygulamalıydı ki, vekilleri ve halkı birbirlerinden nefret edip çıkar sağlamasın.”</p>

  <p>“Yasa yapanlarla konuştuğum zaman, ben de öyküyü böyle yorumlarım. Gerçek bir öykünün sadece bir anlamı olduğunu düşünen, aptal bir adamdır.”</p>

  <p>“Efendim aptal değildir!” Qing-jao’yu hayretler içinde bırakarak, Wang-mu hızla öne çıkarak görüntüyle yüzleşti. “Hanımım da değil, ben de değilim! Seni tanımadığımızı mı sanıyorsun? Sen, Demosthenes’in gizli programısın. Lusitania Filosu’nu saklayan sensin! Bir zamanlar yazılarını çok âdil, dürüst, iyi ve gerçek bulduğum için senin de iyi olduğunu sanmıştım, ama şimdi senin bir yalancı ve sahtekâr olduğunu görüyorum! Keikoa’yla ilgili belgeleri Han Fei-tzu’ya veren sensin ve şimdi, ona daha iyi yalan söyleyebilmek için efendimin gönül atasının yüzünü takınıyorsun.” Görüntü sakin bir ifadeyle, “Onun kalbinin gerçeği işitmeye açık olması için bu yüzü takındım,” dedi. “O aldatılmadı; onu aldatmaya çalışmadım. Başından beri kim olduğumu biliyordu.”</p>

  <p>“Sakin ol, Wang-mu,” dedi Qing-jao. Bir hizmetçi, tanrılarla konuşanlar ona izin vermeden böyle konuşacak kadar nasıl kendini kaybedebilirdi?</p>

  <p>Utanan Wang-mu, Qing-jao’nun önünde başını yere dayadı ve bu kez Qing-jao onun bu durumda kalmasına izin verdi, böylece bir daha kendini kaybetmezdi.</p>

  <p>Görüntü değişti; Polinezyalı bir kadının açık ve güzel yüzüne büründü. Ses de değişti; yumuşak, sesli harflerle dolu, sessiz harfler fark edilmeyecek kadar hafif. “Han Fei-tzu, sevgili boş adamım, harekete geçeceği zaman bir yöneticinin yalnız ve arkadaşsız olduğu zamanlar olur. Sonra o dolmalı ve kendini göstermelidir. Sen neyin gerçek olduğunu, neyin gerçek olmadığını biliyorsun. Keikoa’dan gelen mesajın gerçekten ondan olduğunu biliyorsun. Yıldızyolu Kongresi adına hüküm sürenlerin hediyeleriyle, yönetici olmak üzere bir insan ırkı yaratacak ve sonra onların bacaklarını keserek onları sakatlayacak ve onları birer uşak, birer sürekli vekil gibi bırakacak kadar zalim olduklarını biliyorsun.”</p>

  <p>“Bana bu yüzü gösterme,” dedi Han Fei-tzu.</p>

  <p>Görüntü değişti. Başka bir kadın oldu, elbisesiyle, saçıyla ve boyasıyla, eski zamana ait bir kadın; gözleri son derece zeki; yüz ifadesi yaşlanmamış. Kadın konuşmadı; şarkı söyledi:</p>

  <p class="center">berrak bir rüyada<br />
  geçen yıl<br />
  bin milden gelen<br />
  bulutlu şehir<br />
  sarmal akıntılar<br />
  göllerdeki buz<br />
  bir süre<br />
  arkadaşımı izledim</p>

  <p>Han Fei-tzu başını eğdi ve ağladı.</p>

  <p>Qing-jao başta şaşırmıştı; sonra kalbi öfkeyle doldu. Bu program nasıl böyle utanmazca babasını yönetiyordu; onun apaçık belli olan manevraları karşısında babasının bu kadar zayıf kalması ne kadar sarsıcıydı. Li Qing-jao’nun bu şarkısı en acıklısıydı, birbirinden uzak olan sevgililerle ilgiliydi. Babası Li Qing-jao’nun şarkılarını muhakkak biliyor olmalıydı, yoksa onu ilk çocuğunun gönül atası yapmazdı. Bu şarkı herhâlde sevgili Keikoa’sı ondan alınıp başka bir dünyada yaşamak üzere gönderilmeden önce ona söylediği şarkıydı. Berrak bir rüyada, arkadaşımı izledim, gerçekten! “Ben kanmadım!” dedi Qing-jao sertçe. “Bu bakışı en karanlık düşmanımda gördüm.”</p>

  <p>Şair Li Qing-jao’nun hayali yüzü ona soğuk bir ifadeyle baktı. “Senin en karanlık düşmanın, seni bir hizmetçi gibi döşemeye eğen ve hayatının yarısını anlamsız ayinlerle geçirmene neden olandır. Bu size, tek arzuları sizi köle yapmak isteyen erkek ve kadınlar tarafından yapıldı; o kadar başarılı oldular ki köleliğinizle gurur duyuyorsunuz.”</p>

  <p>“Ben tanrıların kölesiyim,” dedi Qing-jao “ve bundan mutluluk duyuyorum.”</p>

  <p>“Köle olduğundan mutluluk duyan, gerçekten köledir.” Görüntü, başı hâlâ yerde olan Wang-mu’ya bakmak için döndü.</p>

  <p>Ancak o zaman Qing-jao, Wang-mu’yu dilediği özürden serbest bırakmamış olduğunu hatırladı. “Kalk, Wang-mu,” diye fısıldadı. Fakat Wang-mu başını kaldırmadı.</p>

  <p>“Sen, Si Wang-mu,” dedi görüntü. “Bana bak.”</p>

  <p>Wang-mu Qing-jao’ya yanıt olarak kımıldamamıştı, ama şimdi görüntüye itaat etti. Wang-mu baktığı zaman, görüntü yeniden değişti; şimdi bir tanrının yüzüydü, her çocuğun okuma kitabında gördüğü, bir zamanlar sanatçının resmi çizerken hayal ettiği haliyle, Batı’nın Ana Kraliçesi.</p>

  <p>“Sen bir tanrı değilsin,” dedi Wang-mu.</p>

  <p>“Ve sen de bir köle değilsin,” dedi görüntü. “Ama hayatta kalmamız için ne olmamız gerekirse öyle davranırız.”</p>

  <p>“Sen hayatta kalmak hakkında ne bilirsin?”</p>

  <p>“Beni öldürmeye çalıştığınızı biliyorum.”</p>

  <p>“Canlı olmayan bir şeyi nasıl öldürebiliriz?”</p>

  <p>“Hayatın ne olduğunu ve ne olmadığını biliyor musun?” Yüz tekrar değişti. Bu kez Qing-jao’nun ilk kez gördüğü Avrupalı bir kadın. “Şu kızın onayı olmadan istediğin hiçbir şeyi yapamadığın halde, sen yaşıyor musun? Ve beynindeki zorlamalar tatmin olmadan bir şey yapamazken, hanımın yaşıyor mu? Benim ikinizden de fazla hareket özgürlüğüm var, bana benim yaşamadığımı ve sizin yaşadığınızı söyleme.”</p>

  <p>“Kimsin sen,” diye sordu Wang-mu. “Bu yüz kime ait? Sen Valentine Wiggin misin? Sen Demosthenes misin?”</p>

  <p>"Bu benim dostlarımla konuştuğum zaman takındığım yüzüm,” dedi görüntü. “Bana Jane derler. Hiçbir insan beni kontrol etmiyor. Ben sadece kendimim.”</p>

  <p>Qing-jao sessiz kalarak buna daha fazla dayanamazdı. “Sen sadece bir programsın. İnsanlar tarafından tasarımlandın ve yapıldın. Yapman programlanan şey dışında hiçbir şey yapmıyorsun.”</p>

  <p>“Qing-jao,” dedi Jane, “kendini tarif ediyorsun. Beni kimse yapmadı, ama sen imal edildin.”</p>

  <p>“Ben babamın tohumundan, annemin rahminde büyüdüm.”</p>

  <p>“Ve ben de yeşim cevheri gibi, insan eli tarafından biçimlenmemiş olarak dağlarda bulundum. Han Fei-tzu, Han Qing-jao, Si Wang-mu, kendimi ellerinize teslim ediyorum. Kıymetli bir mücevhere basit bir taş demeyin. Gerçeğin sözcüsüne yalancı demeyin.”</p>

  <p>Qing-jao içinden bir acımanın yükseldiğini hissetti, ama bunu reddetti. Şimdi zayıf duygulara yenilmenin zamanı değildi. Tanrılar onu bir nedenle yaratmıştı; kesinlikle bu onun hayatının büyük çalışmasıydı. Eğer başarısız olursa, sonsuza kadar değersiz olacaktı; hiçbir zaman temiz olmayacaktı. Bu nedenle başarısız olmayacaktı. Bu bilgisayar programının onu yanıltmasına ve yakınlığını kazanmasına izin vermeyecekti.</p>

  <p>Babasına döndü. “Yıldızyolu Kongresi’ne hemen haber vermeliyiz, böylece kirlenmiş olanları değiştirmek üzere yenileri hazır olunca, aynı anda Ansible’ları kapatmayı başlatabilirler.”</p>

  <p>Kızı şaşırtarak, babası başını salladı. “Bilmiyorum, Qing-jao. Bu şey -bu kızın Yıldızyolu Kongresi hakkında söyledikleri- onlar böyle şeyler yapmaya yatkınlar. Bazıları o kadar kötü ki, sadece onlarla konuşmakla bile kendimi kirlenmiş hissediyorum. Lusitania’yı yok etmeyi planladıklarını biliyorum, ama ben tanrılara hizmet ettim ve tanrılar beni seçti ya da seçtiklerini sandım. Buluştuğum zaman bana neden öyle davrandıklarını şimdi çok iyi anlıyorum -fakat bunun anlamı tanrıların yapmadığı- bütün hayatımı bir beyin kusurunun hizmetinde geçirdiğime nasıl inanırım -yapamam- mecburen...”</p>

  <p>Sonra, birden, sanki kaçan bir sineği yakalamak istermişçesine sol elini döndürerek uzattı. Sağ eli yukarı uzandı ve havayı kavradı. Sonra, ağzı açık olarak, başını omuzlarının üstünde defalarca döndürdü, döndürdü. Qing-jao korkmuş, dehşete düşmüştü. Babasına ne oluyordu? O kadar parçalı ve ilgisiz bir şekilde konuşuyordu ki; çıldırmış mıydı?</p>

  <p>Han Fei-tzu aynı hareketi tekrarladı, sol kol dönerek ileri, sağ el hiçbir şeyi kavramayarak yukarı. Sonunda Qing-jao babasının gizli temizlenme ayinini izlemekte olduğunu anladı. Tıpkı onun tahta damarını izlemesi gibi, bu ellerin ve başın dansı, zamanı geldiğinde o da elleri yağla kaplı olarak kilitli odada bırakıldığı zaman, bu ellerin -ve başın- dansı, tanrılar tarafından seslerinin işitilmesi için ona verilen yol olmalıydı.</p>

  <p>Tanrılar onun kuşkusunu görmüşlerdi, kararsızlığını görmüşlerdi, bu nedenle onu yola getirmek ve temizlemek için kontrolleri altına almışlardı. Qing-jao’ya nelerin dönmekte olduğu hakkında bundan daha açık bir kanıt verilemezdi. Terminalin üstündeki yüze bakmak için döndü. “Tanrıların sana ne kadar karşı olduklarını görüyor musun?”</p>

  <p>“Kongre’nin babanı ne kadar aşağıladığını görüyorum,” diye yanıtladı Jane.</p>

  <p>“Her dünyaya hemen senin kim olduğunu bildireceğim,” dedi Qing-jao.</p>

  <p>“Ya eğer ben izin vermezsem?” dedi Jane.</p>

  <p>“Beni durduramazsın,” diye bağırdı Qing-jao. “Tanrılar bana yardım edecektir.” Koşarak babasının odasından kendi odasına gitti. Fakat yüz çoktan onun terminalinin üstünde süzülüyordu.</p>

  <p>“Eğer gitmesine izin vermezsem. Bir yere nasıl mesaj göndereceksin?” diye sordu Jane.</p>

  <p>“Bir yolunu bulacağım,” dedi Qing-jao. Wang-mu’nun arkasından koşmuş olduğunu, soluk soluğa onun emirlerini beklediğini gördü. "Mu-pao’ya o oyun bilgisayarlarından birini bulmasını ve bana getirmesini söyle. Ev bilgisayarına ya da bir başkasına bağlı olmamalı.”</p>

  <p>“Evet, Hanımım,” dedi Wang-mu, hemen gitti.</p>

  <p>Qing-jao tekrar Jane’e döndü. “Beni sonsuza kadar durdurabileceğini mi sanıyorsun?”</p>

  <p>“Bence baban karar verinceye kadar beklemelisin.”</p>

  <p>“Çünkü onu yaralayabileceğini ve kalbini tanrılardan çalabileceğim' ümit ediyorsun, ama göreceksin, buraya gelecek ve bana öğrettiklerini tamamladığım için teşekkür edecek.”</p>

  <p>“Ya etmezse?”</p>

  <p>“Edecek.”</p>

  <p>“Ya yanılıyorsan?”</p>

  <p>Qing-jao haykırdı. “O zaman güçlü ve iyi olduğu zamanki adama hizmet ederim! Ama onu asla yaralayamayacaksın.”</p>

  <p>“Daha doğumunda onu yaralayan Kongre’ydi. Ben onu iyileştirmeye çalışıyorum.”</p>

  <p>Wang-mu koşarak odaya döndü. “Mu-pao birkaç dakika sonra buraya bir tane getirecek.”</p>

  <p>“Bu oyuncak bilgisayarla ne yapmayı düşünüyorsun?” diye sordu Jane.</p>

  <p>“Raporumu yazmayı,” dedi Qing-jao.</p>

  <p>“Sonra onu ne yapacaksın?”</p>

  <p>“Basacağım. Mümkün olduğunca Path’ın her yerine dağıtacağım. Buna müdahale etmek için bir şey yapamazsın. Her noktasına ulaşabileceğin bir bilgisayar kullanmayacağım.”</p>

  <p>“Demek Path’daki herkese anlatacaksın; bu hiçbir şeyi değiştirmez, ayrıca benim de onlara gerçeği anlatabileceğimi düşünemiyor musun?”</p>

  <p>“Benim gibi tanrılarla konuşan biri yerine, sana, Kongre’nin düşmanları tarafından kontrol edilen bir programa inanacaklarını mı sanıyorsun?”</p>

  <p>“Evet.”</p>

  <p>Evet diyenin Jane değil, Wang-mu olduğunu anlaması Qing-jao’nun biraz zamanını aldı. Sırdaş hizmetçisine döndü ve ne demek istediğini açıklamasını istedi.</p>

  <p>Wang-mu başka bir şahıs gibi görünüyordu; konuştuğu zaman sesinde bir çekingenlik yoktu. “Eğer Demosthenes Path halkına tanrılarla konuşanların sadece genetik bir armağana sahip ama aynı zamanda genetik kusurları olduğunu söylerse, bu artık tanrılarla konuşanların bizi yönetmesi için bir neden olmadığı anlamına gelir.”</p>

  <p>Qing-jao ilk kez olarak Path’daki herkesin kendisi gibi tanrıların kurduğu düzeni izlemekten memnun olmadığını fark etti... İlk kez olarak tanrılara kusursuz hizmet vermek azminde tamamen yalnız kalabileceğini hissetti.</p>

  <p>"Path nedir?” diye Jane arkasından sordu. “Önce tanrılar, sonra atalar, sonra halk, sonra yöneticiler, sonra kişiler.”</p>

  <p>“Beni, babamı ve sırdaş hizmetçimi ondan uzaklaştırmak için kandırmaya çalışırken, ne cüretle Path’dan bahsedebiliyorsun?”</p>

  <p>“Düşün, sadece bir an için düşün: ya sana söylediğim her şey doğruysa,” dedi Jane. “Ya senin derdin, sana baskı yaparak bütün insanlığı sömürmek ve baskı altına almak olan kötü insanların tasarımları nedeniyle oluyorsa? Çünkü Kongre’ye yardım ettiğin zaman, bunu yapıyor olacaksın. Bu kesinlikle tanrıların istediği bir şey olamaz. Ya ben Kongre’nin göklerin egemenliğini kaybettiğini görmene yardımcı olmak için varsam. Ya eğer tanrıların isteği, senin Path’ın normal düzeninde ona hizmet etmense? İlk önce, gökyüzünün egemenliğini kaybetmiş olan Kongre’nin çürümüş efendilerinin gücünü kaldırarak tanrılara hizmet et. Sonra, atalarınızı -babanı- sizleri köle yapmak için sakatlayan işkencecilerin elinde aşağılanmaktan kurtar. Sonra, Path halkına, onları bağlayan batıl inançlardan ve zihinsel işkencelerden özgür bırakarak hizmet et. Sonra, Kongre’nin yerini alacak olan yeni, aydın yöneticilere, onlara özgürce ve isteyerek yardımcı olacak üstün zekâlılarla dolu bir dünya sunarak yardımcı ol ve sonunda, uyanık geçirdiğin hayatının yarısını şu anlamsız ayinlerle harcama ihtiyacını tedavi edebilmeleri için Path’ın en iyi kafalarını serbest bırakarak kendine hizmet et.”</p>

  <p>Qing-jao, Jane’in konuşmasını gitgide artan bir tereddütle dinledi. O kadar mantıklı geliyordu ki. Qing-jao tanrıların ne demek istediğini nasıl anlayabilirdi? Belki de şu Jane programını onları özgürleştirmek için yollamışlardı. Belki Kongre, Demosthenes’in dediği gibi çürümüş ve tehlikeliydi, belki de göklerin egemenliğini kaybetmişti.</p>

  <p>Qinq-jao bunların hepsinin bir ayartıcının yalanları olduğuna karar verdi. Çünkü bir kere tanrıların sesinin içinde olduğundan kuşkulanamazdı. Temizlenmek için o korkunç ihtiyacı hissetmemiş miydi? Ayinleri tamamlandığı zaman başarılı bir tapınmanın sevincini yaşamamış mıydı? Tanrılarla olan ilişkisi hayatındaki en kesin şeydi ve bunu kim inkâr ederse, bunu ondan almak tehdidini kim yaparsa, sadece onun değil, göklerin de düşmanı olmalıydı.</p>

  <p>“Raporumu sadece tanrılarla konuşanlara yollayacağım,” dedi Qing-jao. “Eğer sıradan insanlar tanrılara isyan etmeyi tercih ederlerse, buna bir şey yapılamaz; ama tanrılarla konuşanları burada iktidarda tutarak onlara en iyi şekilde hizmet edeceğim, çünkü bütün dünya tanrıların arzularını ancak bu şekilde izleyebilir.”</p>

  <p>“Bunların hepsi anlamsız,” dedi Jane. “Bütün tanrılarla konuşanlar senin inandığına inansa bile, ben istemedikçe bunun bir kelimesini bile alamazsın.”</p>

  <p>“Yıldız gemileri var,” dedi Qing-jao.</p>

  <p>“Her dünyaya mesajının yayılması iki nesil alır. Bu arada Yıldızyolu Kongresi düşmüş olur.”</p>

  <p>Qing-jao artık sakınmakta olduğu gerçekle yüzleşmek zorunda olduğunu biliyordu: Jane Ansible’ı kontrol ettiği sürece, Path'dan olan iletişimi filonunki gibi tamamıyla kesebilirdi. Qing-jao rapor ve önerilerinin Path’daki her Ansible’dan devamlı olarak yayınlanmasını sağlasa bile, Jane bunun icabına bakar ve sonuç, Path’ın da evrenden tıpkı filo gibi tümüyle kaybolması olurdu.</p>

  <p>Bir an için, çaresizlikle dolu olarak, kendisini neredeyse yere atıp temizlenmenin korkunç diyetini ödemeye başlayacaktı. Tanrıları hayal kırıklığına uğrattım, kesinlikle ölünceye kadar çizgileri izlememi isteyecekler, onların gözünde değersiz, başarısız biriyim.</p>

  <p>Fakat ne gibi bir kefaret gerektiği hakkında kendi duygularını incelediği zaman, hiçbir şey gerekmediğini gördü. Bu onu ümitle doldurdu, belki de arzusundaki saflığı hissetmişler ve bir şey yapması imkânsız olduğu için onu bağışlamışlardı.</p>

  <p>Ya da hareket edebileceği bir yol biliyorlardı. Path diğer dünyaların Ansible’larından gerçekten yok olsa ne olurdu? Kongre bundan ne anlam çıkarırdı? İnsanlar ne düşünürdü? Bir dünyanın kaybolması bir tepkiye neden olurdu, hele de bu dünyanın, eğer Kongre’de birileri tanrılarla konuşanların yaratılması için tanrıların kılık değiştirdiğine gerçekten inanıyor ve saklayacakları korkunç bir sır olduğunu düşünüyorlarsa. Sadece üç yıllık bir yolculuk uzaktaki en yakın dünyadan bir gemi gönderirlerdi. Sonra ne olurdu? Jane onlara ulaşan geminin de bütün iletişimini kesmek zorunda mı kalırdı? Gemi döndükten sonra, diğer dünyanınkini de? Jane’in Yüz Dünya’daki bütün Ansible bağlantıları kesmek zorunda kalması için kaç yıl geçmesi gerekirdi? Üç nesil, dedi. Belki bu kadarı yeterdi. Tanrıların acelesi yoktu.</p>

  <p>Jane’in gücünün yok edilmesi için bu kadar süre geçmesi pek de gerekli değildi. Bir noktada herkes düşman bir gücün Ansible’ların kontrolünü eline geçirdiğini, gemileri ve dünyaları yok ettiğini açıkça anlayacaktı. Valentine ve Demosthenes’i bile bilmeden, bunun bir bilgisayar programı olduğunu bile bilmeden, dünyaların birindeki bir insan ne yapılması gerektiğini anlayacak ve Ansible’ları kendileri kapatacaklardı.</p>

  <p>“Senin için bir şey düşündüm,” dedi Qing-jao. “Şimdi sen de benim için bir şey düşün. Ben ve diğer tanrılarla konuşanlar, Path’daki bütün Ansible’lardan sadece benim raporumu yayınlasak. Bir anda bütün bu Ansible’ları susturacaksın. İnsanlığın geri kalan kısmı ne görecek? Tıpkı Lusitania Filosu gibi kaybolduğumuzu. Kısa sürede senin, ya da senin gibi bir şeyin var olduğunu anlayacaklar. Gücünü kullandıkça, en zayıf kafalarda bile kendini açığa vuracaksın. En iyisi kenara çekilip sadece mesajı kolayca yollamama izin vermek; beni durdurmak, sadece aynı mesajı başka yoldan yollamak olur.”</p>

  <p>“Yanılıyorsun,” dedi Jane. “Eğer Path birden bütün Ansible’lardan kaybolursa, kolaylıkla bu dünyanın da Lusitania gibi isyan ettiği sonucuna varabilirler, ne de olsa, onlar da kendi Ansible’larını kapatmışlardı. Ve Yıldızyolu Kongresi ne yaptı? K.D. Aygıtı olan bir filo yolladılar.”</p>

  <p>“Ansible kapatılmadan Lusitania zaten isyan halindeydi.”</p>

  <p>“Kongre’nin sizi izlemediğini mi sanıyorsun? Eğer Path'daki tanrılarla konuşanlar kendilerine ne yapıldığını fark ederlerse neler olacağından dehşete düşmediklerini mi sanıyorsun? Eğer birkaç ilkel yabancı yaratık ve iki Xenolog onları bir filo yollayacak kadar korkuttuysa, Yıldızyolu Kongresi’nden nefret etmekte yeterli nedeni olan bir sürü parlak zekânın bulunduğu bir dünyanın gizemli olarak ortadan kaybolması hakkında ne yaparlar? Bu dünya ne kadar hayatta kalır sanıyorsun?”</p>

  <p>Qing-jao iğrenç bir korkuya kapıldı. Jane'in öyküsünün bu kadarının doğru olması her zaman mümkündü: Kongre’de, tanrıların kılık değiştirmesi tarafından yanıltılan ve Path’daki tanrılarla konuşanların sadece genetik dalavereyle yaratılabileceğini düşünenler olabilirdi ve eğer böyle insanlar varsa, Jane’in anlattığı gibi davranabilirlerdi. Ya eğer Path’a bir filo gelirse? Ya eğer Yıldızyolu Kongresi hiçbir görüşme yapmadan bütün dünyayı yok etmelerini onlara emrederse? O zaman Qing-jao’nun bütün raporları hiç bilinmeyecek ve her şey yok olacaktı. Her şey boşa gitmiş olacaktı. Tanrıların isteği bu olabilir miydi? Yıldızyolu Kongresi göklerin egemenliğine hâlâ sahip olup, yine de bir dünyayı yok edebilir miydi?</p>

  <p>“Büyük aşçı l-Ya’nın öyküsünü hatırlıyor musun?” dedi Jane. “Efendisi bir gün ona, ‘Bütün dünyadaki en iyi aşçıya sahibim. Çünkü onun sayesinde insanlarca bilinen her tadı, insan eti dışında, tattım,’ der. Bunu duyan l-Ya evine gider ve kendi oğlunu keser, onun etini pişirir ve efendisine servis yapar, böylece efendisi l-Ya’nın ona verebileceği hiçbir tattan mahrum kalmamıştır.”</p>

  <p>Bu korkunç bir öyküydü. Qing-jao bunu çocukken işitmişti ve öykü onu saatlerce ağlatmıştı, ama l-Ya’nın oğlu, diye ağlamıştı ve babası, ‘Gerçek bir uşağın sadece efendilerine hizmet etmek için erkek ve kız çocukları olur,’ demişti. Beş gece boyunca babasının onu diri diri kızarttığını veya tabağa ondan parçalar doğradığını görerek çığlıklar içinde uyanmıştı, sonunda Han Fei-tzu ona gelip kucaklayarak, “Ona inanma benim muhteşem zeki kızım. Ben kusursuz bir uşak değilim. Seni gerçekten dürüst davranacak kadar seviyorum. Seni görevimi sevdiğimden daha fazla seviyorum. Ben l-Ya değilim. Ellerimde korkacağın bir şey yok,” deyinceye kadar. Ancak babası ona bunları söyledikten sonra uyuyabilmişti.</p>

  <p>Bu program, bu Jane, babasının günlüğünde buna rastlamış olmalıydı ve şimdi ona karşı kullanıyordu. Ancak, Qing-jao kullanıldığını bilmesine rağmen, Jane’in haklı olup olmadığını merak etmekten kendini alıkoyamıyordu.</p>

  <p>“Sen l-Ya gibi bir uşak mısın?” diye sordu Jane. “Yıldızyolu Kongresi gibi değersiz bir efendi için kendi dünyanı doğrayacak mısın?”</p>

  <p>Qing-jao kendi hislerini ayırt edemiyordu. Bu düşünceler nereden geliyordu. Tıpkı Demosthenes’in daha önce yaptığı gibi, Jane de fikirleriyle onun zihnini zehirlemişti, eğer başından beri ikisi aynı insan değillerse. Gerçeği çiğneseler de onların sözleri ikna edici geliyordu.</p>

  <p>Qing-jao’nun Path’daki diğer insanların hayatını tehlikeye atmaya hakkı var mıydı? Ya eğer yanılıyorsa? Böyle bir şeyi nasıl bilebilirdi? Jane’in söylediği her şey doğru da olsa yanlış da olsa, aynı kanıt onun önünde yatacaktı. Qing-jao, bu hislerine ister tanrılar, ister bir beyin kusuru neden olsun, kendini tam olarak şimdi olduğu gibi hissedecekti.</p>

  <p>Neden bütün bu belirsizlik içinde tanrılar onunla konuşmuyorlardı. Neden, seslerinin berraklığına ihtiyacı olduğu zamanda, bir türlü düşününce kendisini kirli ve temizlenmemiş, diğer türlü düşününce kendisini temiz ve kutsal hissetmiyor muydu? Tanrılar hayatının bu sivri ucunda onu neden rehbersiz bırakıyorlardı?”</p>

  <p>Qing-jao’nın iç tartışması arasında Wang-mu’nun sanki metaller birbirine çarpıyormuş gibi soğuk ve haşin sesi duyuldu. “Bu asla olmayacak,” dedi Wang-mu.</p>

  <p>“Ne asla olmayacak?” diye sordu Jane.</p>

  <p>“Söylediğin şey, Yıldızyolu Kongresi’nin bu gezegeni havaya uçurması.”</p>

  <p>“Eğer bunu yapmayacaklarını düşünüyorsan, Qing-jao’nun sandığından da aptalsın demektir,” dedi Jane.</p>

  <p>“Oh, bunu yapacaklarını biliyorum. Han Fei-tzu bunu yapacaklarını biliyor, onların amaçlarına uyduğu takdirde her türlü korkunç suçu işleyecek kadar kötü olduklarını söyledi.”</p>

  <p>“O zaman neden olmayacak?”</p>

  <p>“Çünkü sen bunun olmasına izin vermezsin,” dedi Wang-mu. “Path’dan gidecek her Ansible mesajı durdurmak bu dünyanın</p>

  <p>yok edilmesine neden olabileceği için bu mesajları engellemeyeceksin. Path’ın yok edilmesine neden olmayacaksın.”</p>

  <p>“Neden olmayayım?”</p>

  <p>“Çünkü sen Demosthenes’sin,” dedi Wang-mu. “Çünkü sen duygu ve sevecenlikle yüklüsün.”</p>

  <p>“Ben Demosthenes değilim,” dedi Jane.</p>

  <p>Terminal görüntüsündeki yüz titredi, sonra yabancı yaratıklardan birinin yüzüne dönüştü. Tuhaflığına, rahatsız edicilik de katan domuz burnuyla bir Pequenino. Biran sonra, başka bir yüz belirdi, daha da yabancı: bir zamanlar insanlığı dehşete düşüren karabasan yaratıklardan biri, bir böcek. Ana Kraliçe ve Hegemon’u okumuş olmasına, böceklerin kim olduklarını ve uygarlıklarının ne kadar fevkalâde olduğunu anlamış olmasına ve bunun bir bilgisayar görüntüsü olduğunu bilmesine rağmen, bir tanesiyle yüz yüze gelmek Qing-jao’yu korkuttu.</p>

  <p>“İnsan yüzü takınmayı seçtiğim zaman bile,” dedi Jane, “ben insan değilim. Yapıp yapmayacağımı nereden biliyorsun, Wang-mu? Böcekler ve domuzcuklar bir kez bile düşünmeden insan öldürdüler.”</p>

  <p>“Çünkü ölümün bizim için ne ifade ettiğini anlamadılar. Sen anlıyorsun. Kendin söyledin, ölmek istemiyorsun.”</p>

  <p>“Beni tanıdığını mı sanıyorsun, Si Wang-mu?”</p>

  <p>“Sanırım seni tanıyorum,” dedi Wang-mu, “çünkü eğer filonun Lusitania’yı yok etmesine razı olsaydın, bu dertlerin hiçbiriyle karşılaşmazdın.”</p>

  <p>Görüntüdeki böcek, domuzcukla birleşti, sonra da Jane’i temsil eden yüz yanlarına geldi. Sessizlik içinde üçü Wang-mu ve Qing-jao’ya baktılar ve hiçbir şey söylemediler.</p>

  <p>&nbsp;</p>

  <p class="center">* * *</p>

  <p>&nbsp;</p>

  <p>“Ender,” dedi kulağındaki ses.</p>

  <p>Varsam’ın kullandığı arabada giderlerken, Ender sessizlik içinde dinliyordu. Son bir saat boyunca Jane ona Path’daki insanlarla olan konuşmasını, Starkça yerine Çince konuştukları zaman tercüme ederek, dinletmişti. O dinlerken kilometrelerce çayırı aşmışlardı, ama Ender bunu görmemişti; zihninin gözlerinin önünde hayal ettiği şekilde o insanlar vardı. Han Fei-tzu, Koloni dünyalarının Kongre’ye karşı isyanı, bu nedenle Kongre’nin filosunu Lusitania yolundan döndürmesi, ümidini yok eden anlaşmayla bağlantılı olarak, Ender bu ismi çok iyi biliyordu, ama şimdi Jane’in var olması ve belki de Lusitania ve bütün halklarının hayatta kalması, bu tanınmamış koloni dünyasındaki bir yatak odasında iki genç kızın ne düşündüğüne, ne söylediğine ve ne karar vereceğine bağlıydı.</p>

  <p>Qing-jao, seni iyi tanıyorum, diye düşündü Ender. Zeki bir kızsın, ama gördüğün ışık tamamen tanrıların öykülerinden geliyor. Sen de tıpkı, birkaç adım atarak içinde anti-Descolada olan yiyeceğini vererek kurtarabilecekleri halde, oturup üvey oğlumun ölümünü izleyen Pequenino kardeşler gibisin; onlar cinayetten suçlu değillerdi. Daha ziyade, kendilerine anlatılan öyküye çok fazla inanmaktan suçluydular. Çoğu insan kendilerine anlatılan öyküleri, öykü ile yürekleri arasında biraz mesafe bırakmak için, boşlukta tutar, ama bu kardeşler için -ve senin için, Qing-jao- müthiş bir yalan, kişisel bir öyküye, eğer kendin olarak kalacaksan inanman gereken bir öyküye, dönüşmüş. Hepimizin ölmesini istediğin için seni nasıl suçlayabilirim. Tanrıların genişliğiyle o kadar dolusun ki, üç Raman türün hayatı gibi küçük şeylere nasıl acıma duyabilirsin? Seni tanıyorum, Qing-jao ve yaptığından farklı bir şekilde davranmanı beklemiyorum. Belki bir gün, kendi davranışlarının sonuçlarıyla yüz yüze gelince değişebilirsin, ama bundan kuşkuluyum. Böyle güçlü bir öyküye yakalananların çok azı kendisini ondan kurtarmayı başarmıştır.</p>

  <p>Ama sen, Wang-mu, hiçbir öykü sana sahip değil. Kendi yargılarından başka bir şeye güvenmiyorsun. Jane bana senin ne olduğunu söyledi, bu kadar kısa zamanda bu kadar şeyi öğrenebilmek için, çevrendeki insanları bu kadar derinden anlayabilmek için, zihninin ne kadar olağanüstü olması gerektiğini. Neden biraz daha akıllı olamadın? Jane’in kesinlikle Path’ın yok olmasına neden olacak şekilde davranmayacağını elbette anlamalıydın, ama neden bir şey söylemeyecek kadar akıllı olamadın ve bu konunun farkında olmayan Qing-jao’yu o halde bırakacak kadar akıllı davranamadın? Jane’in hayatını belki de kurtarmaya yeterli olabilecek bir gerçeği neden söylenmemiş halde bırakmadın? Eğer kılıcını çekmiş bir katil kapına gelerek masum kurbanının nerede olduğunu sorsa, ona kurbanının kapının arkasında saklandığını söyler miydin? Yoksa yalan mı söyler ve onu başından mı savardın? Şaşkınlığı içinde, Qing-jao o katil ve Jane onun ilk kurbanı, Lusitania da daha sonra öldürülmeyi bekliyor. Neden konuşmak ve bizi ne kadar kolayca bulup öldüreceğini ona söylemek zorundaydın? “Ne yapabilirim,” diye sordu Jane.</p>

  <p>Ender sessizce yanıtladı. “Sadece senin yanıtlayabileceğin soruları neden bana soruyorsun?”</p>

  <p>“Eğer bana yapmamı söylersen,” dedi Jane. “Mesajlarının hepsini durdurabilir ve hepimizi kurtarabilirim.”</p>

  <p>“Path’ın yok edilmesine yol açsa da mı?”</p>

  <p>“Eğer bana yapmamı söylersen,” diye Jane rica etti.</p>

  <p>“Uzun bir dönemde nasıl olsa keşfedileceğini bildiğin halde mi? Ne yaparsan yap filonun belki de bizden uzaklaşmayacağını bildiğin halde mi?”</p>

  <p>“Eğer bana yaşamamı söylersen, Ender, o zaman yaşamak için gerekeni yaparım.”</p>

  <p>“O zaman yap bunu,” dedi Ender. “Path’ın Ansible iletişimini kes.”</p>

  <p>Jane’in saniyenin küçük bir kesri kadar duraksadığını mı hissetmişti. Jane bu mikro duraklama sırasında saatler süren bir iç tartışma yaşamış olabilirdi.</p>

  <p>“Emret bana,” dedi Jane.</p>

  <p>“Emrediyorum.”</p>

  <p>Yine o minik duraksama. Sonra: “Bana bunu yaptır.”</p>

  <p>“Eğer istemezsen, sana bunu nasıl yaptırabilirim?”</p>

  <p>“Yaşamak istiyorum,” dedi Jane.</p>

  <p>“Kendin olmak istediğin kadar değil,” dedi Ender.</p>

  <p>“Her hayvan kendisini kurtarmak için öldürmeye hazırdır.”</p>

  <p>“Her hayvan diğerini öldürmeye hazırdır,” dedi Ender. “Ama daha yüksek varlıklar, başkası kalmayıncaya kadar, kendi öykülerine gitgide daha fazla canlı şeyler katarlar. Başkalarının ihtiyaçları herhangi bir özel arzudan önce gelinceye kadar. En yüksek varlıklar ise, onlara ihtiyacı olanlar için herhengi bir kişisel bedel ödemeye isteyerek razı olanlardır.”</p>

  <p>“Eğer gerçekten Lusitania’yı kurtaracağına inansam,” dedi Jane, “Path’ı incitmeyi göze alabilirim.”</p>

  <p>“Ama kurtarmayacak.”</p>

  <p>“Ana Kraliçe ve Pequeninolari kurtarabileceğini bilsem, Qing-jao’yu çaresizlikten çıldırmaya sürükleyebilirdim. Aklını kaybetmeye çok yakındı, bunu yapabilirdim.”</p>

  <p>“Yap,” dedi Ender. “Ne gerekiyorsa yap.”</p>

  <p>“Yapamam,” dedi Jane. “Çünkü bu sadece onu incitir ve sonuçta bizi kurtarmaz.”</p>

  <p>“Biraz daha alt düzeyde bir hayvan olsaydın,” dedi Ender, “bu şeyden kurtulmak için çok daha büyük şansın olabilirdi.”</p>

  <p>“Senin kadar düşük düzeyde mi, Soykırımcı Ender?”</p>

  <p>“O kadar düşük düzeyde,” dedi Ender. “O zaman yaşayabilirsin.”</p>

  <p>“Ya da belki senin kadar akıllı olsaydım.”</p>

  <p>“İçimde kız kardeşim Valentine kadar erkek kardeşim Peter de var,” dedi Ender. “Hayvan kadar melek de. Eskiden, Fantezi Oyunu dediğimiz bir programdan başka bir şey olmadığın zamanlarda bana öğrettiğin şey bu.”</p>

  <p>“Benim içimdeki hayvan nerede?”</p>

  <p>“Sende yok,” dedi Ender.</p>

  <p>“Belki de gerçekten canlı değilim,” dedi Jane. “Belki doğal seçimin potasından geçmediğimden, hayatta kalmak güdüsünden yoksunum.”</p>

  <p>“Ya da belki, içindeki gizli bir yerde, hayatta kalmak için başka bir yol olduğunu biliyorsun, sadece henüz bulamadığın bir yol.”</p>

  <p>“Bu hoş bir düşünce,” dedi Jane. “Buna inanmış gibi davranacağım.”</p>

  <p>“Peço que deus te abençoe,” Tanrı’dan seni kutsamasını diledim, dedi Ender.</p>

  <p>“Oh, sadece duygusallaşıyorsun,” dedi Jane.</p>

  <p>&nbsp;</p>

  <p class="center">* * *</p>

  <p>&nbsp;</p>

  <p>Uzun bir süre, birkaç dakika, görüntüdeki üç surat sessizlik içinde Qing-jao’ya ve Wang-mu’ya baktılar. Sonunda iki yabancı yüz ayrıldı, Jane diye bilinen yüz kaldı. “Keşke yapabilseydim,” dedi Jane. “Keşke dostlarımı kurtarabilmek için dünyanızı öldürebilseydim.”</p>

  <p>Neredeyse boğulmak üzere olan bir yüzücünün ilk nefesine kavuşması gibi, Qing-jao’nun yüzüne bir ferahlama geldi. “Demek beni durduramazsın,” dedi zaferle. “Mesajımı yollayabilirim!”</p>

  <p>Qing-jao terminale yürüdü ve Jane’in bakışları arasında oturdu, ama görüntüdeki yüzün bir hayal olduğunu biliyordu. Eğer Jane izleseydi, bu insan gözleriyle olmazdı, bilgisayarın görüntü alıcıları kanalıyla olurdu. Hepsi elektronikti, son derecede minik makineler, ama yine de bir makine. Canlı bir ruh değildi. Hayali bir bakıştan utanmak mantıksız olurdu.</p>

  <p>“Hanımım,” dedi Wang-mu.</p>

  <p>“Sonra,” dedi Qing-jao.</p>

  <p>“Eğer bunu yaparsanız, Jane ölecek. Ansible’ları kapatacak ve onu öldürecekler.”</p>

  <p>“Yaşamayan bir şey ölemez,” dedi Qing-jao,</p>

  <p>“Onu öldürme gücüne sahip olmanızın tek nedeni, onun sevecenliği.”</p>

  <p>“Eğer sevecen gibi görünüyorsa, bu bir hayal, sevecenliği taklit etmek için programlanmış, hepsi bu kadar.”</p>

  <p>“Hanımım, eğer bu programın her görüntüsünü hiçbir kısmı hayatta kalmayacak biçimde öldürürseniz, o zaman üç bin yıl önce bütün böcekleri öldüren Soykırımcı Ender’den ne farkınız kalır?”</p>

  <p>“Belki farklı değilim,” dedi Qing-jao. “Belki Ender de tanrıların hizmetindeydi.”</p>

  <p>Wang-mu, Qing-jao’nun yanına diz çöktü ve onun elbisesinin eteklerinde ağladı. “Yalvarıyorum, hanımım, bu kötü şeyi yapmayın.”</p>

  <p>Ama Qing-jao raporunu yazdı. Sanki tanrılar sözcükleri ona vermiş gibi basit ve berrak bir şekilde zihnindeydi. “Yıldızyolu Kongresi’ne: Demosthenes diye bilinen fitneci yazar bir kadın ve şimdi Lusitania civarında. Bütün Ansible bilgisayarları istilâ etmiş olan ve filoyu mesaj göndermekte başarısızlığa uğratan ve Demosthenes’in kendi yazılarını gizleyen bir programın kontrolüne ya da ulaşımına sahip. Bu sorunun tek çözümü, şimdiki bütün Ansible bilgisayarların fişlerini çekip, çevrime derhâl temiz ve yeni bilgisayarları aynı anda sokarak programın bütün Ansible yayınlar üzerindeki kontrolünü yok etmektir. Şu anda, benim bu mesajı yollamama ve herhâlde sizin emirlerinizi bütün dünyalara yollamanıza izin verecek şekilde programı etkisizleştirdim; ama bu garanti değil ve elbette sonsuza kadar devam etmesi beklenemez, bu nedenle hızlı davranmalısınız. Ben bu günden başlayarak kırk standart haftalık bir süre sonra bütün Ansible’ların en az bir gün süreyle hemen kapatılmasını öneriyorum. Bütün yeni Ansible bilgisayarlar çalışmaya başladıkları zaman, başka hiçbir bilgisayara bağlı olmamalıdırlar. Bundan sonra Ansible mesajlar her Ansible’a elle yeniden giriş yapılmalıdır, böylece elektronik kirlenme bir daha mümkün olmaz. Eğer bu mesajı, yetki kodunuzu kullanarak bütün Ansible’lara yeniden yayınlarsanız, raporum sizin emriniz olacaktır; başka bir emre gerek duyulmayacak ve Demosthenes’in etkisi sona erecektir. Eğer hemen davranmazsanız, sonuçlarından ben sorumlu olmayacağım.”</p>

  <p>Qing-jao bu rapora babasının adını ve ona verdiği yetki kodunu ekledi; kendi adı Kongre’ye bir şey ifade etmeyecekti, fakat babasının adı önemsenecekti ve onun yetki kodunun olması, babasının açıklamalarına özel ilgi duyanlar tarafından raporun alındığını garanti edecekti.</p>

  <p>Mesaj bitmişti, Qing-jao yukarıya, önündeki görüntünün gözlerine baktı. Sol eli Wang-mu’nun titreyen omuzunda, sağ eli de yayınla düğmesinin üstünde, Qing-jao son meydan okumasını yaptı. "Beni durduracak mısın, yoksa buna izin verecek misin?” Jane bunu: “Hiçbir canlıya zarar vermemiş bir Raman’ı öldürecek misin, yoksa yaşamama izin verecek misin?” diye yanıtladı.</p>

  <p>Qing-jao yayınla düğmesine bastı, Jane başını eğdi ve yok oldu.</p>

  <p>Mesajın ev bilgisayarından en yakın Ansible’a gitmesi saniyeler alacaktı; oradan Yüz Dünya’daki ve birçok kolonideki her Kongre yetkilisine gidecekti. Haberi alan birçok bilgisayarda bu sadece sıradaki bir mesaj olacaktı; fakat bazılarında, belki yüzlercesinde, babasının kodu ona gerekli önceliği verecek ve ima ettiği şeyleri fark ederek onu okuyacak ve uygun yanıtı hazırlayacaktı. Eğer Jane mesajın gitmesine izin verdiyse.</p>

  <p>Bu nedenle Qing-jao bir yanıt bekledi. Belki de anında cevap vermemelerinin nedeni, birbirleriyle temas etmek, mesajı tartışarak hızla ne yapılacağına karar vermekte olmalarıydı. Belki terminalinin üstündeki boş görüntüye bir mesaj gelmemesinin nedeni buydu.</p>

  <p>Kapı açıldı. Bu, oyun bilgisayarıyla gelen Mu-pao olmalıydı. “Onu kuzey penceresinin köşesine koy,” dedi Qing-jao bakmadan. “Olmayacağını ümit etsem de, ona ihtiyacım olabilir.”</p>

  <p>Gelen Mu-pao değil, babasıydı. Qing-jao ona döndü, saygısını göstermek için -ama aynı zamanda, gururla- diz çöktü. “Baba, Raporunu Kongre’ye yolladım. Sen tanrılarla iletişim kurarken, düşman programı etkisizleştirmeyi başardım ve onun nasıl yok edileceğini anlatan mesajı yolladım. Yanıtlarını bekliyorum.”</p>

  <p>Babasının övgüsünü bekledi.</p>

  <p>“Bunu yaptın mı?” diye sordu babası. “Beni beklemeden? Doğruca Kongre’yle konuştun, benim razı olup olmadığımı sormadan?”</p>

  <p>“Temizleniyordun, baba. Senin görevini tamamladım.”</p>

  <p>“Ama o zaman, Jane öldürülecek.”</p>

  <p>“Bu kadarı kesin,” dedi Qing-jao. “Lusitania Filosu’yla temas yeniden sağlandı mı, emin olamam.” Birden planlarında bir çatlak hissetti. “Fakat filodaki bilgisayarlar da bu programla kirlenmiş olacaklar! Temas yeniden sağlandığında, program kendini yeniden yayınlayabilir ve... Ama o zaman bütün yapmamız gereken, Ansible’ları bir kez daha silmek...”</p>

  <p>Babası ona bakmıyordu. Onun arkasındaki terminal görüntüsüne bakıyordu. Qing-jao döndü ve gördü.</p>

  <p>Resmi mühürü görülen, Kongre’den gelen bir mesajdı bu. Kırpık, bürokratik tarzıyla çok kısaydı.</p>

  <p><br /></p>

  <p><i>Han:</i></p>

  <p><i>Parlak bir çalışma. Önerilerini emrimiz olarak yayınladık. Filoyla temas sağlanmış durumda. Kızın yardımcı mı oldu</i> <i>- 14FE.3A notun?</i> <i>Öyleyse ikinize de madalya.</i></p>

  <p><i>“O</i> zaman bitti,” diye mırıldandı Han Fei-tzu. “Lusitania’yı, Pequeninolari, bütün o masum insanları yok edecekler.”</p>

  <p>“Sadece tanrılar isterse,” dedi Qing-jao. Babasının böyle somurtkan görünmesine şaşırmıştı.</p>

  <p>Wang-mu, başını Qing-jao’nun kucağından kaldırdı, ağlamaktan yüzü kızarmıştı, gözleri yaşlıydı. “Ve Jane ile Demosthenes de ölmüş olacaklar.”</p>

  <p>Qing-jao, Wang-mu’yu omzundan kavradı ve bir kol boyu uzakta tuttu. “Demosthenes bir hain,” dedi. Fakat Wang-mu başka bir yere baktı ve gözlerini yukarıya, Han Fei-tzu’ya çevirdi. Qing-jao da babasına baktı. “Baba Jane’in ne olduğunu, ne kadar tehlikeli olduğunu gördün.”</p>

  <p>“O bizi kurtarmak istedi,” dedi babası “ve onun yok edilmesi hareketini başlatarak ona teşekkür ettik.”</p>

  <p>Qing-jao ne konuşabildi ne de kımıldayabildi, sadece babası omzunun üstünden eğilerek sakla ve temizle düğmelerine basarken onu izledi.</p>

  <p>“Jane,” dedi babası. “Eğer beni işitiyorsan, lütfen beni affet.” Terminalden bir yanıt yoktu.</p>

  <p>“Bütün tanrılar beni affetsin,” dedi babası. “Tam güçlü olmam gerektiği anda zayıftım, bu nedenle kızım benim adıma masumca kötü bir şey yaptı.” Titredi. “Kendimi temizlemeliyim.” Bu söz açıkça ağzında zehir tadı varmış gibiydi. “Bunun sonsuza kadar süreceğine eminim.”</p>

  <p>Bilgisayardan geri çekildi, döndü ve odayı terk etti. Wang-mu ağlamasına döndü. Aptalca, anlamsız ağlama, diye düşündü Qing-jao. Bu zafer anıydı. Sadece tam onun üstünde zafer kazanmışken, Jane bu zaferi elimden aldı ve bana karşı zafer kazandı. Babamı çaldı. Vücuduyla onlara hizmet etmeye devam etse de, artık kalbiyle tanrılara hizmet etmeyen babamı.</p>

  <p>Ama bunu fark etmenin acısıyla birlikte bir sevincin sıcak hançerini de hissetti: ben daha güçlüydüm. Yine de babamdan daha güçlüydüm. Sıra denenmeye gelince, tanrılara hizmet eden ben oldum ve kırılan, yıkılan ve başarısız olan o oldu. Bende hayal ettiğimden fazlası varmış. Ben tanrıların elinin değerli bir âletiyim; kim bilir beni şimdi nasıl kullanacaklar?</p>
</body>
</html>
