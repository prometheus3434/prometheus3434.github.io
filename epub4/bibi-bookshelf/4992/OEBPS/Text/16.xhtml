<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.3.css" rel="stylesheet" type="text/css" />
</head>

<body>
  <h1 class="chapternumber sigil_not_in_toc">-16-</h1>

  <h1 class="chaptername" id="sigil_toc_id_16">YOLCULUK</h1>

  <div class="quote">
    <p>"Demek bizler için inşa ettiklerin henüz tamamlanmadan, şimdiden insanların uzaygemileri hazır?"</p>

    <p>"İstedikleri şey bir kapısı olan bir kutuydu, itme gücü yok, yaşam destek yok, kargo yeri yok. Sizinkiler ve bizimkiler çok daha karmaşık. Gevşemedik, onlar da yakında hazır olacaklar."</p>

    <p>"Aslında şikâyet etmiyorum. Ben de Ender'in gemisinin önce hazırlanmasını istedim. Gerçek ümidi taşıyan o gemi."</p>

    <p>"Bizim için de. Ender ve halkıyla, bir şekilde Recolada yapılıncaya kadar, burada, Lusitania'da Descolada'nın öldürülmemesi gerektiği konusunda anlaştık, ama diğer dünyalara yeni Ana Kraliçeler gönderdiğimiz zaman, Descolada'yı onların olduğu gemide öldüreceğiz, böylece yeni evimizi kirletmemiz mümkün olmayacak. Böylece bu yapay virüs tarafından yok edilme korkusu olmadan yeni evimizde yaşayacağız."</p>

    <p>"Kendi geminde yapacağın şeyin bizim için bir anlamı yok."</p>

    <p>"Biraz şansla bunların hepsinin bir anlamı olmayacak. Onların yeni yıldız gemileri Dışarı'ya yolunu bulacak ve Recoladayla dönerek sizi ve bizi özgür kılacak, sonra da yeni gemi hepimizi istediğimiz kadar dünyaya taşıyacak."</p>

    <p>"Çalışacak mı? Onlar için yaptığın kutu?"</p>

    <p>"Gidecekleri yerin gerçek olduğunu biliyoruz. Kendimizi oradan çağırdık. Yaptığımız, Ender'in Jane diye çağırdığı köprü, şimdiye kadar hiç görmemiş olduğumuz bir model. Eğer bu yapılabilirse, bunu ancak böyle bir şey yapabilir. Biz asla yapamazdık."</p>

    <p>"Eğer yeni gemi çalışırsa, sen de gidecek misin?"</p>

    <p>"Anılarımı yanlarında diğer dünyalara taşıyacak kız evlât kraliçeler doğururuz, ama kendimiz burada kalırız. Kozamdan çıktığım bu yer, artık benim sonsuza kadar evim."</p>

    <p>"Demek sen de benim kadar buraya kök saldın?"</p>

    <p>"Kız evlâtlar bunun içindir. Bizim asla gitmeyeceğimiz yerlere gitmek, hiç görmediğimiz yerlere anılarımızı taşımak için."</p>

    <p>"Ama göreceğiz, değil mi? Filotik bağın kalacağını söylemiştin. Zamanın ötesine yolculuğu düşünüyoruz. Biz kraliçeler, siz ağaçlar, uzun süre yaşadık. Fakat kızlarımız ve onların kızları bizden uzun yaşayacaklar. Hiçbir şey bunu değiştiremez."</p>
  </div>

  <p>Seçimi önüne koydukları zaman Qing-jao onları dinledi.</p>

  <p>Bitirdikleri zaman, “Sizin kararınızı neden umursayayım ki?” dedi, “Tanrılar size gülecek.”</p>

  <p>Babası başını salladı. “Hayır, gülmeyecekler, benim Muhteşem Parıltı Kızım. Tanrılar Path’la diğer dünyalarla ilgilendiklerinden fazla ilgilenmiyorlar. Lusitania halkı hepimizi özgür yapacak bir virüs yaratmanın eşiğinde. Artık ayin yok, artık beyin özürümüze kölelik etmek yok. Bu nedenle sana tekrar soruyorum. Eğer yapabilirsek, yapmalı mıyız? Burada düzensizliğe neden olacak. Wang-mu ve ben nasıl ilerleyeceğimizi, anlayabilmesi için ne yaptığımızı halka nasıl açıklayabileceğimizi planladık, böylece tanrılarla konuşanların kılıçtan geçirilmemesi ama ayrıcalıklarının yavaş yavaş ortadan kaldırılması için bir şans olacak.”</p>

  <p>“Ayrıcalıklar bir şey değildir,” dedi Qing-jao. “Bunu bana sen öğrettin. Onlar sadece tanrılara saygılarını ifade eden insanlar.” </p>

  <p>“Ne yazık ki, kızım, keşke durumumuzla ilgili alçak gönüllü görüşümüzü paylaşan daha çok sayıda tanrılarla konuşan tanısaydım. Çoğu açgözlü ve zalim olmanın hakkı olduğunu düşünüyor, çünkü tanrılar onlarla konuşuyor ve diğerleriyle konuşmuyorlar.” </p>

  <p>“O zaman tanrılar onları cezalandırır. Sizin virüsünüzden korkmuyorum.”</p>

  <p>“Korkuyorsun, Qing-jao, bunu görebiliyorum.”</p>

  <p>“İddia ettiği şeyi görmediğini babama nasıl anlatabilirim. Sadece kör olmam gerektiğini söyleyebilirim.”</p>

  <p>“Evet, Qing-jao, öylesin. Bilinçli olarak körsün çünkü şimdi bile titriyorsun. Yanıldığımdan asla emin olamadın. Jane bize tanrılarla konuşmanın gerçek doğasını gösterdiğinden beri neyin gerçek olduğundan emin değilsin.”</p>

  <p>“O zaman güneşin doğduğundan da emin değilim. Nefes aldığımdan da emin değilim.”</p>

  <p>“Hiçbirimiz nefes aldığımızdan emin değiliz. Güneş gece gündüz aynı yerde duruyor, hiçbir şey yükselmiyor veya alçalmıyor. Yükselip alçalan bizleriz.”</p>

  <p>“Baba, bu virüsten korkmuyorum.”</p>

  <p>“O zaman kararımızı verdik. Eğer Lusitania virüsü bize getirebilirse, onu kullanacağız.”</p>

  <p>Han Fei-tzu kızının odasını terk etmek için ayağa kalktı.</p>

  <p>Fakat Qing-jao’nun sesi kapıya varmadan onu durdurdu. “Tanrıların cezalandırırken değiştirdikleri kılık bu mu olacak?”</p>

  <p>“Ne?” diye sordu Han Fei-tzu.</p>

  <p>“Senin egemenliklerini Kongre’ye vermiş olan tanrılara karşı günahını cezalandırırken, virüs onları sessizleştirmiş gibi mi davranacaklar?”</p>

  <p>“Senin böyle düşünmene neden olacak şekilde konuşmadan önce, keşke köpekler dilimi parçalasaydı.”</p>

  <p>Qing-jao, “Köpekler zaten kalbimi parçalıyor,” diye yanıtladı. “Baba, yalvarırım bunu yapma. İsyankârlığın nedeniyle tanrıların bu dünyaya susmalarına neden olma.”</p>

  <p>“Yapacağım. Qing-jao, böylece başka kız ve erkek evlâtlar senin gibi köle yetişmeyecekler. Seni yüzünü döşemeye dayamış, tahta damarlarını izlerken düşününce, seni bunu yapmaya mecbur kılanların vücutlarını doğramak, kanları mutlulukla izleyeceğin çizgiler oluşturuncaya kadar doğramak, cezalandırıldıklarını bilinceye kadar doğramak istiyorum.”</p>

  <p>Qing-jao ağladı. “Baba sana yalvarıyorum, tanrıları kışkırtma.”</p>

  <p>“Şimdi, eğer gelirse, hiç olmadığım kadar virüsü kullanmaya azimliyim.”</p>

  <p>“Seni ikna etmek için ne yapabilirim? Eğer hiç konuşmasam, bunu yapacaksın, eğer sana yalvarmak için konuşsam, bunu muhakkak yapacaksın.”</p>

  <p>“Beni nasıl durdurabileceğini biliyor musun? Benimle tanrılarla konuşmanın bir beyin düzensizliği ürünü olduğunu biliyormuş gibi konuşabilirsin ve ben senin dünyayı berrak ve doğru gördüğüne emin olduktan sonra, böyle anî, tam ve yıkıcı bir değişikliğin zarar verici olacağı hakkında ya da öne sürebileceğin başka iyi fikirlerinle, benimle tartışabilirsin.”</p>

  <p>“Demek babamı ikna edebilmek için ona yalan söylemeliyim.” </p>

  <p>“Hayır, benim Muhteşem Parıltı Kızım. Babanı ikna etmek için ona gerçeği anladığını göstermelisin.”</p>

  <p>“Gerçeği anlıyorum,” dedi Qing-jao. “Bir düşmanın seni benden çaldığını anlıyorum. Artık bana kalan şeylerin tanrılar ve onların arasında olan annem olduğunu biliyorum. Bana çektirdiğin acılara katlanmak zorunda kalmamak için ölmek ve onun yanına gitmek için tanrılara yalvarıyorum, ama beni yine de burada bırakıyorlar. Bunun hâlâ onlara tapmam anlamına geldiğini düşünüyorum. Belki hâlâ yeterince temizlenemedim. Ya da, belki kısa bir süre sonra kalbini yeniden çevireceğini, her zamanki gibi tanrıları onurlandırarak konuşurken bana gerçek bir hizmetkâr olmayı öğreteceğini biliyorlar.”</p>

  <p>“Bu hiç olmayacak,” dedi Han Fei-tzu.</p>

  <p>“Bir zamanlar, bir gün senin Path’ın tanrısı olabileceğini düşünmüştüm. Şimdi görüyorum ki, sen bu dünyanın koruyucusu olmak bir yana, en koyu düşmanısın.”</p>

  <p>Han Fei-tzu kızı için ağlarken elleriyle yüzünü kapatarak odadan çıktı. Tanrıların sesini duyduğu sürece onu asla ikna edemezdi, ama belki, eğer virüsü getirirlerse, belki tanrılar susardı. Kızı o zaman onu dinlerdi. Belki onu ussallığa geri kazanabilirdi.</p>

  <p>&nbsp;</p>

  <p class="center">* * *</p>

  <p>&nbsp;</p>

  <p>Yıldız gemisinde -daha ziyade bir yanında kapı olan, birbiri üstünde yükselen iki metal kutunun içinde- oturdular. Jane’in tasarımı, geminin dışındaki bir sürü aygıt dâhil olmak üzere, Ana Kraliçe ve işçileri tarafından sadakatle yerine getirilmişti. Fakat alıcılarla kaplı olmasına rağmen daha önce görülmüş yıldız gemilerine hiç benzemiyordu. Çok daha küçüktü, onu bir yere taşıyabilecek tek güç, Ender’in güvertede kendisiyle birlikte taşıyacağı görünmez aiüa idi.</p>

  <p>Bir daire şeklinde yüzyüze oturdular. Altı iskemle vardı, çünkü Jane’in tasarımı geminin bir daha kullanılarak dünyadan dünyaya daha çok insan taşımasını öngörüyordu. Aralarında boşluk bırakarak oturdular, böylece bir üçgen oluşturmuşlardı: Ender, Miro, Ela.</p>

  <p>Bütün vedalar yapılmıştı. Kız ve erkek kardeşler, diğer akrabalar ve bir sürü dost gelmişti. Ancak, yokluğu en acı veren Novinha’ydı. Ender’in eşi, Miro ve Ela'nın annesi. O buna katılmamıştı. Ayrılma sırasındaki gerçek üzüntü buydu.</p>

  <p>Gerisi korku ve heyecan, ümit ve inanmazlıkla doluydu. Ölümden saniyeler uzakta olabilirlerdi. İki dünyanın kurtuluşu anlamına gelecek olan, Ela’nın kucağındaki şişeleri virüslerle doldurmaktan saniyeler uzakta olabilirlerdi. K.D. Aygıtı tarafından tehdit edilen türleri kurtaracak olan yeni bir yıldız uçuşunun öncüleri olabilirlerdi.</p>

  <p>Aynı zamanda, Lusitania’daki insan kolonisi arazisinin hemen dışındaki çimenlik alanda yerinde sayan, içerisi çok sıcak ve havasız olduğu için dışarı çıkmak zorunda kalan üç aptal da olabilirlerdi. Elbette orada bekleyen kimse buna gülmeyecekti, ama tüm şehirde gülüşmeler olacaktı. Bu, ümitsizlik gülüşmeleri olacaktı. Bu, ölüm bir sürü değişik kılıkla üstlerine gelinceye kadar kaçış ve özgürlük olmayacağı, sadece daha fazla korku olacağı anlamına gelecekti.</p>

  <p>“Jane, bizimle beraber misin?” diye sordu Ender.</p>

  <p>Kulağındaki ses sakindi. “Ender, bunu yaparken hiçbir parçamı seninle konuşmak için ayıramam.”</p>

  <p>“O zaman bizimle beraber ama sessiz olacaksın,” dedi Ender. “Senin orada olduğunu nereden bileceğiz?”</p>

  <p>Jane kulağına hafifçe güldü. “Ender, aptal çocuk. Eğer hâlâ oradaysanız, hâlâ içinizdeyim demektir. Eğer içinizde değilsem zaten ‘orada’ olmayacaksınız.”</p>

  <p>Ender kendisini kaosa dağılan trilyonlarca parça olarak düşündü. Kişisel hayatta kalma, sadece Jane’in geminin modelini tutmasına değil, aynı zamanda kendisinin de zihninin ve vücudunun düzenini tutmayı başarmasına bağlıydı. Ancak, doğa yasalarının geçerli olmadığı o yere gittikten sonra, zihninin bu düzeni koruyabilecek kadar güçlü olup olmadığı hakkında bir fikri yoktu.</p>

  <p>"Hazır mısınız?” diye sordu Jane.</p>

  <p>“Jane hazır olup olmadığımızı soruyor,” dedi Ender.</p>

  <p>Miro zaten onaylıyordu. Ela başını eğdi. Bir an sonra haç çıkardı, kucağındaki şişe rafını sıkıca tuttu ve başını salladı.</p>

  <p>“Eğer gidip dönersek, Ela,” dedi Ender, “istediğin virüsü yaratamasan bile bu bir başarısızlık olmayacak. Eğer gemi iyi çalışırsa, başka zaman yine dönebiliriz. Her şeyin bugün hayal edebileceklerine bağlı olduğunu düşünme.”</p>

  <p>Kız gülümsedi. “Başarısızlık beni şaşırtmaz, ama aynı zamanda başarıya da hazırım. Eğer Recolada ile dönersem ve Descolada’yı ortadan kaldırabilirsek, ekibim yüzlerce bakteriyi dünyaya salmaya hazır. Biraz şansına olacak, ama elli yıl içinde dünyanın kendisini yeniden düzenleyen bir gaialojisi olacak. Lusitania’nın uzun çayırlarında geyiklerin ve sığır sürülerinin hayalini görüyorum.” Sonra kucağındaki şişelere baktı. “Onun rahminde Tanrı’yı yaratan Kutsal Ruh’un bu şişelerin içinde hayatı yeniden yaratması için Meryem’e dua ettim.”</p>

  <p>“Duana âmin,” dedi Ender. “Jane, eğer sen hazırsan gidebiliriz.”</p>

  <p>&nbsp;</p>

  <p>Küçük yıldız gemisinin dışında, diğerleri bekledi. Ne umuyorlardı? Geminin dumanlar çıkartarak titremeye başlamasını mı? Bir gökgürültüsü patlaması ve bir ışık pırıltısı mı?</p>

  <p>Gemi oradaydı, oradaydı, hâlâ oradaydı, kımıldamadan ve değişmeden, ve sonra, gitmişti.</p>

  <p>Bu olduğu zaman geminin içinde bir şey işitmediler. Ses yoktu. İç uzaydan dış uzaya geçtiklerini belli edecek hiçbir hareket yoktu.</p>

  <p>Ama bunu olduğu anda anladılar, çünkü artık üç değil altı kişiydiler.</p>

  <p>Ender kendini iki insanın arasında otururken buldu. Genç bir adam ve genç bir kadın. Fakat onlara göz atacak zamanı bile yoktu, çünkü sadece karşısındaki boş iskemlede şimdi oturmakta olan adama bakıyordu.</p>

  <p>“Miro,” diye fısıldadı. Çünkü bu oydu, ama onunla birlikte gemiye binen sakat Miro değildi. Bu, Ender’in solundaki iskemlenin yanında oturuyordu. Bu Miro, Ender’in ilk tanıdığı güçlü ve genç adamdı. Gücü, ailesinin ümidi, güzelliği, Quanda’nm hayatının gururu olan, zihni ve kalbi Pequeninolara karşı sevgiyle dolu ve onları insan kültürünün sağlayacağı yararlardan yoksun bırakmayı reddeden adamdı. Bütünleşmiş ve düzelmiş olan Miro.</p>

  <p>Nereden gelmişti?</p>

  <p>“Tahmin etmeliydim,” dedi Ender. “Düşünmeliydik. Zihninde kendi biçimini tuttun Miro, şimdi olduğun gibi değil, bir zamanlar olduğun gibi.”</p>

  <p>Yeni Miro, genç Miro, elini kaldırdı ve Ender’e gülümsedi. “Bunu düşündüm,” dedi, konuşması berrak ve çok güzeldi. Sözcükler ağzından kolayca çıkıyordu. “Bunu ümit ettim. Bu nedenle beni de yanına alması için Jane’e yalvardım. Gerçekleşti. Tam arzu ettiğim gibi.”</p>

  <p>“Ama şimdi iki tanesiniz,” dedi Ela. Dehşete düşmüş görünüyordu.</p>

  <p>“Hayır,” dedi yeni Miro. Sadece ben. Sadece gerçek ben.”</p>

  <p>“Ama şu hâlâ orada,” dedi Ela.</p>

  <p>“Sanırım uzun süre için değil,” dedi Miro. “O eski kabuk artık boş.”</p>

  <p>Bu doğruydu. Eski Miro ölü bir adam gibi iskemlesinde çöktü. Ender onun önünde çömeldi ve dokundu. Nabız atışını alabilmek için parmağını Miro’nun boynuna bastırdı.</p>

  <p>“Artık kalbi neden çarpsın ki?” dedi Miro. “Miro’nun aiüasının yerleştiği yer benim.”</p>

  <p>Ender parmağını eski Miro’nun gırtlağından çektiği zaman deri ince bir toz tabakası halinde döküldü. Ender geriye sıçradı. Miro’nun kafası omuzlarından öne devrilerek cesedin kucağına düştü, sonra beyazımsı bir sıvıya çözüldü. Ender ayağa fırladı ve geriledi. Birisinin ayağına bastı.</p>

  <p>“Of,” dedi Valentine.</p>

  <p>“Bastığın yere dikkat etsene,” dedi bir adam.</p>

  <p>Valentine bu gemide değil, diye düşündü Ender. Bu adamın sesini de tanıyorum.</p>

  <p>Onlara, iki yanındaki koltuklarda oturmakta olan erkek ve kadına, bakmak için döndü.</p>

  <p>Valentine. Olamayacak kadar genç. Dünyadaki özel bir villânın gölünde yanında yüzdüğü zamanki gibi, gençlik yıllarında olduğu gibi. Onu çok sevdiği ve ihtiyaç duyduğu, askeri eğitime gitmek için tek nedenin o olduğunu düşünebildiği zamanki gibi, dünyanın kurtarılmaya değer olmasının tek nedeninin o olduğunu düşündüğü zamanlardaki gibi.</p>

  <p>“Gerçek olamazsın,” dedi.</p>

  <p>“Elbette gerçeğim,” dedi kız. “Ayağıma bastın, değil mi?” </p>

  <p>“Zavallı Ender,” dedi genç adam. “Hantal ve aptal. Gerçekten iyi bir birleşim değil.”</p>

  <p>Ender onu tanımıştı. “Peter,” dedi. Kardeşi, çocukluk düşmanı, Hegemon olduğu yaşta. Büyük zaferinden sonra Ender’in Dünya’ya dönmemesi için her şeyi düzenlediği zamanlarda bütün videolarda yayınlanan resmi.</p>

  <p>“Senin suratını bir daha görmeyeceğimi sanmıştım,” dedi Ender. “Çok eskiden ölmüştün.”</p>

  <p>“Ölümümle ilgili söylentilere asla inanma,” dedi Peter. “Bir kedi gibi dokuz canlıyımdır. Ayrıca, bir sürü dişim, bir sürü pençem ve biraz da neşeli ve işbirlikçi huyum var.”</p>

  <p>“Nereden geldiniz?”</p>

  <p>Yanıtı Miro verdi. “Senin zihnindeki modellerden gelmiş olmalılar, Ender. Onları tanıdığına göre.”</p>

  <p>“Öyle oldu,” dedi Ender. “Ama neden? Buraya kendi kişisel kavramlarımızı taşımamız gerekiyordu. Kendimizi tanıdığımız modeli.”</p>

  <p>“Öyle mi, Ender?” dedi Peter. "O zaman gerçekten özel birisin. Öyle karmaşık bir kişilik ki, içinde iki kişi taşıyor.”</p>

  <p>“Sende benim bir parçam yok,” dedi Ender.</p>

  <p>Peter bilmiş bir ifadeyle, “Böyle kalmasını sağlaman daha iyi olur,” dedi, “ben kızlardan hoşlanırım, yaşlı bir moruktan değil.” </p>

  <p>“Seni istemiyorum,” dedi Ender.</p>

  <p>“Kimse istemedi ki,” dedi Peter. “Seni istediler, ama beni aldılar, değil mi? Beni buraya taşıdılar. Kendi öykümü bilmiyor muyum sanıyorsun? Sen ve o yalanlar kitabı, Hegemon. Çok akıllı ve anlayışlı. Peter Wiggin nasıl olgunlaştı. Akıllı ve açık fikirli bir yöneticiye nasıl dönüştü. Ne şaka ama. Gerçekten Ölülerin Sözcüsü. Onu yazdığın süre içinde, gerçeği biliyordun. Ölümümden sonra elimdeki kanı yıkadın, Ender, fakat sen ve ben biliyoruz ki, yaşadığım sürece orada kan istedim.”</p>

  <p>“Onu rahat bırak,” dedi Valentine. “Hegemon’da doğruyu anlattı.”</p>

  <p>“Onu hâlâ koruyor musun, küçük melek?”</p>

  <p>“Hayır!” diye bağırdı Ender. “Seninle işim bitti, Peter. Hayatımdan çıktın, üç bin yıl önce.”</p>

  <p>“Kaçabilirsin, ama saklanamazsın!”</p>

  <p>“Ender! Ender, kes şunu! Ender!”</p>

  <p>Ender döndü. Ona bağıran Ela’ydı.</p>

  <p>“Burada neler olduğunu anlamıyorum, ama kesin şunu! Sadece birkaç dakikamız kaldı. Deneylerde bana yardım edin.”</p>

  <p>Kız haklıydı. Miro’nun yeni vücudunun, Peter ve Valentine'in burada yeniden ortaya çıkmalarının nedeni ne olursa olsun, önemli olan Descoladaydı. Ela onu dönüştürmeyi başarmış mıydı? Recoladayı ve Path halkını değiştirecek olan virüsü yaratmış mıydı? Eğer Miro vücudunu yeniden yapabildiyse ve Ender bir bakıma geçmişindeki hayaletleri çağırıp onları vücuda dönüştürebildiyse, bu mümkündü, gerçekten mümkündü, öyle ki Ela’nın elindeki şişeler aklında tuttuğu model virüslerle doluydu.</p>

  <p>Ela yeniden, “Bana yardım edin,” diye fısıldadı.</p>

  <p>Ender ve Miro -elleri güçlü ve güvenli olan yeni Miro- uzandılar, kızın verdiği şişeleri aldılar ve deneye başladılar. Bu olumsuz bir deneydi, eğer tüplere koydukları bakteriler, yosunlar ve minik kurtçuklar birkaç dakika etkilenmeden kalırlarsa, o zaman şişelerde Descolada yok demekti. Gemiye bindikleri zaman şişeler virüsle kaynadığından, bu bir şeyin, en azından, onları durdurduğunu kanıtlayacaktı. Bunun gerçekten Recolada mı, yoksa etkisiz Descolada mı olduğu döndükleri zaman keşfedilmeye kalacaktı.</p>

  <p>Kurtlar, yosunlar ve bakteriler bir değişime uğramamışlardı. Daha önce, Lusitania’daki denemelerde, bakterileri taşıyan eriyik, Descolada katılınca maviden sarıya dönüşmüştü; şimdi ise mavi kalmıştı. Lusitania’da minik kurtlar çabucak ölmüşler ve grileşen kabukları yüzeyde toplanmıştı, şimdiyse devamlı olarak kıvranıyorlar, pembemsi-kahve renklerini koruyorlardı ve bu da, en azından, içlerinde hayat olduğu anlamına geliyordu ve yosunlar, parçalanıp tümüyle eriyeceklerine, ince iplikçikler, hayat filizleri, halinde kalmışlardı.</p>

  <p>“Tamam, o zaman,” dedi Ender.</p>

  <p>“En azından ümit edebiliriz,” dedi Ela.</p>

  <p>“Oturun,” dedi Miro. “Eğer işimiz bittiyse, Jane bizi geriye götürecektir.”</p>

  <p>Ender oturdu. Miro’nun eskiden oturduğu koltuğa baktı.</p>

  <p>Miro’nun eski, sakat vücudu artık insan olarak tanımlanamazdı. Ufalanmaya devam ediyordu, parçalar koparak toza dönüşüyor ya da sıvı halinde akıyordu. Elbiseleri bile hiçliğe ufalanıyordu.</p>

  <p>“O artık benim modelimin bir parçası değil,” dedi Miro. “Onu artık bir arada tutacak bir şey yok.”</p>

  <p>“Ya bunlar,” diye sordu Ender. “Onlar neden çözülmüyorlar?” </p>

  <p>“Ya sen?” diye sordu Peter. “Sen neden çözülmüyorsun? Artık sana kimsenin ihtiyacı yok. Sen kendi karısını bile elinde tutamayan yaşlı, yorgun osuruğun tekisin. Bir çocuğun bile olmadı, seni zavallı yaşlı hadımağası. Gerçek erkeklere yol aç. Hiçbir zaman birinin sana ihtiyacı olmadı, yaptığın her şeyin ben daha iyisini yapabilirim ve benim yaptığım şeyleri ise sen asla başaramazsın.” Ender yüzünü elleriyle örttü. Bu en korkunç karabasanlarında bile hayal edebileceği bir sonuç değildi. Evet, bazı şeylerin zihninin ürünü olarak yaratılabileceği bir yere gittiklerini biliyordu, ama Peter’in oralarda oyalandığı hiç aklına gelmemişti. Bu eski nefreti çoktan sildiğini sanıyordu.</p>

  <p>Ya Valentine, neden başka bir Valentine yaratmıştı? Bu o kadar genç ve kusursuz, tatlı ve güzeldi ki? Lusitania’da onu bekleyen gerçek Valentine vardı, kafasında ne yarattığını görünce ne düşünecekti? Belki de Ender'in kalbinde böylesine bulunduğunu bilmek gururunu okşayacaktı; ama aynı zamanda Ender’in şu andakini değil, vaktiyle olduğu halini beğendiğini de anlayacaktı.</p>

  <p>Kapı açılıp Lusitania toprağına adım atmak zorunda kaldığı andan itibaren kalbinin en karanlık ve en aydınlık sırları açıkça ortaya çıkacaktı.</p>

  <p>“Çözülün,” dedi onlara, “Toz olup gidin.”</p>

  <p>“Önce sen kaybol, yaşlı adam,” dedi Peter. “Hayatın bitti, benimkiyse yeni başlıyor. İlk kez denemem gereken yer Dünya’ydı, yorgun, yaşlı gezegen, eğer isteseydim, uzanıp seni kendi ellerimle öldürmek benim için şimdiki kadar kolaydı. O küçük boynunu kurumuş bir kafa gibi koparmak.”</p>

  <p>“Dene,” diye fısıldadı Ender. “Artık o küçük korkmuş çocuk değilim.”</p>

  <p>“Yine de bana denk değilsin,” dedi Peter. “Hiçbir zaman olmadın ve asla olmayacaksın. Çok vicdanlısın. Tıpkı Valentine gibisin. Yapılması gerekeni yapmaktan kaçınırsın. Bu seni yumuşak ve zayıf yapıyor. Bu seni yok edilmesi kolay biri yapıyor.”</p>

  <p>Anî bir ışık parlaması. Neydi bu, dış uzaydaki ölüm müydü? Jane aklındaki modeli kayıp mı etmişti. Havaya mı uçuyorlardı, yoksa güneşe doğru mu düşüyorlardı?</p>

  <p>Hayır. Bu, kapının açılmasıydı. Bu, Lusitania sabahının ışığının, geminin içindeki loş ortamı aydınlatmasıydı.</p>

  <p>“Dışarı geliyor musunuz?” diye bağırdı Grego. Kafasını geminin içine uzattı. “Siz-”</p>

  <p>Sonra onları gördü. Ender onun sessizce saydığını görebiliyordu.</p>

  <p>“Kutsal Anamız,” diye fısıldadı Grego. “Bunlar hangi cehennemden geldiler?”</p>

  <p>“Ender’in tam anlamıyla çarpık kafasından,” dedi Peter.</p>

  <p>“Eski ve dokunaklı bir anıdan,” dedi yeni Valentine.</p>

  <p>“Virüsler için bana yardım edin,” dedi Ela.</p>

  <p>Ender onları almak için uzandı, ama kızın şişeleri verdiği Miro’ydu. Ela bir açıklama yapmadı, sadece onun yüzüne bakmadı, fakat Ender anlamıştı. Dışarı’da kendisine olanlar kızın kabul edemeyeceği kadar tuhaftı. Peter ve şu yeni Valentine her neyseler, var olmamaları gerekiyordu. Eski vücudunun unutulmuş hiçliğe doğru ufalanmasını izlemek dehşet verici olsa da, Miro’nun kendisi için vücut yaratmasında bir mantık vardı. Ela’nın Dışarı’daki düşünceleri o kadar temizdi ki, bu amaçla getirdiği şişelerin dışında hiçbir şey yaratmamıştı. Fakat Ender her ikisi de kendi başına tiksindirici olan iki bütün insan getirmişti, yeni Valentine, kuşkusuz kapının dışında beklemekte olan gerçeğinin bir taklidiydi ve Peter, bütün o tehlikeli ve müstehcen sataşmalarına başlamakla bir anda iğrençleşmeyi başarmıştı.</p>

  <p>“Jane,” diye fısıldadı Ender. “Jane benimle beraber misin?” </p>

  <p>“Evet,” diye yanıtladı Jane.</p>

  <p>“Bunların hepsini gördün mü?”</p>

  <p>“Evet,”</p>

  <p>“Anladın mı?”</p>

  <p>“Çok yorgunum. Daha önce hiç yorulmamıştım. Daha önce bu kadar zor bir şeyi hiç yapmamıştım. Hepsini kullandım, tüm dikkatimi birden. İki vücut daha vardı, Ender. Onları böyle bir modelin içine almama neden olmak, bunu nasıl yaptığımı bilmiyorum.”</p>

  <p>“Bunu kastetmemiştim," fakat Jane cevap vermedi.</p>

  <p>“Geliyor musun, gelmiyor musun?” diye sordu Peter. “Diğerlerinin hepsi dışarı çıktılar. Bütün o sidik örneği şişeleriyle birlikte.”</p>

  <p>“Ender, korkuyorum,” dedi genç Valentine. “Şimdi ne yapmam gerektiğini bilmiyorum.”</p>

  <p>“Ben de,” dedi Ender. "Eğer biri seni incitirse Tanrı beni affetsin. Seni incitmek için asla geri getirmemeliydim.”</p>

  <p>“Biliyorum,” dedi kız.</p>

  <p>“Hayır,” dedi Peter. “Tatlı koca Ender kendi beyninden, tıpkı gençlik çağılarındaki kız kardeşine benzeyen ergin bir genç kadın çağırıyor. Hmm, hmm, Ender, yaşlı adam, ahlâksızlığının bir sınırı yok mu?”</p>

  <p>“Sadece utanılacak kadar hasta kafalı biri böyle bir şeyi düşünebilir,” diye mırıldandı Ender.</p>

  <p>Peter kahkahayı bastı.</p>

  <p>Ender genç Val’in elinden tutarak kapıya götürdü. Elinin içinde kızın elinin terlediğini ve titrediğini hissedebiliyordu. Kız o kadar gerçekmiş gibi geliyordu ki. Kız gerçekti, ama yine de orada, kapının eşiğinde durunca, bunca yıldır tanıdığı ve sevdiği, orta yaşlı ve artık yaşlı bir insan olmak yolunda olan, ama hâlâ zarif, güzel kadını, gerçek Valentine’i görebiliyordu. Gerçek kız kardeşim bu, ikinci kişiliğim gibi sevdiğim insan. Bu genç kızın zihnimde ne işi vardı?</p>

  <p>Grego ve Ela’nın, insanların tuhaf bir şey olduğunu bilmesine yetecek kadar açıklama yaptıkları belli oluyordu. Miro sağlam, güçlü, rahatça konuşan ve neredeyse şarkı söylemeye hazır bir halde, coşkuyla gemiden çıkınca, heyecanlı fısıldaşmalara yol açtı. Bir mucize. Orada, yıldız gemisinin gittiği yerde, mucizeler oluyordu.</p>

  <p>Ancak, Ender’in ortaya çıkması bir sessizliğe neden oldu. İlk bakışta, yanındaki kızın Valentine’in gençliği olduğunu çok az kişi anlayabilirdi, orada Valentine dışında kendini tanıyabilecek kimse yoktu. Ayrıca yine Valentine dışında Peter Wiggin’in güçlü gençliğini tanıyabilecek kimse yoktu; tarih metinlerindeki resimler, genellikle, ucuz ve kalıcı holografi ilk kez yaygın şekilde kullanılmaya başladıktan sonra, hayatının ileri bölümlerinde çekilmiş hololardı.</p>

  <p>Fakat Valentine biliyordu. Ender, genç Val yanında olarak kapının önünde durdu, Peter tam arkalarından ortaya çıktı. Valentine ikisini de tanıyordu. Jakt’ın yanından ayrılarak Ender’le yüzyüze gelinceye kadar ilerledi.</p>

  <p>“Ender,” dedi. “Tatlı, azap çocuğu, istediğin her şeyi yapabileceğin bir yere gittiğinde yarattığın bu mu?” Elini uzattı ve kendisinin genç kopyasının yanağına dokundu. “Ne kadar güzel,” dedi. “Ben asla bu kadar güzel olmadım, Ender. Kız kusursuz. Hep isteyip asla olamadığım şey.”</p>

  <p>“Beni gördüğüne memnun değil misin, Val, canım, tatlı Demosthenesim?” Peter, Ender ve genç Val’i iterek kendine yol açtı. “Benimle de ilgili tatlı anıların yok mu? Ben de hatırladığından daha güzel değil miyim? Bense seni gördüğüme kesinlikle memnunum. Senin için yarattığım kişilikle iyi işler yaptın. Demosthenes, seni ben yaptım ve bunun için bana teşekkür bile etmedin.”</p>

  <p>“Teşekkür ederim, Peter,” diye fısıldadı Valentine. Tekrar genç Val’e baktı. “Bunları ne yapacaksın?”</p>

  <p>“Bizi ne mi yapacak?” dedi Peter. “Biz onun değiliz ki bir şey yapsın. Beni geri getirmiş olabilir, ama artık, her zaman olduğum gibi, kendi başımayım.”</p>

  <p>Valentine olayların etkisiyle hâlâ hayranlık içindeki kalabalığa döndü. Ne de olsa, gemiye üç kişinin bindiğini görmüşlerdi, onun yok olduğunu görmüşlerdi, sonra en fazla yedi dakika sonra aynı noktada yeniden ortaya çıktığını görmüşlerdi ve dışarıya üç insan çıkacağına, ikisi yabancı beş kişi çıkmıştı. Elbette, sersemlemiş halde öylece kalmışlardı.</p>

  <p>Fakat bu gün kimseye verilecek bir yanıt yoktu. Hepsinden önemli olan konunun dışında. “Ela şişeleri lâboratuara götürdü mü?” diye sordu. “Bu konuyu burada bırakalım ve Ela’nın Dışuzayda bizim için ne yaptığını görelim.”</p>
</body>
</html>
