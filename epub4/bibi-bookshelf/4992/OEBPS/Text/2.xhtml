<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.3.css" rel="stylesheet" type="text/css" />
</head>

<body>
  <h1 class="chapternumber sigil_not_in_toc">-2-</h1>

  <h1 class="chaptername" id="sigil_toc_id_2">BİR BULUŞMA</h1>

  <div class="quote">
    <p>"İnsanlarla ilgili en tuhaf şey, erkekler ve dişiler olarak eşleşmeleri. Birbirlerini kendi başına bırakmakla yetinmeyip, devamlı olarak didişmeleri. Erkeklerin ve dişilerin tümüyle farklı ihtiyaçları ve arzuları olan, tümüyle farklı türler olduğu fikrini bir türlü kavrayamayıp sadece üremek için bir araya geliyorlar."</p>

    <p>"Elbette bu şekilde hissedersin. Eşlerin, kendi kimlikleri olmayan ve senin uzantıların olan akılsız asalaklardan başka şey değiller."</p>

    <p>"Sevgililerimizi kusursuz bir anlayışla biliriz. İnsanlar hayali bir âşık yaratıyorlar ve yataklarındaki vücudun üstüne bu maskeyi koyuyorlar."</p>

    <p>"İşte bu, dilin trajedisi dostum. Birbirini böyle sembolik ifadelerle tanıyanlar, birbirini hayal etmeye zorlanırlar. Hayal güçleri de kusursuz olmadığından, sık sık yanılırlar."</p>

    <p>"Bu da onların gizemlerinin kaynağı."</p>

    <p>"Ve bence, güçlerinin de birazı. Senin halkın ve benimkiler, her biri kendi evrimsel nedeniyle muazzam şekilde farklı eşlerle çiftleşiyor. Eşlerimiz zekâ açısından her zaman umutsuzca bizim altımızda. insanlar ise, iletişimleri bizimkinden daha düşük olduğu için değil, birbirleriyle hiç iletişim kuramadıkları için kendi üstünlüklerine meydan okuyan varlıklarla çiftleşiyorlar."</p>
  </div>

  <p>Valentine Wiggin, orada burada bazı düzeltmeler yaparak makalesini okudu. Bitirdiği zaman, sözcükler bilgisayar terminalinin üstünde, havada, asılı kaldılar. Yıldızyolu Kongresi Bakanlar Kurulu Başkanı Rymus Ojman’ın kişisel karakterini paramparça eden ustaca ve alaycı yazısı nedeniyle kendinden memnundu.</p>

  <p>“Yüz Dünya’nın efendilerinden birine daha başka bir saldırıyı bitirdik mi?”</p>

  <p>Valentine kocasının yüzüne bakmak için dönmedi; ses tonundan yüzünde nasıl bir ifade olduğunu tam olarak biliyordu ve bu nedenle dönmeden ona gülümsedi. Yirmi beş yıllık evlilikten sonra, bakışmadan da birbirlerini gayet iyi görebiliyorlardı. “Rymus Ojman’ı komik duruma düşürdük.”</p>

  <p>Jakt onun minik bürosuna eğildi, yüzü kadına o kadar yakındı ki, o, başlangıç paragraflarını okurken Valentine onun yumuşak nefesini işitebiliyordu. Jakt artık genç değildi; elleriyle kapının çerçevesine tutunarak bürosuna eğilmek, onun Valentine’in hoşlandığından daha hızlı solumasına neden oluyordu.</p>

  <p>Sonra Jakt konuştu, fakat yüzü kadınınkine o kadar yakındı ki, dudakları yanağına değiyor ve her sözcüğüyle onu gıdıklıyordu. “Bundan sonra annesi bile onu her gördüğünde arkasından güler.”</p>

  <p>“Yazıyı komik bir hale sokmak zordu,” dedi Valentine. “Onu ihbar edip suçlamamak için defalarca kendimi tuttum.”</p>

  <p>“Böyle daha iyi.”</p>

  <p>“Oh, biliyorum. Eğer öfkemi gösterseydim, eğer bütün suçları nedeniyle onu suçlasaydım, bu onu daha müthiş, daha ürkütücü gösterecekti ve Yasa Yönetimi Grubu onu daha çok sevecekti, ayrıca her dünyada bulunan korkaklar onun önünde daha da çok eğileceklerdi.”</p>

  <p>“Eğer daha çok eğilirlerse, daha ince bir halı almak zorunda kalacaklar,” dedi Jakt.</p>

  <p>Valentine güldü, ama bu biraz da yanaklarını gıdıklayan dudakların artık dayanılmaz bir hal almasındandı. Aynı zamanda bu yolculukta tatmin edilemeyecek arzuların boş yere, sadece bir parça, uyanmasına neden olan bir başlangıçtı. Ailecek sıkışmış oldukları yıldız gemisi gerçek bir mahremiyete izin vermeyecek kadar küçüktü. “Jakt, neredeyse yarı yola geldik. Hayatımızın her balık avı döneminde, daha uzun bir süre boyunca bundan mahrum kaldık.”</p>

  <p>“Kapıya ‘içeri girilmez’ levhası koyabiliriz.”</p>

  <p>“O zaman ‘içeride yaşlı çıplak insanlar eski anılarını tekrar yaşıyorlar’ levhasını da koyabilirsin.”</p>

  <p>“Ben yaşlı değilim.”</p>

  <p>“Altmışı geçtin.”</p>

  <p>“Eğer eski bir asker ayağa kalkıp selam verebiliyorsa, bence o, geçit resmine de katılmalı.”</p>

  <p>“Bu yolculuk bitinceye kadar geçit resmi yok. Sadece birkaç hafta daha. Ender’in üvey oğluyla buluşmayı gerçekleştirmemiz gerek, sonra tekrar Lusitania yoluna döneceğiz.”</p>

  <p>Jakt ondan uzaklaştı, kendisini kapının dışına çekti ve koridorda dimdik durdu; burası gemide böyle durabildiği birkaç yerden biriydi. Ancak bunları yaparken inledi.</p>

  <p>“Paslanmış eski bir kapı gibi gıcırdıyorsun,” dedi Valentine. “Buradaki masandan kalkarken senin de aynı sesleri çıkardığını duydum. Ailemizdeki tek bunak, eli ayağı tutmaz, acınacak haldeki yaşlı sutavuğu ben değilim.”</p>

  <p>“Git buradan, bırak da şunu yayınlayayım.”</p>

  <p>“Yolculuk sırasında iş yapmaya alışkınım,” dedi Jakt. “Burada bilgisayarlar her şeyi yapıyor ve bu gemi denizdeki gibi dalgalarda sallanmıyor, alçalıp yükselmiyor.”</p>

  <p>“Kitap oku.”</p>

  <p>“Senin için kaygılanıyorum. Devamlı çalışmak ve hiç eğlenmemek Val’i kötü huylu yaşlı bir kocakarıya dönüştürüyor.”</p>

  <p>“Burada konuştuğumuz her dakika, gerçek zamanda sekiz buçuk saat.”</p>

  <p>“Buradaki, bu gemideki zamanımız da, onların oradaki zamanı kadar gerçek,” dedi Jakt. “Bazen, keşke Ender’in dostları, yıldız gemimizin karayla devamlı bağlantı kurmasının yolunu bulmasalardı diyorum.”</p>

  <p>“Bu büyük miktarda bilgisayar zamanı alıyor,” dedi Val. “Şimdiye kadar, sadece silahlı kuvvetler ışık hızına yakın yol alan gemilerle iletişim kurabiliyordu. Eğer Ender’in dostları bunu başarabildilerse, bu kolaylığı kullandığım için onlara borçluyum.”</p>

  <p>“Bunu kimseye bir şey borçlu olduğun için yapmıyorsun.”</p>

  <p>Bu yeterince doğruydu. “Jakt, her saat bir makale yazarsam, insanlığın geri kalan kısmına Demosthenes üç haftada bir yazıyormuş gibi gelecek bu.”</p>

  <p>“Her saat bir makale yazmana imkân yok. Uyuyorsun. Yiyorsun.”</p>

  <p>“Konuşuyorsun. Dinliyorum. Git artık Jakt.”</p>

  <p>“Eğer bir gezegeni yok olmaktan kurtarmanın bekâret günlerime geri dönmek anlamına geleceğini bilseydim, buna asla razı olmazdım.”</p>

  <p>Yarı yarıya şaka yapıyordu. Trondheim’i terk etmek Val’in bütün ailesi için zor bir karar olmuştu; Ender’i tekrar görecek olduğunu bilmesine karşın, Val için bile. Şimdi birer yetişkin, ya yetişkinliğe yakın olan çocukları bu yolculuğu büyük bir macera olarak görüyorlardı. Gelecekle ilgili görüşleri belirli bir yere bağlı değildi. Hiçbiri babaları gibi denizci olmamıştı; hepsi edebiyat ve fen dallarında uzmanlaşmış ve anneleri gibi halka hitap ederek ve düşünerek yaşama yolunu seçmişlerdi. Herhangi bir yerde ve her dünyada, temel bir değişiklik olmadan hayatlarını yaşayabilirlerdi. Jakt onlarla gurur duyuyordu, ama Trondheim denizlerinde yedi nesil geriye uzanan aile zincirinin kendisiyle sona ermesinden de düş kırıklığı duyuyordu. Trondheim’den vazgeçmek, Val’in Jakt’tan isteyebileceği en zor şeydi ve o duraksamadan evet demişti.</p>

  <p>Belki bir gün geriye dönerdi ve eğer dönerse, okyanuslar, buz, fırtınalar, balıklar ve yazın dayanılamayacak kadar güzel yeşil çayırlar hâlâ orada olacaktı. Fakat mürettebatı yok olmuş olacaktı, daha <i>şimdiden</i> yok olmuşlardı. Kendi çocuklarından, karısından, daha iyi tanıdığı adamlar; bu adamlar şimdiden on beş yıl daha yaşlıydılar ve döndüğü zaman, eğer dönerse, bir kırk yıl daha geçmiş olacaktı. O zaman gemilerde onların torunları çalışıyor olacaktı. Jakt'ın ismini hatırlamayacaklardı. Gökyüzünden gelmiş, bir gemici olmayan, ellerinde ‘skrika’nın pis kokulu sarımsı kanı olmayan, yabancı bir gemi sahibi olacaktı. Onlardan biri olmayacaktı.</p>

  <p>Bu nedenle, Val’in kendisini ihmal ettiğinden yakındığı zaman, yolculuk süresince baş başa kalamamalarından yakındığı zaman, yaşlanmakta olan bir kocanın eğlence arzusundan fazla şey vardı. Jakt, söylemiş olsun veya olmasın, bu çıkışlarının gerçek anlamını Val’in anladığını biliyordu: Senin için bu kadar şeyi feda etmişken, senin bana verecek bir şeyin yok mu?</p>

  <p>Ve haklıydı; Val kendisini gereğinden fazla zorluyordu. Gereğinden fazla fedakârlık yapıyor ve Jakt’tan da fazlasını istiyordu. Fark yaratacak olan, bu yolculuk süresinde Val’in yayınlayacağı yıkıcı makalelerin sayısının fazla oluşu değildi. Asıl konu onun yazdıklarını kaç kişinin okuyup inandığı ve daha sonra kaç kişinin -22-</p>

  <p>Yıldızyolu Kongresi hakkında düşmanca konuştuğu ve davrandığıydı. Belki, daha önemlisi de, Kongre içindeki bürokrasinin insanlığa daha büyük bağlılık duygularına kapılıp, kendi çılgınca kurumsal dayanışmalarını kırmaları ümidiydi. Yazdıklarıyla bazıları elbette değişecekti. Çok fazla değil, ama belki yeterli sayıda. Ve belki zaman içinde onların Lusitania gezegenini yok etmelerini durdurmayı başaracaktı.</p>

  <p>Eğer başaramazsa, kendisi, Jakt ve onlarla birlikte bu yolculuğa çıkmak için Trondheim’deki birçok şeylerini feda eden diğerleri, tam dönüp kaçabilecekleri veya o dünyadaki herkesle birlikte yok edilecekleri bir zamanda Lusitania’ya ulaşmış olacaklardı. Jakt’ın onunla daha fazla zaman geçirmek konusunda gergin olması pek de mantıksız değildi. Kendisinin de, her dakikasını propaganda yazmaya ayıracak kadar sabit fikirli olması mantıklı değildi.</p>

  <p>“Sen kapının levhasını hazırla, ben de odada yalnız kalmamanı sağlayayım.”</p>

  <p>“Kadın, kalbimi ölmekte olan bir dilbalığı gibi zıplattın,” dedi Jakt.</p>

  <p>“Bir balıkçı gibi konuştuğun zaman çok romantiksin,” dedi Valentine. “Üç haftalık bir yolculuk için bile olsa ellerini üstümden çekmeyeceğini bilen çocuklar epeyce gülecek.”</p>

  <p>“Bizim genlerimizi taşıyorlar, ikinci yüzyılımıza girinceye kadar cinsel açıdan aktif olmamızı memnuniyetle karşılayacaklardır.”</p>

  <p>“Ben dördüncü milenyumumda da iyiyim.”</p>

  <p>“Ne zaman, oh, Yaşlı Varlık, ne zaman seni kamaramda bekleyebilirim?”</p>

  <p>“Bu makaleyi yayınladığım zaman.”</p>

  <p>“Bu ne kadar sürebilir?”</p>

  <p>“Gidip beni yalnız bıraktıktan sonra anlayabilirsin bunu.”</p>

  <p>Jakt, gerçek bir kederden ziyade derin bir yapmacık iç çekmeyle halı döşeli koridorda sessizce uzaklaştı. Valentine bir an sonra madeni bir çınlama sesi ve onun acıyla bağırmasını duydu. Sahte bir acı, elbette; Jakt, yolculuğun ilk gününde yanlışlıkla kafasını metal bir kirişe çarpmıştı, ama o günden beri bütün çarpmaları, komik bir etki yaratabilmek için, kastiydi. Elbette kimse buna yüksek sesle gülmemişti -Jakt fiziksel şakalarından birini yaptığı zaman gülmemek, bir aile geleneğiydi- fakat öte yandan Jakt başkalarından açıkça yüreklendirme bekleyen bir tip değildi. O kendisinin en iyi izleyicisiydi; bir insan kendine yetmedikçe bir denizci ve hayatı boyunca insanların önderi olamazdı. Valentine’in bildiği kadarıyla, Jakt sadece ona ve çocuklara ihtiyaç duymak için kendisine izin veriyordu.</p>

  <p>Yine de, denizci ve balıkçı yaşamında günlerce, haftalarca, bazen de aylarca onları bırakıp gidecek kadar da fazla ihtiyaç duymuyordu. Önceleri, henüz birbirlerine çok aç ve bir türlü tatmin olamadıkları zamanlarda, Valentine de onunla birlikte gitmişti. Fakat birkaç yıl içinde açlıkları sabır ve güvene dönüşmüştü; o gittiği zaman, Valentine araştırma yapıyor ve kitaplarını yazıyordu, döndüğü zaman da bütün dikkatini çocuklara ve ona veriyordu.</p>

  <p>Çocuklar genellikle yakınırlardı, “Keşke babam eve dönse de annem odasından çıkıp bizimle konuşsa.” Çok iyi bir anne değildim, diye düşündü Valentine, çocukların böyle iyi olması tümüyle rastlantı.</p>

  <p>Makale terminalin üstündeki havada asılı duruyordu. Sadece yapılacak son bir dokunuş kalmıştı. İmleci yazının altında ortaladı ve bütün yazılarının altında bulunan adını yazdı:</p>

  <p class="center"><span style="font-weight: normal;">DEMOSTHENES</span></p>

  <p>Bu, elli... hayır üç bin yıl önce, çocukluklarında, kendisine ağabeyi Peter tarafından verilen isimdi.</p>

  <p>Peter’ı bu kadarcık düşünmek bile, onu rahatsız ederek vücuduna ateş basmasına ve içinin buz kesmesine neden oldu. Zalim olan, vahşi olan, iki yaşındayken onu, yirmi yaşındayken dünyayı yönetirken son derece kurnaz ve tehlikeli bir kafaya sahip olan, Peter. Yirmi ikinci yüzyılda, Dünya’da, henüz daha çocuklarken, Peter yaşayan ve ölmüş, büyük erkeklerin ve kadınların politik yazılarını incelemişti; onların fikirlerini öğrenmek için değil -bunları hemen kavramıştı- onları nasıl söylediklerini öğrenmek için. Daha açıkçası, nasıl bir yetişkin gibi ses vereceğini öğrenmek için. Bu konuda uzmanlaştığı zaman, Valentine’e öğretmiş ve kendisi, Locke adı altında yüksek devlet adamı tarzında yazılar yazarken, onu Demosthenes adı altında politik demagojiler yazmaya zorlamıştı. Sonra bunları bilgisayar ağlarına sürmüşler ve birkaç yıl içinde günün en büyük politik konularının kalbine oturmuşlardı.</p>

  <p>O zaman Valentine’i üzen -Peter’in ölümünden beri hiç çözülemediği için bu gün bile hâlâ rahatsız eden- şey, güç arzusuyla yanan Peter’in, aslında doğuştan Valentine’e ait olan barışsever, yüksek duygularla dolu yazıları yazarken, kendi karakterini yansıtan şeyleri yazmak için onu zorlamasıydı. O günlerde “Demosthenes” adı ona büyük bir sıkıntı vermişti. Bu isim altında yazdığı her şey yalandı ve sadece onun yalanı değildi, Peter’in da yalanıydı. Yalan içinde yalan.</p>

  <p>Şimdi değil. Üç bin yıldır değil. Bu ismi kendimin yaptım. Yüz Dünya’daki milyonlarca bilginin düşüncelerini ve düzinelerce ulusun kimliğini biçimlendiren tarih kitapları ve biyografiler yazdım. Senin için çok fazla, Peter. Benden yaratmak istediğin şey için çok fazla.</p>

  <p>Ancak, şu anda biraz önce bitirdiği makaleye bakarken, kendisini Peter’in egemenliğinden kurtarmış olsa da, hâlâ onun talebesi olduğunu fark etti. Konuşma sanatı, polemik -evet, demagoji- hakkında bildiği her şeyi ondan, ya da onun ısrarıyla, öğrenmişti. Ve şimdi, onu asil bir amaç uğruna kullanmakta olduğu halde, kesinlikle Peter’in o çok sevdiği politik yönlendirmelerden birine benzer bir şey yapıyordu.</p>

  <p>Peter, Büyük Yayılma’nın başlangıcında altmış yıl süreyle Hegamon, insanlığın yöneticisi, oluncaya kadar ilerlemişti. Birbirleriyle didişen insan toplumlarını, bir zamanlar böceklerin yaşadığı bütün dünyalara, yıldız gemileri yollamak gibi muazzam bir çaba etrafında birleştiren ve ölünceye kadar Yüz Dünya’nın bazılarına yerleşilmesini bazılarına da hâlâ yolda olan gemiler yollanmasını sağlayan oydu. Elbette, bundan bin yıl kadar sonra Yıldızyolu Kongresi insanlığı tek bir yönetim altında birleştirmişti, ama ilk gerçek Hegomon’un anısı -Hegomon kitabı- insanların tekrar birleşmesini sağlayan öykünün kalbindeydi.</p>

  <p>Peter’in ruhu gibi ahlâkça çorak bir araziden, uyum, birlik ve barış doğdu. Bu arada Ender’in mirası ise, insanlığın hatırladığı kadarıyla, cinayet, katliam ve soykırımdı.</p>

  <p>Ender, Valentine’ın küçük erkek kardeşi, ailesiyle birlikte görmeye gittiği adam, sevdiği ve ilk yıllarda korumaya çalıştığı kardeşi. <i>İyi</i> olan oydu. Oh, evet, onda Peter’inkine meydan okuyan bir acımasızlık çizgisi vardı, ama onda yaptığı zulümden dehşete düşme dürüstlüğü vardı. Valentine Peter’dan ne kadar şiddetle tiksinmişse, Ender’i o kadar sevmişti ve Peter genç erkek kardeşini hükmetmeye kararlı olduğu Dünya’dan sürgüne yolladığı zaman, Valentine Peter’in onun üstündeki kişisel egemenliğini son reddedişi olarak- Ender’le birlikte gitmişti.</p>

  <p>Ve işte yine buradayım, diye düşündü Valentine, politika işine geri dönmüş olarak.</p>

  <p>Terminaline komut verdiğini belli eden keskin, kısık bir sesle konuşarak, “Yayınla,” dedi.</p>

  <p>Yayınlanıyor yazısı makalesinin önünde havada belirdi. Bilimsel çalışmalar yaptığı zamanlarda, genellikle bir hedef belirlemek -Valentine Wiggin’i kolayca izleyememesi için dolambaçlı bir yoldan bir yayıncıya yollamak- zorundaydı. Gerçi, şimdi Ender’in “Jane” kod adı altında çalışan gizemli arkadaşı onun için her şeyi hallediyordu; ışık hızına yakın yolculuk yapan bir gemiden, zamanın beş yüz kat daha hızlı geçtiği bir gezegene bağlı Ansible’a okunabilecek bir mesaj yollamak.</p>

  <p>Bir yıldız gemisiyle konuşmak, gezegen tarafındaki bir Ansible’ın muazzam zamanını yuttuğundan, bu genellikle sadece seyirle ilgili bilgileri ve talimatları iletmek için kullanılırdı. Kapsamlı metni olan mesajları yollamaya yetkili olanlar, yüksek hükümet yetkilileri ve silahlı kuvvetlerdi. Valentine, “Jane”in nasıl olup da metin yayınları için bu kadar Ansible zamanı bulduğunu -ve aynı zamanda bu gizli evrakın nereden geldiğini kimsenin anlamamasını nasıl sağladığını- bir türlü anlayamıyordu. Ayrıca, “Jane” onun yazılarına verilen basılmış yanıtları bildirerek ve Valentine’in propagandalarına karşı koymak için hükümetin bütün tartışmalarını ve stratejilerini rapor ederek daha fazla Ansible zamanı kullanıyordu. “Jane” her kimse -Valentine, “Jane”in hükümetin en üst kademelerine sızan bir gizli örgütün adı olduğundan kuşkulanıyordu- olağanüstü iyiydi. Ve olağanüstü atılgandı. Yine de eğer Jane kendisini -kendilerini- böyle tehlikelere maruz bırakmak istiyorsa, Valentine, elinden geldiği kadar fazla makale yazabildiği ve onları böylesine güçlü ve tehlikeli kılabildiği için ona -onlara- borçluydu.</p>

  <p>Eğer sözcükler ölümcül silahlar olabilirlerse, onları cephaneyle donatmalıyım.</p>

  <p>Fakat yine de bir kadındı; ihtilalcilerin bile bir hayatlarının olmasına izin verilirdi, değil mi? Oradan buradan çalınmış, neşe -ya da zevk, belki de sadece rahatlama- anları. Çok uzun süre oturmaktan oluşan ağrılara aldırmayarak koltuğundan kalktı ve minik bürosundan -burası yıldız gemisini kendi ihtiyaçlarına göre değiştirmeden önce aslında bir depolama bölmesiydi- koridora çıktı. Jakt’ın beklemekte olduğu odaya gitmek için bu kadar istekli oluşu nedeniyle biraz utanmıştı. Tarihte birçok büyük ihtilalci propagandacı en azından üç haftalık fiziksel perhize dayanmıştı. Yoksa dayanmamışlar mıydı? Valentine bu özel konuyu birisinin incelemiş olup olmadığını merak etti.</p>

  <p>Syfte ve kocasıyla paylaştıkları dört ranzalı kamaraya vardığı zaman, böyle bir projeyle ilgili teklif önerildiğinde, bir yazarın nasıl yazmaya başlayacağını düşünüyordu. Syfte’nin gerçekten Trondheim’i terk etmeye niyetli olduğunu anlayan Lars, hareket etmelerinden birkaç gün önce kıza evlenme teklif etmişti. Yeni evli bir çiftle kamaralarını paylaşmak zordu; aynı odayı kullanmakla, Valentine kendini âdeta davetsiz misafir gibi hissediyordu. Ama başka seçenekleri yoktu. Gerçi bu yıldız gemisi, ümit edebilecekleri tüm konforuyla, lüks bir yattı, ama bu kadar çok insanı taşımak için tasarlanmamıştı. Uygunsuz da olsa Trondheim’e en yakın yıldız gemisi buydu, bu nedenle uymak zorundaydı.</p>

  <p>Yirmi yaşındaki kızları Ro ve on altı yaşındaki oğulları Varsam, hayatları boyunca öğretmenleri ve yakın aile dostları olan Plikt’le birlikte aynı kamarayı paylaşıyorlardı. Yatın personeli ve onlarla birlikte bu yolculuğu yapmayı isteyen mürettebat -onları başlarından atıp Trondheim’de bırakmak yanlış olurdu- diğer iki kamarayı kullanıyordu. Köprü, yemek odası, mutfak, salon ve kamaralar, her yer ellerinde olmadan bu kadar sıkışık yaşamaktan rahatsız olduklarını belli etmeyen insanlarla doluydu.</p>

  <p>Ancak, şu anda hiçbiri koridorda değildi ve Jakt çoktan kapılarına bir levha bantlamıştı:</p>

  <p class="center"><span style="font-weight: normal;">UZAK DUR YA DA ÖL</span></p>

  <p>Levha “Mal sahibi” diye imzalanmıştı. Valentine kapıyı açtı. Jakt kapıya o kadar yakın bir duvara yaslanmış duruyordu ki, Valentine irkildi ve soluğu kesildi.</p>

  <p>“Görüntümün senin böyle mutlu sesler çıkarmana neden olduğunu bilmek ne hoş.”</p>

  <p>“Şoktan.”</p>

  <p>“İçeri gel benim tatlı ihtilal kundakçım.”</p>

  <p>“Biliyorsun, teknik açıdan bu geminin sahibi benim.”</p>

  <p>“Senin olan her şey benimdir. Seninle servetin için evlendim.” Valentine artık kamaranın içine girmişti. Jakt kapıyı kapadı ve kilitledi.</p>

  <p>“Senin için ifade ettiğim şey bu mu? Bir mal.”</p>

  <p>“Ekip biçebileceğim ve ürün alabileceğim küçük bir parça toprak, hepsi uygun mevsiminde.” Kadına uzandı; o da kollarının arasına girdi. Kolları hafifçe kadının arkasına kaydı, omuzlarını tuttu. Valentine onun kucaklayışında bir sınırlama değil sahiplenme hissetti.</p>

  <p>“Sonbahar bitiyor,” dedi Valentine. “Kışa yaklaşıyoruz.”</p>

  <p>“Belki de hasat zamanı,” dedi Jakt. “Ya da kar düşmeden ateşi canlandırıp yaşlı kulübeyi sıcak tutma zamanı.”</p>

  <p>Kadını öptü, bu Valentine’e ilk kez öpüşüyorlarmış gibi geldi. “Eğer bu gün bana yeniden evlenme teklif etsen, evet derdim,” dedi Valentine.</p>

  <p>“Ve eğer bu gün seninle ilk kez karşılaşmış olsaydım, ederdim.”</p>

  <p>Daha önce defalarca bu sözleri söylemişlerdi. Yine de bunları işitirken gülümsüyorlardı, çünkü doğruydu.</p>

  <p>&nbsp;</p>

  <p style="text-align: center;">***</p>

  <p>&nbsp;</p>

  <p>İki yıldız gemisi de, uzaydaki muazzam balelerini büyük sıçramalar ve dönüşlerle dans ederek neredeyse bitirmiş ve sonunda buluşarak birbirine dokunmuştu. Miro Riberia, bütün bu olanları, omuzları kamburlaşmış ve başı koltuğunda geriye yaslanmış olarak, yıldız gemisinin kaptan köprüsünden izlemişti. Bu duruş biçimi başkalarına her zaman tuhaf görünmüştü. Lusitania’da annesi ne zaman onu bu şekilde otururken yakalasa hemen onunla tartışır ve rahat edebilsin diye bir yastık getirmek  için ısrar ederdi. Miro’nun ancak bu kambur ve tuhaf görünen durumda hiçbir bilinçli çaba harcamadan kafasının dik durabildiğini hiç anlamamıştı.</p>

  <p>Onun bu yardımlarına katlanmıştı, çünkü onunla tartışma çabasına değmezdi. Annesi her zaman çok hızlı düşünür ve hareket ederdi. İnsanlarla domuzcukların ormanını ayıran engeli aşarken uğradığı beyin hasarı nedeniyle konuşması tahammül edilemeyecek kadar yavaş, acı verici ve anlaşılması zor bir hal almıştı. Miro’nun erkek kardeşi Quim, dindar olanı, en azından konuşabildiği için tanrıya şükretmesi gerektiğini söylemişti; ilk birkaç gün, alfabetik tarama kanalıyla mesajlarını harf harf seçip yazdırmak dışında konuşmayı başaramamıştı. Yine de, bir bakıma yazdırmak daha iyiydi. Hiç olmazsa Miro susuyordu; kendi sesini dinlemek zorunda değildi. Kalın, tuhaf bir ses ve acı verici yavaşlığı. Ailesinde kim onu dinleme sabrını gösterecekti. Bunu deneyenlerde bile -kendisinden küçük kız kardeşi, Ela; dostu ve üvey babası, Andrew Wiggin, Ölülerin Sözcüsü; ve Quim, elbette - onların sabırsızlıklarını hissetmişti. Onun cümlelerini tamamlamak eğilimi göstermişlerdi. Aceleleri vardı. Onunla konuşmak istediklerini söylemelerine, gerçekten konuşurken oturup onu dinlemelerine rağmen, onlarla rahatça konuşamamıştı. Fikirleri hakkında konuşamamıştı; gerekli uzun cümlelerle konuşamamıştı, çünkü cümlesini bitirdiği zaman onu dinleyenler başlangıçla bağlantıyı kaybediyordu.</p>

  <p>İnsan beyni, diye düşündü Miro, tıpkı bir bilgisayar gibi belirli hızdaki verileri alabiliyor. Eğer bunları çok yavaş alırsanız, dinleyicinin dikkati dağılıyor ve bilgi yok oluyor.</p>

  <p>Sadece dinleyicinin değil. Miro dürüst olmak zorundaydı, o da kendisine karşı diğerleri kadar sabırsızdı. Ne zaman ciddi bir çaba gerektiren karmaşık bir fikri açıklamak istese, ne zaman ona itaat etmeyen dudak, dil ve çeneleriyle cümleler kurmaya çalışsa, ne zaman bunların ne kadar süreceğini düşünse, genellikle kendisini konuşmak konusunda isteksiz hissediyordu. Kafası eskisi gibi, aynı anda birçok şeyi birden düşünerek durmadan çalışıyordu ve Miro beyninin kapanarak ona barış ve huzur vermesini istiyordu. Ama düşünceleri paylaşılmamış olarak kendisinde kaldı.</p>

  <p>Jane dışında. Jane ile konuşabiliyordu. Kız önce onun evindeki terminaline gelmiş, yüzü ekranda belirmişti. “Ben Ölülerin Sözcüsü'nün arkadaşıyım,” demişti. “Bence bu bilgisayarı biraz daha uyumlu yapabiliriz.” Ondan sonra, Miro, Jane’in rahatça konuşabildiği tek insan olduğunu fark etmişti. Çünkü son derece sabırlıydı. Onun cümlelerini tamamlamıyordu. Onları kendisinin tamamlamasını bekliyordu, böylece Miro hiçbir zaman kendisini acele etmesi için zorlanıyormuş, onu sıkıyormuş gibi hissetmiyordu.</p>

  <p>Belki de en önemlisi, Jane için cümlelerini, diğer insanlara yapmak zorunda olduğu gibi, tamamlamak zorunda değildi. Andrew ona kişisel bir terminal vermişti, Andrew’in kulağında taşıdığı gibi bir mücevherin içine yerleştirilmiş bir bilgisayar alıcı-vericisi. Mücevherin alıcılarının avantajını kullanarak, Jane onun çıkardığı her sesi, başındaki kasların her hareketini saptayabiliyordu. Miro her sesi tamamlamak zorunda değildi, sadece başlıyordu ve Jane anlıyordu. Yani tembelleşebilirdi. Daha hızlı konuşabilir ve anlaşılabilirdi.</p>

  <p>Ve ayrıca sessizce de konuşabilirdi. Hafifçe mırıldanabilirdi, gırtlağının üretebildiği o tuhaf, havlayan, uluyan sesi artık kullanmak zorunda değildi. Böylece Jane ile konuştuğu zamanlarda, çabuk, doğal, kendisine sakat olduğunu hatırlatmayan bir şekilde konuşabiliyordu. Jane ile kendisini kendisi gibi hissediyordu.</p>

  <p>Şimdi, sadece birkaç ay önce Ölülerin Sözcüsü’nü Lusitania’ya getiren kargo gemisinin güvertesinde oturuyordu. Valentine’in gemisiyle buluşmaktan korkuyordu. Eğer gidebileceğini düşündüğü başka bir yer olsaydı, oraya gidebilirdi; Andrew’in kız kardeşi Valentine veya başka biriyle buluşmak için bir arzu hissetmiyordu. Eğer bu yıldız gemisinde, sadece Jane ile konuşarak, sonsuza kadar tek başına kalabilse mutlu olacaktı.</p>

  <p>Hayır, olmayacaktı. Asla bir daha mutlu olmayacaktı.</p>

  <p>Hiç olmazsa bu Valentine ve ailesi yeni insanlardı. Lusitania’da herkesi tanıyordu, en azından değer verdiği herkesi, oradaki bütün bilim toplumunu, eğitim ve aklın insanlarını. Onları o kadar iyi tanıyordu ki, onların kendisine olan şey karşısında acımalarına, üzüntülerine, çaresizliklerine dayanamıyordu. Ona baktıkları zaman tüm görebildikleri eski haliyle şimdiki arasındaki farktı. Görebildikleri şey sadece kayıplarıydı.</p>

  <p>Bu yeni insanların -Valentine ve ailesinin- ona bakınca başka bir şey görebilmeleri olasılığı vardı.</p>

  <p>Yine de, bu pek olası değildi... Yabancılar ona bakacak, kayıplarını göreceklerdi, onu daha önce tanıyıp kaybettiklerini bilenlerden daha fazlasını değil. Hiç olmazsa Annesi, Andrew, Ela, Quanda ve diğerleri onun bir zekâsı olduğunu, fikirleri anlama yeteneğine sahip olduğunu biliyorlardı. Bu yeni insanlar beni gördüğü zaman ne düşünecekler? Bedeni çoktan körelmiş; kamburu çıkmış bir vücut görecekler; beni ayaklarını sürüyerek yürürken görecekler; ellerimi bir pençe gibi kullanırken, tıpkı üç yaşındaki bir çocuk gibi kaşığı kavrarken görecekler; boğuk ve yarı-anlaşılır konuşmamı işitecekler ve böyle bir insanın karmaşık veya zor bir şeyi anlayamayacağını sanacaklar.</p>

  <p>Neden geldim?</p>

  <p>Gelmedim. Gittim. Buraya bu insanlarla buluşmak için gelmiyordum. Orayı terk ediyordum. Oradan uzaklaşıyordum. Sadece kendimi aldattım. Onlar için otuz yıl sürecek bir yolculuğa çıkmayı düşündüm. Benim için oradan sadece bir buçuk haftalık bir uzaklaşma olacaktı. Bu bir süre bile değil. Ve yalnızlık sürem şimdiden sona erdi. Beni hâlâ bir insanmışım gibi dinleyen Jane ile birlikte geçirdiğim günler bitti.</p>

  <p>Neredeyse. Neredeyse buluşmayı durduracak sözcükleri söylüyordu. Andrew’in gemisini çalabilir, başka bir canlı varlıkla karşılaşmadan, sonsuza kadar sürecek bir yolculuğa çıkabilirdi.</p>

  <p>Fakat böyle nihilist bir davranış ona göre değildi, henüz değildi. Henüz ümitsizliğe düşmemiş olduğuna karar verdi. Bu vücudun içinde yaşamaya devam ettiğini kanıtlayacak bir şey yapabilmesi olasılığı vardı. Ve belki de bu, Andrew’in kız kardeşiyle karşılaşmasıyla birlikte başlayacaktı.</p>

  <p>Artık gemiler birleşiyordu, kablolar uzanıyor, birbiriyle karşılaşıncaya kadar körlemesine araştırıyorlardı. Miro bunları monitörde izledi ve her başarılı bağlantının bilgisayar raporunu dinledi. Gemiler yolculuğun geri kalan kısmını kusursuz bir ikili olarak birlikte yapabilmek için her olası yoldan birleşiyorlardı. Tüm kaynaklar paylaşılacaktı. Miro’nunki bir kargo gemisi olduğundan, bir avuç insandan fazlasını alamazdı, fakat diğer geminin yaşam destek malzemesinin bir kısmını alabilirdi; iki geminin bilgisayarı, birlikte kusursuz bir denge hesapladılar.</p>

  <p>Denge bir kez hesaplandıktan sonra, bilgisayarlar iki geminin de park yörüngesinden nasıl hızlanarak neredeyse aynı anda ışık hızına yakın bir hıza ulaşmaları gerektiğini hesapladılar. Bu, gemilerinin neler taşıdığını ve nasıl davranmaları gerektiğini bilmek zorunda olan iki bilgisayar arasında son derece hassas ve karmaşık bir görüşmeydi. Gemiler arasındaki geçiş borusunun bağlantısı tümüyle bitmeden, bu görüşme tamamlanmıştı.</p>

  <p>Miro borudan koridora sürtünen ayak seslerini işitti. Koltuğunu yavaşça çevirdi, çünkü her şeyi yavaş yapıyordu ve kadının kendisine geldiğini gördü. Valentine hafifçe eğildi, fazla değil, çünkü o kadar da uzun değildi. Saçının büyük kısmı, birkaç kurşunî kahverengi tel dışında beyazdı. Kadın durduğu zaman Miro onun yüzüne baktı ve onun hakkında kararını verdi. Yaşlı ama ihtiyar değil. Eğer bu karşılaşma nedeniyle heyecanlıysa bile belli etmiyor. Fakat Andrew ve Jane’in kadın hakkında ona anlattıklarına göre, Valentine bu yirmi yaşındaki sakattan çok daha ürkütücü bir sürü insanla tanışmıştı.</p>

  <p>“Miro?” diye sordu kadın.</p>

  <p>“Başka kim olabilir?” dedi Miro.</p>

  <p>Kadın onun ağzından çıkan tuhaf sesleri yorumlayıp sözcükleri tanırken bir an, bir kalp çarpması kadar, durakladı. Miro artık bu duraklamaya alışıktı, ama hâlâ nefret ediyordu.</p>

  <p>“Ben Valentine’im,” dedi kadın.</p>

  <p>“Biliyorum,” diye yanıtladı Miro. Bu özlü konuşma şekliyle pek yardımcı olmuyordu, ama söylenecek başka ne vardı ki? Ne de olsa, bu iki devlet başkanı arasında önemli kararların alınacağı bir toplantı değildi. Ama kendisinin de, en azından düşmanca görünmemek için biraz çaba harcaması gerekiyordu.</p>

  <p>“Adın, Miro, 'bakıyorum’ anlamına geliyor, değil mi?”</p>

  <p>“’Yakından bakıyorum.’ Belki de ‘önem veriyorum.’”</p>

  <p>“Aslında seni anlamak o kadar zor değil,” dedi Valentine.</p>

  <p>Onun konuyu bu kadar açıkça konuşması Miro’yu şaşırttı.</p>

  <p>“Beyin hasarından çok Portekiz aksanın nedeniyle sorun yaşadığımı düşünüyorum.”</p>

  <p>Bir an bu söz kalbine çekiç gibi indi; kadın, onun durumu hakkında, Andrew dışında herkesten daha dobra dobra konuşuyordu. Ama ne de olsa Andrew’in kız kardeşiydi, değil mi? Onun açık sözlü olmasını beklemeliydi.</p>

  <p>“Yoksa bu seninle diğer insanlar arasında bir engel değilmiş gibi mi davranmamızı tercih edersin?”</p>

  <p>Kadının onun geçirdiği sarsıntıyı hissettiği belliydi. Ama atlatmıştı ve şimdi belki de rahatsız olmaması gerektiğini, durumuna yan çizmek zorunda kalmayacakları için memnun olması gerektiğini düşünüyordu. Yine de rahatsız olmuştu ve nedenini anlaması bir an sürdü. Sonra biliyordu.</p>

  <p>“Beyin hasarım senin sorunun değil,” dedi.</p>

  <p>“Eğer seni anlamamı zorlaştırıyorsa, o zaman benim de başa çıkmam gereken bir sorun demektir. Daha şimdiden beni iğnelemeye başlama delikanlı. Seni rahatsız etmeye yeni başladım, sen de beni rahatsız etmeye yeni başladın. Senin beyin hasarını da kendi sorunum olarak görmeme öfkelenme. Dünyanın kendi düş kırıklığı etrafında döndüğünü sanan aşırı hassas bir delikanlıyı gücendireceğim kaygısıyla her söylediğim söze dikkat etmek niyetinde değilim.”</p>

  <p>Miro, kadının kendisi hakkında şimdiden ve çok sert bir hüküm vermesi nedeniyle öfkeden köpürüyordu. Bu haksızlıktı, Demosthenes’in yazarının ne gibi olması gerektiği umurunda değildi. “Bütün dünyanın düş kırıklığımın çevresinde döndüğünü sanmıyorum. Fakat buraya gelip, gemimde her şeyi yönetebileceğini sanıyorsun!” Onu rahatsız eden buydu, sözleri değil. Kadın haklıydı, sözleri önemli değildi. Önemli olan davranışıydı, kendisine olan tam güveni. Miro insanların şok veya acıma hissetmeden ona bakmalarına alışık değildi.</p>

  <p>Valentine onun yanındaki koltuğa oturdu. Miro ona bakmak için koltuğunu döndürdü. Kadın gözlerini ondan kaçırmadı, aksine onu tepeden tırnağa süzdü ve ona sakin bir değerlendirmeyle baktı. “Senin çetin biri olduğunu söylemişti. Senin bükülmüş olduğunu fakat kırılmadığını söylemişti.”</p>

  <p>“Benim terapistim mi olacaksın?”</p>

  <p>“Sen de benim düşmanım mı olacaksın?”</p>

  <p>“Olmalı mıyım?” diye sordu Miro.</p>

  <p>“Senin terapistin olmamdan fazla değil. Andrew bizi seni iyileştirmem için değil, bana yardım etmen için buluşturdu. Eğer etmeyeceksen, pekâlâ, edeceksen, ona da pekâlâ. Önce birkaç hususu açıkça ortaya koyayım. Uyanık olduğum her saati, Yüz Dünya ve kolonilerdeki insanlarda genel bir fikir yaratmak için yıkıcı propagandalar yazmakla geçiriyorum. İnsanları Yıldızyolu Kongresi’nin Lusitania’ya boyun eğdirmek için yolladığı filonun aleyhine çevirmeye çalışıyorum. Bunun benim değil. Senin dünyan olduğunu eklemeliyim.”</p>

  <p>“Erkek kardeşin de orada.” Miro onun tam bir fedakârlık havasına girmesine izin vermedi.</p>

  <p>“Evet, ikimizin de orada ailesi var. Ve ikimiz de Pequeninoları yok olmaktan kurtarmak için kaygılanıyoruz. Ayrıca ikimiz de Ender’in Ana Kraliçe’yi dünyana yerleştirdiğini biliyoruz, bu nedenle eğer Yıldızyolu Kongresi amacına ulaşırsa iki yabancı tür yok olacak. Tehlikede olan çok fazla şey var. Şimdi, eğer seninle birkaç saat geçirmek bunu daha iyi yapmamı sağlayacaksa, yazmakta olacağım süreyi seninle birlikte geçirmek için bırakmama değer. Fakat seni gücendirmiş olup olmadığıma kaygılanmakla zaman kaybetmeye niyetli değilim. Bu nedenle, eğer benim düşmanım olacaksan, burada kendi başına oturursun, ben de işime dönerim.”</p>

  <p>“Andrew senin tanıdığı en iyi insan olduğunu söyledi.”</p>

  <p>“Beni üç barbar çocuk yetiştirirken görmeden bu fikre kapıldı. Bildiğime göre annenin altı çocuğu var.”</p>

  <p>“Doğru.”</p>

  <p>“Ve sen en büyük olanısın.”</p>

  <p>“Evet.”</p>

  <p>“Bu çok kötü. Ebeveynler en kötü hatalarını hep en büyük çocukta yaparlar. Bu onların az bilgili ve aşırı ilgili oldukları zamandır, bu nedenle yanlış yaptıkları halde doğru davrandıklarında ısrar ederler.”</p>

  <p>Miro bu kadının annesi hakkında birdenbire karara varmasından hoşlanmamıştı. “Sana hiç benzemez.”</p>

  <p>“Elbette benzemeyecek.” Valentine koltuğunda eğildi. “Ee, karar verdin mi?”</p>

  <p>“Neye?”</p>

  <p>“Birlikte çalışacak mıyız, yoksa bir hiç için otuz yıl boyunca insan tarihiyle bağlantını kesecek misin?”</p>

  <p>“Benden ne istiyorsun?”</p>

  <p>“Öyküler, elbette. Gerçekleri bilgisayardan elde edebilirim.”</p>

  <p>“Ne gibi öyküler?”</p>

  <p>“Sen. Domuzcuklar. Sen ve domuzcuklar. Ne de olsa Lusitania Filosu’yla ilgili her şey sen ve domuzcuklarla başladı. Senin onlara müdahale etmen-”</p>

  <p>“Onlara yardım ettik.”</p>

  <p>“Oh, yine yanlış sözcük mü kullandım?”</p>

  <p>Miro ona öfkeyle baktı. Ama bakarken bile, onun haklı olduğunu biliyordu; aşırı hassas davranıyordu. Müdahale etmek sözcüğü, bilimsel kavramda, tarafsız bir değere sahipti. Sadece incelediği kültüre değişiklikler getirdiği anlamına geliyordu. Eğer olumsuz bir çağrışımı varsa, o da kendisinin bilimsel görüşünü kaybetmiş olmasıydı, Pequeninolari incelemeyi bırakmış ve onlara arkadaşlarıymış gibi davranmaya başlamıştı. Bu konuda kesinlikle suçluydu. Hayır, suçlu değildi, bu geçişi yaptığı için gururluydu. “Devam et,” dedi.</p>

  <p>“Bütün bunlar senin yasayı çiğnemen ve domuzcukların amaranth yetiştirmeleriyle başladı.”</p>

  <p>“Artık değil.”</p>

  <p>“Evet, bu ironik değil mi? Descolada virüsü onu ele geçirip, kız kardeşinin onlar için geliştirdiği her ıslah edilmiş türü yok etti. Bu nedenle senin müdahalen boşunaydı.”</p>

  <p>“Hayır, değildi,” dedi Miro. “Öğreniyorlar.”</p>

  <p>“Evet, biliyorum. Daha da önemlisi, seçiyorlar, Neyi öğreneceklerini, neyi yapacaklarını. Onlara özgürlük getirdin. Yapmaya karar vermiş olduğun şeyi bütün kalbimle destekliyorum. Ama görevim, oradaki, Yüz Dünya ve kolonilerdeki insanlara senin hakkında yazmak ve onlar olayları kesinlikle bu şekilde görmüyorlar. Bu nedenle senden, neden yasaları çiğneyip domuzcuklara müdahale ettiğinin ve Lusitania halkı ve hükümetinin işlediğin suçun cezasını çekmek üzere seni göndermek yerine neden Kongre’ye isyan ettiğinin öyküsünü istiyorum.”</p>

  <p>“Andrew zaten sana bu öyküyü anlattı.”</p>

  <p>“Ve zaten, daha geniş bir şekilde, her şeyi okudum. Şimdi kişisel şeylere ihtiyacım var. Başka insanların şu domuzcukları insan olarak anlamalarını sağlamaya ihtiyacım var. Ve seni de. Seni bir kişi olarak tanımalarını sağlamalıyım. Eğer mümkün olursa, senden hoşlanmalarını sağlayabilirsem çok iyi olur. Sonra, Lusitania Filosu neyse o şekilde görünecek; hiç var olmayan bir tehdide karşı devasa bir aşırı tepki.”</p>

  <p>“Filo bir soykırım.”</p>

  <p>“Propagandamda böyle söyledim,” dedi Valentine.</p>

  <p>Miro, kadının kendine güvenine tahammül edemiyordu. Kendisine olan sarsılmaz inancına dayanamıyordu. Bu nedenle ona karşı olmalıydı ve bunu yapabilmesinin tek yolu da henüz tam anlamıyla üzerinde düşünmemiş olduğu, kafasında yarı oluşmuş kuşkular halinde olan fikirlerini söylemekti. “Filo aynı zamanda bir ‘kendini savunma.’”</p>

  <p>Bu istediği etkiyi yaptı, kadının konuşmasının kesilmesine, hatta kaşlarının bile kalkmasına ve onu sorgulamasına neden oldu. Şimdi ne demek istediğini ona nasıl anlatacaktı.</p>

  <p>“Descolada,” dedi. “Karşılaşılabilecek en korkunç yaşam biçimi.”</p>

  <p>“Bunun yanıtı karantinadır. Lusitania ve üstündeki herkesi mikroskobik toza dönüştürme kapasitesine sahip K.D. Aygıtıyla silahlandırılmış bir filo değil.”</p>

  <p>“Haklı olduğundan bu kadar emin misin?”</p>

  <p>“Yıldızyolu Kongresi’nin başka bir akıllı türü yok etmeyi düşünmesinin bile yanlış olduğuna eminim.”</p>

  <p>“Domuzcuklar Descolada olmadan yaşayamaz,” dedi Miro, “ve eğer Descolada başka bir gezegene sıçrarsa, oradaki bütün yaşamı yok eder. Edecektir.”</p>

  <p>Valentine’in şaşkın görünebilme yeteneğine sahip olduğunu görmek çok hoştu. “Fakat virüsün kontrol altına alındığını sanıyordum. Onu durdurmanın yolunu bulan, insanların içinde uykuda kalmalarını sağlayan senin büyük ebeveynlerindi.”</p>

  <p>“Descolada uyum sağlıyor,” dedi Miro. “Jane şimdiye kadar onun birkaç kez kendini değiştirdiğini bana söyledi. Annem ve kız kardeşim Ela bunun üstünde çalışıyorlar, Descolada’nın önünde kalmaya çalışıyorlar. Hatta bazen Descolada bunu kasten yapıyormuş gibi gözüküyor. Zekice. Onu kontrol altına alıp insanları öldürmesini engellemek için kullandığımız kimyasalların çevresinceden dolanacak stratejileri buluyor. İnsanların Lusitania’da hayatta kalmaları için gerekli olan Dünya kökenli tahılların içine giriyor. Şimdi onları püskürtmeleri gerek. Ya Descolada tüm engellerimizi aşacak bir yol bulursa?”</p>

  <p>Valentine sessizdi. Şimdi hızlı bir yanıt yoktu. Bu soruyla doğrudan hiç karşılaşmamıştı; Miro dışında kimse karşılaşmamıştı.</p>

  <p>“Bunu Jane’e bile söylemedim,” dedi Miro. “Fakat ya eğer Filo haklıysa? Ya insanlığı Descolada virüsünden kurtarmanın tek yolu şimdi Lusitania’yı yok etmekse?”</p>

  <p>“Hayır,” dedi Valentine. “Yıldızyolu Kongresi’nin filoyu yollama amacının bununla bir ilgisi yok. Onların nedeni, kolonilere kimin patron olduğunu göstermek için tümüyle gezegenler arası politikayla ilgili, kontrol dışına çıkan bürokrasiyle ilgili ve ordu...”</p>

  <p>“Beni dinle,” dedi Miro. “Benim öykülerimi dinlemek istediğini söyledin, şunu dinle: Onların nedenlerinin ne olduğu önemli değil. Kan emici bir canavar grubu olsalar bile fark etmez. Aldırmıyorum. Önemli olan, Lusitania’yı havaya uçurmaları gerekli mi?”</p>

  <p>“Sen ne biçim insansın?” diye sordu Valentine. Miro onun sesindeki hayret ve tiksintiyi hissedebiliyordu.</p>

  <p>“Ahlak filozofu olan sensin,” dedi Miro. “Sen bana söyle. Taşıyacakları virüsün tüm insanlığı yok etmesine izin verecek kadar Pequeninolari sevmek zorunda mıyız?”</p>

  <p>“Elbette hayır. Descolada’yı etkisiz hale getirmenin bir yolunu bulmalıyız.”</p>

  <p>“Ya bulamazsak?”</p>

  <p>“O zaman karantina altına alırız. Gezegendeki tüm insanlar ölse bile -seninki ve benimki dâhil- Pequeninolari yok etmeyiz.”</p>

  <p>“Öyle mi?” dedi Miro. “Peki, Ana Kraliçe ne olacak?”</p>

  <p>“Ender onun yeniden yerleşmekte olduğunu söyledi, fakat... ” “Ana Kraliçe içinde tam bir endüstrileşmiş toplum taşıyor. Yıldız gemileri inşa edip gezegenden ayrılacak.”</p>

  <p>“Descolada’y' yanında taşımayacaktır!”</p>

  <p>“Başka çaresi yok. Descolada çoktan onun içinde. Benim de içimde.”</p>

  <p>İşte bu anda Miro onu yakaladı. Bunu gözlerinde görebiliyordu, korku.</p>

  <p>“Senin de içinde olacak. Gemine geri koşup kapımı kilitleyerek kendini hastalığın bulaşmasından korusan bile, Lusitania’ya indikten sonra Descolada senin, kocanın ve çocuklarının içine girecek. Bütün hayatları boyunca yiyecekleriyle ve suyla kimyasal almak zorunda kalacaklar. Ve bir daha asla Lusitania’dan ayrılamayacaklar, yoksa yanlarında ölüm ve yıkımı birlikte taşırlar.”</p>

  <p>“Bunun bir olasılık olduğunu biliyorduk,” dedi Valentine.</p>

  <p>“Sen gezegeninden ayrılırken, bu sadece bir olasılıktı. Descolada’nın kısa sürede kontrol altına alınacağını düşünüyorduk. Şimdi kontrol edilip edilemeyeceğinden emin değiller. Bunun anlamı da bir kere Lusitania’ya girdikten sonra asla bir daha oradan çıkamazsın.”</p>

  <p>“Umarım oranın havasını severiz.”</p>

  <p>Miro kendisine verdiği bilgiyi nasıl karşıladığını görmek için kadının yüzünü inceledi. Başlangıçtaki korku gitmişti. Kendini yeniden bulmuştu, düşünüyordu. “Fikrim şu,” dedi Miro. “Bence Kongre ne kadar berbat olursa olsun, planları ne kadar kötü olursa olsun, o filo insanlığın kurtuluşu olabilir.”</p>

  <p>Valentine düşünceli bir ifadeyle, sözcükleri seçerek yanıtladı. Miro bunu gördüğüne memnundu, Valentine düşünmeden geri atış yapan biri değildi. Öğrenmeye muktedirdi. “Sanırım olaylar bir tek olası yöne yöneldiği zaman, belki bir vakit olabilir, fakat bu hiç mümkün değil. Öncelikle, bunların hepsini bilerek, Ana Kraliçe’nin Descolada’yı Lusitania’dan dışarı taşıyacak yıldız gemileri inşa etmesi pek olası gelmiyor.”</p>

  <p>“Ana Kraliçe’yi tanıyor musun?” diye sordu Miro. “Onu anlıyor musun?”</p>

  <p>“Eğer böyle bir şey yapacak bile olsa,” dedi Valentine, “annen ve kız kardeşin bunun üstünde çalışıyorlar, değil mi? Biz Lusitania’ya ulaştığımızda -filo Lusitania’ya ulaştığında- Descolada’yı her zaman kontrol altına alabilmek için bir yol bulmuş olabilirler.”</p>

  <p>“Ve bulmuş olsalar da,” dedi Miro. “Onu kullanmalılar mı?”</p>

  <p>“Neden kullanmasınlar?”</p>

  <p>“Descolada virüsünün hepsini nasıl yok edebilirler. Virüs, Pequenino hayat çevriminin ayrılmaz bir parçası. Pequenino vücut biçimi öldüğü zaman, domuzcukların üçüncü hayat dedikleri ağaç-evresine geçmelerini sağlayan Descolada ve sadece ağaç oldukları üçüncü hayatlarında Pequenino erkekleri dişileri dölleyebiliyorlar. Eğer virüs yok olursa, artık üçüncü hayata geçiş olmaz ve bu da son Pequenino nesli olur.”</p>

  <p>“Bu onu imkânsız kılmaz, sadece zorlaştırır. Annen ve kız kardeşin, Pequeninolarin erişkinliğe geçme yeteneğini yok etmeden, Descolada’yı insanlar ve yemek zorunda kaldığımız ekinler için etkisiz hale getirmenin bir yolunu bulmak zorundalar.”</p>

  <p>“Ve bunu yapmak için on beş yıldan az zamanları var,” dedi Miro. “Pek olası değil.”</p>

  <p>“Ama olanaksız da değil.”</p>

  <p>“Evet. Bir şans var. Ve bu şansa güvenerek filodan kurtulmak mı istiyorsun?”</p>

  <p>“Descolada virüsünü kontrol etsek de etmesek de, filo Lusitania’yı yok etmek için gönderildi.”</p>

  <p>“Ve tekrar söylüyorum, gönderenlerin güdüsü önemli değil. Sebep her ne olursa olsun, Lusitania’nın yok edilmesi, insanlığın geri kalan kısmı için kesin koruma olabilir.”</p>

  <p>“Ben de sana yanıldığını söylüyorum.”</p>

  <p>“Sen Demosthenes’sin, değil mi? Andrew söyledi.”</p>

  <p>“Evet.”</p>

  <p>“Yani Yabancılığın Hiyerarşisi’ni öğreten. Utlanningler kendi dünyamızdaki yabancılar. Framlingler kendi türümüzden, fakat başka bir dünyadan olan yabancılar. Ramanler başka türden olan, fakat bizimle iletişim kurabilen ve insanlarla beraber var olmaya alışabilen yabancılar. Sonuncu ise Varelse ve Pequeninolar ne?” </p>

  <p>“Pequeninolar Varelse değil. Ana Kraliçe de öyle.”</p>

  <p>“Ama Descolada <i>öyle.</i> Varelse. Tüm insanlığı yok etme kapasitesine sahip olan yabancı bir yaşam biçimi...”</p>

  <p>“Biz onları uslandırıncaya kadar...”</p>

  <p>“...Yine de kesinlikle iletişim kuramayacağımız, birlikte yaşayamayacağımız yabancı bir tür. Böyle bir durumda savaşın kaçınılmaz olduğunu söyleyen sendin. Eğer yabancı bir tür bizi yok etme eğiliminde gibi görünüyorsa ve onlarla iletişim kuramıyorsak, onları anlayamıyorsak ve eğer barışçı bir şekilde onları yollarından çevirmemizin imkânı yoksa o zaman kendimizi korumak için, diğer türün tümüyle yok edilmesi dâhil olmak üzere gerekli tüm davranışlarda haklı oluruz.”</p>

  <p>“Evet,” dedi Valentine.</p>

  <p>“Ama ya Descolada'yı yok etmek zorundaysak ve bunu Lusitania’da yaşayan her Pequeninoyu, Ana Kraliçe'yi ve her insanı yok etmeden yapamıyorsak?”</p>

  <p>Miro’yu şaşırtarak Valentine’in gözleri yaşla doldu. “Demek böyle biri oldun?”</p>

  <p>Miro’nun kafası karışmıştı. “Bu konuşma ne zaman benimle ilgili bir sohbete dönüştü?”</p>

  <p>“Bütün bunları düşündün, gelecekle ilgili bütün olasılıkları - iyileri ve kötüleri bir arada- ve yine de inanmak istediğin tek şey, tüm törel yargılarının kaynağı olarak seçtiğin hayalindeki gelecek, sadece, ikimizin de sevdiği, sevmiş olduğu ve ümit bağladığı her şeyin yok edilmek zorunda olması.”</p>

  <p>“Bu geleceği sevdiğimi söylemedim -”</p>

  <p>“Ben de sevdiğini söylemedim,” dedi Valentine. “Hazırlanmak üzere seçtiğin gelecek bu, dedim. Ama ben seçmiyorum. Ben, içinde biraz ümit olan bir evrende yaşamayı seçiyorum. Ben, annen ve kız kardeşinin Descolada’yı kontrol altına almak için bir yol bulacakları bir evreni, Yıldızyolu Kongresi’nin düzeldiği veya değiştiği bir evreni, bir türün tamamını yok etme gücü ve arzusunun olmadığı bir evreni seçiyorum.”</p>

  <p>“Ya yanılıyorsan?”</p>

  <p>“O zaman, yine de ölmeden önce üzülecek bol zamanım olur. Ama sen, sen üzülecek her fırsatı aradın mı? Buna yol açan dürtüyü anlayabiliyorum. Andrew bana vaktiyle yakışıklı bir adam olduğunu -biliyor musun, hâlâ da öylesin- vücudunun tamamını kullanamamanın seni derinden yaraladığını söyledi. Ama senden daha çok şey kaybettikleri halde dünyaya karanlık bir kalple bakmayan bir sürü insan var.”</p>

  <p>“Benim hakkımdaki çözümlemen bu mu?” diye sordu Miro. “Birbirimizi sadece yarım saattir tanıyoruz ve artık benim hakkımda her şeyi biliyorsun.”</p>

  <p>“Bunun, hayatımda yapmış olduğum en sarsıcı konuşma olduğunu biliyorum.”</p>

  <p>“Ve bunun sakat olmamdan kaynaklandığını varsayıyorsun. Eh, sana bir şey söyleyeyim, Valentine Wiggin. Senin ümit ettiğin şeylerin hepsini ben de ümit ediyorum. Hatta bir gün vücudumun daha fazlasını geri alacağımı da ümit ediyorum. Ümidim olmasa <i>ölürdüm.</i> Sana anlattığım şeyler çaresizliğe kapıldığım için değil. Bunları sadece mümkün oldukları için söyledim. Ve mümkün oldukları için, bizi sonra şaşırtmamaları için onları düşünmeliyiz. Onları düşünmeliyiz, çünkü en kötüsü başımıza gelirse, bu evrende nasıl yaşayacağımızı zaten biliyor olacağız.”</p>

  <p>Valentine onun yüzünü inceliyor gibiydi; Miro onun bakışlarını kendisine dokunuyormuş gibi hissetti, tıpkı derisinin altında, beyninin içinde bir gıdıklanma gibi. “Evet,” dedi kadın.</p>

  <p>“Evet ne?”</p>

  <p>“Evet, kocam ve ben buraya taşınıp geminde yaşayacağız.” Kalktı ve geçide uzanan koridora doğru ilerlemeye başladı.</p>

  <p>“Buna neden karar verdin?”</p>

  <p>“Çünkü bizim gemi çok kalabalık. Ayrıca sen kesinlikle konuşmaya değer bir adamsın. Ve bu sadece yazmak zorunda olduğum makaleler için değil.”</p>

  <p>“Oh, demek sınavını geçtim?”</p>

  <p>“Evet, geçtin,” dedi kadın. “Ben seninkini geçtim mi?”</p>

  <p>“Seni sınamıyordum.”</p>

  <p>“Cehennem gibi sınıyordun,” dedi Valentine. “Ama eğer fark etmediysen sana söyleyeyim, ben de geçtim. Yoksa tüm bunları benimle konuşmazdın.”</p>

  <p>Valentine gitmişti. Miro onun koridorda sürünen ayak seslerini işitiyordu, sonra bilgisayar onun gemiler arasındaki geçitten geçtiğini haber verdi.</p>

  <p>Miro şimdiden onu özlemişti.</p>

  <p>Çünkü kadın haklıydı. Valentine de onun sınavını geçmişti. Miro’yu kimsenin dinlemediği bir şekilde dinlemişti; sabırsızlık göstermeden, cümlelerini onun yerine bitirmeden, bakışlarını yüzünden kaçırmadan. Miro onunla dikkatle ve doğru sözcüklerle değil büyük bîr duygusallıkla konuşmuştu. Bu sürenin büyük kısmında sözcüklerinin bir kısmı herhalde anlaşılmazdı. Ancak kadın onu öyle dikkatle dinlemişti ki tümünü anlamıştı ve bir kez bile bir şeyi tekrarlamasını istememişti. Bu kadınla beyni hasara uğramadan önce diğerleriyle konuştuğu kadar doğal konuşabilirdi. Evet, inatçı, dik başlı, hükmedici ve sonuca varmakta aceleci bir kadındı. Fakat aynı zamanda karşıt fikri dinleyebiliyor ve gerektiği zaman fikrini değiştirebiliyordu. Dinleyebiliyordu ve böylece Miro konuşabiliyordu. Belki Valentine ile hâlâ Miro olabilirdi.</p>
</body>
</html>
