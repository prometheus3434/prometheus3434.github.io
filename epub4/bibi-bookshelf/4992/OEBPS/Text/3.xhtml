<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.3.css" rel="stylesheet" type="text/css" />
</head>

<body>
  <h1 class="chapternumber sigil_not_in_toc">-3-</h1>

  <h1 class="chaptername" id="sigil_toc_id_3">TEMİZ ELLER</h1>

  <div class="quote">
    <p>"İnsanların en tatsız yanı başkalaşım geçirmemeleri. Senin halkın ve benimkiler birer tırtıl olarak doğuyorlar, ama üremeden önce kendimizi daha yüksek bir biçime dönüştürüyoruz, insanlar ise tüm yaşamları boyunca tırtıl olarak kalıyorlar."</p>

    <p>"İnsanlar da başkalaşım geçiriyorlar. Durmadan kimliklerini değiştiriyorlar. Ancak her yeni kimlik, henüz ele geçirdiği vücudun sanki her zaman sahibiymiş olduğu hayaliyle gelişir."</p>

    <p>"Böyle değişiklikler yüzeyseldir. Organizmanın doğası aynı kalıyor, insanlar bu değişiklikleriyle çok gurur duyuyorlar, fakat hayal edilen her değişim, o bireyler her zamanki davranışlarını tekrarladıkları için, yeni birtakım mazeretlere dönüşüyor."</p>

    <p>"İnsanlardan, onları anlayamayacak kadar farklısın."</p>

    <p>"Sen de insanlara çok benziyorsun, çünkü onları bu kadar berrak bir şekilde görebiliyorsun."</p>
  </div>

  <p>Han Qing-jao yedi yaşındayken tanrılar ilk kez onunla konuştular. Kız önce bir tanrının onunla konuştuğunu anlamadı. Bütün bildiği ellerinin kirli olduğu, görünmeyen iğrenç bir şeyle kaplı olduğu ve onları temizlemesi gerektiğiydi.</p>

  <p>İlk başlarda basit bir yıkama yeterliydi ve günlerce kendini daha iyi hissediyordu. Fakat zaman geçtikçe, kirlilik hissi her defasında daha sık geri gelmeye başladı ve kiri gidermek için günde birkaç kez yıkanmasına, elleri kanayıncaya kadar sert kıllı bir fırça ile daha çok ovalamasına neden oldu. Acı dayanılmaz olduğu zaman, her defasında birkaç saat için, kendisini temiz hissediyordu.</p>

  <p>Kimseye söylemedi: İçgüdüsel olarak ellerinin kirliliğinin bir sır olarak saklanması gerektiğini biliyordu. Herkes ellerini yıkamanın, tanrıların bir çocukla konuştuğunun ilk işaretlerinden biri olduğunu bilirdi ve tüm Path dünyasındaki birçok aile, aşırı temizlik kaygısı belirtileri görmek için çocuğunu ümitle izlerdi. Fakat bu insanların anlamadığı şey yıkanmaya yol açan o korkunç kendini tanımaydı: Tanrıların ilk mesajı, konuştuklarının konuşamadıkları kirlilik olurdu. Qing-jao, tanrıların kendisiyle konuştuğundan utandığı için değil, kirli olduğunu öğrenenlerin ondan tiksineceklerinden emin olduğu için ellerini yıkadığını sakladı.</p>

  <p>Tanrılar bu gizleme olayında onunla işbirliği yaptılar. Onun bu vahşi yıkamasını avuçları ile sınırladılar. Bu da elleri fena halde yaralanmış olsa bile onları yumruk haline getirebileceği veya yürürken onları etekliğinin katmanlarının arasına sokabileceği, ya da otururken sadece kucağına koyabileceği anlamına geliyordu. İnsanlar çok uslu küçük bir kız görüyorlardı.</p>

  <p>Eğer annesi sağ olsaydı, Qing-jao’nun sırrı çok önceden keşfedilirdi. Bu nedenle, bir hizmetçinin bunu fark etmesi için aylar geçti. Şişman ve yaşlı Mu-pao, Qing-jao’nun kahvaltı masasındaki küçük masa örtüsündeki kan lekesini fark etti. Mu-pao bunun ne anlama geldiğini hemen anladı; kanlı eller, tanrının ilgisinin iyi bilinen erken belirtilerinden biri değil miydi? Bu nedenle birçok hırslı aile özellikle umut veren çocuklarını durmadan yıkanmaya zorlardı. Path dünyası boyunca, gereksiz el yıkamalara “tanrılara davet’’ denirdi.</p>

  <p>Mu-pao hemen Qing-jao’nun babasına, söylentilere göre tanrıların konuştuklarının en büyüğü olan, Framlinglerle -dış dünyalılarla- konuştuğu halde tanrıların içindeki sesine ihanet etmediği, böylece Path dünyasının kutsal sırrını koruduğu için tanrıların gözünde en güçlü olan, asil Han Fei-tzu’ya, gitti. Efendisi bu haberden dolayı çok müteşekkir olacak ve Qing-jao’nun içindeki tanrıyı ilk gören olduğu için Mu-pao onurlandırılacaktı.</p>

  <p>Bir saat içinde, Han Fei-tzu sevgili küçük Qing-jao’sunu yanına almıştı ve bir tahtırevana binmiş olarak Rockfall’daki tapınağa gidiyorlardı. Qing-jao böyle koltuklarda yolculuk yapmayı sevmiyordu, onların ağırlığını taşıyan adamlar adına üzülüyordu. Bu düşüncesini ilk söylediği zaman babası, “Onlar acı çekmiyorlar,” demişti. “Kendilerini onurlandırılmış hissediyorlar. Halkın tanrıları onurlandırdıklarını göstermelerinin bir yolu bu; tanrıların konuştuğu biri, bir tapınağa giderken bunu Path halkının omuzlarının üstünde yapar.”</p>

  <p>“Ama her gün gittikçe büyüyorum,” diye Qing-jao yanıtladı.</p>

  <p>Babası, “Çok büyüdüğün zaman, ya yürüyerek gideceksin ya da kendi tahtırevanında,” dedi. Babasının ancak büyüyüp, tanrılarla konuşan olduktan sonra kendi tahtırevanına sahip olabileceğini açıklamasına gerek yoktu. “Ayrıca, çok zayıf ve hafif kalıp insanlara fazla yük olmayarak alçak gönüllülüğümüzü gösteriyoruz.” Babasının beli muazzam olmasa da oldukça geniş olduğundan, bu elbette bir şakaydı. Fakat şakanın ardındaki ders gerçekti: tanrıyla konuşan biri, Path’ın sıradan insanlarına yük olmamalıydı. İnsanlar tanrıların seslerini duyurmak için bütün dünyaların arasından kendi dünyaları seçildiği için pişman değil, minnettar olmalıydılar.</p>

  <p>Ama şimdi, Qing-jao daha çok önündeki ateşten gömleği düşünüyordu. Denenmek için götürüldüğünü biliyordu. “Birçok çocuğa tanrılar kendisiyle konuşuyormuş gibi davranması öğretilir,” diye babası açıkladı. “Tanrıların gerçekten seni seçmiş olup olmadıklarını öğrenmemiz gerek.”</p>

  <p>“Onların beni seçmeyi durdurmasını istiyorum,” dedi Qing-jao.</p>

  <p>“Deneme boyunca bunu daha da çok isteyeceksin,” dedi babası. Sesi acıma doluydu. Bu Qing-jao’yu daha da korkuttu. “İnsanlar sadece bizim gücümüzü ve ayrıcalıklarımızı görüyor ve bize imreniyorlar. Tanrıların sesini duyanların katlandığı büyük acıları bilmiyorlar. Eğer tanrılar gerçekten seninle konuşuyorlarsa, canım Qing-jao’m, bir yeşim taşının oymacının bıçağına, parlatıcının sert kumaşına dayandığı gibi, senin de acı çekmeye alışman gerek. Bu seni parlatacak. Neden sana Qing-jao adını verdim sanıyorsun?”</p>

  <p>Qing-jao, muhteşem parıltı, isminin anlamıydı. Aynı zamanda çok eski zamanlardan, Eski Çin'in ünlü bir şairinin adıydı. Sadece erkeklere saygı duyulan bir çağda, yine de kadın bir şair zamanının en büyük şairlerinden biri olarak onurlandırılmıştı. “İnce sis ve kalın bulut, bütün gün kederli.” Bu, Li Qing-jao’nun “Çifte Dokuzuncu” şarkısının başlangıcıydı. Qing-jao da şimdi böyle hissediyordu.</p>

  <p>Ve şiir nasıl sona eriyordu? “Şimdi perdelerim sadece batı rüzgârı tarafından kaldırılıyor. Şu altın tomurcuktan daha ince büyüyeceğim.” Bu onun da sonu olacak mıydı? Gönül atası bu şiirle ona, şimdi üzerine çökmekte olan karanlıkla sadece tanrıların batıdan gelip onun ince, hafif, altın ruhunu vücudundan alarak kaldıracaklarını mı söylemek istiyordu. Bu çok korkunçtu, sadece yedi yaşındayken, şimdiden ölümü düşünmek; yine de bu fikir kafasına gelmişti: Ne kadar erken ölürsem, annemi o kadar erken görürüm ve hatta büyük Li Qing-jao’nun kendisini bile.</p>

  <p>Ama denemenin ölümle ilgisi yoktu, ya da en azından öyle olması gerekirdi. Oldukça basitti, gerçekten. Babası onu diz çökmüş üç yaşlı adamın bulunduğu büyük bir odaya götürdü. Bunlar adama benziyorlardı ama kadın da olabilirlerdi. O kadar yaşlıydılar ki, tüm belirtiler yok olmuştu. Sadece çok ince bir tutam beyaz saçları vardı, sakalları yoktu ve biçimsiz çuval elbiseler giyiyorlardı. Daha sonra Qing-jao bunların, Yıldızyolu Kongresi’nin dini hizmet yolunda, gönüllü olarak bile olsa, kendini sakatlamaya müdahale etmesinden, hatta yasaklamasından önceki zamanlardan kalan tapınak hadımları olduğunu öğrendi. Ama şu anda, bunlar elleri ona dokunan, elbiselerini araştıran hayalet gibi gizemli yaşlı yaratıklardı.</p>

  <p>Ne arıyorlardı? Onun fildişi yemek çubuklarını buldular ve aldılar. Belinin çevresindeki kuşağı aldılar. Terliklerini aldılar. Daha sonra, deneme sırasında bazı çocukların son derece ümitsizliğe kapılarak kendilerini öldürdüklerini, bu nedenle bu nesnelerin kendisinden alındığını öğrendi. İçlerinden biri yemek çubuklarını burnuna sokmuş, sonra kendini yere atarak çubukları beynine saplamıştı. Bir başkası kendisini kuşağıyla asmıştı. Bir diğeri de terliklerini zorla ağzına sokmuş ve gırtlağına itip kendisini boğarak öldürmüştü... Başarılı intihar girişimleri nadirdi, fakat nedense en zeki çocuklarda oluyordu ve en çok da kızlarda. Bu nedenle Qing-jao’dan intihar girişimiyle ilgili tüm bilinen araçları almışlardı.</p>

  <p>Yaşlılar çıktılar. Babası Qing-jao'nun yanına diz çöktü. “Anlamalısın ki, Qing-jao, gerçekten seni denemiyoruz. Kendi özgür iradenle yapacağın hiçbir şey burada olacaklara en küçük bir etki bile yapmaz. Aslında seninle görüşmeye kararlı olup olmadıkları hakkında tanrıları deniyoruz. Eğer öyleyseler, bir yolunu bulurlar, biz de bunu görürüz ve sen de bu odadan bir tanrılarla konuşan olarak çıkarsın. Eğer değillerse, buraya tamamen onların sesinden kurtulmuş olarak dönersin. Kendim de bilmediğimden hangi sonuç için dua edeceğimi sana söyleyemem.”</p>

  <p>“Baba,” dedi Qing-jao. “Ya benden utanırsan?” Bu yeni düşünce, sanki kirliymişler gibi, onları yıkamak ihtiyacını duyuyormuş gibi, ellerinin kaşınmasına neden oldu.</p>

  <p>“Her iki durumda da senden utanmam.”</p>

  <p>Sonra, Han Fei-tzu ellerini çırptı. Yaşlılardan biri ağır bir leğen taşıyarak geri döndü. Leğeni Qing-jao’nun önüne bıraktı.</p>

  <p>“Ellerini içine sok.”</p>

  <p>Leğen koyu siyah bir yağla doluydu. Qing-jao titredi. “Ellerimi buna sokamam.”</p>

  <p>Babası uzandı, onun kollarını tuttu ve ellerini zorla pisliğin içine soktu. Qing-jao bağırdı, şimdiye kadar babası onun üstünde hiç güç kullanmamıştı. Babası kollarını bıraktığı zaman, elleri yapışkan yağla kaplanmıştı. Ellerinin pisliği karşısında soluğu kesildi; onlara böyle bakarken, kokusunu alırken, nefes almak zordu. Yaşlı adam leğeni aldı ve dışarı taşıdı.</p>

  <p>“Nerede yıkanabilirim, baba,” diye Qing-jao sızlandı. “Yıkanamazsın,” dedi babası, “bir daha asla yıkanamazsın.” Qing-jao çocuk olduğu için, bu sözlerin de denemenin bir parçası olduğunu tahmin edemediğinden ona inandı. Babasının odayı terk etmesini izledi. Arkasından kapının mandalının indirildiğini işitti. Yalnızdı.</p>

  <p>Başlangıçta sadece ellerini uzatmış olarak önünde tutarak elbisesinin hiçbir yerine sürünmemesini sağladı. Çaresizce yıkanacak bir yer aradı, fakat su yoktu, bir kumaş parçası bile yoktu. Oda tam olarak çıplak değildi -koltuklar, masalar, heykeller, büyük taş kavanozlar vardı- fakat bütün yüzeyler sertti, güzelce cilâlanmıştı ve o kadar temizdi ki onlara dokunmaya kıyamadı. Ancak ellerinin kirliliği dayanılmazdı. Onları temizlemesi gerekiyordu.</p>

  <p>“Baba,” diye seslendi. “Gel de ellerimi yıka!” Babası elbette onu işitiyordu. Elbette civarda bir yerde onun testi başarmasını bekliyordu. Onu işitmiş olmalıydı, ama gelmedi.</p>

  <p>Odadaki tek kumaş giydiği elbiseydi, ellerini buna silebilirdi, ama o zaman yağ elbisesine bulaşacaktı; vücudunun diğer kısımlarına bulaşabilirdi. Elbette bu balçık temizlenirdi, fakat kirli ellerini vücudunun başka yerine dokundurmadan bunu nasıl yapacaktı?</p>

  <p>Denedi. Önce, bir tanrıya ait olması ihtimaline karşı, düzgün bir heykelin kollarında ellerindeki yağın mümkün olduğu kadar fazlasını dikkatle temizledi. Daha sonra gelip seni temizlerim; seni kendi elbisemle temizlerim.</p>

  <p>Sonra omuzlarının üstünden arkasına uzanarak sırtındaki kumaşı yakaladı, başının üstünden geçirmek için kumaşı çekti. Yağlı parmakları ipekte kaydı; çıplak sırtında kumaşın içinden geçen balçığın soğukluğunu hissedebiliyordu. Onu sonra temizlerim, diye düşündü.</p>

  <p>Sonunda kumaşı, elbiseyi çıkarmasına yetecek kadar sıkı kavradı. Elbise başının üstünden kaydı, fakat tümüyle çıkmadan her şeyin daha kötü olduğunu biliyordu, çünkü yağın bir kısmı şimdi uzun saçlarındaydı ve bu saç yüzüne düşmüştü, artık kir sadece ellerinde değil, aynı zamanda sırtında, saçında ve yüzündeydi.</p>

  <p>Yine de denedi. Elbisesini tamamen çıkardı, sonra kumaşın küçük bir kısmına dikkatle ellerini sildi. Sonra bir başkasıyla yüzünü sildi. Ama yararı olmamıştı. Ne yaparsa yapsın yağın bir kısmı ona yapışmış olarak kaldı. Yüzünde, ipek elbisesi yağı sileceğine sanki onu sıvamış gibi bir his vardı. Hayatında hiçbir zaman bu kadar çaresizce kirli olmamıştı. Bu dayanılmazdı, yine de bundan kurtulamıyordu.</p>

  <p>“Baba! Gel beni al! Tanrılarla konuşan olmak istemiyorum!” Babası gelmedi. Qing-jao ağlamaya başladı.</p>

  <p>Ağlamakla ilgili sorun, bunun bir işe yaramamasıydı. Ne kadar ağlarsa kendisini o kadar pis hissediyordu. Ağlarken bile çaresiz temizlenme ihtiyacı üstün geldi. Bu nedenle gözlerinden yaşlar akarken, ümitsizce ellerindeki yağı temizlemenin bir yolunu aramaya başladı. Tekrar elbisesinin ipeğini denedi, fakat az sonra ellerini duvara sürtüyor, odanın çevresinde yan yan ilerleyerek onları yağla sıvıyordu. Avuçlarını duvara o kadar hızlı sürdü ki, ısı yükseldi ve yağ eridi. Elleri kızarıncaya, avuçlarındaki yumuşamış kabukların bazıları tahta duvarlardaki görülmeyen kırıklar tarafından sıyrılıncaya kadar bunu defalarca yaptı.</p>

  <p>Avuçları ve parmakları üstlerindeki yağı hissetmeyeceği kadar acıdığı zaman, onlarla yüzünü sildi, oradaki yağı çıkartmak için tırnaklarıyla yüzünü kazıdı. Sonra, elleri yeniden kirlendi, kız bir kez daha onları duvarlara sürdü.</p>

  <p>Sonunda, tükenmiş bir halde yere düştü ve ellerindeki acıya, temizlenememekteki çaresizliğine ağladı. Ağlamaktan gözleri şişmişti. Gözyaşları yanaklarından aşağıya süzülüyordu. Gözlerini ve yanaklarını ovaladı ve gözyaşlarının derisini ne kadar kayganlaştırdığını, ne kadar tiksindirici olduğunu hissetti. Bunun ne anlama geldiğini kesinlikle biliyordu: Tanrılar onu yargılamış ve temiz olmadığına karar vermişlerdi. Yaşamaya lâyık değildi. Eğer temizlenemiyorsa, kendisini yok etmesi gerekiyordu. Bu onları tatmin ederdi. Bu onun acısını hafifletirdi. Tüm yapması gereken ölmenin bir yolunu bulmaktı. Soluk almayı kesmenin. Onu çağırdığı zaman gelmediği için babası pişman olacaktı, ama bunun için kızın yapabileceği bir şey yoktu. Şimdi tanrıların gücü altındaydı ve onlar da onun yaşayanlar arasında olamayacak kadar değersiz olduğuna karar vermişlerdi. Hem, bunca yıldan sonra annesinin dudaklarının kapısı havanın içeriye ve dışarıya geçmesini durdurduktan sonra, onun soluk almaya ne hakkı vardı.</p>

  <p>Önce, soluk almasını önlemek için ağzına tıkarak, ya da boğarak öldürmesi için boynuna dolayarak, elbisesini kullanmayı düşündü - fakat çok fazla yağla kaplanmış olan elbisesi ele alınamayacak kadar iğrençti. Başka bir yol bulmak zorundaydı.</p>

  <p>Qing-jao duvara yürüdü, ona bastırdı. Dayanıklı tahta. Geriye doğru kaykıldı ve kafasını tahtaya savurdu. Vurduğu anda başına bir acı yayıldı; sersemledi, oturur durumda yere düştü. Başının içi acıyordu. Tavan durmadan çevresinde dönüyordu. Bir an için ellerinin pisliğini unuttu.</p>

  <p>Fakat bu rahatlama uzun sürmedi. Alnındaki yağın duvarın cilâsını bozduğu hafif koyu lekeyi görebiliyordu. Tanrılar içinde konuşarak ona eskisinden daha pis olduğunu söylediler. Hafif bir acı onun değersizliğini değiştirmezdi.</p>

  <p>Kafasını yeniden duvara vurdu. Ancak, bu kez o kadar acı hissetmedi, neredeyse acı diye bir şey yoktu. Yeniden, yeniden, artık istemesine rağmen vücudunun ona bu kadar zarar vermeyi reddederek çarpmalardan kaçındığını fark etti. Bu onun tanrıların kendisini neden değersiz bulduklarını daha iyi anlamasına yardım etti, vücudunu kendisine itaat ettiremeyecek kadar acizdi. Pekâlâ, o kadar çaresiz değildi. Vücudunu boyun eğmeye kandırabilirdi.</p>

  <p>Heykellerin, belki üç metre yüksekliğinde olan, en uzununu seçti. Bu yarım adım atmış ve başının üstünde kılıç tutan bir adamın bronz döküm heykeliydi. Tırmanabileceği açılar, eğimler ve çıkıntılar vardı. Elleri durmadan kayıyordu, fakat heykelin omuzlarında, bir eliyle başını bir eliyle kılıcı tutarak dengede durabilecek kadar tırmandı.</p>

  <p>Bir an için, kılıca dokunarak, onunla gırtlağını kesmeyi düşündü, bu onun soluğunu keserdi, değil mi? Fakat keskin kısmı sadece aldatmacaydı. Keskin değildi ve zaten boynunu doğru açıyla ona dayayamıyordu. Bu nedenle asıl planına geri döndü.</p>

  <p>Birkaç derin nefes aldı, sonra ellerini arkasında kavuşturdu ve öne doğru devrildi. Baş üstü yere inecekti; bu onun pisliğini sona erdirirdi.</p>

  <p>Ama taban hızla yaklaşırken kontrolünü kaybetti. Bir çığlık attı; arkasındaki ellerinin birbirinden kurtulduğunu ve düşmesini engellemek için öne uzandığını hissetti. Vahşî bir tatmin duygusuyla, çok geç, diye düşündü ve sonra kafası yere çarptı, her şey karardı.</p>

  <p>&nbsp;</p>

  <p class="center">* * *</p>

  <p>&nbsp;</p>

  <p>Qing-jao, kımıldadığı anda kolunda derin bir ağrı ve başında keskin bir acı hissederek uyandı, ama yaşıyordu. Ne zaman gözünü açsa odanın daha kararmış olduğunu görüyordu. Dışarıda gece olmuş muydu? Ne kadar uyumuştu? Sol kolunu kımıldatmaya dayanamıyordu, ağrıyan kolunu; dirseğinde çirkin bir kızartı gördü ve düştüğü zaman içeriden kırıldığını düşündü.</p>

  <p>Ellerinin hâlâ yağla kaplı olduğunu da gördü ve tahammül edilmez pisliğini hissetti: tanrılar onun kararlarını vermişlerdi. Öncelikle kendisini öldürmeyi denememeliydi. Tanrılar yargılarından onun böyle kaçıp gitmesine izin vermezlerdi.</p>

  <p>Ne yapabilirim, diye yalvardı. Ey tanrılar, önünüzde nasıl temizlenebilirim? Li Qing-jao, gönül atam, tanrıların hakkımda iyi hüküm vermeleri için ne yapmam gerektiğini söyle!</p>

  <p>Aklına o anda gelen şey, Qing-jao’nun aşk şarkısı “Ayrılık” oldu. Üç yaşındayken, babası ve annesinin ona annesinin öleceğini söylemelerinden az önce, babası ezberlemesi için ilk olarak ona bunu vermişti. Şu andaki durum için çok uygundu, çünkü kendisi de tanrıların iyi niyetlerinden ayrılmamış mıydı? Onu gerçek tanrılarla konuşanlardan biri olarak kabul etmeleri için onlarla uzlaşmaya ihtiyacı yok muydu?</p>

  <div style="padding: 2em;">
    <p>Birisi, geriye dönmekte olan</p>

    <p>Bir kazın çizgilerinde</p>

    <p>Sevgi dolu bir not yollamış,</p>

    <p>Ve ay, batı odamda doğarken,</p>

    <p>Çiçeklerin taç yaprakları</p>

    <p>Akan derenin üstünde dans ederken,</p>

    <p>Yine üzüntüyle ayrılığı yaşayan seni,</p>

    <p>İkimizi düşündüm,</p>

    <p>Bakışım aşağıya indiği ve</p>

    <p>Kalbim yukarıda kaldığı zaman bile,</p>

    <p>Yok edilemeyecek bir acı bu</p>
  </div>

  <p>Batı odasını dolduran ay, ona bu şiirde üzülenin sıradan bir insan-âşık olmadığını anlatıyordu; batıyla ilgili imalar her zaman işin içinde tanrıların olduğu anlamına gelirdi. Li Qing-jao, küçük Han Qing-jao’nun dualarına karşılık vermiş ve yok edilemeyecek acının -vücudunun pisliğinin- nasıl tedavi edileceğini ona söylemek için bu şiiri yollamıştı.</p>

  <p>Sevgi dolu not ne, diye düşündü Qing-jao. Dönmekte olan kazın çizgileri, ama bu odada kaz yoktu. Akan derenin üstündeki taç yaprakları, ama bu odada taç yaprakları yoktu, dere yoktu.</p>

  <p>“Bakışım aşağıya indiği ve kalbim yukarıda kaldığı zaman bile.” İpucu buydu, yanıt buydu, bunu biliyordu. Qing-jao yavaşça, dikkatle karnının üstünde yuvarlandı. Bir kez ağırlığını sol koluna vermeye çalıştığı zaman, dirseği büküldü ve dayanılmaz acı neredeyse yeniden bayılmasına neden oluyordu. Sonunda başı eğik ve sağ koluna dayanmış bir halde dizüstü çöktü. Aşağıya bakarak. Şiir bunun kalbini yukarıda tutacağına söz veriyordu. Kendini daha iyi hissetmiyordu, hâlâ pis, hâlâ acıyla doluydu. Aşağıya bakmak ona tabanın cilâlı tahtalarının ve onun dizlerinin arasından geçip dalgalar halinde çizgiler çekerek odanın ucunakadar uzanan damarlarının dışında bir şey göstermiyordu.</p>

  <p>Çizgiler. Ağaç damarlarının çizgileri, kazın çizgileri. Ayrıca ağaç damarları akan bir dereye benzemiyor muydu? Kaz gibi o da çizgileri izlemeliydi; bu akarsuyun üstünde taç yapraklar gibi dans etmeliydi. Verilen sözün anlamı buydu: Gözleri aşağıya indiği zaman kalbi yukarıda kalacaktı.</p>

  <p>Tahtanın damarlarından özel bir tanesini seçti, çevresindeki daha açık renkli tahtanın arasından bir nehir gibi kıvrılarak uzanan karanlık bir çizgiydi ve izlemesi gereken derenin bu olduğunu o anda biliyordu. Ona parmağıyla -pis ve değersiz parmağıyla- dokunmaya cesaret edemedi. Bir kazın havaya dokunuşu gibi, çizginin çok hafifçe izlenmesi gerekiyordu. Sadece gözleri çizgiyi izleyebilirdi.</p>

  <p>Böylece duvara doğru çizgiyi dikkatle izlemeye başladı. Birkaç kez o kadar hızlı hareket etti ki, çizgiyi kaybetti ve hangisi olduğunu unuttu; ama kısa sürede yeniden buldu ve duvara kadar izledi. Bu yeterince iyi miydi? Tanrılar tatmin olmuş muydu?</p>

  <p>Hemen hemen, ama çok fazla değil, gözleri çizgiden kaydığı zaman, tekrar doğru olana döndüğünden emin olamazdı. Taç yaprakları dereden dereye sıçramazdı. Tüm uzunluğu boyunca doğru çizgiyi izlemek zorundaydı. Bu kez duvardan başladı ve çok aşağıya eğildi, böylece sağ elinin hareketiyle bile gözlerinin dikkati kaybolmayacaktı. Ağır ağır ilerlerken gözleri yandığı zaman bile onları kırpmadı. Eğer izlemekte olduğu çizgiyi kaybederse geriye dönüp yeniden başlaması gerektiğini biliyordu. Bu iş kusursuzca yapılmalıydı yoksa onu temizlemek konusundaki bütün gücünü kaybedecekti.</p>

  <p>Bu sonsuza kadar sürdü. Gözlerini kırptı, ama gelişigüzel bir şekilde değil, kazara. Gözleri çok yandığı zaman, sol gözü çizgide kalacak şekilde eğiliyordu. Sonra bir an için diğer gözünü çizgiye yaklaştırıyordu. Sağ gözü onu açacak kadar rahatlamış oluyordu, sonra bu gözü tahtanın çizgisinin üstüne koyuyor ve sol gözünü kapatıyordu. Bu şekilde, tahta bitinceye kadar yolun yarısına, başka bir tahta ile kesiştiği yere, geldi. Bunun yeterli olup olmadığından, bu damarı bitirmiş olmanın yeterli mi, yoksa izlenecek başka bir damar bulmasının gerekli mi olduğundan emin değildi. Tanrıları denemek, tatmin olup olmadıklarını öğrenmek için kalkar gibi yaptı. Yarı yarıya doğruldu, hiçbir şey hissetmedi; durdu, hâlâ rahattı.</p>

  <p>Ah! Tatmin olmuşlardı, ondan memnun kalmışlardı. Şimdi derisindeki yağ, bir parça yağdan başka bir şey değildi. Yıkanmaya gerek yoktu, şu anda yoktu, çünkü kendisini temizlemek için başka bir yol bulmuştu, tanrıların ona boyun eğdirmek için buldukları başka bir yol. Yavaşça, gülümseyerek, sevinçten hafifçe ağlayarak, tahtaya sırtüstü yattı. Li Qing-jao, gönül atam, bana yol gösterdiğin için teşekkür ederim. Şimdi tanrılara katıldım; ayrılık sona erdi. Anne, temiz ve değerli olarak tekrar sana bağlandım. Batı’nın Beyaz Kaplanı, artık kürküne dokunup kirli bir iz bırakmayacak kadar temizim.</p>

  <p>Sonra ona eller dokundu, babasının elleri, onu kaldırdı. Yüzüne, çıplak vücuduna su damlaları düştü, babasının göz yaşları. “Yaşıyorsun,” dedi. “Benim, tanrıların konuştuğu, canım kızım, hayatım, muhteşem zekâlı, ışık saçan bir tanem.”</p>

  <p>Sonra, onun denenmesi boyunca babasının bağlanmış ve ağzının tıkaçlanmış olduğunu ve heykele tırmanıp gırtlağını kılıca dayadığı zaman kendisini büyük bir güçle ileri fırlattığını, bu nedenle iskemlesinin devrilip kafasını duvara çarptığını öğrenecekti. Onun Qing-jao’nun heykelden o korkunç düşüşünü görmemesinin büyük bir lütuf olduğu düşünülüyordu. Kız baygın yattığı sürece onun için ağlamıştı. Ve sonra, kız dizlerinin üstüne doğrulup yerdeki tahtanın damarlarını izlemeye başlayınca, bunun ne anlama geldiğini fark eden o olmuştu. “Bakın,” diye fısıldamıştı. “Tanrılar ona bir görev verdiler. Tanrılar onunla konuşuyorlar.”</p>

  <p>Diğerleri bunu tanımakta yavaş kalmışlardı, çünkü daha önce tahtanın damarlarını izleyen birini görmemişlerdi. Tanrıların Sesi Katalogu’nda bu yoktu: Kapı-Beklemek, Beşin-Katlarıyla- Saymak, Nesne-Saymak, Kazayla-Yapılan-Cinayetleri-Saymak, Parmak-Tırnaklarını-Yemek, Deri-Kazımak, Saçlarını-Yolmak, Taşları-Kemirmek, Gözlerini-Ovmak; bütün bunlar tanrıların talep ettiği kefaretlerdi, kafalarını bilgelikle doldurmak için tanrılarla konuşanların ruhunu temizlemek için kullandıkları boyun eğme ayinleriydi. Kimse Tahta-Damarı-İzlemeyi görmemişti. Yine de babası onun ne yaptığını görmüş, ayinin adını koymuştu ve onu Sesler Katalogu’na eklemişti. Bu artık sonsuza kadar onun adını taşıyacaktı. Han Qing-jao, tanrıların bu ayini yapması için ilk emrettiği kişiydi. Bu onu çok özel yapıyordu.</p>

  <p>Tanrıların kızına böyle güçlü bir şekilde sahip çıkmaları elbette Han Fei-tzu için büyük bir onurdu. Ve kızı kendisini öldürmeye çalışırken neredeyse çıldıracak hale geldiği haberi hızla yayıldı ve birçok insanın kalbine dokundu. “Tanrılarla konuşanların en büyüğü olabilir,” dediler onun için, “fakat kızını hayatından çok seviyor.” Bu, onu saydıkları kadar sevmelerine de neden oldu.</p>

  <p>İşte bundan sonra insanlar Han Fei-tzu’nun olası tanrılığından bahsetmeye başladılar. “O tanrıların onu dinlemesine yetecek kadar büyük ve güçlü,” dedi onun tarafını tutan insanlar. “Ayrıca, Path gezegenindeki herkesi sevecek ve bizim için en iyisini yapacak kadar sevgi dolu. Bir dünyanın tanrısının böyle olması gerekmez mi?” Elbette buna şimdi karar vermek imkânsızdı, bir adam ölünceye kadar değil bir dünyanın, bir köyün bile tanrısı seçilemezdi. Hayatı başından sonuna kadar bilinmedikçe, nasıl bir tanrı olacağını nereden bilebilirdiniz?</p>

  <p>Büyüdüğü sırada, bu fısıltılar defalarca Qing-jao’nun kulağına geldi ve babasının Path’ın tanrısı olarak seçilebileceğini bilmek onun hayatının ışıklarından biri oldu. Fakat aynı zamanda, yaralı ve çarpılmış vücudunu tedavi olacağı yatağa onun ellerinin taşıdığını, soğuk vücuduna sıcak gözyaşları dökenin onun gözleri olduğunu, eski dilin harikulade tutkulu tonlarıyla fısıldayan dudakların onun olduğunu sonsuza kadar belleğinde taşıyacaktı. “Sevgili kızım, ışık saçan bir tanem, asla hayatımdan ışığını alma. Ne olursa olsun, bir daha asla kendine zarar verme, yoksa kesinlikle ölürüm.”</p>
</body>
</html>
