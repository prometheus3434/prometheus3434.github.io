<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.3.css" rel="stylesheet" type="text/css" />
</head>

<body>
  <h1 class="chapternumber sigil_not_in_toc">-5-</h1>

  <h1 class="chaptername" id="sigil_toc_id_5">LUSİTANİA FİLOSU</h1>

  <div class="quote">
    <p>"Ender, Yıldızyolu Kongresi'nin savaş filosu bize ulaştığı zaman, bu dünyayı yok etmeyi planladıklarını söylüyor."</p>

    <p>"İlginç."</p>

    <p>"Ölümden korkmuyor musun?"</p>

    <p>"Geldikleri zaman burada olmak niyetinde değiliz."</p>
  </div>

  <p>Qing-jao artık elleri gizlice kanayan o küçük kız değildi. Tanrılarla konuşan olduğunu kanıtladığı andan itibaren hayatı değişmişti ve o günden beri tanrıların sesinin hayatına girmesine ve bunun ona toplum içinde verdiği role alışmıştı. Aslında tanrılar kastedilerek kendisine verilen ayrıcalıkları ve gösterilen saygıyı, babasının ona öğretmiş olduğu gibi, bir havaya girmeden, tanrılar ve insanlar sırtına gitgide daha ağır sorumluluklar yüklerken, daha da alçak gönüllü olarak karşılamayı öğrenmişti.</p>

  <p>Qing-jao görevlerini ciddîye aldı ve onlardan keyif aldı. Son on yıl boyunca sert ve canlı bir eğitim sürecinden geçmişti. Diğer çocukların eşliğinde yaptığı -koşu, yüzme, at binme, kılıç savaşı, değnek savaşı, kemik savaşı- çalışmalarıyla vücudu biçimlenmiş ve eğitilmişti. Diğer çocuklarla birlikte, zihni dillerle dolmuştu; Stark, yıldızların ortak dili, bilgisayarlarda kullanılan dildi; Eski Çince, gırtlaktan şarkı gibi çıkar, pirinç kağıdına ve ince kuma fevkalade ideogramlarla çizilirdi; Yeni Çince, sadece ağızdan konuşulur ve genel alfabeyle sıradan bir kağıt ve toprak üstüne yazılırdı. Onun bu dilleri diğer çocuklara oranla çok daha hızla, kolayca ve kusursuzca öğrenmesi Qing-jao dışında kimseyi şaşırtmamıştı.</p>

  <p>Diğer eğitmenler ona tek olarak geliyorlardı. Bu şekilde bilim ve tarih, matematik ve müzik öğrendi. Ve her hafta babasına gider, onunla yarım gün geçirir, ona öğrendiği her şeyi anlatarak onun yanıtlarını dinlerdi. Onun beğenisi, odasına dönerken yol boyunca dans etmesine neden olurdu; babasının ılımlı bir tekdiri bile, kendisini çalışmaya geri dönecek kadar temiz hissedinceye değin saatlerce ders odasının tahta damarlarını izlemesine neden olurdu.</p>

  <p>Eğitiminin diğer kısmı tamamen özeldi. Babasının tanrılara itaat etmeyi nasıl geciktirecek kadar güçlü olduğunu görmüştü. Tanrılar temizlik ayini istedikleri zaman, açlık, onlara itaat etme ihtiyacı o kadar şiddetli olurdu ki, reddedilemezdi. Ama yine de babası bir şekilde onu reddediyordu, en azından yeterince uzun bir süre için erteliyordu ve bu ayinleri hep gizliydi. Qing-Jao böyle bir gücün kendisinde de olmasını çok istiyordu, bu nedenle geciktirme konusunda kendisini eğitmeye başladı. Tanrılar onun bunaltıcı değersizliğini kendisine hissettirdikleri ve gözleri tahtaların damar çizgilerini aramaya başladığı zaman, ya da ellerini tahammül edilemeyecek kadar kirli hissettiği zaman, kendini o andaki olaylara yoğunlaştırıp bekliyor ve itaat etmeyi olduğunca geciktiriyordu.</p>

  <p>Başlangıçta, eğer temizlenmeyi bir tam dakika erteleyebildiği takdirde, bu onun için bir zaferdi ve bu nedenle, direnci kırıldığı zaman, tanrılar ayini her zamankinden daha ağırlaştırarak ve daha zorlaştırarak onu cezalandırıyorlardı. Fakat kız vazgeçmeyi reddediyordu. O, Han Fei-tzu’nun kızıydı, değil mi? Ve zamanla, yıllar geçtikçe, o da babasının öğrendiğini öğrendi: şeffaf bir yeşimin içine hapsedilmiş tehlikeli bir ateş gibi, tanrıların gönderdiği ve kalbinin içinde yanan o müthiş ateşle, bir insanın açlıkla, onu kontrol ederek, sık sık saatlerce yaşayabileceğini öğrendi.</p>

  <p>Sonra, yalnız olduğu zaman, kutuyu açıp o ateşi sadece bir tek müthiş patlamayla değil, ama yavaşça, peyderpey, başını eğip döşemenin çizgilerini izlediği sırada, ya da mukaddes leğenine eğilip sessizce ve düzenli bir şekilde ellerini süngertaşı, kül suyu ve ödağacıyla ovalayarak kutsal yıkanmasını yaptığı sırada, onu ışıkla doldururken serbest bırakırdı.</p>

  <p>Böylece tanrıların öfkeli sesini, gizli ve kontrol altına alınmış bir tapınmaya dönüştürdü. Sadece ara sıra gelen ani sıkıntı anlarında kontrolünü kaybedip, bir öğretmen veya ziyaretçinin önünde kendini yere atıyordu. Bu aşağılanmaları, tanrıların onun üstündeki güçlerinin kesin olduğunu ve kendisini devamlı kontrol etmesine eğlenmek için izin verdiklerini ona göstermelerinin bir yolu olarak kabul etti. Bu kusurlu kontrolden memnundu. Yine de, babasının o kusursuz kendini kontrolüyle eşit olduğunu düşünmek küstahlık olurdu. Babasının olağanüstü asaleti tanrılar onu onurlandırdığı için gelmişti, bu nedenle de herkesin önünde gururunun kırılmasına gerek yoktu. Böyle bir onuru kazanmak için Qing-jao bir şey yapmamıştı.</p>

  <p>Son olarak, haftada bir gün halkın erdemli çalışmasına yardım etmek de eğitimine dahildi. Erdemli çalışma, elbette halkın her gün bürolarında ve fabrikalarında yaptığı iş değildi. Erdemli çalışmanın anlamı, çeltik tarlalarındaki yıpratıcı çalışmaydı. Path’daki her erkek, kadın ve çocuk, baldırlarına kadar suya gömülmüş, kamburunu çıkarmış halde eğilerek bu işi yapmak ve pirinci hasat etmek ya da vatandaşlıktan ayrılmak zorundaydı. Qing-jao küçükken babası, “Atalarımızı işte böyle onurlandırıyoruz,” diye ona açıklamıştı. “Onlara kimsenin onların işinden asla daha yüksek olmayacağını gösteriyoruz.” Erdemli çalışmayla büyüyen pirinç kutsal olarak kabul edilirdi; tapınaklarda sunulur ve kutsal günlerde yenirdi; eve ait tanrılara küçük çanaklar içinde sunularak önlerine konurdu.</p>

  <p>Bir kez, Qing-jao on ikisindeyken, hava son derece sıcaktı ve bir araştırma projesindeki işini bitirmekte istekliydi. “Bu gün pirinç tarlalarına gitmeme izin verme,” dedi öğretmenine. “Burada yapmakta olduğum şey çok daha önemli.”</p>

  <p>Öğretmen eğildi ve gitti, ama az sonra odasına babası geldi. Elinde ağır bir kılıç taşıyordu ve onu başının üstüne kaldırdığı zaman kız dehşet içinde bir çığlık attı. Kutsal bir konuda saygısızlık yaptığı için onu öldürecek miydi? Ama babası onu incitmedi, zaten bunu yapacağını nasıl düşünebilmişti? Bunun yerine, kılıç bilgisayar terminalinin üstüne indi. Metal parçalar büküldü; plastik parçalandı ve uçuştu. Makine yok edilmişti.</p>

  <p>Babası sesini yükseltmedi. Bu söylediği en hafif fısıltıydı. “Birinci tanrılar, ikinci atalar, üçüncü halk, dördüncü yöneticiler, son olarak kendin.”</p>

  <p>Bu, Path’ın en berrak ifadesiydi. Bu, her şeyden önce bu dünyaya yerleşilmesinin nedeniydi. Qing-jao bunu unutmuştu: Eğer erdemli çalışmayı yapamayacak kadar meşgulse, Path’da değildi.</p>

  <p>Bunu bir daha unutmayacaktı. Ve zamanla, güneşin sırtını dövmesini, bacaklarını ve ellerini saran serin ve çamurlu suyu, ellerine sarılmak için uzanan pirinç bitkisinin saplarını sevmeyi öğrenmişti. Çeltik tarlalarında çamurla kaplanmış olarak kendisini hiç de pis hissetmiyordu, çünkü tanrıların hizmetinde kirli olduğunu biliyordu.</p>

  <p>Sonunda, on altı yaşında eğitimi bitmişti. Sadece kendisini yetişkin bir kadının görevlerinde kanıtlaması gerekiyordu; bu ancak tanrılarla konuşan birine emanet edilebilecek kadar zor ve önemli bir görevdi.</p>

  <p>Büyük Han-Fei-tzu’nun odasında onun huzuruna çıktı. Tıpkı onunki gibi, büyük ve açık bir alandı; tıpkı onunki gibi, yatacak yer çok basitti, yerdeki bir hasır; tıpkı onunki gibi, odaya üstünde bilgisayar terminali olan bir masa hakimdi. Qing-jao babasının odasına ne zaman girse, terminalin üstünde süzülmeyen bir şey görmediği hiç olmamıştı; diyagramlar, üç boyutlu modeller, gerçek zaman benzetimleri, sözcükler. Daha çok sözcükler. Babasının onları kıyaslayabilmesi için ileri geri hareket eden sanal sayfaların üstünde uçuşan harfler veya işaretler.</p>

  <p>Qing-jao’nun odasında geri kalan her yer boştu. Babası tahta damar çizgilerini izlemediği için, bu kadar hoşgörüsüz olmasına gerek yoktu. Buna rağmen, tarzı basitti. Bir halı, çok ender olarak üstünde fazla süsleme olurdu. Üzerinde bir heykelcik olan alçak bir masa. Bir tek resim hariç çıplak duvarlar. Ve oda çok büyük olduğundan, tıpkı çok uzaklarda bağıran birinin hafifçe işitilen sesi gibi, bütün bunlar neredeyse kaybolmuş gibi görünüyordu.</p>

  <p>Bu odanın ziyaretçilere verdiği mesaj çok açıktı. Han Fei-tzu basitliği seçmişti. Nesnelerin her biri saf bir ruh için yeterliydi.</p>

  <p>Ancak, Qing-jao’ya mesajı oldukça farklıydı. Çünkü o ev halkı dışında kimsenin fark etmediği bir şeyi biliyordu: halı, masa, heykelcik ve resim her gün değişiyordu. Ve hayatı boyunca bir tanesini bile tanıyamamıştı. Bu nedenle alması gereken ders şuydu: saf bir ruh hiçbir şeye bağlanamaz. Saf bir ruh her gün kendini yeni şeylere açmalıdır.</p>

  <p>Bu resmi bir durum olduğundan, babası çalışırken arkasına gelip ekranında ne olduğunu inceleyerek, ne yaptığını tahmin etmeye çalışarak onu izlemedi. Bu kez odanın ortasına kadar yürüdü ve bugün nar bülbülü yumurtası renginde olan ve köşesinde ufak bir leke bulunan düz halının üstüne diz çöktü. Babası koltuğundan kalkıp gelerek yanında duruncaya kadar lekeyi bile incelemeyerek gözlerini yerden kaldırmadı.</p>

  <p>“Han Qing-jao,” dedi babası. “Kızımın yüzündeki gündoğumunu görmeme izin ver.”</p>

  <p>Kız başını kaldırdı, babasına baktı ve gülümsedi.</p>

  <p>O da kızına gülümsedi. “Önüne koyacağım kolay bir görev değil, deneyimli bir yetişkin için bile,” dedi.</p>

  <p>Qing-jao başını eğdi. Babasının ona çetin bir görev hazırlamasını bekliyordu ve onun istediğini yapmaya hazırdı. “Qing-jao’m bana bak,” dedi babası.</p>

  <p>Kız başını kaldırdı, babasının gözlerine baktı.</p>

  <p>“Bu bir okul ödevi gibi olmayacak. Bu gerçek dünyadan bir görev. Yıldızyolu Kongresi’nin bana verdiği ve belki de milletlerin, insanların ve dünyaların kaderlerinin bağlı olduğu bir görev.” Qing-jao zaten gergindi, şimdi de babası onu korkutmaya çalışıyordu. “O zaman bu görevi güvenilen bir kişiye vermelisin, deneyimsiz bir çocuğa değil.”</p>

  <p>“Yıllardır çocuk değilsin, Qing-jao. Görevini işitmeye hazır mısın?”</p>

  <p>“Evet, baba.”</p>

  <p>“Lusitania Filosu hakkında ne biliyorsun?”</p>

  <p>“Onun hakkında bildiğim her <i>şeyi</i> anlatmamı istiyor musun?”</p>

  <p>“Bana <i>önemli</i> olduğunu düşündüğün şeyleri anlatmanı istiyorum.”</p>

  <p>Demek bu, belirli bir konuda önemli olan ve olmayanları nasıl süzebileceğini anlamak için yapılan bir tür denemeydi.</p>

  <p>“Filo, bilinen tek yabancı türe müdahale etmemek konusundaki yasalara meydan okuyarak onu çiğneyen Lusitania’daki asi koloniye boyun eğdirmek için yollandı.”</p>

  <p>Bu yeterli miydi? Hayır, babası hala bekliyordu. “Başlangıcından itibaren bir tartışma çıktı,” dedi kız. “Demosthenes olarak nitelenen birinin yazdığı makaleler sıkıntı ve karışıklık yarattı.”</p>

  <p>“Özellikle ne gibi sıkıntılar?”</p>

  <p>“Demosthenes koloni dünyalarını Lusitania Filosu’nun tehlikeli bir öncül olduğu, Yıldızyolu Kongresi’nin onları da boyun eğmeye zorlamak için her an güç kullanabileceği konusunda uyardı... Katolik dünyalara ve her yerdeki Katolik azınlığa karşı. Demosthenes Kongre’yi, ruhlarını cehennemden kurtarmak için Pequeninolara misyonerler gönderen Lusitania Piskoposu’nu cezalandırmakla suçladı. Demosthenes bilim adamlarına bağımsız araştırmacılığın tehlikede olduğu konusunda uyarı yolluyordu, bütün dünya askeri bir saldırı altındaydı, çünkü araştırma yerinde bulunan bilim adamlarının yerine oradan ışık yılları uzaklıktaki bürokratların yargılarına güvenmeyi yeğliyordu. Ve herkese Lusitania Filosu’nun Moleküler Parçalama Aygıtı’nı taşıdığını söylüyordu. Elbette bu açıkça bir yalandı, fakat bazıları ona inandılar.”</p>

  <p>“Bu makaleler ne kadar etkiliydi?” diye sordu babası. </p>

  <p>“Bilmiyorum.”</p>

  <p>“Çok etkiliydiler,” dedi babası. “On beş yıl önce. İlk makaleler neredeyse kolonilerin isyan etmesine neden oluyordu.”</p>

  <p>Kolonilerin neredeyse isyanı mı? On beş yıl önce? Qing-jao sadece bir olayı biliyordu, fakat bunun Demosthenes’in makaleleriyle ilgili olduğunu hiç düşünmemişti. Kızardı. “Bu Koloni Ayrıcalıkları, senin ilk büyük antlaşmanın olduğu zamandı.”</p>

  <p>“Antlaşma benim değildi,” dedi Han Fei-tzu. “Antlaşma eşit olarak Kongre ve kolonilere aitti. Onun sayesinde müthiş bir ihtilaf önlendi. Ve Lusitania Filosu büyük görevine devam etti.”</p>

  <p>“O antlaşmanın her sözcüğünü sen yazdın, baba.”</p>

  <p>“Bunu yaparken, sadece olayın iki tarafındaki insanların zaten kalplerinde bulunan istek ve arzuların ifadesini buldum.”</p>

  <p>Qing-jao başını eğdi. Herkes onun gibi gerçeği biliyordu. Bu Han Fei-tzu’nun büyüklüğünün başlangıcı olmuştu, çünkü sadece antlaşmayı yazmakla kalmamış, aynı zamanda iki tarafı da hiçbir değişiklik yapmadan anlaşmayı kabul etmeye ikna etmişti. Bundan sonra, Han Fei-tzu, Kongre’nin en güvenli danışmanlarından biri olmuştu: her dünyadaki en büyük erkeklerden ve kadınlardan her gün mesajlar geliyordu. Bu büyük uğraşıda yanına bir katip almamasının nedeni büyük tevazu sahibi bir insan olmasıydı. Qing-jao, babası çalışmasını tamamlarken, annesinin ölmek üzere olduğunu biliyordu. İşte babası böyle bir adamdı, çünkü ne karısını ne de işini ihmal etmişti. Annesinin hayatını kurtaramamıştı, ama bir savaşta kaybedilebilecek hayatları kurtarmıştı.</p>

  <p>“Qing-jao, neden Filo’nun K.D. aygıtını taşımasının açıkça bir yalan olduğunu söyledin?”</p>

  <p>“Çünkü...çünkü bu canavarca bir şey olurdu. Bu tıpkı bir dünyayı yok eden Ender’in soykırımı gibi olurdu. Aşırı bir gücün evrende var olmak için bir hakkı veya nedeni yok.”</p>

  <p>“Sana bunu kim öğretti?”</p>

  <p>“Bana bunu dürüstlük öğretti,” dedi Qing-jao. “Tanrılar yıldızları ve bütün gezegenleri yarattılar, insan kim oluyor da onları yok ediyor?”</p>

  <p>“Fakat tanrılar aynı zamanda onları yok edebilecek doğa yasalarını da yarattılar, insan kim oluyor da tanrıların onlara verdiği bir şeyi almayı reddediyor?”</p>

  <p>Qing-jao şaşkınlıkla susmuştu. Babasının savaşın hiçbir yönünü savunan bir şekilde konuştuğunu duymamıştı. Her tür savaştan tiksinirdi.</p>

  <p>“Sana tekrar soruyorum, aşırı bir gücün evrende var olmak için bir hakkı veya nedeni olmadığını sana kim öğretti?”</p>

  <p>“Bu benim kendi fikrimdi.”</p>

  <p>“Fakat cümle tam bir alıntı.”</p>

  <p>“Evet. Demosthenes’ten. Fakat eğer bir fikre inanırsam, o benim fikrim olur. Bunu bana sen öğrettin.”</p>

  <p>“Bir fikre inanmadan onun bütün sonuçlarını anlamaya dikkat etmelisin.”</p>

  <p>“Küçük Doktor Lusitania’da asla kullanılmamalı ve bu nedenle de gönderilmemesi gerekirdi.”</p>

  <p>Han Fei-tzu ciddî bir ifadeyle başıyla onayladı. “Kullanılmaması gerektiğini nereden biliyorsun?”</p>

  <p>“Çünkü akıllı bir tür olarak potansiyellerini ortaya koymak isteyen genç ve güzel bir halkı, Pequeninolari yok edecek.”</p>

  <p>“Başka bir alıntı.”</p>

  <p>“Baba, Human’ın Hayatı’nı okudun mu?”</p>

  <p>“Okudum.”</p>

  <p>“O zaman Pequeninolarin korunması konusunda nasıl tereddüt edersin?”</p>

  <p>“Human’ın Hayatı’nı okuduğumu söyledim. Ona inandığımı söylemedim.”</p>

  <p>“Ona inanmıyor musun?”</p>

  <p>“Ona ne inandım, ne de inanmadım. Kitap ilk kez Lusitania’daki Ansible yok edildikten sonra ortaya çıktı. Bu nedenle kitabın oradan çıkmamış olması olasılığı var ve eğer oradan çıkmadıysa bu bir kurgu. Böyle olması ihtimali fazla, çünkü ‘Ölülerin Sözcüsü’ diye imzalanmış ve bu da binlerce yıl eski olan Ana Kraliçe ve Hegemon’u imzalayan isimle aynı. Belli ki birisi bu eski eserlerle saygın insanları kendi yanına çekmeye çalışıyor.”</p>

  <p>“Ben Human’ın Hayatı’nın doğru olduğuna inanıyorum.”</p>

  <p>“Bu senin seçimin, Qing-jao. Ama neden inanıyorsun?”</p>

  <p>Çünkü okuduğu zaman ona gerçekmiş gibi gelmişti. Bunu babasına söyleyebilir miydi? Evet, her şeyi söyleyebilirdi. “Çünkü onu okuduğum zaman, onun doğru olması gerektiğini hissettim.” </p>

  <p>“Anlıyorum.”</p>

  <p>“Şimdi benim aptal olduğumu düşünüyorsun.”</p>

  <p>“Tam tersine. Senin akıllı olduğunu biliyorum. Gerçek bir öyküyü duyduğun zaman, bilimsel olup olmadığına, bir kanıtı bulunup bulunmadığına aldırmadan ona karşılık veren bir yanın var. Ne kadar beceriksizce anlatılmış olursa olsun, eğer gerçeği seviyorsan onu sevmeye devam edeceksin. Uydurma olduğu ne kadar belli olsa da, içindeki hangi gerçeğe inanıyorsan ona inanacaksın, çünkü ne kadar kılıksızca giydirilmiş de olsa, gerçeği yadsıyamazsın.” </p>

  <p>“O zaman nasıl oluyor da Human’ın Hayatı'na inanmıyorsun?”</p>

  <p>“Belirsiz konuştum. Gerçek ve inanç sözcüklerinin iki ayrı anlamını kullanıyoruz. Öykünün doğru olduğuna inanıyorsun, çünkü ona içinin derinliklerindeki doğruluk hissiyle karşılık verdin. Ama doğruluk hissi -gerçek bir dünyadaki gerçek bir olayı tanımlayıp tanımlamadığı konusunda- öykünün var olması için yeterli değil. İçindeki gerçeklik duygusu -evrenin işleyiş tarzını ve tanrıların insanlar arasında arzularını gerçekleştirme yolunu sadakatle gösterip göstermediği hakkında- öykünün nedenselliğine karşılık veriyor.”</p>

  <p>Qing-jao sadece bir an düşündü ve anladığını başıyla onayladı. “Yani Human’ın Hayatı evrensel olarak doğru, ama özel olarak asılsız olabilir.”</p>

  <p>“Evet,” dedi Han Fei-tzu. “Kitabı okuyabilirsin ve ondan büyük bilgelik kazanabilirsin, çünkü o doğru. Ama bu kitap Pequeninoların kendilerini gerçek olarak anlatıyor mu? İnsan buna zor inanır, öldüğü zaman ağaca dönüşen memeli bir tür? Şiirsel açıdan fevkalade. Bilimsel açıdan komik.”</p>

  <p>“Ama bunu da bilebilir misin, baba?”</p>

  <p>“Emin olamam, hayır. Doğa bir sürü tuhaf şeyler yapar ve Human’ın Hayatı’nın içten ve doğru olması için bir şans var. Bu nedenle ona ne inanıyorum, ne de inanmıyorum. Onu boşlukta tutuyorum. Bekliyorum. Yine de, beklerken Kongre’nin Lusitania’ya Human’ın Hayatı’ndaki hayal ürünü yaratıklarla doluymuş gibi davranmasını beklemiyorum. Bütün bildiğimiz, Pequeninolarin bizim için ölümcül bir tehlike olabileceği. Onlar yabancı yaratıklar.”</p>

  <p>“Raman.”</p>

  <p>“Öyküde öyle. Ama Raman veya Varelse, ne olduklarını bilmiyoruz. Filo Küçük Doktor’u taşıyor, çünkü insanlığı konuşulamayan kötülükten kurtarmak için belki gerekebilir. Onun kullanılıp kullanılmaması gerektiğine karar vermek bize düşmez, kararı Kongre verecek. Onun gönderilip gönderilmemesi gerektiğine karar vermek bize düşmez, onu Kongre yolladı. Hele onun var olmasının gerekip gerekmediğine karar vermek kesinlikle bize düşmez, tanrılar böyle bir şeyin mümkün ve var olabileceğine hükmettiler.”</p>

  <p>“Demek Demosthenes haklıydı? M.P. aygıtı Filo’nun yanında.” </p>

  <p>“Evet.”</p>

  <p>“Ve Demosthenes’in yayınladıkları hakkındaki hükümet dosyaları, onlar gerçekti.”</p>

  <p>“Evet.”</p>

  <p>“Ama baba, onların sahte olduğunu ilan eden bir sürü insana sen de katıldın.”</p>

  <p>“Tıpkı tanrıların sadece seçilmiş birkaç kişiyle konuştuğu gibi, yöneticilerin sırları da bunları uygun biçimde kullanacak insanlar tarafından bilinmeli. Demosthenes, bunları akıllıca kullanamayacak kişilerin eline güçlü sırlar veriyordu ve bu nedenle insanların iyiliği için bu sırların geri çekilmesi gerekir. Bir kez ortaya çıkan bir sırrı düzeltmenin en iyi yolu, onu başka bir yalanla değiştirmektir; o zaman gerçek bilgi yine sizin sırrınız olur.”</p>

  <p>“Bana Demosthenes’in değil, ama Kongre’nin bir yalancı olduğunu mu söylüyorsun?”</p>

  <p>“Sana Demosthenes’in tanrıların bir düşmanı olduğunu söylüyorum. Akıllı bir yönetici ona herhangi bir duruma karşılık verme olanağını vermeden Lusitania Filosu’nu asla göndermezdi. Fakat Demosthenes Kongre’yi filoyu geri çekmeye zorlamak için Küçük Doktor’un filoda olduğu hakkında elindeki bilgiyi kullandı. Böylece, tanrıların insanları yönetmek için atadıklarının elindeki gücü almak istedi. Onlara tanrılar tarafından verilmiş yöneticileri reddetseler, insanlara ne olurdu?”</p>

  <p>“Karmaşa ve acı,” dedi Qing-jao. Tarih, tanrılar düzeni sağlamak için güçlü liderler ve kurumlar gönderinceye kadar karmaşa ve acıyla geçen zamanlarla doluydu.</p>

  <p>“Evet, Demosthenes Küçük Doktor hakkında gerçeği söyledi. Tanrıların düşmanlarının hiç doğruyu söylemeyeceğini mi sanıyordun? Keşke öyle olsaydı. Tanınmaları çok daha kolay olurdu.”</p>

  <p>“Eğer tanrıların hizmetinde yalan söyleyebiliyorsak, başka ne gibi suçlar işleyebiliriz?”</p>

  <p>“Suç nedir?”</p>

  <p>“Yasaya karşı bir davranış.”</p>

  <p>“Hangi yasa?”</p>

  <p>“Anlıyorum, Kongre yasayı yapar, bu nedenle yasa Kongre’nin söylediği şeydir. Fakat Kongre, iyi ve kötü şeyler yapabilen erkek ve kadınlardan oluşuyor.”</p>

  <p>“Şimdi gerçeğe daha yakınsın. Kongre’nin hizmetinde suç işleyemeyiz, çünkü Yasaları Kongre yapar. Fakat Kongre devamlı kötü olursa, o zaman onlara itaat etmekle biz de kötülük yapmakta olabiliriz. Bu bir vicdan meselesi. Ancak, eğer bu olursa, Kongre tanrının vekaletini kesinlikle kaybeder. Ve biz, tanrılarla konuşanlar, diğerlerinin yaptığı gibi oturup tanrının vekaletini düşünmek zorunda değiliz. Eğer Kongre tanrının vekaletini tümüyle kaybedecek olursa, bunu hemen anlarız.”</p>

  <p>“O zaman Kongre için yalan söyledin, Çünkü Kongre tanrının vekaletine sahip.”</p>

  <p>“Ve bu nedenle, onlara yardım etmek için sırlarını saklamanın, insanların iyiliği için tanrıların arzusu olduğunu biliyordum.</p>

  <p>Qing-jao, daha önce Kongre’yi hiç böyle düşünmemişti. Okuduğu bütün tarih kitapları Kongre’yi insanlığın büyük birleştiricisi olarak gösteriyordu ve okul kitaplarına göre, tüm davranışları soyluydu. Ama şimdi, onun bazı davranışlarının iyi görünmeyebileceğini anlıyordu. Yine de, bu onların iyi olmadıkları anlamına gelmek zorunda da değildi. “Kongre’nin arzularının kendi arzuları olup olmadığını tanrılardan öğrenmeliyim,” dedi.</p>

  <p>“Bunu yapacak mısın?” diye sordu Han Fei-tzu. “Kongre yanlış davranıyormuş gibi görünse de, tanrının vekaletini taşıdığı sürece ona itaat edecek misin?”</p>

  <p>“Yemin mi etmemi istiyorsun?”</p>

  <p>“İstiyorum.”</p>

  <p>“O zaman, evet, tanrının vekaletini taşıdıkları sürece onlara itaat edeceğim.”</p>

  <p>“Kongre’nin güvenlik taleplerini karşılamak için senden bu yemini almak zorundaydım,” dedi Han Fei-tzu. “Bu olmadan sana görevini veremezdim.” Boğazını temizledi. “Ama şimdi senden başka bir yemin daha istiyorum.”</p>

  <p>“Eğer verebilirsem, veririm.”</p>

  <p>“Bu yemin... Bu yemin büyük bir sevgiden doğuyor. Han Qing-jao, tanrılara her şeyde, her şekilde, tüm hayatın boyunca hizmet edecek misin?”</p>

  <p>“Oh, baba, bunun için yemin etmemize gerek yok. Tanrılar zaten beni seçerek sesleriyle yönlendirmedi mi?”</p>

  <p>“Her şeye rağmen senden bu yemini istiyorum.”</p>

  <p>Qing-jao’yu şaşırtarak, babası onun önünde diz çöktü ve onun ellerini tuttu. Yanaklarından gözyaşları süzülüyordu. “Her zaman orada yatmakta olan büyük bir sorumluluğu kalbimden aldın.”</p>

  <p>“Bunu nasıl yaptım, baba?”</p>

  <p>“Annen ölmeden önce söz vermemi istedi. Tüm kişiliğini kendisini tanrılara vakfetmekle ifade ettiği için, onu tanıman konusunda sana yardım edebilmemin tek yolunun sana da tanrılara hizmet etmenin yolunu öğretmem olduğunu söyledi. Bütün hayatım boyunca başarısız olacağımdan ve senin tanrılara sırtını çevireceğinden korktum. Onlardan nefret edebilirdin. Ya da onların sesine layık olmayabilirdin.”</p>

  <p>Bu söz Qing-jao’yu kalbinden vurdu. Tanrıların önündeki değersizliğinin, gözlerine ne kadar iğrenç göründüğünün, ondan tahta damarı çizgilerini izlemesini istemedikleri zamanlarda bile biliyordu. Ama şimdi ortada neyin olduğunu görüyordu: annesinin ona olan sevgisi.</p>

  <p>“Bütün korkularım artık geçti. Sen mükemmel bir kızsın, Qing-jao'm. Zaten tanrılara iyi hizmet ettin. Ve şimdi, yemininle, sonsuza kadar devam edeceğinden eminim. Annenin cennette içinde yaşadığı evde büyük mutluluğa neden olacak bu.”</p>

  <p>Olacak mı? Cennette benim zayıflığımı biliyorlar. Sen, baba, sen henüz tanrıları düş kırıklığına uğratmadığımı görüyorsun; annem buna birçok kez ne kadar yaklaştığımı, tanrılar bana baktığı zaman ne kadar iğrenç göründüğümü biliyor.</p>

  <p>Ama babası o kadar mutlulukla dolu görünüyordu ki, Qing-jao herkesin önünde değersizliğini kanıtlayacağı günden ne kadar korktuğunu ona söylemedi. Bu nedenle onu kucakladı.</p>

  <p>Yine de ona sormaktan kendini alamadı. “Baba, annemin yeminimi duyacağına gerçekten inanıyor musun?”</p>

  <p>“Umarım duyar,” dedi Han Fei-tzu. Eğer duymazsa, tanrılar kesinlikle sesinin yankısını alıp bir deniz kabuğuna koyacak ve annenin onu kulağına her götürüşünde senin sesini duymasını sağlayacaklardır.”</p>

  <p>Bu tür hayalci öyküler o çocukken oynadıkları bir oyundu. Qing-jao korkusunu bir yana bıraktı ve hemen bir yanıt buldu. “Hayır, tanrılar bizim kucaklaşmamızın dokunuşunu saklayacaklar ve cennete kış geldiğinde annemin sarınması için ondan bir şal örecekler.” Babası evet demediği için bir bakıma rahatlamıştı. Han Fei-tzu sadece annesinin onun ettiği yemini duymuş olmasını ümit ediyordu. Belki de duymamıştı, böylece kızı başarısız olduğu zaman düş kırıklığına uğramayacaktı.</p>

  <p>Babası onu öptü, sonra ayağa kalktı. “Görevini duymak için artık hazırsın,” dedi.</p>

  <p>Kızı elinden tuttu ve masasına götürdü. İskemleye oturduğu zaman Qing-jao onun yanında ayakta durdu; ayakta dururken babasının oturmuş halinden daha uzun değildi. Herhalde yetişkin boyuna henüz ulaşmamıştı, ama daha fazla uzamamayı ümit ediyordu. Tarlalarda ağır yükler taşıyan iri, hantal kadınlardan biri olmak istemiyordu. Mu-pao yıllar önce ona, iri bir domuz olacağına fare olmak daha iyi, demişti.</p>

  <p>Babası görüntüye bir yıldız haritası getirdi. Qing-jao o bölgeyi hemen tanıdı. Lusitania yıldız sistemi merkezliydi, ancak ölçek, gezegenler seçilemeyecek kadar küçüktü. “Lusitania merkezde,” dedi.</p>

  <p>Babası onayladı. Birkaç komut daha yazdı. “Şimdi bunu izle,” dedi. “Görüntüyü değil, parmaklarımı. Bu ve buna ek olarak ses tanıtımın, ihtiyacın olan bilgiye ulaşman için giriş şifren olacak.” Babası yazarken kız izledi: 4Çete. Bundaki imayı hemen tanımıştı. Annesinin gönül atası Jiang-qing’di, ilk Komünist İmparator Mao Ze-dong’un dul eşi. Jiang-qing ve müttefikleri iktidardan uzaklaştırıldıkları zaman, Korkaklar Fesadı onları “Dörtlü Çete” olarak aşağılamıştı. Qing-jao’nun annesi geçmişin bu büyük şehidinin gerçek bir gönül kızı olmuştu. Ve şimdi Qing-jao ne zaman giriş şifresini yazsa, annesinin gönül atasını onurlandırmış olacaktı. Babasının bunu ayarlaması çok zarif bir davranıştı.</p>

  <p>Görüntüde bir sürü yeşil nokta belirdi... Kız neredeyse hiç düşünmeden hızla saydı: Lusitania’dan biraz uzakta, ama birçok yönden onu saracak biçimde kümelenmiş olarak, on dokuz taneydiler.</p>

  <p>“Bu Lusitania Filosu mu?”</p>

  <p>“Bu onların beş ay önce bulundukları yer.” Babası yeniden tıkladı. Yeşil noktaların hepsi kayboldu. “Ve bu da bu günkü yerleri.” Kız gemileri aradı. Hiçbir yerde yeşil nokta göremedi. Yine de babasının ondan bir şey görmesini beklediği açıkça belliydi. “Artık Lusitania’ya vardılar mı?”</p>

  <p>“Gemiler onları gördüğün yerdeler,” dedi babası. “Beş ay önce filo kayboldu.”</p>

  <p>“Nereye gitti?”</p>

  <p>"Kimse bilmiyor.”</p>

  <p>“Bir isyan mıydı?”</p>

  <p>“Kimse bilmiyor.”</p>

  <p>“Bütün filo mu?”</p>

  <p>“Her gemi.”</p>

  <p>“Kayboldular dediğin zaman, neyi kastettin?”</p>

  <p>Babası gülümseyerek ona göz attı. “Aferin, Qing-jao. Doğru soruyu sordun. Kimse onları görmedi, hepsi derin uzaydaydılar. Bu nedenle fiziksel olarak kaybolmadılar. Bildiğimiz kadarıyla, hala rotalarında ilerliyor olabilirler. Onlarla tüm teması kaybettiğimiz anlamında kayboldular.”</p>

  <p>“Ansible’lar?”</p>

  <p>“Suskun. Üç dakikalık bir sürede hepsi birden. Hiçbir yayın kesilmedi. Biri sona erdi, sonra bir başkası, hiç geri gelmediler.”</p>

  <p>“Her geminin her gezegenle Ansible iletişimi birden mi? Bu imkansız. Bir patlama bile olsa -eğer bu kadar büyüğü olabilirse- ama zaten bu bir tek olay olamaz, çünkü Lusitania çevresine geniş biçimde yayılmışlardı.”</p>

  <p>“Şey, olabilir, Qing-jao. Eğer çok büyük bir afet düşünebilirsen, Lusitania’nın yıldızı süpernova’ya dönüşmüş olabilir. En yakın gezegenden bile onun parlamasını görebilmemiz için onlarca yıl geçmesi gerekir. Sorun şu ki bu tarihteki en olanaksız süpernova olurdu, <i>imkansız</i> değil, hatta olanaksız.”</p>

  <p>“Ve daha önceden de bazı belirtiler olması gerekirdi. Yıldızın durumunda bazı değişiklikler. Gemilerin aygıtları bir şey saptamadılar mı?”</p>

  <p>“Hayır. Bu nedenle bunun bilinen bir astronomik olay olduğunu düşünmüyoruz. Bilim adamları bunu açıklayabilecek bir şey düşünemiyorlar. Bu nedenle bunu bir sabotaj olarak soruşturmayı denedik. Ansible bilgisayarlara bütün girişleri araştırdık. Gemi mürettebatı arasında bir fesat grubu olması olasılığına karşı her geminin personel dosyalarını taradık. Fesatçılar arasında bir tür yazışma olması olasılığına karşı her geminin her iletişiminin şifrelerini kontrol ettik. Ordu ve hükümet incelenebileceğini düşündükleri her şeyi incelediler. Her gezegenin polisi soruşturmalar yürüttü, her Ansible operatörünün geçmişini kontrol ettik.”</p>

  <p>“Hiçbir mesaj gönderilmemesine rağmen, Ansible’lar hala bağlı mı?”</p>

  <p>“Ne düşünüyorsun?”</p>

  <p>Qing-jao’nun yüzü kızardı. “Elbette bağlı olmaları gerek, hatta filoya karşı bir K.D. aygıtı kullanılmış olsa bile, çünkü Ansible’lar atom altı parçacıklara bağlıdırlar. Bütün gemiler toza dönüştürülmüş olsalar bile.”</p>

  <p>“Utanma Qing-jao. Akıllılar hata yapmadıkları için akıllı değildirler. Anladıkları anda hatalarını düzelttikleri için akıllıdırlar.” Ancak, Qing-jao şimdi başka bir nedenle kızarıyordu. Babasının vereceği görev ancak şimdi kafasına dank ettiği için başına kan hücum etmişti. Ama bu mümkün değildi. Binlerce akıllı ve yaşlı insan zaten başarısız olmuşken babası bu görevi ona veremezdi.</p>

  <p>“Baba,” diye fısıldadı. “Görevim nedir?” Hala filonun kaybolma sebebinin küçük bir sorun olduğunu ümit ediyordu... Ama babası konuşmadan bile bu ümidinin boş yere olduğunu biliyordu.</p>

  <p>“Filonun kaybolmasıyla ilgili her olası açıklamayı araştıracaksın,” dedi babası. “Ve her birinin olasılığını hesaplayacaksın. Yıldızyolu Kongresi bunun nasıl olduğunu ve bir daha nasıl olmayacağını söyleyebilmeli.”</p>

  <p>“Fakat baba,” dedi Qing-jao, “ben sadece on altı yaşındayım. Benden daha akıllı olan bir sürü başka insan yok mu?”</p>

  <p>“Belki de hepsi bu işe girişmeyecek kadar akıllıdır,” dedi Han Fei-tzu. “Fakat sen akıllı olmakla kurumlanamayacak kadar gençsin. Olanaksız şeyleri düşünebilecek ve onların neden olabileceğini keşfedebilecek kadar gençsin. Her şeyden çok, tanrılar seninle olağandışı bir berraklıkla konuşuyor, benim akıllı kızım, benim muhteşem zekam.”</p>

  <p>İşte korktuğu buydu, babası tanrıların lütfü nedeniyle onun başarılı olmasını bekliyordu. Tanrıların onu nasıl değersiz bulduklarını, onu ne kadar az sevdiklerini anlamıyordu.</p>

  <p>Ve başka bir sorun daha vardı. “Ya başarılı olursam? Ya Lusitania Filosu’nun nerede olduğunu bulur ve iletişimin düzeltilmesini sağlarsam? Filo Lusitania’yı yok ederse, bu benim de suçum olmaz mı?”</p>

  <p>“İlk düşüncenin Lusitania insanlarına karşı sevecenlik olması iyi bir şey. Seni temin ederim ki Yıldızyolu Kongresi kesinlikle kaçınılmaz bir durum olmadıkça K.D. aygıtını kullanmayacağına söz verdi ve buna inanmamak için bir neden görmüyorum. Ancak, olsa bile, buna Kongre karar vermeli. Gönül atamın dediği gibi, ‘Akıllı bir adamın verdiği ceza hafifse, bu onun sevecenliğinden değildir; cezaları sertse, bu onun zalim olmasından değildir; o sadece zamana uygun adetleri izler. Durum, yaşa göre değişir ve onları halletme yolları da durumu değiştirir.’ Yıldızyolu Kongresi’nin Lusitania ile şefkat veya zulümle değil, bütün insanlığın iyiliği için gerekli olan yoldan ilgileneceğinden emin olabilirsin. Bu nedenle yöneticilere itaat ediyoruz: çünkü onlar tanrılarımıza hizmet eden atalarımıza hizmet eden insanlara hizmet ediyorlar.”</p>

  <p>“Baba, başka türlü düşünürken bile değersizdim,” dedi Qing-jao. Kirliliğini sadece kafasında bilmek yerine, artık hissediyordu. Ellerini yıkaması gerekiyordu. Bir çizgiyi izlemesi gerekiyordu. Fakat bunu kontrol edebilirdi. Bekleyebilirdi.</p>

  <p>Ne yaparsam yapayım, diye düşündü, korkunç bir sonuç olacak. Eğer başarısız olursam, babam Kongre’nin ve bütün Path dünyasının önünde onurundan kaybedecek. Bu da birçok kimseye öldüğü zaman babamın Path tanrısı olarak seçilmeye layık olmadığını kanıtlayacak.</p>

  <p>Ama eğer başarılı olursam, sonuç bir soykırım olabilir. Seçim Kongre’ye ait olsa bile, böyle bir şeyin olabilmesini sağladığımı yine de bileceğim. Sorumluluk kısmen bana ait olacak. Ne yaparsam yapayım, başarısızlıkla kaplanacağım ve değersizlikle sıvanacağım.”</p>

  <p>Sonra, sanki tanrılar kalbini ona göstermiş gibi, babası konuştu. “Evet, değersizdin,” dedi “ve şimdi bile düşüncelerinde değersiz olmaya devam edeceksin.”</p>

  <p>Qing-jao kızardı ve başını eğdi, düşüncelerini babası tarafından bu kadar açıkça görüldüğü için değil, içinde bu kadar asice düşünceler olduğu için utanmıştı.</p>

  <p>Babası eliyle onun omzuna hafifçe dokundu. “Fakat tanrıların seni değerli yapacaklarına inanıyorum,” dedi. “Yıldızyolu Kongresi tanrıların vekaletine sahip, fakat sen ayrıca kendi yolunda yürümek için seçildin. Bu büyük çalışmada başarılı olabilirsin. Deneyecek misin?”</p>

  <p>“Deneyeceğim.” Aynı zamanda başarısız olacağım, fakat bu zaten değersizliğimi bilen tanrıların arasında kimseyi şaşırtmayacak.</p>

  <p>“İsmini söyleyip şifreyi girdiğin zaman ilgili bütün dosyalar araştırmaların için açılacak. Yardıma ihtiyacın olursa, bana haber ver.”</p>

  <p>Qing-jao babasının odasını gururla terk etti ve odasına giderken merdivenleri yavaş çıkmak için kendisini zorladı. Odasına girip kapıyı arkasından kapadıktan sonra, kendini yere attı ve döşeme boyunca süründü. Gözleri artık göremeyinceye kadar tahta damarlarını izledi. Değersizliği o kadar büyüktü ki, bundan sonra bile kendisini tam olarak temiz hissetmedi; tuvalete gitti ve tanrıların tatmin olduğunu hissedinceye kadar ellerini fırçaladı. Hizmetçiler iki kez yiyecekler ve mesajlarla odasına girdiler -buna aldırmadı- fakat onu tanrılarla iletişim halinde görünce eğilerek sessizce uzaklaştılar.</p>

  <p>Ancak, sonunda onu temizleyen, ellerini yıkaması değildi. Bu, son kuşku izini kalbinden çıkardığı andı. Yıldızyolu Kongresi tanrının vekaletine sahipti. Kendisini tüm kuşkulardan temizlemeliydi. Lusitania Filosu’yla ne yapmak istiyorlarsa, bu kesinlikle tanrıların yerine getirilen isteği olacaktı. Bu nedenle bunu başarmaları için onlara yardım etmeliydi ve aslında tanrıların dileğini yaparken, önüne konmuş olan problemi çözmesi için onlar Qing-jao’ya yol gösterirlerdi. Ne zaman başka türlü düşünse, ne zaman Demosthenes’in fikirleri aklına geri gelse, tanrının vekaletine sahip olan yöneticilere itaat ettiğini hatırlayarak onları silecekti.</p>

  <p>Bu arada zihni sakinleşmiş, avuçları artık yüzeye çok yakın olan sıyrılmış canlı deriden sızan kanla beneklenmişti. işte benim gerçeğin nasıl ortaya çıktığıyla ilgili anlayışım bu, dedi kendine. Eğer ölümlülüğümü yeterince temizlersem, o zaman tanrıların gerçeği ışığa doğru yukarı sızacak.</p>

  <p>Sonunda temizlenmişti. Zaman ilerlemiş ve gözleri yorulmuştu. Yine de, terminalinin önüne oturdu ve çalışmaya başladı. “Bana Lusitania Filosu’nun kaybolmasıyla ilgili olarak bugüne kadar yapılmış bütün araştırmaları, en son olandan başlayarak göster,” dedi. Ve o anda terminalinin üstündeki havada sözcükler belirmeye başladı. Öne doğru ilerleyen bir ordu gibi sayfa sayfa sıralandılar. Bir tanesini okuyacak, sonra yoldan çekilmesi için onu kaydıracak, böylece arkadaki sayfa okuması için önüne gelecekti. Artık okuyamayıncaya kadar yedi saat boyunca okudu; sonra terminalin önünde uyuya kaldı.</p>

  <p>&nbsp;</p>

  <p class="center">* * *</p>

  <p>&nbsp;</p>

  <p>Jane her şeyi izlerdi. Aynı anda milyonlarca iş yapabilir ve binlerce kişiyi izleyebilirdi. Bu yeteneklerin hiçbiri sınırsız değildi, fakat bizim bir şeyi düşünürken başka bir şeyi yapmak konusundaki acıklı yeteneğimize oranla çok daha fazla büyüktü. Onun bizde olmayan bir duyusal sınırlaması var, bununla beraber; ya da, daha doğrusu, bizler onun en büyük sınırlamasıyız. Jane, büyük dünyalar arası şebekeye bir bilgisayar verisi olarak girişi yapılmamış hiçbir şeyi göremez veya bilemez.</p>

  <p>Bu sanacağınızdan da az bir sınırlamadır, insan evrenindeki her yıldız gemisinin, her uydunun, her trafik kontrol sisteminin ve hemen hemen elektronik olarak yönetilen bütün casus aygıtların ham verilerine anında erişebilir. Fakat bu sevgililerin tartışmalarına, yatak öykülerine, sınıf tartışmalarına, yemek masası dedikodularına veya gizlice dökülen acı gözyaşlarına neredeyse hiç tanık olmadığı anlamına gelmez. Hayatımızın bu kısmını, onları ancak sayısal bilgi haline getirdiğimiz zaman bilebilir.</p>

  <p>Ona yerleşilmiş olan dünyalardaki insan nüfusunun tam sayısını sorsanız, size hemen bütün nüfus gruplarımızla ilgili doğum ve ölüm olasılıklarıyla birlikte sayım sonuçları temeline dayanan rakamları verirdi. Birçok vakada, rakamları isimlerle eşleştirebilirdi, ancak bir insan bu listeyi tamamen okuyacak kadar yaşayamazdı. Ve o anda birden aklınıza gelen bir ismi seçseniz -Qing-jao örneğin- ve Jane’e, “Bu şahıs kimdir?” diye sorsanız, size hemen dirimsel istatistikleri -doğum tarihi, vatandaşlık, ailesi, boy ve ağırlık, son tıbbî kontrol, mezun olduğu okul- verirdi.</p>

  <p>Fakat bütün bu ücretsiz bilgiler, Jane için bir arka plan gürültüsüydü; onların orada olduklarını bilirdi, fakat onun için bir anlamları olmazdı. Ona Han Qing-jao’yla ilgili soru sormanın belirli bir molekül veya uzak bir buluttaki su buharı hakkında soru sormaktan farkı yoktu. Molekül elbette oradaydı, fakat onu, çevresindeki milyonlarca başka nesneden ayıran bir özelliği yoktu.</p>

  <p>Bu, Han Qing-jao bilgisayarını açıp, Lusitania Filosu’nun kaybolmasıyla ilgili tüm raporlara girmeye başlayıncaya kadar doğruydu. Sonra Qing-jao’nun ismi, Jane’in dikkatinde birçok katman yükseldi. Jane, Qing-jao’nun bilgisayarında yaptığı her şey hakkında bir dosya tutmaya başladı. Ve kısa sürede, henüz on altı yaşında olmasına rağmen, Han Qing-jao’nun Jane için ciddî bir tehdit oluşturduğu ortaya çıktı. Çünkü belirgin bir bürokrasinin parçası olmayan, baltasını bileyeceği ideolojik bir biley taşı olmayan veya koruyacağı bir çıkarı bulunmayan Han Qing-jao, her insan bürosu tarafından toplanan bütün bilgilere daha geniş ve daha tehlikeli açıdan bakıyordu.</p>

  <p>Neden tehlikeliydi? Jane arkasında Qing-jao’nun bulabileceği ipuçları mı bırakmıştı?</p>

  <p>Hayır, elbette hayır. Jane hiçbir ipucu bırakmamıştı. Lusitania Filosu’nun kaybolmasının bir sabotaj veya mekanik bir arıza ya da doğal bir felaket gibi görünmesini sağlayacak bazı ipuçları bırakmayı düşünmüştü. Ama bu fikrinden vazgeçmek zorunda kalmıştı, çünkü fiziksel ipuçları düzenleyemiyordu. Tüm yapabileceği, bilgisayarların belleklerinde yanıltıcı veriler bırakmaktı. Bunların hiçbirinin gerçek dünyada fiziksel benzeri olmayacaktı, bu nedenle pek zeki olmayan bir araştırmacı bile bunların sahte olduğunu çabucak anlayacaktı. Sonra da Lusitania Filosu’nun kaybolmasına, yanıltıcı verilerin bulunduğu bilgisayar sistemlerine hayal bile edilemeyecek ayrıntılı giriş gücü bulunan bir şeyin neden olduğu sonucuna varacaktı. Bu kesinlikle onun, hiç ipucu bırakmamasından daha çabuk keşfedilmesine neden olacaktı.</p>

  <p>Hiç ipucu bırakmamak kesinlikle en iyi yoldu ve Han Qing-jao araştırmasına başlayıncaya kadar, çok iyi gitmişti. Her araştırıcı hep genellikle bakılan yerlere bakmıştı. Birçok gezegende polis bilinen karşıt grupları incelemişti (ve bazı yerlerde, yararsız itiraflar yapıncaya kadar bazı karşıtlara işkence etmişti ve bu noktada sorgulayıcılar son raporlarını yazarak konunun kapatıldığını belirtmişlerdi). Ordu, askeri bir engelleme -üç bin yıl önceki böcek istilasıyla ilgili acı anılar nedeniyle, özellikle yabancı yıldız gemileri- kanıtları aramıştı. Bilim adamları, filonun yok olmasına veya Ansible iletişimin özellikle bozulmasına neden olan görünmeyen bir astronomik görüngünün kanıtlarını aramışlardı. Politikacılar suçlayacak başka birini aramışlardı. Kimse Jane’i düşünememiş ve bu nedenle de onu bulamamıştı.</p>

  <p>Fakat Han Qing-jao, dikkatle, sistematik bir şekilde, veriler üstünde kusursuz araştırmalar yürüterek, her şeyi bir araya getiriyordu. Kesinlikle Jane'in var olduğunu ispatlayan -ve sonu olacak- kanıtı ortaya çıkaracaktı. Kanıt, basit bir ifadeyle, hiç kanıt olmamasıydı. Kimse onu göremezdi, çünkü kimse araştırmaya tarafsız ve yöntemli bir beyin getirmemişti.</p>

  <p>Qing-Jao’nun insan dışı gibi görünen sabrının, ayrıntılara titizlikle eğilmesinin, bilgisayar araştırmalarını devamlı olarak yeniden yazıp yeniden programlamasının, sonsuz saatler boyunca tahta döşemeye eğilip, tahtanın bir ucundan diğerine, odanın bir ucundan diğerine tahta damarlarını izlemesinin sonucu olduğunu Jane bilemezdi. Kızı onun en amansız düşmanı yapan şeyin, tanrıların Qing-jao’ya verdikleri büyük ders olduğunu Jane tahmin edemezdi. Jane’in tüm bildiği, bu Qing-Jao adındaki araştırmacının bir noktada kimsenin gerçekten anlamadığı bir şeyi, yani Lusitania Filosu’nun kaybolmasıyla ilgili bütün mantıklı açıklamaların zaten gözden geçirilmiş olduğunu- belki de fark edecek olduğuydu.</p>

  <p>Bu noktada sadece bir sonuç kalacaktı: İnsanlık tarihinde şimdiye kadar rastlanmamış olan bir güç, ya oldukça yayılmış olan yıldız gemileri filosunu aynı zamanda ortadan yok etmiş, ya da -aynı olanaksızlıkla- bu yıldız gemilerinin Ansible’larının hepsinin çalışmasını aynı anda durdurmuştu. Ve eğer bu aynı yöntemli beyin, böyle bir güce sahip olabilecek olası güçleri sıralamaya başlarsa, sonuçta gerçek olan tek isme ulaşacaktı: Bütün Ansible’ları birbirine bağlayan filotik ışınlar arasında yaşayan -hayır, onlardan oluşan- bağımsız bir varlık. Bu fikir gerçek olduğu için, hiçbir mantıklı inceleme ve araştırma onu çürütemeyecekti. Sonuçta sadece bu fikir ayakta kalacaktı. Ve bu noktada, birisi Qing-jao’nun buluşu üstünden hareket ederek Jane’i yok etmek için harekete geçecekti.</p>

  <p>Böylece Jane, Qing-jao’nun araştırmasını gitgide artan bir hayranlıkla izledi. Taoist Çin dünyası Path’ın en yüksek sosyal ve entelektüel sınıfından Han Fei-tzu’nun bu on altı yaşında, 39 kilo gelen ve 160 santimetre boyundaki kızı, Jane’in şimdiye kadar, kendisi dışında, konuya bir bilgisayar kusursuzluğu ve dikkatiyle yaklaşımına rastladığı ilk insandı. Gerçi Qing-jao için haftalar ve aylar alan çalışmayı, Jane bir saatte tamamlayabilirdi, ama tehlikeli olan gerçek, Qing-jao’nun da Jane’in izleyeceği yolu aynen izlemesiydi; bu nedenle Jane’in kendisinin ulaşacağı sonuca Qing-jao’nun ulaşamayacağını varsayması için bir neden yoktu.</p>

  <p>Bu nedenle Qing-jao, Jane’in en tehlikeli düşmanıydı ve Jane onu durdurmakta çaresizdi; en azından fiziksel olarak. Qing-jao’nun bilgi ulaşımını engellemek, Jane’in var olduğu sonucuna ulaşması için ona daha hızlı yol göstermekten başka şeye yaramazdı. Bu nedenle, açıkça karşı koymak yerine, Jane düşmanını durdurmak için başka bir yol aradı. İnsan doğasının tamamını anlamıyordu, fakat Ender ona şunu öğretmişti: Bir insanın bir şeyi yapmasına engel olmak için, o insanın o şeyi yapmak istemesini durduracak bir yol bulmalısın.</p>
</body>
</html>
