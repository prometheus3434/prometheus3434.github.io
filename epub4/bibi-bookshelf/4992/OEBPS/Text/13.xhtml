<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.3.css" rel="stylesheet" type="text/css" />
</head>

<body>
  <h1 class="chapternumber sigil_not_in_toc">-13-</h1>

  <h1 class="chaptername" id="sigil_toc_id_13">ÖZGÜR İRADE</h1>

  <div class="quote">
    <p>"Aramızda insanların Descolada araştırmalarının durdurulması gerektiğini düşünenler var. Descolada bizim hayat çevrimimizin kalbinde. Bütün dünyada Descolada'yı öldürmenin bir yolunu bulmalarından korkuyoruz ve bu da bizi bir nesilde yok eder."</p>

    <p>"Eğer Descolada konusunda insan araştırmalarını durdurursanız, onlar kesinlikle birkaç yıl içinde yok olup gideceklerdir."</p>

    <p>"Descolada bu kadar tehlikeli mi? Neden onu şimdiki haliyle durdurmuyorlar?"</p>

    <p>"Çünkü Descolada doğal yasalara göre öyle rasgele mutasyona uğramıyor. Bizleri yok etmek için kendini zekice ayarlıyor."</p>

    <p>"Bizleri? Sizi?"</p>

    <p>"Başından beri Descoladayla savaşıyoruz, insanlar gibi lâboratuarlarda değil, ama kendi içimizde. Yumurta bırakmadan önce, hayatları boyunca ihtiyaçları olacak antikorları üretmeleri için onların vücutlarını hazırladığım bir evre vardır. Descolada kendini değiştirdiği zaman bunu anlarız, çünkü işçiler ölmeye başlar. O zaman yumurtalıklarıma yakın bir organ yeni antikorlar üretir ve değişmiş Descoladaya karşı durabilen yeni iççiler için yumurta dökeriz."</p>

    <p>"Demek siz de onu yok etmeye çalışıyorsunuz."</p>

    <p>"Hayır. Bizim işlevimiz tümüyle bilinçsizce. Ana Kraliçe'nin vücudunun içinde bilinçli bir müdahale olmadan meydana gelir. Mevcut tehlikenin ötesine gidemeyiz. Bizim bağışıklık organımız, insan vücudundaki her şeyden daha uyumludur, ama eğer Descolada imha edilmezse uzun dönemde biz de insanlarla aynı akıbete uğrayacağız. Fark şu ki, eğer biz Descolada tarafından yok edilirsek, evrende türümüzü devam ettirecek başka bir Ana Kraliçe yok. Bizler sonuncuyuz."</p>

    <p>"Sizin durumunuz onlarınkinden daha çaresiz."</p>

    <p>"Onu etkilemekte de daha çaresiziz. Basit bilimsel kontrol dışında biyoloji bilimimiz yok. Doğal metotlarımız hastalıklarla savaşmakta o kadar etkileyici ki, hiçbir zaman hayatı anlayıp onu kontrol etmek için insanların sahip olduğu güdüye sahip değiliz..."</p>

    <p>"Demek durum böyle? Ya biz yok olacağız, ya da siz ve insanlar yok olacaksınız. Eğer Descolada devam ederse sizi öldürecek. Eğer durursa, biz öleceğiz."</p>

    <p>"Bu sizin dünyanız. Descolada sizin vücudunuzun içinde. Eğer iş sizinle bizim aramızda seçim yapmaya gelirse, hayatta kalan siz olacaksınız."</p>

    <p>"Kendin için konuşuyorsun, dostum, ama ya insanlar ne yapacak?"</p>

    <p>"Eğer Descolada'yı yok edecek gücü, sizi de yok edecek şekilde elde ederlerse, onu kullanmalarını yasaklarız."</p>

    <p>"Onları yasaklamak mı? İnsanlar ne zaman itaat etmiş ki?"</p>

    <p>"Engelleyecek gücümüz olmadığı zaman, bir şeyi yasaklamayız"</p>

    <p>"Ah."</p>

    <p>"Bu sizin dünyanız. Ender bunu biliyor. Eğer diğer insanlar unutmuşsa, onlara hatırlatırız."</p>

    <p>"Başka bir sorum var."</p>

    <p>"Sor."</p>

    <p>"Ya şu Warmaker gibi Descolada'yı evren boyunca yaymak isteyenler? Onları da yasaklayacak mısınız?"</p>

    <p>"Şimdiden çokhücreli hayata sahip olan dünyalara Descolada'yı taşımamaları gerek."</p>

    <p>"Kesinlikle yapmaya niyetli oldukları şey de bu."</p>

    <p>"Taşımamaları gerek."</p>

    <p>"Fakat bizim için yıldız gemileri inşa ediyorsun. Geminin kontrolünü bir kez ele geçirdikten sonra nereye isterlerse gideceklerdir."</p>

    <p>"Gitmemeleri gerek."</p>

    <p>"Demek onları durduracaksınız."</p>

    <p>"Durdurma gücümüz olmadığı zaman, bir şeyi engellemeyiz."</p>

    <p>"O zaman neden hâlâ gemileri inşa ediyorsunuz."</p>

    <p>"İnsan filosu bu dünyayı yok edebilecek bir silâhla beraber geliyor. Ender onu kullanacaklarından emin. Onlarla gizlice anlaşıp, tek bir silâhla yok olmanıza izin vererek bütün genetik mirasınızı burada, tek bir gezegende mi bıraksaydık?"</p>

    <p>"O zaman, bazılarımızın onu yıkıcı bir şekilde kullanacağını bile bile bize yıldızgemileri hazırlıyorsunuz?"</p>

    <p>"Yıldız uçuşunda ne yapacağınız sizin sorumluluğunuz. Eğer hayatın düşmanı gibi davranırsanız, o zaman hayat sizin düşmanınız olur. Sizlere bir tür olarak yıldız gemisi sağlayacağız. Sonra siz, bir tür olarak, Lusitania'yı kimin terk edeceğine, kimin terk etmeyeceğine karar vereceksiniz."</p>

    <p>"Warmaker'ın partisinin çoğunluğu elde etmek için oldukça büyük şansı var. O zaman bütün bu kararları onlar verecek."</p>

    <p>"Yani, biz yargıç olup, insanların sizi yok etmeyi denemekte haklı olduklarına mı karar vermeliyiz? Belki Warmaker haklıdır. Belki insanlar yok edilmeyi hak ediyordur. Biz kim oluyoruz da ikiniz arasında karar veriyoruz? Onlar Moleküler Parçalama Aygıtlarıyla, siz Descoladanızla. iki tür de birbirini yok etme gücüne sahip ve iki tür de böyle canavarca bir suçu işlemeye yatkın, ama iki türde de bilerek böyle bir kötülüğe neden olmayacak ve yaşamayı hak eden bir sürü üye var. Biz sadece yıldız gemilerini inşa edeceğiz ve sizlerle insanları kaderinize karar vermek üzere baş başa bırakacağız."</p>

    <p>"Bize yardım edebilirsin. Yıldız gemilerini Warmaker'in partisinin eline geçmekten koruyabilir ve sadece bizimle çalışabilirsin."</p>

    <p>"Böyle yaparsak aranızdaki iç savaş gerçekten korkunç olur. Sadece aynı fikirde olmadığın için onların genetik miraslarını yok eder miydin? O zaman kim suçlu ve cani olurdu? İki taraf da başka insanların kesin olarak yok edilmesini isterken, aranızda nasıl karar verebiliriz?"</p>

    <p>"O zaman hiç ümidim yok. Birisi yok edilecek."</p>

    <p>"İnsan bilimciler Descolada'yı değiştirerek sizin bir tür olarak kurtulmanızı ve Descolada'nın öldürme gücünü kaybedeceği bir yol buluncaya kadar."</p>

    <p>"Bu nasıl mümkün olabilir?"</p>

    <p>"Biz biyolog değiliz. Eğer yapılabilirse, bunu sadece insanlar yapabilir."</p>

    <p>"O zaman onların Descolada'yı incelemesini önleyemeyiz. Onlara yardım etmeliyiz. Neredeyse ormanımızı yok edecek olmalarına rağmen, onlara yardım etmekten başka çaremiz yok."</p>

    <p>"Bu karara varacağınızı biliyorduk."</p>

    <p>"Öyle mi?"</p>

    <p>"Bu nedenle Pequeninolar için yıldız gemileri inşa ediyoruz. Çünkü sizde bilge olabilme yeteneği var."</p>
  </div>

  <p>Lusitania Filosuyla iletişimin düzeldiği haberi Path’ın tanrılarla konuşanları arasında yayıldı. Ona saygılarını sunmak için Han Fei-tzu’nun evini ziyarete başladılar.</p>

  <p>“Onları görmeyeceğim,” dedi Han Fei-tzu.</p>

  <p>“Görmelisin, baba,” dedi Han Qing-jao, “böyle büyük bir başarı nedeniyle sadece sana saygılarını sunmaları uygun bir şey.”</p>

  <p>“O zaman gidip onlara bunu tamamıyla senin yaptığını ve benim bir ilgim olmadığını söyleyeceğim.”</p>

  <p>“Hayır!” diye haykırdı Qing-jao. “Bunu yapmamalısın.”</p>

  <p>“Ayrıca, onlara bunun soylu bir ruhun ölmesine neden olan büyük bir suç olduğunu söyleyeceğim. Onlara Path’ın tanrılarla konuşanlarının zalim ve kötü bir hükümetin köleleri olduğunu ve bütün çabalarımızı Kongre’nin yok edilmesine yönelteceğimi söyleyeceğim.”</p>

  <p>“Bunları bana söyleme!” diye bağırdı Qing-jao. “Kimseye böyle bir şey söyleyemezsin!”</p>

  <p>Bu doğruydu. Si Wang-mu köşeden ikisinin, baba ve kızın, temizlenme ayinine başladıklarını gördü. Böyle isyankâr şekilde davrandığı için Han Fei-tzu ve onları işittiği için Qing-jao. Efendi Fei-tzu asla bunları başkalarına söyleyemezdi, çünkü söylese bile, nasıl hemen temizlenmek zorunda kaldığını görürler ve bunu tanrıların onun sözlerini reddetmesinin kanıtı olarak yorumlarlardı. Tanrılarla konuşanları yaratmak için Kongre’nin görevlendirdiği bilim adamları işlerini iyi yapmışlar, diye düşündü Wang-mu. Gerçeği bilmesine rağmen, Han Fei-tzu çaresiz.</p>

  <p>Bu nedenle, eve gelen bütün konukları karşılayan ve babasına yağdırdıkları övgüleri zarafetle kabul eden, Qing-jao oldu. Wang-mu birkaç ziyarette onunla birlikte kaldı, ama Qing-jao’nun tekrar tekrar babasının ve kendisinin, Ansible’ların filotik ağında yaşayan görünmeyen bir bilgisayar programının varlığını ve onun nasıl yok edileceğini nasıl keşfettiklerini anlatışını katlanılmaz buldu. Qing-jao’nun cinayet işlemekte olduğunu kalben bilmemesi bir şeydi; Wang-mu’nun onun bu cinayetin nasıl işleneceğiyle böbürlenmesini dinlemesi başka bir şeydi.</p>

  <p>Sadece Wang-mu bilse de, böbürlenmek, işte Qing-jao nun yaptığı buydu. Qing-jao her zaman onuru babasına veriyordu, ama Wang-mu bunun tümüyle Qing-jao’nun işi olduğunu bildiğinden, Qing-jao bunun tanrılara yapılmış değerli bir hizmet olduğunu söylerken, aslında kendini methettiğini biliyordu.</p>

  <p>“Lütfen artık burada kalıp dinlememi isteme,” dedi Wang-mu. Qing-jao onu tartarak bir an süzdü. Sonra soğuk bir ifadeyle yanıtladı. "Gitmen gerekiyorsa, git. Hâlâ düşmanımızın esiri olduğunu görüyorum. Sana ihtiyacım yok.”</p>

  <p>“Elbette yok,” dedi Wang-mu. “Senin tanrıların var.” Ama bunu söylerken sesindeki acı ironiye engel olamadı.</p>

  <p>“Senin inanmadığın tanrılar,” dedi Qing-jao iğneleyen bir ifadeyle. “Elbette tanrılar sana hiçbir zaman hitap etmedi ki, neden inanasın? İsteğin bu olduğu için, seni sırdaş hizmetçiliğinden çıkarıyorum. Ailene dön.”</p>

  <p>“Tanrıların emrettiği gibi,” dedi Wang-mu, ama bu kez tanrılar derken sesindeki acılığı gizlemeye gerek görmedi.</p>

  <p>Mu-pao peşinden geldiği zaman, Wang-mu evden çıkmış, yoldan aşağıya yürüyordu. Mu-pao yaşlı ve şişman olduğundan, yaya olarak Wang-mu’ya yetişmesi olanaksızdı. Bu nedenle, hızlandırmak için tekmelerken çok komik göründüğü bir eşeğin sırtında geldi. Eşekler, tahtırevanlar, bunların hepsi eski Çin’in süsleriydi, tanrılarla konuşanlar böyle yapmacıkların kendilerini daha mı kutsal yaptığını sanıyorlardı? Neden diğer dünyalardaki doğru dürüst insanlar gibi sadece uçan arabalarla yolculuk yapmıyorlardı? O zaman Mu-pao, ağırlığı altında ezilen bir hayvanın üstünde hoplayıp zıplayarak kendini komik duruma düşürmezdi. Mümkün olduğunca utançtan kurtarmak için, Wang-mu döndü ve onu yarı yolda karşıladı.</p>

  <p>“Efendi Han Fei-tzu dönmeni emrediyor,” dedi Mu-pao. “Efendi Han’a çok kibar ve iyi olduğunu söyle, ama hanımım beni işten çıkardı.”</p>

  <p>“Efendi Han, Hanımın Qing-jao’nın seni sırdaş hizmetçisi olmaktan çıkarma yetkisi olduğunu, ama bu evden gönderme yetkisi olmadığını söylüyor. Senin sözleşmen Efendimle, Hanımınla değil.”</p>

  <p>Bu doğruydu. Wang-mu bunu düşünmemişti.</p>

  <p>“Senden dönmeni rica ediyor,” dedi Mu-pao. “Eğer itaat ederek dönmezsen, belki de tatlılıkla dönersin diye benden bu şekilde konuşmamı istedi.”</p>

  <p>“Ona itaat edeceğimi söyle. Benim gibi aşağı birinden bir şey rica etmemeli.”</p>

  <p>“Buna memnun olacaktır,” dedi Mu-pao.</p>

  <p>Wang-mu, Mu-pao’nun eşeğinin yanında yürüdü. Çok yavaş ilerlediler, bu Mu-pao ve eşek için daha rahat olmuştu.</p>

  <p>“Onu bu kadar sinirli görmemiştim,” dedi Mu-pao. “Belki sana bunu söylememeliyim. Fakat ona senin gittiğini söylediğim zaman, neredeyse çılgına döndü.”</p>

  <p>“Tanrılar onunla konuşuyor muydu?” Eğer Efendi Han’ın içindeki köle efendisi bir nedenle bunu yapmasını istemişse, bu çok acı bir şey olurdu.</p>

  <p>"Hayır,” dedi Mu-pao. “Gerçi tanrılar onunla konuştuğu zaman nasıl göründüğünü bilmesem de, bu hiç de öyle bir şeye benzemiyordu.”</p>

  <p>“Elbette.”</p>

  <p>“Sadece senin gitmeni istemedi,” dedi Mu-pao.</p>

  <p>“Eninde sonunda nasıl olsa gideceğim,” dedi Wang-mu. “Ama ona Han Evi’nde neden yararsız olacağımı izah etmekten mutlu olacağım.”</p>

  <p>“Oh, elbette,” dedi Mu-pao. “Her zaman yararsızdın, ama bu gereksiz olduğun anlamına gelmez.”</p>

  <p>“Ne demek istiyorsun?”</p>

  <p>“Mutluluk, yararlı şeylere dayandığı kadar, kolayca yararsız şeylere de dayanabilir.”</p>

  <p>“Bu eski bir efendinin sözü mü?”</p>

  <p>“Bu bir eşeğin üstündeki yaşlı, şişman bir kadının sözü,” dedi Mu-pao. “Ve bunu hiç unutma.”</p>

  <p>Wang-mu, Efendi Han’la onun özel odasında yalnız kaldığı zaman, Efendi Han’da, Mu-pao’nun bahsettiği heyecandan eser yoktu.</p>

  <p>“Jane ile konuştum,” dedi. “Onun varlığını senin de bilmen ve tanrıların düşmanı olduğuna inanmaman nedeniyle, burada kalmanın daha iyi olacağını düşünüyor.”</p>

  <p>“Yani, şimdi Jane’e mi hizmet edeceğim?” dedi Wang-mu. “Onun sırdaş hizmetçisi mi olacağım?”</p>

  <p>Wang-mu sözlerinin böyle ironik bir anlam taşımasını istememişti; sanki insan olmayan bir varlığa hizmetçi olmak dalavereli bir işmiş gibi. Fakat Efendi Han onun alındığını sanıp, yatıştırmak istermiş gibi davrandı.</p>

  <p>“Hayır,” dedi. “Kimsenin hizmetçisi olmamalısın. Cesurca ve yerinde davrandın.”</p>

  <p>“Ve yine de sizinle olan sözleşmemi tamamlamam için beni geri çağırdınız.”</p>

  <p>Efendi Han başını eğdi. “Seni geri çağırdım, çünkü gerçeği bilen tek kişi sensin. Eğer gidersen, o zaman bu evde yalnız kalırım.”</p>

  <p>Wang-mu az daha: kızın buradayken nasıl yalnız olabilirsin ki, diyecekti. Son birkaç güne kadar böyle bir şey söylemek çok zalimce olurdu, çünkü Efendi Han ve Hanımı Qing-jao, bir baba ve kızın olabileceği kadar arkadaştılar, ama şimdi, aralarındaki engel asla aşılamazdı. Qing-jao, tanrıların muzaffer bir kölesi olduğu bir dünyada yaşıyor, babasının geçici deliliğine karşı sabırlı olmaya çalışıyordu. Efendi Han, tüm toplumunun zalim Kongre’nin köleleri olduğu ve gerçeği sadece kendisinin bildiği bir dünyada yaşıyordu. Bu kadar geniş ve derin bir körfezin ötesinden birbirleriyle nasıl konuşabilirlerdi?</p>

  <p>“Kalacağım,” dedi Wang-mu. “Size nasıl yardım edebilirsem, edeceğim.”</p>

  <p>“Birbirimize hizmet edeceğiz,” dedi Efendi Han. “Kızım seni eğiteceğine söz vermişti. Buna devam edeceğim.”</p>

  <p>Wang-mu alnını yere değdirdi. “Bu kadar şefkate lâyık değilim.”</p>

  <p>“Hayır,” dedi Efendi Han. “Artık ikimiz de gerçeği biliyoruz. Tanrılar benimle konuşmuyor. Yüzün önümde asla yere değmemeli.”</p>

  <p>“Bu dünyada yaşamak zorundayız,” dedi Wang-mu. “Tanrılarla konuşanların arasında size onurlu bir insan olarak saygı göstereceğim, çünkü herkes benden bunu bekleyecek; bu nedenle siz de bana bir hizmetçi gibi davranmalısınız.”</p>

  <p>Efendi Han’ın yüzü acı bir ifadeyle buruldu. “Ayrıca dünya, benim yaşımda bir adamın kızının hizmetindeki genç bir kızı yanına aldığı zaman, onu cinsel ilişkide kullanmasını bekleyecek. Bütün dünyanın beklentisi dışında davranacak mıyız?”</p>

  <p>“Gücünüzden bu şekilde yararlanmak sizin doğanızda yok,” dedi Wang-mu.</p>

  <p>“Ayrıca doğamda senin aşağılanmanı kabul etmek de yok. Başımdaki derdi öğreninceye kadar, başka insanların önümde saygıyla eğilmelerini kabul ettim, çünkü bunun aslında bana değil tanrıya yapıldığına inanıyordum.”</p>

  <p>“Bu her zaman olduğu kadar gerçek. Sizin tanrılarla konuşan olduğunuza inananlar, saygılarını tanrıya sunuyorlardı, ama sahtekâr olanlar bunu size yaltaklanmak için yapıyorlardı.”</p>

  <p>“Ama sen sahtekâr değilsin ve tanrıların benimle konuştuğuna inanmıyorsun.”</p>

  <p>“Tanrıların sizinle konuşup konuşmadıklarını veya bir kez bile birisiyle konuşabileceklerini bilmiyorum. Tüm bildiğim, tanrıların sizden veya bir başkasından şu gülünç, aşağılatıcı -Kongre’nin sizi mecbur ettiği- ayinleri yapmasını istemediği, ama bu ayinlere devam etmelisiniz, çünkü vücudunuzun buna ihtiyacı var. Lütfen benim de dünyadaki insanların benim durumumdaki bir insandan bekledikleri aşağılanma ayinlerine devam etmeme izin verin.” Efendi Han ciddî bir ifadeyle onayladı. “Yaşının ve eğitiminin ötesinde akıllısın, Wang-mu.”</p>

  <p>“Ben aptal bir kızım,” dedi Wang-mu. “Eğer biraz aklım olsaydı, en kısa sürede beni buradan mümkün olduğu kadar uzağa göndermenizi isterdim. Qing-jao’yla aynı evi paylaşmak artık benim için çok tehlikeli olacak. Özellikle benim size yakın olduğumu görünce.”</p>

  <p>“Haklısın. Kalmanı istemekle çok bencilce davrandım.”</p>

  <p>“Evet,” dedi Wang-mu. “Yine de kalacağım.”</p>

  <p>“Neden?” diye sordu Efendi Han.</p>

  <p>“Çünkü artık bir daha eski hayatına dönemem,” diye yanıtladı kız. “Dünya ve evren hakkında, Kongre ve tanrılar hakkında çok şey biliyorum. Eğer evime döner ve eskiden neysem öyle davranmaya devam edersem, bütün yaşamım boyunca bunun zehrinin tadını ağzımda hissedeceğim.”</p>

  <p>Han efendi ciddî bir ifadeyle onayladı, fakat sonra gülümsedi ve en sonunda da kahkahayla güldü.</p>

  <p>“Neden bana gülüyorsunuz, Efendi Han?”</p>

  <p>“Gülüyorum, çünkü bence sen hiçbir zaman olduğun gibi değildin.”</p>

  <p>“Bu ne anlama geliyor?”</p>

  <p>“Bence sen hep rol yapıyordun. Belki kendini bile aldattın, ama kesin olan bir şey var; asla sıradan bir kız değildin ve hiçbir zaman sıradan bir hayat süremezsin.”</p>

  <p>Wang-mu omzunu silkti. “Gelecek yüz binlerce ipliktir, ama geçmiş bir daha tekrar örülemeyecek bir kumaştır. Belki halimden mutlu olabilirdim, belki olamazdım.”</p>

  <p>“Böylece işte birlikteyiz, üçümüz.”</p>

  <p>Ancak o zaman Wang-mu yalnız olmadıklarını fark etti. Ekranın üstündeki havada ona gülümsemekte olan Jane’in yüzünü gördü.</p>

  <p>“Geri döndüğüne sevindim,” dedi Jane.</p>

  <p>Bir an için, Jane’in oradaki varlığı, Wang-mu’nun ümit dolu bir fikre sıçramasına neden oldu. “O zaman ölmedin! Bağışlandın!”</p>

  <p>“Qing-jao’nun planı şimdi ölmüş olmam değildi,” dedi Jane. “Onun beni öldürme planı çok iyi çalışıyor ve çizelgeye uygun olarak öleceğimden kuşkum yok.”</p>

  <p>“O zaman, sen burada olduğunda ölümün devreye sokulmuşken,” diye sordu Wang-mu, “bu eve neden geldin?”</p>

  <p>“Ölmeden önce yerine getirmem gereken bir sürü şey var,” dedi Jane, “hayatta kalabilmek için zayıf bir olasılık da dâhil. Path dünyasında, insanlığın geri kalan kısmına oranla çok daha fazla zeki insan olduğu ortada.”</p>

  <p>“Bu sadece Kongre’nin genetik dalaveresi sayesinde,” dedi Efendi Han.</p>

  <p>“Doğru,” dedi Jane. “Açık konuşmak gerekirse, Path’in tanrılarla konuşanları artık insan bile değiller. Sizler, insanlığın geri kalan kısmına üstünlük sağlayabilmek için Kongre tarafından yaratılan ve köleleştirilen başka bir türsünüz. Ancak, nasıl olduysa bu yeni türün bir üyesi bir şekilde Kongre’ye karşı özgürleşti.”</p>

  <p>“Bu özgürlük mü?” dedi Efendi Han. “Şimdi bile, kendimi temizlemek konusundaki açlığım neredeyse dayanılmaz bir düzeyde.”</p>

  <p>“O zaman direnme,” dedi Jane. “Kendini eğip bükerken de seninle konuşabilirim.”</p>

  <p>Efendi Han hemen o anda kollarını savurmaya ve temizlenme ayini için havada döndürmeye başladı. Wang-mu başını çevirdi.</p>

  <p>“Bunu yapma,” dedi Efendi Han. “Yüzünü benden saklama. Bunu sana göstermekten utanamam. Sakatın biriyim, hepsi bu; eğer bir ayağımı kaybetseydim, en yakın dostlarım çotuğumu görmekten korkmazlardı.”</p>

  <p>Wang-mu onun sözlerindeki bilgeliği görmüştü, bu nedenle onun bu düşkünlüğüne başını çevirmedi.</p>

  <p>“Söylediğim gibi,” dedi Jane, “bu yeni türün bir üyesi nasıl olduysa Kongre’ye karşı serbest kaldı. Kalan birkaç ayım içinde, yapacağım çalışmalarda yardımını alacağımı umuyorum.”</p>

  <p>“Elimden gelen her şeyi yapacağım,” dedi Efendi Han. “Yardım edebilirsem, ben de ederim,” dedi Wang-mu, ancak bunu söyledikten sonra, böyle bir şey teklif etmesinin ne kadar komik olduğunu düşündü. Han Efendi üstün entelektüel yetenekleri olan, tanrılarla konuşanlardan biriydi. Kendisi ise, önerebileceği hiçbir şeyi olmayan, eğitimsiz bir insan örneğiydi.</p>

  <p>Yine de hiçbiri bu teklifi nedeniyle onunla alay etmedi ve Jane bunu minnetle kabul etti. Böyle bir nezaket, Jane'in bir benzetim değil, yaşayan bir canlı olması gerektiğini bir kez daha Wang-mu’ya kanıtlamıştı.</p>

  <p>“Çözmeyi umduğum sorunları size açıklayayım.”</p>

  <p>Dinlediler.</p>

  <p>“Bildiğiniz gibi, en aziz dostlarım Lusitania gezegeninde. Lusitania filosu tarafından tehdit ediliyorlar. Bu filoyu geriye dönülmez bir hasara neden olmadan durdurmak, beni çok ilgilendiriyor.”</p>

  <p>“Şimdiye kadar çoktan Küçük Doktor’u kullanma emrini vermişlerdir,” dedi Efendi Han.</p>

  <p>“Oh, evet, verdiklerini biliyorum. Kaygım bu emrin yalnız Lusitania insanlarını değil, aynı zamanda iki Raman türü de yok etmesini önlemek.” Sonra Jane onlara Ana Kraliçe’den ve böceklerin evrende nasıl yeniden yaşama geçtiklerinden bahsetti. “Ana Kraliçe, filo gelmeden önce mümkün olduğu kadar fazla yapabilmek için kendini sonuna kadar zorlayarak, çoktandır yıldız gemileri inşa ediyor. Fakat Lusitania’da yaşayanların ancak küçük bir kesrinden fazlasını kurtarabilmek için yeterince inşa etmeye vakti yok, ama Kraliçe gidebilir, ya da yerine onun bütün belleğini taşıyan başka bir kraliçe gönderebilir, işçilerinin onunla birlikte gitmesi pek önemli değildir. Fakat Pequeninolar ve insanlar bu kadar kendine yeterli değiller. Onların hepsini kurtarmak istiyorum, çünkü en aziz dostlarım, özel bir Ölülerin Sözcüsü ve beyin hasarından özürlü bir genç, bütün insanlar ve Pequeninolar kurtarılmadıkça orayı terk etmeyi reddedeceklerdir.”</p>

  <p>“O zaman birer kahraman mı oluyorlar?” diye sordu Efendi Han.</p>

  <p>“Her biri bunu geçmişte defalarca tekrarladı,” dedi Jane. “Artık insan ırkında kahramanlar olduğundan emin değildim.” Si Wang-mu kalbinden geçeni söylemedi: Efendi Han’ın da bir kahraman olduğunu.</p>

  <p>“Her olasılığı araştırıyorum,” dedi Jane. “Fakat her şey bir olanaksızlığa saplanıyor, ya da insanların üç bin yıldan fazla bir süredir inandıkları şeye. Eğer ışıktan hızlı giden bir yıldız gemisi inşa edebilirsek, tıpkı Ansible’ların çabucak dünyadan dünyaya dolaştıkları gibi, o zaman Ana Kraliçe bir düzine gemi bile inşa etse, Lusitania Filosu gelmeden Lusitania'da bütün yaşayanları, diğer gezegenlere taşıyabilirler.”</p>

  <p>“Eğer böyle bir gemiyi gerçekten inşa edebilirsen,” dedi Han Fei-tzu, “kimseye zarar vermeden önce Lusitania Filosu’na saldırıp onu yok etmek için kendi filonu da hazırlayabilirsin.”</p>

  <p>“Ah, fakat buna imkân yok,” dedi Jane.</p>

  <p>“Işıktan hızlı seyahati düşünebiliyorsun, ama yine de Lusitania Filosu’nu yok etmeyi düşünemiyor musun?”</p>

  <p>“Oh, bunu düşünebiliyorum,” dedi Jane. “Fakat Ana Kraliçe onu inşa etmez. Dostum Andrew'a -Ölülerin Sözcüsü’ne- bunu söylemiş.”</p>

  <p>“Valentine’in kardeşi,” dedi Wang-mu. “O da yaşıyor mu?” </p>

  <p>“Ana Kraliçe ona hangi nedenle olursa olsun, bir silâh yapmayacağını söylemiş.”</p>

  <p>“Kendi türünü kurtarmak için de mi?”</p>

  <p>“Gezegenden gitmek için tek bir yıldız gemisine ihtiyacı var ve diğerleri de türlerini kurtarmak için yeterli yıldız gemisine sahip olacaklar. Ana Kraliçe bununla yetiniyor. Kimseyi öldürmeye gerek yok.”</p>

  <p>“Ama Kongre bu yolda devam ederse, milyonlar ölecek.”</p>

  <p>“O zaman bu onların sorumluluğu olacak,” dedi Jane. “En azından Andrew’in bana söylediğine göre, konuyu ne zaman açsa, Ana Kraliçe’nin verdiği yanıt bu.”</p>

  <p>“Bu ne tuhaf törel bir mantık böyle?”</p>

  <p>“Ana Kraliçe’nin başka bir akıllı yaşamla daha geçenlerde karşılaştığını ve onu yok etmeye korkulacak derecede yaklaştığını unutuyorsun. Sonra diğer akıllı yaşam az daha onu yok ediyordu. Fakat asıl kendisinin soykırım suçu işlemenin bu derece yakınından geçmesi, bu törel mantığın en büyük nedeni. Başka türlerin böyle şeyler yapmasını engelleyemez, ama kendisinin yapmayacağından emin olabilir. Sadece kendi türünün varlığını kurtarmanın tek ümidi olduğunu düşündüğü zaman öldürecektir ve başka bir ümidi olduğundan, bir savaş gemisi inşa etmeyecektir.” </p>

  <p>“Işıktan hızlı yolculuk,” dedi Efendi Han. “Bu senin tek ümidin mi?”</p>

  <p>“Bir olasılık ışığı olduğunu düşünebildiğim tek şey. Hiç olmazsa evrende bir şeyin ışıktan hızlı yol aldığını biliyoruz, bilgiler filotik ışınla bir Ansible’dan diğerine saptanamayan bir zaman süresinde geçiyorlar. Şu anda Lusitania’da hapiste olan parlak bir genç fizikçi gece gündüz bu konu üstünde çalışıyor. Bütün hesaplama ve benzetimlerini onun adına yapıyorum. Şu anda filotların doğası hakkında öyle karmaşık bir model deniyor ki, programı yürütebilmek için yaklaşık yüz üniversitenin bilgisayarlarından zaman çalıyorum. Bir ümit var.”</p>

  <p>“Sen yaşadığın sürece ümit var,” dedi Wang-mu. “Sen gittiğin zaman onun için böyle muazzam deneyleri kim yapacak?”</p>

  <p>“İşte bu nedenle, bu kadar acil,” dedi Jane.</p>

  <p>“Bana neden ihtiyacın var?” dedi Efendi Han. “Fizikçi değilim ve gelecek birkaç ayda bir farklılık yaratacak kadar öğrenme ümidim de yok. Eğer birisi yapacaksa, bunu senin hapse atılmış olan o fizikçin yapacak. Ya da kendin.”</p>

  <p>“Herkesin, ‘Bunu düşündün mü’ ya da ‘Bu çıkmaz sokak yeter, başka bir düşünce tarzını benimse’ diyecek tarafsız bir eleştirmene ihtiyacı vardır. İşte sana bu nedenle ihtiyacım var. Çalışmalarımızı sana rapor edeceğiz ve sen onları inceleyip aklına ne gelirse onu söyleyeceksin. Tesadüfen söyleyeceğin hangi sözcüğün aradığımız fikri tetikleyeceğini tahmin edemezsin.”</p>

  <p>Efendi Han, olasılığı kabul ederek başıyla onayladı.</p>

  <p>“Üstünde çalıştığım ikinci konu daha da karmaşık,” dedi Jane. “Işıktan hızlı yolculuğu elde edelim veya etmeyelim, bazı Pequeninolarin yıldız gemileri olacak ve Lusitania gezegenini terk edecekler. Sorun şu ki, tamamen onun varlığına bağlı, biçim değiştirmiş bir ortak yaşam türü dışında, dokunduğu her hayat biçimini yok eden, bilinen en sinsi ve en tehlikeli virüsü de içlerinde taşıyor olacaklar.”</p>

  <p>“Descolada,” dedi Efendi Han. “Filoyla birlikte Küçük Doktor’u yollamanın gerekçelerinden biri olarak kullanıldı.”</p>

  <p>“Bu sağlam bir gerekçe olabilir. Ana Kraliçe’nin bakış açısına göre, bir yaşam biçimiyle diğeri arasında seçim yapmak imkânsız, fakat Andrew’in bana sık sık belirttiği gibi, insanların böyle bir sorunu yok. Eğer konu insanlığın veya Pequeninolarin hayatta kalması arasında bir seçim yapmak ise, insanları seçeceğini söyledi. Onun hatırı için ben de öyle düşünüyorum.”</p>

  <p>“Ben de,” dedi Efendi Han.</p>

  <p>“Pequeninolarin da bunun tersini düşüneceğinden emin olabilirsiniz,” dedi Jane. “Eğer Lusitania’da olmazsa, kesinlikle başka bir yerde, bir şekilde, sonunda insanların Küçük Doktor’u, pegueninoların da son silâh olarak Descolada’yı kullanacakları korkunç bir savaş olacak. Her iki türün birbirini tamamen yok etmeleri olası. Bu nedenle, öldürücü ve kendini ayarlama yetenekleri dışında Pequeninolarin hayat çevrimleri için gerekli bütün işlevlerini yerine getirecek bir değiştirme virüsü bulmak konusunda acele etmek gereğini hissediyorum. Seçilmiş, etkisiz bir virüs.”</p>

  <p>“Descolada’yı etkisizleştirmenin yolları olduğunu sanıyordum. Lusitania’da içme sularıyla birlikte ilâç almıyorlar mıydı?” </p>

  <p>“Descolada durmadan ilâçlarına uyum sağlıyor. Bu bir ayak izi dizisi. Sonuçta Descolada birini kazanacak, sonra buna karşı yarışacak bir insan kalmayacak.”</p>

  <p>“Virüsün akıllı mı olduğunu söylüyorsun?” diye sordu Wang-mu.</p>

  <p>“Lusitania’daki bilimcilerden biri öyle olduğunu düşünüyor,” dedi Jane. “Quara isminde bir kadın. Diğerleri aynı fikirde değil, ama virüs en azından çevresindeki değişikliklere kendisini uydurmakta ve diğer türleri kendi ihtiyaçlarına göre değiştirmekte gerçekten akıllıymış gibi davranıyor. Şahsen Quara’nın haklı olduğunu düşünüyorum. Bence Descolada kendine has bir dili bulunan ve bilgileri dünyanın bir ucundan diğerine hızla yaymak için bunu kullanan akıllı bir tür.”</p>

  <p>“Ben bir virüs bilimci değilim,” dedi Efendi Han.</p>

  <p>“Yine de Elanora Riberia von Hesse tarafından yapılan çalışmalara bir bakabilirsen-”</p>

  <p>“Elbette bakacağım. Sadece, yardımcı olabileceğime dair senin taşıdığın ümide sahip olabilsem.”</p>

  <p>“Ve üçüncü konu,” dedi Jane. “Belki de hepsinin en basiti. Path’ın tanrılarla konuşanları.”</p>

  <p>“Ah, evet,” dedi Efendi Han. “Senin yok edicilerin.”</p>

  <p>“Özgür iradeleriyle değil,” dedi Jane. “Bunu sana karşı düşünmüyorum. Fakat, sizin değiştirilmiş genlerinizi değiştirmenin bir yolunu bularak, hiç olmazsa sonraki nesillerinizin olağandışı zekâlarını korurken bu kasten uygulanmış TZD’den kurtulmuş olduklarını ölmeden önce görmek istiyorum.”</p>

  <p>“Kongre’nin kesinlikle ihanet olarak düşüneceği bir konuda çalışma yapmak isteyecek genetikçileri nerede bulacaksın?” </p>

  <p>“Birine ihanet ettirmek istiyorsan,” dedi Jane, “en iyisi onu ihanet edenlerin arasında aramaktır.”</p>

  <p>“Lusitania,” dedi Wang-mu.</p>

  <p>“Evet,” dedi Jane. “Yardımınızla, bu konuyu Elanora’ya verebilirim.”</p>

  <p>“O Descolada konusu üstünde çalışmıyor mu?”</p>

  <p>“Kimse uyanık olduğu her an aynı konu üstünde çalışamaz. Aslında Descolada konusundaki çalışmalarında, bu onu tazeleyen bir konu değişikliği olur. Ayrıca, belki de sizin Path'daki sorununuzun çözümü oldukça kolaydır. Ne de olsa sizin değiştirilen genleriniz, Kongre için çalışan tümüyle sıradan genetikçiler tarafından yaratıldı. Bütün engeller bilimsel değil, politik. Ela bunu basit bir konu olarak bulabilir. Bana şimdiden nasıl başlamamız gerektiğini bile söyledi. Başlangıç için en azından birkaç doku örneğine ihtiyacımız var. Burada bir tıp teknisyeni bulup onlar üstünde moleküler düzeyde bilgisayar taraması yaptıracağız. Tarama sırasında Elanora’nın ihtiyaçlarını elde edebilmek için makineyi devralabilirim ve sonra genetik verileri ona yollarım. Bu kadar basit.”</p>

  <p>“Kimin dokusuna ihtiyacın var?” diye sordu Efendi Han. “Buradaki ziyaretçilerin hepsinden bana örnek vermelerini isteyebilirim.”</p>

  <p>“Aslında, bunu yapmanı ümit ediyordum,” dedi Jane. “Gelen giden çok oluyor. Biliyorsun, ölü derileri kullanabiliriz. Belki vücut hücreleri taşıyan dışkı ve sidik örnekleri de.”</p>

  <p>Efendi Han onayladı. “Bunu yapabilirim.”</p>

  <p>“Dışkı örneklerini ben toplarım,” dedi Wang-mu.</p>

  <p>“Hayır,” dedi Efendi Han. “Ellerimle bile yapmam gerekse, yardım etmek için yapılması gereken şeylerin üstünde değilim.” </p>

  <p>“Siz mi?” dedi Wang-mu. “Gönüllü oldum, çünkü başka hizmetçilerden bunu yapmalarını isteyerek onları aşağılamanızdan korktum.”</p>

  <p>“Bundan sonra bizzat yapmayı reddedeceğim adî ve alçaltıcı işleri yapmasını asla başkasından istemeyeceğim,” dedi Efendi Han.</p>

  <p>“O zaman birlikte yaparız,” dedi Wang-mu. “Lütfen unutmayın, Efendi Han, siz raporları okuyup yanıtlayarak Jane’e yardım ederken, elle yapılması gereken şeyler de benim yardımcı olabileceğim görevler olacak. Benim yapabileceğim şeyler üstünde ısrar etmeyin. Bunun yerine zamanınızı sadece sizin yapabileceğiniz şeyler üzerinde harcayın.”</p>

  <p>Daha Efendi Han yanıtlamadan Jane araya girdi. “Wang-mu, senin de raporları okumanı istiyorum.”</p>

  <p>“Benim de mi? Ama ben hiç eğitimli değilim.”</p>

  <p>“Yine de,” dedi Jane.</p>

  <p>“Onları anlamayacağım bile.”</p>

  <p>“O zaman ben sana yardımcı olurum,” dedi Efendi Han.</p>

  <p>“Bu doğru değil,” dedi Wang-mu. “Ben Qing-jao değilim. Bu, onun yapabileceği bir şey. Bana göre değil.”</p>

  <p>“Benim keşfedilmeme yol açan bütün süreç boyunca seni ve Qing-jao’yu izledim,” dedi Jane. “İşin içyüzünü kavrayan anahtar fikirlerin çoğu Qing-jao’dan değil, senden geldi.”</p>

  <p>“Benden mi? Hiç denemedim bile-”</p>

  <p>“Denemedin. Gözledin. Kafanda bağlantıları kurdun. Sorular sordun.”</p>

  <p>“Onlar aptalca sorulardı,” dedi Wang-mu. Yine de kalbi mutluydu: birisi gördü!</p>

  <p>“Hiçbir uzmanın soramayacağı sorular,” dedi Jane. “Yine de kesinlikle Qing-jao’yu en önemli kavramsal hamlesine yönlendiren sorulardı. Bir tanrılarla konuşan olmayabilirsin, Wang-mu, ama senin de kendine göre yeteneklerin var.”</p>

  <p>“Okuyacak ve yanıtlayacağım,” dedi Wang-mu, “fakat aynı zamanda doku örnekleri de toplayacağım. Bütün doku örneklerini, böylece Efendi Han o tanrılarla konuşan ziyaretçilerle konuşmak ve yapmamış olduğu korkunç şey nedeniyle onların övgülerini dinlemek zorunda kalmayacak."</p>

  <p>Efendi Han hâlâ itiraz ediyordu. “Senin bunları yapmanı düşünmeyi bile red-”</p>

  <p>Jane onun sözünü kesti. “Han Fai-tzu, bilgece davran. Bir hizmetçi olarak, Wang-mu görünmez biri. Sen, evin sahibi olarak, bir av sahasındaki kaplan kadar dikkat çekiyorsun. Yaptığın her şey fark edilir. Bırak Wang-mu yapabileceği en iyi şeyi yapsın.”</p>

  <p>Bilgece sözler, diye düşündü Wang-mu. Madem herkes yapabileceğinin en iyisini yapacaktı, o zaman neden benden bilim adamlarının çalışmalarını yanıtlamamı istedin? Yine de sessiz kaldı. Jane onlara önce kendi doku örnekleriyle başlamalarını söylemişti; sonra Wang mu ev halkının geri kalan kısmından doku örneği toplamaya girişti. Aradıklarının çoğunu taraklarda ve yıkanmamış çamaşırlarda buldu. Birkaç gün içinde, bir düzineye yakın tanrılarla konuşan ziyaretçiden örnek almıştı, elbiselerinden de. Kimsenin dışkı örneğini almasına gerek olmamıştı, ama bunu da isteyerek yapardı.</p>

  <p>Elbette Qing-jao onu fark etti, ama onu küçümsedi. Qing-jao’nun ona böyle soğuk davranması Wang-mu’yu çok üzdü, çünkü bir zamanlar arkadaştılar ve Wang-mu onu hâlâ seviyordu, ya da en azından krizden önce Qing-jao olan kadını seviyordu. Ama Wang-mu’nun dostluklarını düzeltmek için yapabileceği bir şey yoktu. O başka yolu seçmişti.</p>

  <p>Wang-mu bütün doku örneklerini dikkatle ayırdı ve etiketledi, ama onları bir tıp teknisyenine götürmek yerine, daha basit bir yol buldu. Bir hizmetçi kız yerine, tanrılarla konuşan bir öğrenci gibi görünmek için Qing-jao’nun eski elbiselerinden birini giydi, en yakın koleje gitti ve onlara niteliğini açıklayamayacağı bir proje üstünde çalıştığını söyleyerek, getirdiği doku örnekleri üzerinde bir tarama yapmalarını alçak gönüllülükle rica etti. Beklediği gibi, tanrılarla konuşan bir kıza, tümüyle yabancı da olsa, hiçbir şey sormadılar. Bunun yerine moleküler taramaları yaptılar, Wang-mu ancak Jane’in söz verdiği gibi davrandığını -bilgisayarın kontrolünü ele geçirip, Ela’nın ihtiyacı olanlar da dâhil olmak üzere bütün taramaları yaptığını- varsayabilirdi.</p>

  <p>Eve dönüş yolunda, Wang-mu topladığı bütün doku örneklerini ve kolejin ona verdiği raporları yaktı. Jane istediğini elde etmişti, Qing-jao’nun veya evdeki hizmetçiler arasında Kongre’den para alan birinin, Han Fei-tzu’nun biyolojik bir deney üstünde çalıştığını keşfetmeleri olasılığı riskini göze almaya gerek yoktu. Birisinin onu, hizmetçi Si Wang-mu’yu, koleji ziyaret eden Tanrılarla konuşan bir kız olarak tanıması olasılığına gelince, buna imkân yoktu. Kimse tanrılarla konuşan bir kıza, onun gibi bir hizmetçiye bakacağı kadar dikkatle bakmazdı.</p>

  <p>&nbsp;</p>

  <p class="center">* * *</p>

  <p>&nbsp;</p>

  <p>“Demek sen de, ben de kadınlarımızı kaybettik,’’ dedi Miro.</p>

  <p>Ender göğüs geçirdi. Miro bazen konuşma havasına girerdi ve acı onun tam yüzeyinin altında olduğundan, sohbeti hemen ana noktaya ve nezaketten biraz öteye kayardı. Ender bu konuşkanlığını ona çok görmezdi, o ve Valentine, Miro’nun yavaş konuşmasını sabırla dinleyen ve bunu kesmesini isteseler de ona bu konuda hiçbir şey hissettirmeyen yegane iki kişiydiler. Miro zamanının büyük kısmını dışa vuramadığı duygularla geçiriyordu, inceliği olmadığı gerekçesiyle onu susturmak zalimce olurdu.</p>

  <p>Ender, Novinha'nın onu terk etmiş olduğu gerçeğinin kendisine hatırlatılmasından hoşlanmamıştı. Diğer sorunlar üstünde çalışırken, devamlı olarak bu düşünceyi kafasından çıkarmaya çalışıyordu, daha çok Jane’in kurtulması sorunu ve diğer bütün sorunlardan da birer parça. Fakat Miro’nun sözleriyle bu acı veren, boş, yarı yersiz duygular geri dönmüştü. Novinha burada değil.</p>

  <p>Konuşup yanıtını alamam. Sorup hatırlamasını sağlayamam. Uzanıp elini tutamam, en korkuncu da, belki de bir daha asla yapamayacağım.</p>

  <p>“Sanırım öyle,” dedi Ender.</p>

  <p>“Herhalde onları eşit saymak hoşuna gitmiyor,” dedi Miro. “Ne de olsa Novinha senin otuz yıllık eşindi, Quanda ise benim belki beş yıllık kız arkadaşımdı, ama bunu ergenlikten itibaren hesaplarsan böyle. Quanda, belki Ela dışında, küçüklüğümden beri benim arkadaşımdı, en yakın arkadaşım. Bu nedenle, düşünürsen, sen ömrünün yarısı boyunca annemle beraberken, ben neredeyse bütün hayatım boyunca Quanda ile beraberdim.” </p>

  <p>“Şimdi kendimi daha iyi hissediyorum,” dedi Ender.</p>

  <p>“Bana öfkelenme,” dedi Miro.</p>

  <p>“Beni öfkelendirme,” dedi Ender.</p>

  <p>Miro çok yüksek sesle güldü. “Kendini hırçın mı hissediyorsun, Andrew?” Kesik kesik güldü. “Biraz keyifsiz?”</p>

  <p>Bu artık çok fazlaydı. Ender, üstünde Ansible ağının basitleştirilmiş bir modelinin olduğu ve Jane’in ruhunun bu rasgele dantel işinin neresinde yaşadığını düşündüğü bilgisayardan iskemlesini döndürdü ve gülmesi kesilinceye kadar Miro’ya dik dik baktı.</p>

  <p>“Ben sana bunu yaptım mı?” diye sordu.</p>

  <p>Miro, utanmış olmaktan çok, öfkeli görünüyordu. “Belki böyle yapmana ihtiyacım vardı,” dedi. “Bunu hiç düşündün mü? Çok saygılıydın, hepiniz. Bırak Miro onurunu korusun. Bırak çıldırınca- ya kadar kendini dinlesin, değil mi? Sadece ona olan şey hakkında konuşma. Birisinin bazen bana o konuda takılmasına ihtiyacım olacağı hiç aklına gelmedi mi?”</p>

  <p>“Benim buna ihtiyacım olmadığı hiç aklına gelmedi mi?”</p>

  <p>Miro tekrar güldü, ama bu gülüş biraz geç geldi ve daha kibarcaydı. “Tam isabet,” dedi. “Bana kendin üzüldüğün zaman sana davranılmasını istediğin gibi davrandın, ben de sana bana davranılmasını istediğim gibi davranıyorum. Birbirimize kendi reçetemizi uyguladık.”</p>

  <p>“Annen ve ben hâlâ evliyiz,” dedi Ender.</p>

  <p>“Şu yirmi küsur yıllık hayatımın bilgisiyle,” dedi Miro, “sana bir şey söyleyeyim. Onu asla geri alamayacağını anlamaya başladığında her şey daha kolaylaşıyor. Yani onun kesinlikle erim dışı olduğunu.”</p>

  <p>“Quanda erim dışı. Novinha değil.”</p>

  <p>“O İsa’nın Aklı’nın Çocukları ile beraber. Orası bîr rahibe manastırı, Andrew.”</p>

  <p>“Pek değil,” dedi Ender. “Orası sadece evli çiftlerin katılabildiği bir manastır düzeni. Bensiz oraya ait olamaz.”</p>

  <p>“Yani,” dedi Miro. “Ne zaman Filhoslara katılmaya karar verirsen, onu geri alabilirsin. Seni aynen Don Cristâo gibi görebiliyorum.”</p>

  <p>Ender bu fikir karşısında kıkırdamasına engel olamadı. “Ayrı yataklarda yatmak. Her zaman dua etmek. Birbirine hiç dokunamamak.”</p>

  <p>“Eğer bu evlilikse, Andrew, o zaman Quanda ve ben şu anda evliyiz.”</p>

  <p>“Evet, evlilik, Miro. Çünkü İsa’nın Aklı’nın Çocukları’ndaki bütün çiftler birlikte çalışıyorlar, birlikte iş yapıyorlar.”</p>

  <p>“O zaman biz evliyiz, dedi Miro. Sen ve ben, çünkü birlikte Jane’i kurtarmaya çalışıyoruz.”</p>

  <p>“Sadece arkadaş,” dedi Ender. “Biz sadece arkadaşız.” </p>

  <p>“Rakipler demek daha doğru olur. Jane ikimizi de ipteki âşıklar gibi tutuyor.”</p>

  <p>Miro tıpkı Novinha’nın Jane hakkındaki suçlamaları gibi konuşuyordu. “Pek âşıklar gibi olamayız,” dedi Ender. “Jane insan değil. Bir vücudu bile yok.”</p>

  <p>“Mantık yürüten sendin,” dedi Miro. “Annemle senin birbirinize dokunmadan hâlâ evli olabileceğinizi az önce söylemedin mi?”</p>

  <p>Bu Ender’in hoşlanmadığı bir kıyaslamaydı, çünkü içinde biraz gerçek var gibi görünüyordu. Novinha, birçok yıldır olduğu gibi, Jane’i kıskanmakta haklı mıydı?</p>

  <p>“Neredeyse kafamızın içinde yaşıyor,” dedi Miro. “Burası hiçbir eşin asla gidemediği bir yerdir.”</p>

  <p>“Her zaman,” dedi Ender, “annenin kendisine de o kadar yakın bir şey istediği için Jane’i kıskandığını düşünmüşümdür.” </p>

  <p>“Bobagem,” dedi Miro. “Lixo.” Saçmalık. Süprüntü. “Annem Jane’i kıskanıyor, çünkü sana onun kadar yakın olmak istiyor ve asla başaramıyor.”</p>

  <p>“Annen değil. Her zaman kendine yeterliydi. Çok yakın olduğumuz zamanlar oldu, ama her zaman işine döndü.”</p>

  <p>“Senin de Jane’e sırtını döndüğün gibi.”</p>

  <p>“Sana bunu anlattı mı?”</p>

  <p>“Çok uzun uzadıya değil. Fakat onunla konuşuyordun, sonra birden sessizleşiyordun, hatta sessiz konuşmada çok başarılı olmana rağmen, çenen, gözlerin ve dudakların Jane’in sana söylediklerine çok az tepki veriyordu. Bunu gördü. Annemleydin, yakındın ve birdenbire başka bir yerdeydin.”</p>

  <p>“Bizi ayıran bu değildi,” dedi Ender. “Quim’in ölümüydü.” </p>

  <p>“Quim’in ölümü son damlaydı. Eğer Jane için olmasaydı, eğer annem kalbin ve ruhunla ona ait olduğunu hissetseydi, Quim öldüğünde sırtını dönmek yerine sana doğru dönerdi.”</p>

  <p>Miro, Ender’in başından beri korktuğu şeyi söylemişti. Bunun Ender’in kendi suçu olduğunu. Mükemmel bir koca olmadığını. Novinha’yı kendinden uzaklaştırdığını. Miro’nun söylediği en kötü şey buydu ve Ender bunun doğru olduğunu biliyordu. Daha önceden hissetmekte olduğu dayanılmaz kaybetme hissi şimdi iki katına, üç katına çıkmış, içinde sonsuzlaşmıştı.</p>

  <p>Miro'nun ağır, hantal elini omzunda hissetti.</p>

  <p>“Tanrı şahidimdir ki, Andrew, asla seni ağlatmayı istememiştim.”</p>

  <p>“Ara sıra oluyor,” dedi Ender.</p>

  <p>“Hepsi senin suçun değil,” dedi Miro. “Ya da Jane’in. Annemin bir deli kadar çılgın olduğunu unutma. Her zaman da öyleydi.”</p>

  <p>“Çocukluğunda çok acı çekti.”</p>

  <p>“Sevdiği herkesi birer birer kaybetti,” dedi Miro.</p>

  <p>"Onun beni de kaybettiğini hissetmesine izin verdim.”</p>

  <p>“Ne yapacaktın yani, Jane’i devreden mi çıkartacaktın? Hatırlarsan, bunu bir kez denemiştin?”</p>

  <p>“Şu andaki fark, Jane için sen de varsın. Senin gitmiş olduğun süre içinde, Jane’i de serbest bırakabilirdim, çünkü sen vardın. Onunla daha az konuşabilir, ondan geride durmasını talep edebilirdim. Beni bağışlardı.”</p>

  <p>“Belki,” dedi Miro. “Ama yapmadın.”</p>

  <p>"Çünkü yapmak istemedim,” dedi Ender. “Çünkü onun gitmesini istemedim. Çünkü bu eski dostluğu korurken hâlâ iyi bir koca olabileceğimi düşündüm.”</p>

  <p>“Sadece Jane değildi,” dedi Miro. “Valentine de.”</p>

  <p>“Sanırım,” dedi Ender. “Yani ne yapayım? Filo gelip hepimizi cehenneme yollayıncaya kadar gidip Filhoslara mı katılayım?” </p>

  <p>“Benim yaptığımı yap,” dedi Miro.</p>

  <p>“Nedir o?”</p>

  <p>“Nefes al, ver, sonra bir tane daha al.”</p>

  <p>Ender bunu bir an düşündü. “Bunu yapabilirim. Çocukluğumdan beri bunu yapıyorum.”</p>

  <p>Sadece bir an sonra, Miro’nun eli omzunu tuttu. İşte bu nedenle kendim bir çocuk sahibi olmalıydım, diye düşündü Ender. Küçüklüğünde bana dayanması, yaşlılığımda da benim ona dayanmam için, ama kendi tohumumdan bir çocuk sahibi olamadım. Eski Marcâo gibiyim, Novinha’nın ilk kocası. Bana ait olmadıklarını bilerek bu çocuklarla çevrili olmak. Fark şu ki, Miro benim dostum, düşmanım değil ve bu da bir şey. Kötü bir koca olabilirdim ve yine de dostluklar kurup devam ettirebilirdim.</p>

  <p>“Kendine acımayı bırak ve çalışmana dön.” Kulağına konuşan Jane’di ve konuşmadan önce yeterince uzun süre beklemişti, neredeyse Ender onun takılmasına hazır hale gelinceye kadar. Aslında zamanlaması pek de tam değildi, bu nedenle onun araya girmesine öfkelendi. Başından beri onları dinlediği ve gözetlediği için öfkelendi.</p>

  <p>“Şimdi de öfkelisin,” dedi Jane.</p>

  <p>Ne hissettiğimi bilmiyorsun, diye düşündü Ender. Bilemezsin, çünkü insan değilsin.</p>

  <p>“Ne hissettiğini bilmediğimi düşünüyorsun,” dedi Jane.</p>

  <p>Ender bir an başının döndüğünü hissetti, çünkü bir an için Jane’in konuşmalardan daha derin bir şeyi dinlediği hissine kapılmıştı.</p>

  <p>“Ama seni de bir kez kaybetmiştim.”</p>

  <p>Ender alçak sesle konuştu, “Geri döndüm.”</p>

  <p>“Asla tam olarak değil,” dedi Jane. “Asla eskisi gibi değil. Bu nedenle yanağındaki o birkaç kendine acıma gözyaşını benimkilermiş gibi say. Sadece sayıyı eşitlemek için.”</p>

  <p>“Neden senin hayatını kurtarmaya çalışmakla kendimi sıkıntıya sokuyorum bilmem,” dedi Ender sessizce.</p>

  <p>“Ben de öyle,” dedi Jane. “Sana bunun zaman kaybı olduğunu söyleyip duruyorum.”</p>

  <p>Ender terminale geri döndü. Ekran Ansible ağını gösterirken, Miro’nun yanında durdu. Jane’in Miro’ya ne söylemekte olduğu hakkında bir fikri yoktu, ancak, çok önceden Jane’in aynı anda birçok konuşmayı yürütme yeteneği olduğunu keşfettiğinden, onun bir şeyler söylemekte olduğundan emindi. Elinde değildi, Jane’in Miro’yla kendisi kadar yakın olması onu bir parça rahatsız ediyordu.</p>

  <p>Bir insanın diğerini birbirlerine sahip olmadan sevmesi mümkün mü, diye merak etti. Yoksa bu söküp atamayacağımız kadar genlerimizin derinliklerine mi işlemiş? Mülkiyetçilik. Karım. Arkadaşım. Sevgilim. Hiç işitmediğim bir gezegendeki TZD’li yarı deli bir kızın buyruğuyla kapatılmak üzere olan utanmaz ve rahatsız edici bilgisayar kişiliğim; Jane gittikten sonra onsuz nasıl yaşayacağım?</p>

  <p>Ender görüntüyü yaklaştırdı. İçeri, içeri ve içeri, ekran her yana doğru sadece birkaç parsel gösterinceye kadar. Şimdi bilgisayar, ağın sadece küçük bir modelini gösteriyordu, sadece derin uzayda yarım düzine filotik ışının çaprazlama geçişini. Filotik ışınlar şimdi, birbirine dolanmış, sıkıca örülmüş bir kumaş gibi değil, birbirinden milyonlarca kilometre uzaktan geçen rasgele çizgiler gibi görünüyorlardı.</p>

  <p>“Hiç dokunmuyorlar,” dedi Miro.</p>

  <p>Hayır, hiç dokunmuyorlar. Bu, Ender’in hiç farkına varmadığı bir şeydi. Onun zihninde, tıpkı yıldız haritalarında, insanların yayıldıkları sarmal kolun tepe aşağı görüntüsünün gösterildiği gibi, düzdü, ama düz değildi. İki yıldız bile başka iki yıldızla aynı düzlemde değildi. Yıldız gemilerini, gezegenleri ve uyduları bağlayan filotik ışınlar kusursuz düz çizgilerdi, Ansible’dan Ansible’a, onları düz bir haritada gördüğünüz zaman kesişiyormuş gibi görünüyorlardı, ama bu üç boyutlu bilgisayar büyütmesinde, birbirlerine hiç değmedikleri ortadaydı.</p>

  <p>“Bunun içinde nasıl yaşayabilir?” diye sordu Ender. Uç noktaları dışında bu çizgiler arasında bir bağlantı olmadan, bunun içinde nasıl varolabilir?</p>

  <p>“Belki bu nedenle de yaşamıyor. Belki de her bilgisayar terminalinin toplamında yaşıyor.”</p>

  <p>“Bu durumda, kendini bütün bilgisayarların içine geri çeker ve sonra-”</p>

  <p>“Ve sonra hiçbir şey. Kendini bir daha bir araya getiremez, çünkü Ansible’ları yeniden çalıştırmak için sadece temiz bilgisayarlar kullanacaklar.”</p>

  <p>“Bunu sonsuza kadar sürdüremezler,” dedi Ender. “Değişik gezegenlerdeki bilgisayarların birbirleriyle konuşabilmeleri çok önemli. Bir yılda, her saat bilgisayarların birbirine yollamak zorunda oldukları bilgi miktarı karşısında, onları elleriyle çalışmaya başlatmak için yeterli sayıda adamları olmadığını Kongre çok yakında anlayacaktır.”</p>

  <p>“Yani sadece saklanacak? Bekleyecek? Ve bundan beş veya on yıl sonra bir fırsat çıkarsa içeri sızarak kendini yeniden mi kuracak?”</p>

  <p>“Eğer olduğu şey buysa, bir program koleksiyonu.”</p>

  <p>“Onda bundan fazla şey olmalı,” dedi Miro.</p>

  <p>“Neden?”</p>

  <p>“Çünkü eğer bir program koleksiyonundan farklı bir şey değilse, hatta kendini yazan ve kendini düzelten programlar bile olsa, bir programcı veya bir programcılar grubu tarafından bir yerlerde yaratıldı. Her durumda, sadece onu başından beri zorlayan bir program çerçevesinde hareket ediyor. Kendi özgür iradesi yok. O bir kukla. Bir şahıs değil.”</p>

  <p>“Eh, iş buna kalırsa, belki de özgür iradeyi çok dar tanımlıyorsun,” dedi Ender. “Genlerimiz ve çevremiz tarafından programlanan biz insanlar da aynı değil miyiz?”</p>

  <p>“Hayır,” dedi Miro.</p>

  <p>“Başka ne öyleyse?”</p>

  <p>“Filotik bağlarımız öyle olmadığımızı söylüyor. Çünkü kendi irademizle birbirimizle bağlantı kurma yeteneğimiz var ki dünya üstünde başka bir yaşam biçimi bunu yapamaz. Sahip olduğumuz bir şey var, başka bir şeyin neden olmadığı bir şeyiz biz.”</p>

  <p>“Ne, ruhumuz mu?”</p>

  <p>“Bu bile değil,” dedi Miro. “Çünkü papazlar Tanrı’nın ruhlarımızı yarattığını söylüyorlar ve bu da bizi başka bir kuklacının kontrolünün altına koyuyor. Eğer irademizi Tanrı yarattıysa, o zaman yapacağımız her seçimden o sorumludur. Tanrı, genlerimiz, çevremiz, ya da eski bir terminalde şifreyi koyan salak bir programcı; eğer biz bireyler bir dış nedenin sonucuysak, özgür iradenin mevcut olmasının asla bir yolu yok.”</p>

  <p>“Yani, anladığım kadarıyla, resmi felsefi yanıt, özgür iradenin mevcut olmadığı. Sadece bir özgür irade hayali var, çünkü davranışlarımızın nedenleri o kadar karmaşık ki, onları geriye doğru izleyemiyoruz. Eğer teker teker birbirini deviren domino taşlarından oluşan bir çizginiz varsa, her zaman, ‘bak şu taş devrildi, çünkü şu taş onu itti,’ diyebilirsiniz. Fakat eğer sayısız yönde geri izlenebilecek, sayısız miktarda domino taşınız varsa, rasgele zincirin nerede başladığını asla bulamazsınız. Bu nedenle, ‘bu taş düştü, çünkü kendisi öyle istedi’ diye düşünürsünüz.”</p>

  <p>“Saçmalık,” dedi Miro.</p>

  <p>“Şey, bunun hiçbir yararı olmayan bir felsefe olduğunu kabul etmeliyim,” dedi Ender. “Valentine bir kez bunu bana böyle tarif etmişti. Eğer özgür irade diye bir şey yoksa toplumda birlikte yaşayabilmemizi sağlamak için özgür irade varmış gibi davranmalıyız. Çünkü, aksi takdirde, ne zaman birisi korkunç bir şey yapsa, onu cezalandıramazsınız, çünkü elinde değildir, çünkü genleri veya çevresi ya da Tanrı ona bunu yaptırmıştır ve ne zaman birisi iyi bir şey yapsa, onu onurlandıramayız, çünkü o da bir kukladır. Eğer etrafınızdaki herkesin birer kukla olduğunu düşünürseniz, onlarla konuşarak canınızı neden sıkasınız? Hatta planladığınız, yarattığınız, arzu ettiğiniz ve hayal ettiğiniz her şey, sadece içinize yerleştirilmiş kuklanın senaryosu gereğince davranmanız olduğuna göre, neden bir şey planlamayı veya yaratmayı deneyesiniz?”</p>

  <p>“Ümitsizlik,” dedi Miro.</p>

  <p>“Böylece kendimizi ve etrafımızdaki herkesi irade sahibi varlıklar olarak tasavvur ederiz. Herkese bazı şeyleri arkadan itildikleri için değil, akıllarında bir amaçları olduğu için yapmışlar gibi davranırız. Canileri cezalandırırız. Özgecileri ödüllendiririz. Birlikte bazı şeyleri planlar ve bazı şeyleri yaparız. Sözler veririz, birbirimizin bunları tutmasını bekleriz. Bunların hepsi uydurma öykü; fakat herkes herkesin davranışlarının özgür irade sonucu olduğuna inandıkça ve buna dayanarak yetki alıp verdikçe, sonuç uygarlıktır.”</p>

  <p>“Sadece bir öykü.”</p>

  <p>“Valentine işte bunu böyle açıkladı. Yani, sanki özgür irade diye bir şey yokmuş gibi. Kendisinin aslında neye inandığını bilmiyorum. Benim tahminim şöyle ki, Valentine kendisinin uygar olduğunu söyleyecektir ve bu nedenle öyküye kendisinin inanması gerekir ve her durumda da kesinlikle özgür iradeye inanıyor ve bu uydurma öykünün saçma olduğunu düşünüyor, ama gerçek olsa da inandığı bu ve bu nedenle kim bir şeyden emin olabilir.”</p>

  <p>Sonra Ender güldü. Çünkü çok yıllar önce bunların hepsini ona anlattığında Valentine de gülmüştü. Çocukluk çağını daha yeni atlatmışlardı ve Ender Hegemon’u yazmakla ve kardeşi Peter’in o korkunç ve büyük şeyleri nasıl yaptığını anlamaya çalışmakla meşguldü.</p>

  <p>“Bu komik değil,” dedi Miro.</p>

  <p>“Ben olduğunu sanmıştım,” dedi Ender.</p>

  <p>“Serbest olsak da olmasak da,” dedi Miro. “Öykü gerçek olsa da olmasa da.”</p>

  <p>“Ana nokta şu ki, uygar insanlar olarak yaşayabilmek için onun doğru olduğuna inanmalıyız,” dedi Ender.</p>

  <p>“Hayır, ana nokta hiç de bu değil,” dedi Miro. “Çünkü eğer yalansa, o zaman neden uygar insanlar gibi davranarak kendimizi sıkıntıya sokalım?”</p>

  <p>“Çünkü eğer öyle yaparsak, türlerin hayatta kalmak için daha iyi bir şansı olur,” dedi Ender. “Çünkü genlerimiz, onları gelecek bir sürü nesle aktarma yeteneğimizi artırmak için bu öyküye inanmamızı istiyorlar. Çünkü öyküye inanmayan birisi verimsiz ve işbirlikçi olmayan şekilde davranmaya başlarsa ve sonuçta toplum, sürü, onu reddedecek ve onun üreme şansı azaltılacaktır -örneğin, hapse atılabilir- ve onun bu inanmaz davranışıyla ilgili genler yok edilmiş olacaktır.”</p>

  <p>“Demek kuklacı bizim kukla olmadığımıza inanmamızı istiyor. Özgür iradeye inanmaya zorlandık.”</p>

  <p>“Ya da Valentine’in bana açıkladığı gibi.”</p>

  <p>“Ama buna gerçekten inanmıyor, değil mi?”</p>

  <p>“Elbette inanmıyor. Genleri ona izin vermez.”</p>

  <p>Ender yeniden güldü, ama Miro bunu, bir felsefe oyunuymuş gibi, hafife almıyordu. Öfkeden köpürüyordu. Yumruklarını sıktı ve kollarını spastik bir hareketle görüntünün içine girecek şekilde savurdu. Bu, görüntünün içinde filotik ışınların görünmediği bir gölge oluşmasına neden oldu. Gerçek boş uzay. Ancak şimdi Ender o alanda evin pencerelerinden ve açık kapısından giren ışığın altında toz taneciklerinin uçuştuğunu görebiliyordu. Özellikle büyük bir toz zerresi, tıpkı kısa bir saç parçası gibi, minik bir pamuk iplikçiği gibi, daha önce sadece filotik ışınların göründüğü yerde parıldayarak yüzüyordu.</p>

  <p>“Sakin ol,” dedi Ender.</p>

  <p>“Hayır,” diye Miro bağırdı. “Kuklacım beni öfkelendiriyor!”</p>

  <p>“Kapat çeneni,” dedi Ender. “Dinle beni.”</p>

  <p>“Seni dinlemekten bıktım!" Miro yine de sustu ve dinledi.</p>

  <p>“Bence haklısın,” dedi Ender. “Bence özgürüz ve bunun inandığımız şeyin bir hayali olduğunu düşünmüyorum, çünkü bir kurtuluş değeri var. Bence özgürüz, çünkü sadece genetik bir senaryo gereğince davranan bu vücuttan ibaret değiliz ve tanrının hiçbir şeyden yarattığı bazı ruhlar da değiliz. Özgürüz, çünkü her zaman vardık. Zamanın başlangıcından beri, ama başından beri var olduğumuz bir zamanın başlangıcı yok. Hiçbir şey bize neden olmadı. Hiçbir şey bizi yaratmadı. Sadece varız ve her zaman vardık.”</p>

  <p>“Filotlar mı?” diye sordu Miro.</p>

  <p>“Belki,” dedi Ender. “Şu görüntüdeki toz parçacığı gibi.”</p>

  <p>“Nerede?” diye sordu Miro.</p>

  <p>Elbette, terminalin üstündeki holografik görüntüye gene uzay hâkim olduğundan, görülemiyordu. Ender üstteki görüntüde bir gölge oluşturacak şekilde elini ekrana doğru uzattı. Daha önce gördüğü parlak toz parçacığını buluncaya kadar elini dolaştırdı. Belki de bu bir başkasıydı, ama önemli değildi.</p>

  <p>“Vücudumuz, etrafımızdaki bütün dünya, bir holografik görüntü gibi. Yeterince gerçekler, ama şeylerin gerçek nedenini göstermiyorlar. Sadece evrenin görüntüsüne bakıp, şeylerin neden olduğunu görmek, asla emin olamayacağımız tek şey, ama hepsinin arkasında, hepsinin içinde ve onun içi boyunca görebilirsek, her şeyin gerçek nedenini bulurduk. Filotlar canlarının istediğini yaparak her zaman vardılar.”</p>

  <p>“Hiçbir şey her zaman var olmadı,” dedi Miro.</p>

  <p>“Kim diyor? Bu evrenin varsayılan başlangıcı, bu sadece şimdiki düzenin başlangıcıydı, şu görüntü, var olduğunu düşündüğümüz her şey. Fakat filotların daha önce mevcut olmayan o anda başlayan doğal yasalar gereğince davrandığını kim söylüyor? Eğer bütün evren kendi üstüne çökse, kim filotların şimdi izledikleri yasalardan kolayca serbest kalmayacaklarını ve tekrar geriye...”</p>

  <p>“Nereye?”</p>

  <p>“Kaos’a. Karanlığa. Düzensizliğe. Bu evren onları bir araya getirmeden önce neyseler ona. Neden onlar -biz- her zaman var olmuş ve daima var olacak olmayalım?”</p>

  <p>“O zaman ben, evrenin başlangıcıyla doğduğum tarih arasında neredeydim?”</p>

  <p>“Bilmiyorum,” dedi Ender. “Bunu gidebildiğim kadar uyduruyorum.”</p>

  <p>“Ve Jane nereden geldi? Onun filotu bir yerlerde süzülürken bir anda bir küme bilgisayar programı yüklendi ve bir kişilik mi oldu?”</p>

  <p>“Belki,” dedi Ender.</p>

  <p>“Eğer, doğmuş, yumurtlanmış veya filizlenmiş her organizmaya bir şekilde filot tayin etmekle görevli doğal bir sistem varsa bile, nasıl olur da bu doğal sistem Jane’i yaratmış olabilir? O doğmadı ki?”</p>

  <p>Elbette Jane her şeyi dinliyordu ve sonunda konuştu. “Belki o olmadı,” dedi Jane. “Belki kendime ait bir filotum yok. Belki canlı değilim.”</p>

  <p>“Hayır,” dedi Miro.</p>

  <p>“Belki,” dedi Ender.</p>

  <p>“Bu nedenle belki de ölemem,” dedi Jane. “Belki de düğmemi çevirip beni kapattıkları zaman, bu sadece karmaşık bir programın kapatılması olacak.”</p>

  <p>“Belki,” dedi Ender.</p>

  <p>“Hayır,” dedi Miro. “Seni kapatmak cinayettir.”</p>

  <p>“Belki de sadece, yaptığım bazı şeyleri o şekilde programlandığım için, bunun farkına varmadan yapıyorum. Belki de sadece özgür olduğumu düşünüyorum.”</p>

  <p>“Bu tartışmayı bitirmiştik,” dedi Ender.</p>

  <p>“Sizin için doğru olmasa da, belki de benim için doğrudur.” </p>

  <p>“Belki de değildir,” dedi Ender. “Fakat sen kendi şifreni gözden geçirdin, değil mi?”</p>

  <p>“Milyon kez,” dedi Jane. “Hepsine baktım.”</p>

  <p>“Orada sana özgür irade hayali verildiğiyle ilgili bir şey gördün mü?”</p>

  <p>“Hayır,” dedi Jane. “Ama siz de insan genlerinde özgür irade bulamadınız.”</p>

  <p>“Çünkü yok,” dedi Miro. “Andrew’in dediği gibi. Bizim olduğumuz şey, çekirdekte, öz varlığımızda, olduğumuz şey, vücudumuzun atomlarını, moleküllerini ve hücrelerini yapan trilyonlarca filotla birleşen tek bir filot ve senin olduğun şey de, tıpkı bizimki gibi, bir filot.”</p>

  <p>“Pek olası değil,” dedi Jane. Yüzü şimdi görüntüdeydi, tam kafasının içinden geçen yapay filotik ışınlarla, gölgeli bir yüz.</p>

  <p>“Buna bir ihtimal vermiyoruz,” dedi Ender. “Var oluncaya kadar bir şeyin gerçekten gerçekleşmesi olası değildir ve sonra o kesindir. Sen varsın.”</p>

  <p>“Ben her neysem,” dedi Jane.</p>

  <p>“Şu anda senin özden bir varlık olduğunu düşünüyoruz,” dedi Ender, “çünkü senin, bizim özgür irade diye tanımlamayı öğrendiğimiz biçimde davrandığını gördük. Kendimizi özgür zekâlar diye nitelediğimiz kadar, senin de özgür zekâ olduğun konusunda yeterince kanıt var. Eğer böyle olmadığın ortaya çıkarsa, bizim de olup olmadığımızı sorgulamamız gerekir. Şu anda varsayımımız, bizi kendimiz yapan bireysel kimliğimizin, örgümüzün ortasındaki filot olduğu. Eğer haklıysak, o zaman bu senin de sahip olabileceğin anlamına gelir ve bu durumda onun nerede olduğunu tahmin etmeliyiz. Filotları bulmak kolay değil, biliyorsun. Bir tane bile saptayamadık. Sadece var olduklarını varsayıyoruz, çünkü filotik ışınların uzaydaki belirli bir bölgenin iki uç noktasıymış gibi davrandığının kanıtlarını gördük. Senin nerede olduğunu veya neye bağlandığını bilmiyoruz.”</p>

  <p>“Eğer Jane bizim gibiyse,” dedi Miro, “insanlar gibiyse, o zaman bağlantıları değişebilir ve bölünebilir. Tıpkı Grego’nun çevresinde oluşan o güruh gibi. Bunun nasıl bir his olduğu hakkında onunla konuştum. Tıpkı o insanlar vücudunun bir parçasıymış gibi ve onlar kurtulup kendi yollarına gittikleri zaman, kendisini sanki kol ve bacakları kesilmiş gibi hissettiğini söyledi. Bence bu filotik örgüydü. Bence o insanlar gerçekten bir süre ona bağlandılar, gerçekten onlar kısmen onun kontrolü altındaydılar, kendi parçasıydılar. Bu nedenle belki Jane de böyledir ve kendisine bağlı olan bütün o bilgisayar programları ve kendisinin de kim bilir ne gibi bir güce bağlı olduğu. Belki sen, Andrew. Belki ben. Belki kısmen ikimiz birden.”</p>

  <p>“Ama o nerede," dedi Ender. “Eğer gerçekten bir filotu varsa -hayır, eğer o gerçekten bir filotsao zaman belirli bir yeri olması gerekir ve eğer onu bulabilirsek, belki de bütün bilgisayarlar kesilip ondan alındığı zaman bile bağlantılarını canlı tutabiliriz. Belki onu ölmekten kurtarabiliriz.”</p>

  <p>“Bilmiyorum,” dedi Miro. “Her yerde olabilir.” Eliyle görüntüyü işaret etti. Uzayda, herhangi bir yerde demek istiyordu. Evrende, herhangi bir yerde ve orada görüntüde, filotik ışınların içinden geçtiği, Jane’in başı vardı.</p>

  <p>“Jane’in nerede olduğunu bulmak için, onun nerede ve nasıl başladığını bilmemiz gerek,” dedi Ender. “Eğer gerçekten bir filotsa, bir şekilde, bir yere bağlı olmalı.”</p>

  <p>“Üç bin yıl eski bir izi takip eden bir dedektif,” dedi Jane. “Senin gelecek birkaç ay içinde bunu yaptığını seyretmek ne kadar eğlenceli olacak.”</p>

  <p>Ender ona aldırmadı. “Eğer bunu yapacaksak, önce filotların nasıl çalıştığını bilmeliyiz.”</p>

  <p>“Grego fizikçi,” dedi Miro.</p>

  <p>“O ışıktan hızlı yolculuk üzerinde çalışıyor,” dedi Ender.</p>

  <p>“Bunun üzerinde de çalışabilir.”</p>

  <p>“Onun başarılı olmayacak bir proje ile dikkatinin dağılmasını istemiyorum,” dedi Jane.</p>

  <p>“Dinle Jane, sonuna kadar yaşamak istemiyor musun?” dedi Ender.</p>

  <p>“Nasıl olsa yaşayamam, vakit kaybına ne gerek var?”</p>

  <p>“Sadece bir şehit olmak istiyor,” dedi Miro.</p>

  <p>“Hayır, istemiyorum, sadece pratik davranıyorum.”</p>

  <p>“Bir aptal oluyorsun,” dedi Ender. “Grego sadece oturup ışık fiziği üstüne düşünerek bize ışıktan hızlı yolculuğu ya da benzerini veren bir teoriyle ortaya çıkamaz. Eğer bu iş böyle yürüseydi, ışıktan hızlı yolculuğa üç bin yıl önce sahip olurduk, çünkü o zaman, filotik ışınlar ve Anî Yörünge Prensibi ilk düşünüldüğü zamanlarda, bunun üstünde çalışan yüzlerce fizikçi vardı. Eğer Grego parlak bir içgüdü, kafasında kurduğu anlamsız bir bağlantı nedeniyle bununla uğraşıyorsa, bu bir tekdüşünce zincirine akıllı yönde yoğunlaşmakla olmuyor.”</p>

  <p>“Bunu biliyorum,” dedi Jane.</p>

  <p>“Bildiğini biliyorum. Path’daki o insanları bu özel nedenle projemize dâhil ettiğini bana söylememiş miydin? Eğitimsiz, sezgili düşünürler olarak.”</p>

  <p>“Sadece zaman kaybetmenizi istemiyorum.”</p>

  <p>“Sadece ümitlerini canlandırmak istemiyorsun,” dedi Ender. “Yaşaman için bir fırsat olduğunu kabul etmek istemiyorsun, çünkü o zaman ölmekten korkacaksın.”</p>

  <p>“Ölümden zaten korkuyorum.”</p>

  <p>“Kendini zaten ölmüş varsayıyorsun,” dedi Ender. “Arada fark var.”</p>

  <p>“Biliyorum,” diye mırıldandı Miro.</p>

  <p>“Bu nedenle, sevgili Jane, hayatta kalman için bir fırsat olduğunu kabul edip etmemen umurumda değil,” dedi Ender. “Biz bunun üstünde <i>çalışacağız</i> ve Grego’ya bu konuda düşünmesini söyleyeceğiz ve hazır bu konunun üstündeyken, sen de buradaki bütün konuşmalarımızı Path’daki o insanlara tekrarlayacaksın-” </p>

  <p>“Han Fei-tzu ve Si Wang-mu.”</p>

  <p>“İşte onlara,” dedi Ender. “Onlar da bunun üstünde düşünüyor olabilirler.”</p>

  <p>“Hayır,” dedi Jane.</p>

  <p>“Evet,” dedi Ender.</p>

  <p>“Ölmeden önce gerçek sorunların çözüldüğünü görmek istiyorum, Lusitania’nın kurtarılmış olmasını, Path’ın tanrılarla konuşanlarının özgürleştirilmesini ve Descolada’nın yola getirilmesini veya yok edilmesini istiyorum ve beni kurtarmak gibi olanaksız bir projeyle bunu yavaşlatmanıza izin vermeyeceğim.”</p>

  <p>“Sen Tanrı değilsin,” dedi Ender. “Zaten bu sorunları nasıl çözeceğini bilmiyorsun, ayrıca bunların nasıl çözüleceğini de bilmiyorsun, ayrıca seni kurtarmak için ne olduğunu bulmanın diğer projelere yardımcı mı olacağı yoksa onlara zarar mı vereceği hakkında bir fikrin yok ve sen bu sorunlara yoğunlaşmakla, bugün hepimizin pikniğe gidip günbatımına kadar çimen tenisi oynamamıza oranla daha kısa sürede çözülüp çözülemeyeceğini de kesinlikle bilmiyorsun.”</p>

  <p>“Bu lânet çimen tenisi de ne?” diye sordu Miro.</p>

  <p>Fakat Ender ve Jane birbirine yiyecekmiş gibi bakarken sessiz kaldılar. Daha ziyade, Ender, Jane’in bilgisayardaki görüntüsüne bakarken, görüntü de ona bakıyordu.</p>

  <p>“Haklı olduğunu bilmiyorsun,” dedi Jane.</p>

  <p>“Sen de haksız olduğumu bilmiyorsun,” dedi Ender.</p>

  <p>“Bu benim hayatım,” dedi Jane.</p>

  <p>“Lânet olsun, öyle,” dedi Ender. “Benim bir parçamsın, Miro’nun da ve insanlığın tüm geleceğine bağlısın, aynı şekilde Pequeninolarin ve Ana Kraliçe’nin de. Aklıma geldi -sen, Han’la, adı buydu herhâlde ve Si Wang her neyse-”</p>

  <p>“Mu.”</p>

  <p>“-ile bu filotik şey üzerinde çalışırken, ben de Ana Kraliçe’yle konuşacağım. Özellikle seninle ilgili olarak onunla konuştuğumu hatırlamıyorum. Bütün işçileriyle filotik bağlantısı olduğundan, filotlar hakkında bizden fazla şey biliyor olmalı.”</p>

  <p>“Sizin bu saçma ‘Jane’i 'kurtarma’ projenize Han Fei-tzu ve Si Wang-mu’yu katacağımı söylemedim.”</p>

  <p>“Ama yapacaksın.”</p>

  <p>“Neden yapacağım?”</p>

  <p>“Çünkü Miro ve ben seni seviyoruz, sana ihtiyacımız var ve en azından denemeden bizden önce ölmeye hakkın yok.”</p>

  <p>“Böyle şeylerin beni etkilemesine izin veremem.”</p>

  <p>“Evet, verebilirsin,” dedi Miro. “Eğer böyle şeyler olmasaydı kendimi çoktan öldürmüş olurdum.”</p>

  <p>“Kendimi öldürmeyeceğim.”</p>

  <p>“Eğer seni kurtarmanın bir yolunu bulmamız için bize yardım etmezsen, o zaman yapmakta olduğun şey kesinlikle bu olacak,” dedi Ender.</p>

  <p>Jane'in yüzü terminalin üstündeki görüntüden kayboldu.</p>

  <p>“Kaçmak da bir işe yaramaz,” dedi Ender.</p>

  <p>“Beni yalnız bırakın,” dedi Jane. “Bir süre bunu düşünmem gerek.”</p>

  <p>“Kaygılanma, Miro,” dedi Ender. “Bunu yapacak.”</p>

  <p>“Doğru,” dedi Jane.</p>

  <p>“Döndün mü?”</p>

  <p>“Çok hızlı düşünürüm.”</p>

  <p>“Bunun üstünde de çalışacak mısın?”</p>

  <p>“Bunu dördüncü projem olarak kabul ediyorum,” dedi Jane. “Ve şu anda Han Fei-tzu ve Si Wang-mu’ya anlatıyorum.”</p>

  <p>“Gösteriş yapıyor,” dedi Ender. “Aynı anda iki konuşmayı yürütebilir ve kendimizi önemsiz hissetmemiz için bu konuda böbürlenebilir.”</p>

  <p>“Önemsizsiniz,” dedi Jane.</p>

  <p>“Karnım aç,” dedi Ender. “Ve susadım.”</p>

  <p>“Öğlen yemeği,” dedi Miro.</p>

  <p>“Şimdi de siz böbürleniyorsunuz,” dedi Jane. “Vücut fonksiyonlarınızı göstererek gösteriş yapıyorsunuz.”</p>

  <p>“Beslenme,” dedi Ender. “Soluk alma. Boşaltım. Senin yapamayacağın bu şeyleri yapabiliriz.”</p>

  <p>“Başka bir deyişle, çok iyi düşünemezsiniz, ama en azından yemek yiyebiliyorsunuz, soluyabiliyorsunuz ve terleyebiliyorsunuz.”</p>

  <p>“Bu doğru, dedi Miro. Ender soğuk su doldururken, peynir ve ekmeği çıkarttı. Yemek basitti, ama tadı iyiydi ve tatmin olmuşlardı.</p>
</body>
</html>
