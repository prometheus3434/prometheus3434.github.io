<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.3.css" rel="stylesheet" type="text/css" />
</head>

<body>
  <h1 class="chapternumber sigil_not_in_toc">-18-</h1>

  <h1 class="chaptername" id="sigil_toc_id_18">PATH'IN TANRISI</h1>

  <div class="quote">
    <p>"Yok oluncaya kadar Descolada virüsündeki değişikliğin tadını alamadım."</p>

    <p>"Sana uyum sağlıyordu."</p>

    <p>"Bu kendimi hissetmemin başlangıcı gibiydi. Genetik moleküllerimin çoğunu kendi yapısına dâhil etmiş."</p>

    <p>"Belki de seni değiştirmeye hazırlanıyordu, bizi değiştirdiği gibi."</p>

    <p>"Fakat senin atalarını ele geçirdiği zaman, içinde yaşadıkları ağaçlarla eşleştirdi. Biz kiminle eşleşecektik?"</p>

    <p>"Zaten eşleşmemiş olanlar dışında, Lusitania'da eşleşmemiş olan hangi yaşam biçimleri var?"</p>

    <p>"Belki de Descolada bizi var olan bir çiftle değiştirmeye niyetliydi. Ya da bir eş üyeyi bizimle değiştirmeyi."</p>

    <p>"Ya da, belki sizi insanlarla eşleştirmeyi düşünüyordu."</p>

    <p>"Artık öldü. Ne planladıysa, bu asla olmayacak."</p>

    <p>"İnsan erkekleriyle çiftleşmek, ne tür bir hayata yol açardı?"</p>

    <p>"Bu iğrenç."</p>

    <p>"Ya da canlı doğum yapmak, belki, insan tarzında"</p>

    <p>"Şu aptallığı kes."</p>

    <p>"Sadece zihnen kurguluyordum."</p>

    <p>"Descolada gitti. Ondan kurtuldunuz."</p>

    <p>"Fakat olmamız gerektiği kadar özgür olamadık. Ben, Descolada gelmeden akıllı olduğumuza inanıyorum. Tarihimizin onu buraya getiren uzay aracından eski olduğuna inanıyorum. Genlerimizin bir yerinde, akıllı ağaçların içinde lârva evresi geçirmek yerine ağaçlarda yaşadığımızın sırrının kilitli olduğuna inanıyorum."</p>

    <p>"Eğer üçüncü hayatınız olmasaydı, Human, şimdi ölmüş olacaktın."</p>

    <p>"Şimdi ölmüş olacaktım, fakat yaşadığım sürede sadece bir kardeş değil, bir baba olabilirdim. Yaşadığım sürede, eğer çiftleşmeyi ümit ediyorsam, bir gün ormanıma dönememe kaygım olmadan istediğim yerlere yolculuk yapabilirdim. Her gün aynı noktaya kök salmış durumda hayatımı kardeşlerin bana getirdikleri öyküleri dinleyerek geçirmezdim."</p>

    <p>"Demek Descolada'dan kurtulmuş olmak sana yetmiyor? Onun bütün sonuçlarından da kurtulmuş olmalısın yoksa halinden memnun olmayacaksın."</p>

    <p>"Her zaman halimden memnunum. Nasıl bu hale gelmiş olursam olayım, ben buyum."</p>

    <p>"Ama hâlâ özgür değilsin."</p>

    <p>"Hem erkekler hem de dişiler, genlerimizi aktarmak için yine de ölmek zorundayız."</p>

    <p>"Zavallı budala. Benim, Ana Kraliçe'nin özgür olduğumu mu sanıyorsun? insan ebeveynlerin, çocuk sahibi olduktan sonra, bir daha özgür olabildiklerini mi sanıyorsun? Eğer senin için hayat özgürlük demekse, hoşuna gidecek ve kısıtlaması olmayan tam bir özgürlük, o zaman akıllı varlıkların hiçbiri özgür değildir. Hiçbirimiz asla tam olarak özgür olamayacağız."</p>

    <p>"Kök sal, dostum, sonra köksüz olmadığın zaman ne kadar özgür olmadığını bana anlat."</p>
  </div>

  <p>Wang-mu ve Efendi Han, bahçelerinde tatlı bir yürüyüş yaptıktan sonra, evlerinden birkaç yüz metre ötedeki nehrin kıyısında beklediler. Jane onlara birisinin onları görmeye geleceğini söylemişti, Lusitania’dan birisinin. İkisi de bunun ışıktan hızlı yolculuğa ulaşıldığı anlamına geldiğini biliyorlardı, ama bunun dışında ziyaretçilerinin Path çevresinde bir yörüngeye girmiş olduğunu, aşağıya mekikle indiğini ve şu anda kendilerine gelmekte olduğunu varsayıyorlardı.</p>

  <p>Bunun yerine, komik derecede küçük bir metal yapı, nehir kıyısında önlerinde belirdi. Kapı açıldı. Bir adam belirdi. Genç bir adam, iri kemikli, Avrupalı, ama yine de hoş görünümlü. Elinde bir tek cam tüp vardı.</p>

  <p>Adam gülümsedi.</p>

  <p>Wang-mu böyle gülümseme görmemişti. Sanki ruhuna sahipmiş gibi doğruca gözlerinin içine bakıyordu. Sanki onu tanıyormuş gibi, onu kendisinden daha iyi tanıyormuş gibi.</p>

  <p>"Wang-mu,” dedi adam kibarca. “Batı’nın Ana Kraliçesi. Han Fei-tzu, Path’ın büyük öğretmeni.”</p>

  <p>Eğildi. Onlar da karşılık olarak ona doğru eğildiler.</p>

  <p>“Buradaki işim kısa,” dedi adam. Şişeyi Han Efendi’ye verdi. “İşte virüs. Ben gider gitmez -çünkü genetik değişikliğe uğramak için bir arzum yok, teşekkürler- bunu için. Sanırım irin ya da ona eş, iğrenç bir şey tadında, ama yine de için. Sonra mümkün olduğu kadar çok kişiyle temas edin, evinizde ve yakındaki şehirde. Kendinizi hasta hissetmeye başlamadan önce altı saatiniz var. Biraz şansla, ikinci günün sonunda geride hiçbir belirti kalmayacak. Hiçbir şeyin.” Sırıttı. “Artık sizin için küçük hava dansları olmayacak Efendi Han, nasıl?”</p>

  <p>“Hiçbirimiz için artık kölelik olmayacak,” dedi Han Fei-tzu. “Mesajlarımızı derhâl dağıtmaya hazırız.”</p>

  <p>“Birkaç saat için, hastalığı etrafa yaymadan önce, bunu kimseye sızdırmayın.”</p>

  <p>“Elbette,” dedi Efendi Han. “Her ne kadar kalbim acele edip bu şefkatli salgının bize neler getireceğini açıklamamı söylüyorsa da, bilgeliğiniz bana dikkatli olmayı öğretti.”</p>

  <p>“Evet, çok iyi,” dedi adam. Sonra Wang-mu’ya döndü. “Senin virüse ihtiyacın yok, değil mi?”</p>

  <p>“Hayır, efendim,” dedi Wang-mu.</p>

  <p>“Jane senin şimdiye kadar gördüğü en zeki insanlardan biri olduğunu söyledi.”</p>

  <p>“Jane çok yüksek ruhlu,” dedi Wang-mu.</p>

  <p>“Hayır, bana verileri gösterdi.” Kızı tepeden tırnağa süzdü. Bir tek uzun bakışta vücudunu tamamıyla inceleme tarzı kızın hoşuna gitmemişti. “Salgın için burada kalmak zorunda değilsin. Aslında, bu olmadan önce buradan ayrılsan iyi olur.”</p>

  <p>“Ayrılmak mı?”</p>

  <p>“Senin için burada ne var?” diye sordu adam. “Burada ne kadar değişiklik yapacağı umurumda değil, sen yine de bir hizmetçi ve aşağı tabakadan ebeveynlerin kızı olacaksın. Böyle bir yerde, bütün hayatını bunun üstesinden gelmek için harcayacak ve sonunda iyi bir aklı olan bir hizmetçiden başka bir şey olmayacaksın. Benimle gel ve tarihin değiştirilmesinin bir parçası ol. Tarihin yapılmasının.”</p>

  <p>“Seninle gelip ne yapmak için?”</p>

  <p>“Kongre’yi perişan etmek için, elbette. Hepsini dizlerinden budayıp evlerine sürünerek göndermek için. Bütün koloni dünyalarını hükümetin eşit üyesi yapmak, çürümeyi önlemek, tüm aşağılık sırları açığa çıkarmak ve bir canavarlık yapmadan Lusitania Filosu’nu geri çağırmak için. Tüm Raman ırkların haklarını tesis etmek için. Barış ve özgürlük için.”</p>

  <p>“Sen bunların hepsini yapmaya niyetli misin?”</p>

  <p>“Tek başıma değil,” dedi adam.</p>

  <p>Kız rahatlamıştı.</p>

  <p>“Seni yanıma alacağım.”</p>

  <p>“Ne yapmam için?”</p>

  <p>“Yazmak için. Konuşmak için. Yapmana ihtiyaç duyduğum her şeyi yapmak için.”</p>

  <p>“Fakat benim eğitimim yok, efendim. Efendi Han bana daha yeni öğretmeye başladı.”</p>

  <p>“Kimsin sen?” diye sordu Efendi Han. “Böyle namuslu bir kızın pilini pırtısını toplayıp bir yabancıyla gitmesini nasıl beklersin.” </p>

  <p>“Namuslu bir kız mı? Kendisini sırdaş hizmetçisi olarak kiralayabilecek, tanrılarla konuşan birine yakın olabilmek fırsatını elde edebilmek için vücudunu bir ustabaşına vermiş olan bu kız mı? Hayır, Efendi Han, namuslu bir kız tavrı takınabilir, çünkü o kendisine bir şey sağlayacağını düşündüğü zaman deri değiştiren bir bukalemun.”</p>

  <p>“Ben bir yalancı değilim, efendim,” dedi kız.</p>

  <p>“Hayır, ne şekilde davranıyorsan içtenlikle öyle olduğunu biliyorum. Bu nedenle şimdi de şunu söylüyorum. Benimle birlikte bir ihtilâlciymiş gibi davran. Senin dünyana, Qing-jao’ya bunu yapan piçkurularından nefret ediyorsun.”</p>

  <p>“Benim hakkımda bu kadar çok şeyi nereden biliyorsun?” Adam parmağıyla kulağını tıkladı. Kız ilk kez olarak oradaki mücevheri fark etti. “Jane tanımak ihtiyacını duyduğum insanlar hakkında beni bilgilendiriyor.”</p>

  <p>“Jane yakında ölecek,” dedi Wang-mu.</p>

  <p>“Oh, bir süre yarı-aptal olabilir,” dedi adam, “ama ölmeyecek. Onun kurtulmasına yardım ettin. Seni yanıma alacağım.” </p>

  <p>“Yapamam,” dedi kız. “Korkuyorum.”</p>

  <p>“Peki öyleyse,” dedi adam. “Ben önerdim.”</p>

  <p>Minik aracının kapısına döndü.</p>

  <p>“Bekle,” dedi kız.</p>

  <p>Adam yeniden kıza döndü.</p>

  <p>“En azından bana kim olduğunu söyleyemez misin?”</p>

  <p>“Adım Peter Wiggin,” dedi adam. “Ancak bir süre sahte bir isim kullanmayı düşünüyorum.”</p>

  <p>“Peter Wiggin,” diye fısıldadı kız. "Bu şeyin ismi-”</p>

  <p>“Benim ismim. Eğer havamda olursam sana sonra açıklarım. Sadece Andrew Wiggin’in beni yolladığını söyleyeyim. Beni daha çok zorla yolladı. Ben görevi olan bir adamım ve Ender bunu Kongre’nin gücünün en yoğun olduğu gezegenlerden birinde başarabileceğimi düşündü. Bir zamanlar Hegemon’dum, Wang-mu ve ne olursa olsun işimi geri almaya niyetliyim. Bir sürü yumurta kıracağım ve şaşılacak derecede belâ çıkartacağım, bu Yüz Dünya işini tümüyle boktan bir çaydanlığa çevireceğim ve seni bana yardım etmeye davet ediyorum. Yardım edip etmemen gerçekten umurumda değil, gerçi senin beynin ve yoldaşlığın çok iyi olurdu, ama o veya bu şekilde bu işi yapacağım. Şimdi, geliyor musun, gelmiyor musun?”</p>

  <p>Kız, kararsızlığın acısı içinde Efendi Han’a döndü.</p>

  <p>“Seni eğitmeyi ümit ediyordum,” dedi Efendi Han. “Fakat eğer bu adam dediğini yapmaya çalışacaksa, o zaman onunla beraber insanlık tarihinin gidiş yönünü değiştirmek için burada, virüsün işimizi bizim için yapacağı bu yerde, elde edebileceğinden daha büyük bir şansın olacak.”</p>

  <p>Wang-mu ona fısıldadı. “Seni terk etmek bir babayı kaybetmek gibi olacak.”</p>

  <p>“Eğer gidersen, ikinci ve son kızımı kaybedeceğim.”</p>

  <p>“Siz ikiniz, kalbimi kırmayın,” dedi Peter. “Burada ışıktan hızlı yolculuk yapan bir yıldız gemim var. Path’ı benimle birlikte terk etmek bir yaşam boyu sürecek bir olay değil, biliyor musunuz? Eğer işler yürümezse her zaman onu birkaç gün içinde geri getirebilirim. Yeterince âdil mi?”</p>

  <p>“Biliyorum, gitmek istiyorsun,” dedi Efendi Han.</p>

  <p>“Aynı zamanda kalmak istediğimi de bilmiyor musun?”</p>

  <p>“Bunu da biliyorum,” dedi Efendi Han. “Ama gideceksin.” </p>

  <p>“Evet,” dedi kız. “Gideceğim.”</p>

  <p>“Tanrılar seni gözetsin, kızım Wang-mu,” dedi Efendi Han. “Her yön senin için gündoğumu olsun, Babam Han.”</p>

  <p>Sonra kız ilerledi. Peter adındaki genç adam onun elini tuttu ve gemiye soktu. Kapı arkalarından kapandı. Bir an sonra, yıldız gemisi kayboldu.</p>

  <p>Efendi Han orada meditasyon yaparak duygularına hakim oluncaya kadar on dakika bekledi. Sonra şişeyi açtı, içindekini içti ve hızlı adımlarla eve döndü. Yaşlı Mu-pao onu tam kapıda karşıladı. “Efendi Han,” dedi. “Nereye gitmiş olduğunuzu bilmiyordum. Wang-mu da kayıp.”</p>

  <p>“Bir süre burada olmayacak,” dedi Efendi Han. Sonra, nefesi kadının yüzünü yalayacak şekilde yaşlı hizmetçinin çok yakınından geçti. “Evime hak ettiğimizden fazla sadakat gösterdin.” Kadının yüzünde korku dolu bir bakış belirdi. “Efendi Han, beni işten çıkarmıyorsunuz, değil mi?”</p>

  <p>“Hayır,” dedi Fei-tzu, “Sana teşekkür ettiğimi sanmıştım.” Mu-pao’dan ayrıldı ve evin içini dolaştı. Qing-jao odasında değildi. Bunda şaşılacak bir şey yoktu. Zamanının çoğunu misafirleri ağırlamakla geçiriyordu. Bu da Fei-tzu’nun amacına uygundu. Gerçekten, kızını tam orada buldu, sabah odasında, iki yüz kilometre ötedeki bir şehirden çok saygın üç tanrılarla konuşan adamla birlikte.</p>

  <p>Qing-jao onları zarafetle tanıştırdı ve sonra babasının huzurundaki uysal evlât rolüne büründü. Fei-tzu her adama eğildi, fakat elini uzatıp her birine dokunacak fırsatı buldu. Jane ona virüsün son derece bulaşıcı olduğunu söylemişti. Fiziksel yakınlık genellikle yeterli oluyordu; fakat dokunmak onu kesinleştiriyordu.</p>

  <p>Adamları selâmladıktan sonra, Fei-tzu kızına döndü. “Qing-jao,” dedi, “benden bir hediye alır mısın?”</p>

  <p>Kız eğildi ve zarafetle cevap verdi, “Her ne kadar onun dikkatini çekemeyecek kadar değersiz de olsam, babam bana her ne getirdiyse, minnetle alacağım.”</p>

  <p>Fei-tzu kollarını uzatarak ilerledi ve kızını kendine çekti. Onun kucaklaması karşısında kız gerildi ve ne yapacağını bilemedi, küçük bir kız olduğu günlerden beri babası soyluların önünde ona böyle düşüncesizce davranmamıştı, ama yine de Fei-tzu onu tuttu, sıkıca, çünkü bu kucaklamasıyla gelen şey için kızın kendisini asla affetmeyeceğini biliyordu, bu nedenle Muhteşem Parıltı kızını son kez kucakladı.</p>

  <p>&nbsp;</p>

  <p class="center">* * *</p>

  <p>&nbsp;</p>

  <p>Qing-jao babasının kucaklamasının ne anlama geldiğini biliyordu. Babasının bahçede Wang-mu ile birlikte yürüyüşünü izlemişti. Ceviz biçimindeki yıldız gemisinin nehir kıyısında belirdiğini, babasının yuvarlak gözlü yabancıdan şişeyi aldığını ve sonra içindekini içtiğini görmüştü. Sonra babası adına misafirleri karşılamak için buraya, bu odaya gelmişti. Bana ihanet etmeye hazırlansan bile, değerli babacığım, ben görevlerimi bilirim.</p>

  <p>Şimdi bile, babasının kucaklamasının onun tanrıların sesini duymasını engellemek için en zalim çabası olduğunu bilerek, babasının ona kendisini aldatabileceğini düşünebilecek kadar az saygı duyduğunu bilerek, yine de ona ne vermeye kararlıysa onu aldı. Onun babası değil miydi? Onun Lusitania’dan gelen virüsü tanrıların sesini ondan çalabilirdi veya çalamayabilirdi; Qing-jao düşmanlarının ne yapacağına tanrıların nasıl bir izin vereceğini tahmin edemiyordu, ama eğer babasını reddederek ona itaatsizlik etse, tanrıların kendisini cezalandıracağını kesinlikle biliyordu. Babasına gerekli saygı ve itaati göstererek değerli olarak kalmak, tanrılar adına ona itaatsizlik edip onların armağanlarına karşı değersiz olmaktan daha iyiydi. Bu nedenle babasının kucaklamasını kabul etti ve soluğunu derince soludu.</p>

  <p>Babası misafirleriyle kısa bir sohbetten sonra oradan ayrıldı. Adamlar onun bu görüşmesini bir onur olarak kabul ettiler; Qing-jao sadakatle babasının tanrılara karşı çılgınca isyanını gizlemişti, bu nedenle Han Fei-tzu hâlâ Path’ın en büyük insanı olarak kabul ediliyordu. Qing-jao onlarla nezaketle konuştu, zarafetle gülümsedi ve onları yolcu etti. Yanlarında bir silâh taşıdıklarıyla ilgili bir imada bulunmadı. Neden bulunacaktı ki? Tanrılar istemedikçe, insanların silâhlarının tanrıların gücüne karşı bir etkisi olmazdı ve eğer tanrılar Path halkına konuşmayı kesmek istiyorlarsa, o zaman davranışları için bu bir maskeleme olabilirdi. İnanmayan birine babamın Lusitania virüsü bizi tanrılardan ayırmış gibi görünebilir; ama ben, tıpkı diğer bütün inançlı erkek ve kadınlar gibi, tanrıların kimi istiyorlarsa onunla konuşacaklarını ve istedikleri takdirde insan eliyle yapılmış hiçbir şeyin onları durduramayacağını bileceğim. Eğer babam ve Lusitanialılar tanrıların susmasına neden olduklarını sanıyorlarsa, varsın inansınlar. Eğer ben buna lâyık olan tek kişi olduğumu biliyorsam tanrılar benimle konuşacaktır.</p>

  <p>Birkaç saat sonra Qing-jao kendini çok hasta hissetti. Humma onu güçlü bir adamın yumruğu gibi çaptı; yere yığıldı ve hizmetçilerin onu yatağına taşıdığını hayal meyal fark etti. Doktorlar geldi, onlara yapabilecekleri bir şey olmadığını ve buraya gelmekle kendilerini sadece salgına maruz bıraktıklarını söyleyebilirdi, ama bir şey söylemedi, çünkü vücudu hastalığa karşı şiddetle mücadele ediyordu. Daha doğrusu, genlerinin değişimi tamamlanıncaya kadar vücudu kendi doku ve organlarını reddediyordu. O zaman bile, vücudunun eski antikorlarından kendisini temizlemesi zaman alacaktı. Qing-jao uyudu, uyudu.</p>

  <p>Uyandığı zaman aydınlık bir öğleden sonraydı. “Zaman,” diye gakladı ve odasındaki bilgisayar ona saati ve günü söyledi. Humma hayatının iki gününü almıştı. Susuzluktan yanıyordu. Kalktı ve banyosuna doğru sendeledi, suyu açtı, bardağı doldurdu ve kanıncaya kadar bardak bardak içti. Bu onu dik duramayacak kadar sersemletmişti. Ağzında pis bir tat vardı. Hastalığı sırasında ona yiyecek ve su vermesi gereken hizmetçiler neredeydi?</p>

  <p>Aynı şekilde onlar da hasta olmalıydılar ve babam, o benden önce hastalanacaktı. Ona kim su getirecek?</p>

  <p>Babasını uyurken buldu, dün gece terlediği için üşümüş, titriyordu. Kız onu gözleri yukarı doğru ona bakarken büyük bir istekle içtiği bir bardak suyla uyandırdı. Sorguluyor muydu? Ya da belki bağışlanması için yalvarıyordu. Kefaretini tanrılara yap, baba; bu basit kızına bir özür borçlu değilsin.</p>

  <p>Qing-jao teker teker hizmetçileri de buldu, bazıları o kadar sadakatle davranmışlardı ki, hastalıkları nedeniyle yataklarına gitmemişler, görevleri gereğince bulunmaları gereken yerde yığılıp kalmışlardı. Hepsi yaşıyordu. Hepsi iyileşiyordu ve kısa süre sonra ayağa kalkacaklardı. Hepsini bulup ilgilendikten sonra, Qing-jao mutfağa giderek yiyecek bir şeyler buldu. Yediği ilk yiyeceği içinde tutamadı, sadece hafif ve ılık bir çorba içinde kaldı. Çorbayı diğerlerine de götürdü, onlar da içtiler.</p>

  <p>Kısa sürede hepsi yeniden ayakta ve güçlüydü. Qing-jao hizmetçileri yanına alarak, zengin veya fakir, komşu evlerin hepsine çorba ve su taşıdı. Hepsi getirdikleri nedeniyle ona minnet doluydular. Eğer ıstırap çektiğiniz hastalığın babamın evinden, babamın arzusuyla geldiğini bilseydiniz, diye Qing-Jao düşündü, böyle minnettar olmazdınız, ama hiçbir şey söylemedi.</p>

  <p>Bu süre içinde, tanrılar ondan bir temizlenme istememişlerdi.</p>

  <p>Sonunda, diye düşündü. Sonunda onları hoşnut ediyorum. Sonunda istenen bütün erdemliliğe ulaştım.</p>

  <p>Eve döndüğü zaman hemen uyumak istedi. Fakat evde kalan hizmetçilerin hepsi mutfaktaki bir holonun etrafında toplanmış, haberleri dinliyorlardı. Qing-jao gerekli bütün bilgileri bilgisayardan aldığından neredeyse holo haberleri hiç izlemezdi; fakat hizmetçiler o kadar ciddî ve korkmuş görünüyorlardı ki, kız mutfağa girip holovizyonun çevresine onlarla birlikte durdu.</p>

  <p>Haber, Path dünyasını silip süpürmekte olan salgınla ilgiliydi. Karantina etkisiz olmuştu ya da her zamanki gibi geç kalınmıştı. Raporu okuyan kadın hastalıktan yeni iyileşmişti, salgının birçok hizmeti aksatmasına rağmen kimseyi öldürmediğini söylüyordu. Virüs soyutlanmış fakat ciddî bir incelenmeye başlanamadan hızla ölmüştü. “Anlaşılan virüsü izleyen ve her şahıs hastalıktan kurtulduktan sonra onu hemen öldüren bir bakteri var. Tanrılar salgınla birlikte tedavisini de yollayarak gerçekten bizi korudu.”</p>

  <p>Aptallar, diye düşündü Qing-jao. Eğer tanrılar tedavi olmanızı isteselerdi, öncelikle salgını göndermezlerdi.</p>

  <p>Hemen aslında kendisinin aptal olduğunu fark etti. Tanrılar elbette hastalık ve tedavisini birlikte yollayabilirlerdi. Eğer bir hastalık gelir ve onu tedavisi izlerse, o zaman bunu tanrılar yollamış demekti. Böyle bir şeye nasıl aptallık diyebilirdi? Bu onun tanrılara hakaret etmesi gibi bir şeydi.</p>

  <p>Tanrıların öfkesinin saldırısını bekleyerek içinden irkildi. Temizlenmeden o kadar saat geçirmişti ki, geldiği zaman çok ağır bir saldırı olacağını biliyordu. Bütün odayı yeniden izlemek zorunda mı kalacaktı?</p>

  <p>Ama hiçbir şey hissetmedi. Ne tahta çizgilerini izleme isteği, ne de yıkanma ihtiyacı.</p>

  <p>Ellerine baktı. Kirliydiler ve yine de aldırmıyordu. Onları ister yıkar ister yıkamazdı. Onun isteğine bağlıydı.</p>

  <p>Bir an için muazzam bir rahatlama hissetti. Babası, Wang-mu ve Jane denen şey başından beri haklı olabilirler miydi? Bu salgın nedeniyle oluşan genetik değişiklik, sonunda onu Kongre’nin yüzyıllar önce işlediği korkunç suçtan kurtarmış mıydı?</p>

  <p>Haber spikeri sanki onun düşüncelerini okumuş gibi, dünyanın bütün bilgisayarlarına yollanan bir belgeyi okumaya başladı. Belge bu salgının tanrıların bir armağanı olduğunu, Path halkını Kongre’nin onlar üzerinde uyguladığı genetik bir değişiklikten kurtardığını bildiriyordu. Şimdiye kadar TZD benzeri bir durumla ilişkilendirilen bu genetik değişikliklerin kurbanlarının genellikle kendilerine Tanrılarla Konuşanlar denenler olduğu saptanmıştı. Fakat salgın normal seyrini izledikçe, çok ağır bir yükle doğan tanrılarla konuşanlar devamlı temizlenme zorunluluğundan tanrılar tarafından özgürleştirilirken, halk genetik değişikliklerin bütün insanlara yayıldığını görecekti.</p>

  <p>“Bu belge artık bütün dünyanın temizlenmiş olduğunu bildiriyor. Tanrılar bizi kabul etti.” Konuşurken haber spikerinin sesi titredi. “Bu belgenin nereden geldiği bilinmiyor. Bilgisayar çözümlemeleri bunu bilinen hiçbir yazarın tarzıyla ilişkilendiremedi. Belgenin aynı anda milyonlarca bilgisayarda belirmesi gerçeği konuşulamayan güçlerin kaynağından geldiğini akla getiriyor.” Durakladı. Artık titremesi iyice belirgindi. “Eğer bu değersiz haber spikeri, bilgelerin onu duyup kendisine bilgece yanıt verecekleri bir soru sorabilirse, acaba bu mesaj, onların Path halkına verdikleri büyük armağanı anlayabilmemiz için bize bizzat tanrılar tarafından gönderilmiş olabilir mi?”</p>

  <p>Qing-jao içinde bir öfke kabarırken bir süre daha dinledi. Belli ki bu belgeyi yazan ve yayan Jane idi. Ne cüretle tanrıların ne yaptığını biliyormuş gibi davranırdı! Çok ileri gitmişti. Bu belge çürütülmeliydi. Jane ve Lusitania halkının çevirdiği tüm dolaplar ortaya dökülmeliydi.</p>

  <p>Hizmetçiler ona bakıyorlardı. Çevredeki her birine tek tek bakarak gözleri onlarınkilerle buluştu.</p>

  <p>“Bana ne sormak istiyorsunuz?” dedi.</p>

  <p>“Oh Hanımım,” dedi Mu-pao, “merakımızı bağışlayın, fakat haber bülteni sadece siz doğru olduğunu söylediğinizde inanacağımız bir şey söyledi.”</p>

  <p>“Ben ne bilirim ki?” diye yanıtladı Qing-jao. “Ben sadece büyük bir adamın aptal bir kızıyım.”</p>

  <p>“Ama siz tanrılarla konuşanlardan birisiniz, hanımım,” dedi Mu-pao.</p>

  <p>Böyle aklına gelen şeyleri konuştuğun için, diye düşündü</p>

  <p>Qing-jao, çok cüretkârsın.</p>

  <p>“Bütün gece boyunca, bize yiyecek ve su getirdiğinizden ve çoğumuzu hasta olanlara yönlendirdiğinizden beri, temizlenmek için yanımızdan hiç ayrılmadınız. Sizin o kadar uzun süreyle uzaklaştığınızı görmedik.”</p>

  <p>“Hiç aklınıza gelmedi mi,” dedi Qing-jao, “belki de tanrıların isteğiyle o kadar doluyduk ki, bu süre zarfında hiç temizlenmek ihtiyacını hissetmedim.”</p>

  <p>Mu-pao utanmış görünüyordu. “Hayır, bunu düşünmedik.” </p>

  <p>“Şimdi dinlenin,” dedi Qing-jao. “Henüz hiçbirimiz güçlü değiliz. Gidip babamla konuşmalıyım.”</p>

  <p>Onlardan kendi aralarında dedikodu yapar ve fısıldaşırken ayrıldı. Babası odasında, bilgisayarın önüne oturmuştu. Ekranda Jane’in yüzü vardı. Qing-jao odaya girer girmez babası ona döndü. Yüzü ışıldıyordu. Zaferle.</p>

  <p>“Jane ve benim hazırladığımız mesajı gördün mü?” dedi. “Sen!” diye bağırdı Qing-jao. “Babam, bir yalancı ha?” Babasına böyle bir şey söyleyebilmesi düşünülemezdi bile, ama yine de kendinde temizleme ihtiyacı hissetmiyordu. Böylesine saygısızca konuştuğu halde tanrıların onu cezalandırmaması Qing-jao’yu korkuttu.</p>

  <p>“Yalan mı?” dedi babası. “Neden bunların yalan olduğunu düşünüyorsun, kızım? Bize gelmesi için virüse tanrıların neden olmadığını nereden biliyorsun? Path’a bu genetik değişikliklerin verilmesinin onların arzusu olmadığını nasıl bilebilirsin?”</p>

  <p>Babasının sözleri onu çıldırttı; belki de yeni bir özgürlük hissediyordu; ya da böyle son derece saygısızca konuşmakla, kendisini cezalandırmaya mecbur olmaları için tanrıları deniyordu. “Benim aptal mı olduğumu sanıyorsun,” diye bağırdı Qing-jao. “Bunun Path dünyasını ihtilâl ve katliamdan korumak için senin stratejin olduğunu bilmediğimi mi sanıyorsun? Bütün isteğinin insanları ölmekten korumak olduğunu bilmediğimi mi sanıyorsun?”</p>

  <p>“Bunda bir yanlışlık mı var?” diye sordu babası.</p>

  <p>“Bu bir yalan!” diye yanıtladı kız.</p>

  <p>“Ya da tanrıların yaptıklarını gizlemeleri için bir kılık değiştirme,” dedi babası. “Kongre’nin öykülerini gerçekmiş gibi kabul ederken zorlanmıyorsun. Neden benimkini kabul etmiyorsun?” </p>

  <p>“Çünkü virüsü biliyorum, baba. Onu o yabancının elinden alırken seni gördüm. Wang-mu’nun onun aracına bindiğini gördüm. Aracın kaybolduğunu gördüm. Bunların hiçbirinin tanrılardan olmadığını biliyorum. Bunları o yaptı, bilgisayarlarda yaşayan şu şeytan!”</p>

  <p>“Onun tanrılardan biri olmadığını nereden biliyorsun?” dedi babası.</p>

  <p>Bu katlanılır gibi değildi. “O yapılmış,” diye bağırdı Qing-jao. “İşte bu nedenle biliyorum! O insanlar tarafından yapılmış, insanların yaptığı makinelerde yaşayan bir bilgisayar programı. Tanrılar hiçbir elle yapılmamıştır. Tanrılar her zaman yaşadılar ve daima yaşayacaklar.”</p>

  <p>İlk kez olarak Jane konuştu. “O zaman sen bir tanrısın, Qing-jao, ben de tanrıyım ve evrendeki her şahıs -insan veya Raman- da tanrı. Ruhunu, en iç aiüanı hiçbir tanrı yapmadı. Sen de herhangi bir tanrı kadar yaşlısın ve gençsin ve o kadar uzun yaşayacaksın.”</p>

  <p>Qing-jao çığlık attı. Hatırladığınca, daha önce hiç böyle ses çıkarmamıştı, adeta gırtlağını paraladı.</p>

  <p>Babası kollarım uzatarak onu kucaklamaya gelirken, “Kızım,” dedi.</p>

  <p>Onun kucaklamasına dayanamazdı. Tahammül edemezdi, çünkü bu, onun tanrıların düşmanları tarafından yenilgiye uğratıldığı anlamına gelecekti; bu, Jane’in ona boyun eğdirdiği anlamına gelecekti. Bu, Wang-mu’nun, Han Fei-tzu’nun Qing-jao'dan daha gerçek kızı olduğu anlamına gelecekti. Bu, Qing-jao’nun bunca yıllık ibadetinin hiçbir anlamı olmadığı anlamına gelecekti. Bu, onun içindeki kötülüğün Jane’in yok edilmesini başlattığı anlamına gelecekti. Bu, Jane’in Path halkının değişmesine yardım ettiği için soylu ve iyi olduğu anlamına gelecekti. Bu, sonunda Sonsuz Batı’ya gittiği zaman annesinin onu beklemeyeceği anlamına gelecekti.</p>

  <p>Neden benimle konuşmuyorsunuz, Ey Tanrılar! diye sessizce haykırdı. Bunca yıldır size boş yere hizmet etmediğimi neden bana söylemiyorsunuz? Neden beni şimdi terk edip zaferi düşmanlarınıza verdiniz?”</p>

  <p>Sonra, sanki annesi kulağına fısıldıyormuş gibi ona basit ve berrak bir yanıt geldi: Bu bir deneme, Qing-jao. Tanrılar ne yaptığını izliyorlar.</p>

  <p>Bir deneme. Elbette. Tanrılar kimin yalancı olduğunu, kimin de tam ve kusursuz kulu olduğunu görmek için Path’daki bütün hizmetçilerini deniyorlardı.</p>

  <p>Eğer deneniyorsam, o zaman yapacağım bazı doğru şeyler olmalı.</p>

  <p>Her zaman yaptığım şeyi yapmalıyım, ama bu kez tanrıların bana talimat vermesini beklememeliyim. Temizlenmem gerektiğini her gün her saat bana söylemekten bıktılar. Onların talimatı olmadan kendi pisliğimi anlamamın zamanı geldi. Kendimi tam bir kusursuzlukla temizlemeliyim; o zaman denemeyi geçerim ve tanrılar tekrar beni alır.</p>

  <p>Dizlerinin üstüne çöktü. Bir tahta izi buldu ve onu izlemeye başladı.</p>

  <p>Rahatlamayla gelen bir yanıt yoktu, doğruluk hissi de yoktu; ama bu onu kaygılandırmadı, çünkü bunun denemenin bir parçası olduğunu biliyordu. Eğer tanrılar, her zaman yaptıkları gibi, ona hemen yanıt verselerdi, bu nasıl onun bağlılığının denemesi olurdu? Daha önce temizlenmesini onların gözetiminde yapmıştı, artık kendini tek başına temizlemeliydi, ama bunu yeterli bir şekilde yaptığını nereden bilecekti? Tanrılar ona yine geleceklerdi.</p>

  <p>Tanrılar onunla yeniden konuşacaklardı. Ya da belki onu alıp soylu Han Jiang-qing'in onu beklediği Ana Kraliçe’nin sarayına götüreceklerdi. Orada aynı zamanda gönül atası Li Qing-Jao ile de buluşacaktı. Orada atalarının hepsi onu selâmlayacaklar ve şöyle diyeceklerdi. Tanrılar Path’ın bütün tanrılarla konuşanlarını denemeye karar verdiler. Bunlardan sadece birkaçı denemeyi geçti; ama sen, Qing-jao, hepimize büyük onur kazandırdın. Çünkü senin sadakatin hiç sarsılmadı. Temizlenmelerini hiçbir erkek veya kız çocuğumuzun şimdiye kadar yapmadığı bir şekilde yerine getirdin. Diğer erkek ve kadınların ataları bizi hâlâ kıskanıyorlar. Senin hatırın için tanrılar şimdi bize hepsinden çok ayrıcalık tanıyorlar.</p>

  <p>“Ne yapıyorsun?” diye sordu babası. “Neden tahta çizgilerini izliyorsun?”</p>

  <p>Kız cevap vermedi. Dikkatinin dağılmasını reddetti.</p>

  <p>“Buna duyulan ihtiyaç yok edildi. Öyle olduğunu biliyorum. Ben temizlenme ihtiyacı hissetmiyorum.”</p>

  <p>Ah, baba! Keşke anlayabilsen! Ama bu denemede sen başarısız da olsan, ben başaracağım ve böylece bütün onurlu şeyleri yüzüstü bırakan sana bile onur getireceğim.</p>

  <p>“Qing-jao,” dedi babası. “Ne yaptığını biliyorum. Tıpkı sıradan çocuklarını durmadan yıkanmaya zorlayan o ebeveynler gibi. Tanrıları çağırıyorsun.”</p>

  <p>Buna dilediğin ismi ver, baba. Sözlerin artık benim için bir şey ifade etmiyor. İkimiz de ölünceye kadar artık seni dinlemeyeceğim ve sen baba, bana diyeceksin ki, kızım, sen benden daha iyi ve akıllısın; burada, Ana Kraliçe’nin evindeki bütün onurum senin kendini temiz ve özgecil bir şekilde tanrıların hizmetine adamandan ileri geliyor. Sen gerçekten soylu bir kız evlâtsın. Senin dışında başka mutluluğum yok.</p>

  <p>&nbsp;</p>

  <p class="center">* * *</p>

  <p>&nbsp;</p>

  <p>Path dünyası değişimini barış içinde tamamladı. Bazı yerlerde birkaç cinayet oldu. Bazı yerlerde tiranca davranan birkaç tanrılarla konuşana saldırıldı ve evinden kovuldu, ama genellikle belgenin anlattığı öyküye inanılmıştı ve geçmiş yıllardaki temizlenme ayinleri nedeniyle katlandıkları bütün fedakârlıklar nedeniyle eski tanrılarla konuşanlara büyük saygıyla davranıldı.</p>

  <p>Yine de, eski düzen hızla geride kaldı. Okullar bütün çocuklara eşit olarak açıldı. Kısa süre sonra öğretmenler, öğrencilerin şaşılacak şeylere ulaştığını bildirdiler; en aptal çocuk bile şimdi eski zamanların bütün ortalamalarını aşıyordu. Kongre’nin genetik değişiklikle ilgili küstahça inkârlarına rağmen, Path’daki bilim adamları sonunda dikkatlerini kendi halklarının genlerine çevirdiler. Genetik moleküllerinin eskiden ve şimdi nasıl olduklarına dair kayıtları inceleyince, Path’ın erkek ve kadınları belgeyi doğruladılar.</p>

  <p>Bundan sonra, Yüz Dünya ve koloniler, Kongre’nin Path’a karşı olan suçunu öğrendiği halde, Qing-jao bunu hiç bilemedi. Bu artık geride bıraktığı dünyayla ilgili bir konuydu. Çünkü artık bütün günlerini kendini temizleyerek ve sadeleştirerek tanrıların hizmetinde geçiriyordu.</p>

  <p>Bütün tanrılarla konuşanlar arasında sadece Han Fei-tzu’nun deli kızının ayinlerinde ısrar ettiği haberi yayıldı. Önceleri bu nedenle onunla alay edildi, çünkü tanrılarla konuşanların çoğu, merak nedeniyle, temizlenmelerini yeniden tekrarlamayı denemişler ve artık ayinlerin anlamsız ve boş olduğunu görmüşlerdi. Fakat kız bu alayların çok azını duydu ve hiç aldırmadı. Zihni tümüyle tanrılara hizmet etmeye adanmıştı, deneyde başarısız olmuş insanların onun başarılı olmak için devam etmesini küçümsemelerinin ne önemi vardı ki?</p>

  <p>Yıllar geçtikçe, insanların çoğu tanrıların erkeklerle ve kadınlarla konuştukları ve çoğunun onlara hizmet etmek için eğildiği eski günleri güzel zamanlar olarak hatırlamaya başladılar. Bazıları Qing-jao’nun deli bir kadın olmadığını, tanrıların sesini duyanlar arasından geriye kalan tek sadık kadın olduğunu düşünmeye başladı. Tanrıya saygılı olanlar arasında şu söz yayılmaya başladı: “Han Fei-tzu’nun evinde tanrılarla konuşanların sonuncusu yaşıyor.”</p>

  <p>Sonra gelmeye başladılar, önce birkaçı, sonra gitgide daha fazlası. Hâlâ temizlenmesiyle uğraşan tek kadınla konuşmak isteyen ziyaretçiler. İlk önceleri Qing-jao bunlardan bazılarıyla konuştu: Tahta çizgisini izlemeyi bitirdiği zaman, dışarıya, bahçeye çıkıp onlarla konuştu, ama onların sözleri kızı şaşırttı. Onlar kendisini temizlemesinin bütün gezegenin temizlenmesi olduğunu söylediler. Onlar onun tanrıları çağırmasının Path’ın tüm halkının yararına olduğunu söylediler. Onlar daha fazla konuştukça, söylediklerine yoğunlaşmak Qing-jao için daha zorlaştı. Kısa süre sonra başka bir çizgiyi izlemek için eve dönmeye çok istekliydi. Bu insanlar, şimdi onu övmelerinin yanlış olduğunu anlamıyorlar mıydı? “Hiçbir şey başarmadım,” dedi onlara. “Tanrılar hâlâ sessiz. Yapmam gereken bir iş var.” Ve sonra izleme işine geri döndü.</p>

  <p>Babası, yaptığı bir sürü hizmet nedeniyle çok onurlu ve çok yaşlı bir insan olarak öldü, çünkü kimse şimdi verilen adıyla Tanrıların Salgını’nın gelişindeki rolünü bilmiyordu. Sadece Qing-jao anlıyordu. Ve gerçek paralardan bir servet yakarken -hiçbir sahte para babasına lâyık değildi- kimsenin duyamayacağı biçimde ona seslendi, “Şimdi biliyorsun baba. Şimdi hatalarını ve tanrıları ne kadar öfkelendirdiğini anlıyorsun, ama korkma, bütün hataların düzeltilinceye kadar temizlenmeye devam edeceğim. Sonra tanrılar seni onurla alacaklar.”</p>

  <p>Kendisi de yaşlandı, artık Han Qing-jao’nun evine yolculuk yapmak Path’ın en ünlü hac göreviydi. Aslında, diğer dünyalarda da onu duyan ve sadece onu görmek için Path’a gelen bir sürü insan vardı. Çünkü bir sürü dünyada gerçek kutsallığın tek bir yerde ve sadece bir insanda bulunabileceği biliniyordu, artık sırtı tümüyle kamburlaşmış olan, artık gözleri babasının evinin döşemesindeki çizgilerden başka bir şey görmeyen yaşlı kadında.</p>

  <p>Bir zamanlar hizmetçilerin ona baktığı evi artık erkek ve kadın kutsal müritler çekip çeviriyordu. Yerleri cilalıyorlar, ona basit yemekler hazırlıyorlar ve bunları odaların kapılarında bulabileceği yerlere koyuyorlardı; Qing-jao ancak bir odayı bitirdiği zaman yiyip içiyordu. Dünyanın bir yerinde, bir erkek veya kadın büyük bir onur kazandığı zaman, Qing-Jao’nun evine geliyorlar, diz çöküp bir tahta çizgisi izliyorlardı; böylece bütün onurlar sanki Kutsal Han Qing Jao’nun onurunun bir süslemesiymiş gibi davranılıyordu.</p>

  <p>Sonra, yüz yılını tamamladıktan sadece birkaç hafta sonra, Qing-jao babasının odasında, tahtanın üzerinde kıvrılmış olarak bulundu. Bazıları burasının tam olarak babasının oturup çalışmalarını yaptığı yer olduğunu söylediler; evdeki tüm mobilyalar çok önceden kaldırılmış olduğundan, bundan emin olmak zordu. Kendisini buldukları zaman kutsal kadın henüz ölmemişti. Birkaç gün mırıldanarak, homurdanarak, sanki vücudundaki çizgileri izliyormuş gibi ellerini yavaşça vücudunda dolaştırarak kımıldamadan yattı. Müritleri, her defasında onar kişi, onu dinleyerek, mırıldanmalarını anlamaya çalışarak ve anladıkları kadarıyla onları en iyi şekilde yazmaya çalışarak nöbet tuttular. Bunlar Han Qing-jao’nun Tanrı Fısıltıları denen kitaba yazıldılar.</p>

  <p>Bütün sözleri arasında en önemlisi, son anında söyledikleriydi. “Anne,” diye fısıldadı. “Baba. Doğru yaptım mı?” Sonra, dedi müritleri, Han Qing-jao gülümsedi ve öldü.</p>

  <p>Path’daki her şehrin, her kasabanın, her köyün tapınak ve türbelerinde karar verilmeden Qing-jao bir ay süreyle ölü sayılmadı. Sonunda Path’ın dünyanın koruyucusu ve muhafızı olarak seçebileceği, böylesine yüce kutsallıkta biri vardı. Başka hiçbir dünyanın böyle bir tanrısı yoktu ve onlar da bunu kabul ediyorlardı.</p>

  <p>Path bütün diğer dünyalardan daha çok kutsandı, dediler. Çünkü Path’ın Tanrısı muhteşem bir parıltı.</p>

  <p>&nbsp;</p>

  <p class="center">* * *</p>
</body>
</html>
