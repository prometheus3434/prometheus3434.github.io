<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.3.css" rel="stylesheet" type="text/css" />
</head>

<body>
  <h1 class="chapternumber sigil_not_in_toc">-14-</h1>

  <h1 class="chaptername" id="sigil_toc_id_14">VİRÜS YAPANLAR</h1>

  <div class="quote">
    <p>"Yıldızlar arasında yolculuk etmenin bizim için ne ifade edebileceğini düşünüyorum."</p>

    <p>"Türünün kurtulmasının dışında mı?"</p>

    <p>"Sen işçilerini dışarı gönderdiğin zaman, ışık yılları uzağa bile, onların gözünden görüyorsun, değil mi?"</p>

    <p>"Ve onların antenleri kanalıyla tat alıyorum ve her titreşimin ritmini hissediyorum. Yedikleri zaman, yiyeceğin çeneleri arasında ezildiğini hissediyorum. Bu nedenle, kendi düşünce biçimimi, Andrew veya senin anlayabileceğin bir biçime sokarken, neredeyse her zaman kendimden bahsederken biz diyorum, çünkü hayatımı daima onların gördükleri, tattıkları ve hissettikleriyle birlikte yaşıyorum."</p>

    <p>"Babaağaçlar arasında bu pek öyle değil. Birbirimizin hayatından yararlanmak için denemek zorundayız, ama bunu yapabiliriz. En azından burada, Lusitania'da."</p>

    <p>"Filotik bağlantının sizde başarılı olmaması için bir neden görmüyorum."</p>

    <p>"Sonra ben de onların hissettiklerinin hepsini hissedeceğim, başka bir güneşin ışığının tadını yapraklarımda hissedeceğim ve başka bir dünyanın öykülerini duyacağım. Bu tıpkı insanların buraya ilk geldikleri zaman olduğu gibi harika bir şey olacak. O zamana kadar gördüğümüz dünyadan farklı bir şey olabileceğini hiç düşünmemiştik. Fakat onlar yanlarında tuhaf yaratıklar getirdiler, kendileri de tuhaftı ve harikalar yaratan makineleri vardı. O zamanki babaağaçlarımızın anlattıklarına diğer ormanlar inanamadı. Aslında kabiledeki kardeşlerin insanlar hakkında onlara anlattıklarına babaağaçlarımızın inanmakta zorluk çektiğini biliyorum. Rooter asıl yükü taşıyarak bunların yalan, çılgınlık veya şaka olmadığına onları ikna etti."</p>

    <p>"Şaka mı?"</p>

    <p>"Babaağaçlara yalan söyleyen düzenbaz kardeşlerle ilgili öyküler vardır, fakat her zaman yakalanır ve feci biçimde cezalandırılırlar."</p>

    <p>"Andrew bana uygarca davranmayı teşvik etmek için böyle öykülerin anlatıldığını söyledi."</p>

    <p>"Babaağaçlara yalan söylemek her zaman kışkırtıcıdır. Bunu bazen ben de yaptım. Yalan değildi. Sadece abartıyordum. Bunu şimdi bana da yapıyorlar, bazen."</p>

    <p>"Onları cezalandırıyor musunuz?"</p>

    <p>"Hangilerinin yalan söylediğini hatırlıyorum."</p>

    <p>"Eğer itaat etmeyen bir işçimiz olursa, onu yalnız bırakırız ve ölür."</p>

    <p>"Çok fazla yalan söyleyen bir kardeşin babaağaç olma şansı yoktur. Bunu bilirler. Sadece bizimle oyun oynamak için yalan söylerler. Sonra her zaman doğruyu anlatarak bitirirler."</p>

    <p>"Ya bütün bir kabile, babaağaçlarına yalan söylerse? Bunu nasıl bilebilirsiniz?"</p>

    <p>"Kendi babaağaçlarını kesen veya yakan bir kabileden bahsetsen daha iyi olur."</p>

    <p>"Bu hiç oldu mu?"</p>

    <p>"Hiç işçiler Ana Kraliçeye karşı gelip onu öldürdüler mi?"</p>

    <p>"Nasıl yapabilirler? O zaman ölürler."</p>

    <p>"Görüyorsun. Düşünülmeyecek kadar korkunç olan bazı şeyler vardır. Bunun yerine, bir babaağacın başka bir gezegene nasıl kök saldığını, dallarını yabancı bir göğe doğru nasıl uzattığını ve yabancı bir yıldızın güneş ışığını nasıl içtiğini düşüneceğim."</p>

    <p>"Yabancı yıldızlar, yabancı gökler, diye bir şey olmadığını kısa sürede öğreneceksiniz."</p>

    <p>"Yok mu?"</p>

    <p>"Sadece, bütün farklılıklarıyla, gökyüzü ve yıldızlar. Her biri kendi tadıyla ve bütün tatlar da iyi."</p>

    <p>"Şimdi sen bir ağaç gibi düşündün. Tatlar! Gökler!"</p>

    <p>"Birçok yıldızın ateşini tattım ve hepsi de çok tatlıydı."</p>

    <p>“Tanrılara karşı isyanında sana yardımcı olmamı mı istiyorsun?”</p>
  </div>

  <p>Wang-mu hiçbir şey söylemeyerek hanımının -eski hanımının- önünde eğilmiş olarak durdu. Kalbinde söyleyebileceği sözler vardı. Hayır hanımım, senden Kongre tarafından tanrılarla konuşanların üstüne zorla konulan korkunç köleliğe karşı olan mücadelemizde bize yardım etmeni istiyorum. Hayır, hanımım, senden doğru olduğu zaman tanrılarla konuşan birinin bile göz ardı edemeyeceği bir şeyi, babana karşı olan görevlerini hatırlamanı istiyorum. Hayır, hanımım, senden dürüst ve çaresiz bir halkı, Pequeninoları, soykırımdan kurtarmak için bir yol bulmamıza yardım etmeni istiyorum.</p>

  <p>Ama Wang-mu hiçbir şey söylemedi, çünkü Efendi Han’dan öğrendiği ilk derslerden biriydi bu. Başkasının ihtiyacı olduğunu fark ettiği bir bilgeliğin varsa, bunu ona özgürce ver, ama diğer şahıs senin bilgeliğine ihtiyacı olduğunu henüz bilmiyorsa, onu kendine sakla. Yiyecek sadece aç bir adama güzel görünür. Qing-jao’nun Wang-mu’dan gelecek bilgeliğe ihtiyacı yoktu ve hiç olmayacaktı. Bu nedenle Wang-mu’nun tek verebileceği sessizlikti. Sadece, Qing-jao’nun uygun itaat, sevecen dürüstlük ve özgürlük çabasında kendi yolunu bulmasını ümit edebilirdi.</p>

  <p>Qing-jao’nun parlak zekâsını kendi yanlarına çekebildikleri sürece, hiçbir davranışın sakıncası yoktu. Efendi Han’ın Jane’in ona verdiği sorular üzerinde çalışmasını izlerken, Wang-mu hayatı boyunca kendini şimdiki kadar yararsız hissetmemişti. Işıktan hızlı yolculuk konusunda düşünebilmek için, Efendi Han fizik öğreniyordu; kendisi sadece geometri öğrenirken, Wang-mu ona nasıl yardım edebilirdi? Descolada virüsü hakkında düşünebilmek için, Efendi Han mikrobiyoloji çalışıyordu; Wang-mu ancak gaialoji ve evrim öğreniyordu. Efendi Han, Jane’in doğası üstünde düşünürken, o nasıl yardım edebilirdi? Kendisi işçi çocuğuydu ve elleri aklı değil, geleceğini tutuyordu. Gökyüzü dünyadan ne kadar yukarıdaysa, felsefe de ondan o kadar yukarıdaydı. Bunu söylediği zaman, “Ama gökyüzü sadece senden uzaktaymış gibi görünüyor,” demişti Efendi Han. “Aslında o etrafında her yerde. Ellerinle çamurun içinde çalışırken bile onu içine çekersin ve dışarı verirsin. Bu gerçek felsefedir.” Fakat Wang-mu bundan Efendi Han’ın kibar davrandığı ve yararsızlığı konusunda kendisini daha iyi hissetmesini sağlamak istediği anlamını çıkarmıştı.”</p>

  <p>Ancak, Qing-jao yararsız olmayacaktı. Bu nedenle Wang-mu, proje isimleri ve giriş şifreleri yazılı olan kâğıdı ona verdi.</p>

  <p>“Babam bunları bana verdiğini biliyor mu?”</p>

  <p>Wang-mu bir şey söylemedi. Aslında bunu Efendi Han önermişti, fakat Wang-mu bu noktada onun babasının bir temsilcisi olarak geldiğini Qing-jao’nun bilmemesinin daha iyi olacağını düşünmüştü.</p>

  <p>Qing-jao, Wang-mu nun sessiz kalışını, Wang-mu’nun onun yardım edeceğini varsaydığı, yani onun kendi başına Qing-jao’nun yardımını istemek için geldiği şeklinde yorumladı.</p>

  <p>“Eğer babam benden kendisi isteseydi, evet derdim, çünkü kızı olarak bu benim görevim,” dedi Qing-Jao.</p>

  <p>Fakat Wang-mu, Qing-jao’nun bugünlerde babasını pek dinlemediğini biliyordu. İtaatkâr davranacağını söyleyebilirdi, fakat aslında babası onu o kadar sıkıntıya boğmuştu ki, evet demek bir yana, Qing-jao, babasının ona tanrılara ihanet ettirmek istediğini bilerek, yüreğindeki o korkunç çekişmeyle döşemeye çöküp bütün gün çizgileri izlerdi.</p>

  <p>“Sana hiçbir borcum yok,” dedi Qing-jao. "Bana karşı güvenilmez ve sadakatsiz bir hizmetçi oldun. Senden daha değersiz ve faydasız bir sırdaş hizmetçi asla olmamıştır. Benim için bu evdeki varlığının yemek masasındaki bir karafatmadan farkı yok.”</p>

  <p>Wang-mu yine dilini tuttu. Ancak, eğilmesini daha da artırmaktan kaçındı. Bu konuşmanın başlangıcında bir hizmetçinin saygılı pozunu takınmıştı, ama şimdi pişmanlık duyan birinin çaresiz saygı gösterisiyle kendisini aşağılayacak değildi. En alçak gönüllü olanımızın bile onuru vardır ve hanımım Qing-jao, sana hiçbir zarar vermediğimi ve sana, senin kendine olan sadakatinden daha sadık olduğumu biliyorum.</p>

  <p>Qing-jao terminaline döndü ve ilk projenin, Descolada’nın sözcük anlamı, “ÇÖZMEK” olan adını yazdı. Lusitania’dan gönderilmiş olan belgeleri ve grafikleri tararken, “Zaten bunların hepsi saçma,” dedi. “Birisinin böyle saçma şeyler almak için Lusitania’yla iletişim kurarak ihanet suçu işlemesi inanılır gibi değil. Hepsi bilimsel olarak imkânsız. Hiçbir dünya, gezegendeki bütün diğer türlerin genetik şifresini içinde bulunduracak kadar karmaşık tek bir virüs geliştirmiş olamaz. Bunu dikkate almam bile zaman kaybı olur.”</p>

  <p>“Neden olmasın?” diye sordu Wang-mu. Artık konuşmasında sakınca yoktu, çünkü Qing-jao bu malzemeyi tartışmayı reddettiğini söylemesine rağmen onu tartışıyordu. “Ne de olsa, evrim sadece bir tek insan ırkı üretti.”</p>

  <p>“Fakat dünyada düzinelerce yakın tür var. Akrabası olmayan bir tür yok, eğer böyle aptal ve asi bir kız olmasaydın, bunu anlardın. Evrim bu kadar dağınık bir sistem üretmeyi asla başaramaz.”</p>

  <p>“O zaman Lusitania’daki insanlardan gelen bu belgeleri nasıl açıklarsın?”</p>

  <p>“Gerçekten oradan geldiklerini nereden biliyorsun? Elinde sadece şu bilgisayar programının sözü var. Belki de bunları o düşünüyor. Ya da belki oradaki bilim adamlarının hepsi, mümkün olan bütün bilgileri toplayacak görev duygusu olmayacak kadar kötü. Bütün bu raporda iki düzine tür yok ve bak, hepsi de saçma bir şekilde eşleşmişler. Bu kadar az tür olması imkânsız.”</p>

  <p>“Fakat ya eğer haklılarsa?”</p>

  <p>“Nasıl haklı olabilirler? Lusitania halkı başından itibaren minik bir bölgeye kapatıldı. Sadece şu küçük domuz-adamların onlara gösterdikleri şeyleri gördüler, domuz-adamların onlara yalan söylemediğini nereden biliyorlar?”</p>

  <p>Onlara domuz-adam demek, hanımım, Kongre’ye yardım etmenin soykırıma yol açmayacağı konusunda kendini böyle mi ikna ediyorsun? Eğer onları bir hayvan adıyla çağırırsan, bu onların kılıçtan geçirilmesinde sakınca olmadığı anlamına mı geliyor? Onları yalan söylemekle suçlarsan, bu onların soylarının tüketilmesine lâyık oldukları anlamına mı geliyor? Fakat Wang-mu bunların hiçbirini söylemedi. Sadece aynı soruyu yineledi. “Ya bu Lusitania’daki hayat biçimlerinin ve Descolada’nın onların içinde nasıl çalıştığının gerçek resmiyse?”</p>

  <p>“Eğer doğru olsalardı, o zaman akıllı bir yorum yapabilmek için bu belgeleri okumam ve incelemem gerekirdi, ama doğru değiller. Bana ihanet etmeden önce eğitimini nereye kadar götürmüştüm. Sana gaialojiyi öğretmemiş miydim?”</p>

  <p>“Evet hanımım.”</p>

  <p>“Eh, İşte. Evrim, organizma gezegenin çevresindeki değişikliklere uyum sağlama araçlarıdır. Eğer güneşten fazla ısı gelirse o zaman gezegendeki yaşam biçimlerinin, nüfuslarını ısıyı denklemek ve düşürmek için ayarlamaları gerekir. Klâsik, Papatya Dünyası Düşüncesi deneyini hatırla.”</p>

  <p>“Fakat bu deneyde bütün gezegenin yüzeyinde bir tek tür vardı,” dedi Wang-mu. “Güneş çok sıcak olduğu zaman, ışığı karanlık uzaya yansıtmak için beyaz papatyalar ürüyordu ve güneş çok serinlediği zaman, ışığı emerek onu ısı kaynağı olarak kullanmak için koyu renk papatyalar ürüyordu.” Wang-mu, Papatya Dünyası’nı bu kadar berrakça hatırlayabildiği için gururluydu.</p>

  <p>“Hayır, hayır, hayır,” dedi Qing-jao. “Elbette, ana fikri atladın. Ana nokta şu ki, beyaz papatyaların dominant olduğu zamanlarda bile, koyu renk papatyalar ve dünya karanlıkla örtüldüğü zamanlarda bile, beyaz papatyalar olmalı. Evrim sipariş üstüne yeni türler üretemez. Genler radyasyon tarafından sürüklenerek, birleşerek, kırılarak ve türler arasında virüslerle birbirine geçerek durmadan yeni türler yaratıyor. Bu nedenle hiçbir tür ‘katkısız üremez’”</p>

  <p>Wang-mu hâlâ bağlantıyı kuramamıştı ve yüzü bu şaşkınlığını belli ediyor olmalıydı.</p>

  <p>“Hâlâ senin öğretmenin miyim? Sen kendininkinden vazgeçmiş olsan bile, pazarlığın bana ait yanını tutmalı mıyım?”</p>

  <p>Lütfen, dedi Wang-mu içinden. Eğer babana çalışmasında yardım edersen, sana sonsuza kadar hizmet ederim.</p>

  <p>“Bütün türler birlikte olduklarından ve devamlı olarak karışık ürediklerinden,” dedi Qing-jao, “bireyler fazla uzağa sürüklenemezler, genetik açıdan söylenirse: genleri, aynı türdeki diğer genlerle durmadan yeniden birleşir, böylece değişimler her nesil bütün nüfus boyunca eşit olarak yayılır. Ancak çevre, rasgele sürüklenen özelliklerden biri yaşamsal bir değer kazanacak kadar onları sıkıntıya sokarsa, işte o zaman bu yeni özellik ara sıra ortaya çıkan bir şey değil de yeni türün evrensel belirleyicisi oluncaya kadar, o bölgede olup bu özelliğe sahip olmayanlar yok olurlar. Gaialojinin temel öğretisi budur, yaşamın bütün olarak sürebilmesi için devamlı genetik sürüklenme şarttır. Bu belgelere göre, Lusitania anlamsızca birkaç türe sahip bir dünya ve genetik bir sürüklenme olasılığı yok, çünkü şu olanaksız virüsler olabilecek bütün değişiklikleri düzeltiyorlar. Böyle bir sistem sadece evrimleşememekle kalmaz, aynı zamanda hayatın devam etmesi de imkânsız olur, değişikliğe uyum sağlayamazlar.”</p>

  <p>“Belki de Lusitania’da değişiklik olmuyordur.”</p>

  <p>“Bu kadar aptal olma, Wang-mu. “Bir zamanlar seni eğitmek istediğim için utanç duymama neden oluyorsun. Bütün yıldızlar değişim geçirirler. Bütün gezegenler yalpalar ve yörüngelerini değiştirirler. Üç bin yıldır bir sürü dünyayı gözlemliyoruz ve bu süre zarfında Dünya bağımlı bilim adamlarının bundan önce öğrenemedikleri kadar çok şey -bazıları bütün gezegenler ve yıldız sistemleri için ortak, bazıları da Dünya ve Güneş Sistemi için tek olan bazı davranışlar-öğrendik. Sana Lusitania gibi bir gezegenin, sıcaklık değişiklikleri, yörünge karışıklıkları, sismik ve volkanik çevrimler gibi hayatı tehdit eden çevresel değişiklik deneyimleri yaşamadan birkaç on yıldan fazla yaşayamayacağını söylüyorum, gerçekten sadece biravuç dolusu türün olduğu bir sistem bununla nasıl başa çıkabilir? Eğer bir dünyada sadece beyaz papatyalar varsa, güneş soğuduğu zaman kendisini nasıl ısıtır? Eğer yaşam biçimleri sadece karbondioksit kullanıcıları ise, atmosferdeki oksijen miktarı zehirleyici düzeye yükseldiği zaman kendilerini nasıl iyileştirebilirler? Sana böyle bir saçmalığı gönderdikleri için, Lusitania’daki o arkadaşım dediğin insanların hepsi birer aptal. Eğer gerçek bilim adamı olsalardı, vardıkları sonucun imkânsız olduğunu bilirlerdi.”</p>

  <p>Qinğ-jao bir düğmeye bastı ve terminalinin üstündeki görüntü yok oldu. “Sahip olmadığım zamanımı boşa harcadım. Eğer önerecek bundan daha iyi bir şeyin yoksa bir daha bana gelme. Benim için bir hiçten daha değersizsin. Su bardağımın içinde yüzen bir böceksin. Sadece yüzdüğün yeri değil, bütün bardağı kirlettin. Senin bu evde olmanın bilinciyle acı içinde uyanıyorum.”</p>

  <p>Demek senin için ancak bir “hiçbir şey”im öyle mi, dedi Wang-mu içinden. Aslında bana senin için çok önemliymişim gibi geliyor. Çok zeki olabilirsin, Qing-jao, fakat kendini başkalarının tanıdığından daha iyi tanımıyorsun.</p>

  <p>“Çünkü sen o kadar aptal ve sıradan bir kızsın ki, beni anlamıyorsun,” dedi Qing-jao. “Sana buradan gitmeni söylemiştim.” </p>

  <p>“Fakat bu evin efendisi babanız ve Efendi Han kalmamı istedi.”</p>

  <p>“Küçük aptal kişi, domuzların küçük kız kardeşi, senden evi tamamıyla terk etmeni isteyemiyorsam, kesin olarak odamı terk etmeni istediğimi ima etmiş bulunuyorum.”</p>

  <p>Wang-mu başını neredeyse yere değecek kadar indirdi. Sonra, hanımına arkasını hiç göstermeden gerileyerek odadan çıktı. Eğer bana böyle davranırsan, bende sana büyük bir tanrıymışsın gibi davranırım ve eğer davranışımdaki ironiyi fark etmediysen, o zaman ikimizden hangisi aptal.</p>

  <p>&nbsp;</p>

  <p>&nbsp;</p>

  <p class="center">* * *</p>

  <p>&nbsp;</p>

  <p>&nbsp;</p>

  <p>Wang-mu döndüğü zaman Efendi Han odasında değildi. Belki tuvaletteydi ve az sonra dönecekti. Tanrılarla konuşanların bir ayinini yapıyor olabilirdi, bu durumda da saatlerce yok demekti. Wang-mu onu bekleyemeyecek kadar sorularla doluydu. Jane’in izlediğini ve onu yönettiğini bilerek proje belgelerini terminale getirdi. Jane’in Qing-jao’nun odasındaki terminali de kontrol ettiğinden kuşkusu yoktu.</p>

  <p>Yine de, Jane yanıtlamayı denemeden önce, Wang-mu’nun Qing-jao’dan aldığı soruları yazmasını bekledi. Jane ilkönce gerçeklikle ilgili soruyu yanıtladı.</p>

  <p>“Lusitania’dan gelen belgeler yeterince gerçek,” dedi Jane. “Ela, Novinha, Quanda ve onlarla çalışan tüm diğerleri derin bir şekilde uzmanlaşmışlardır, evet, fakat uzmanlık alanlarında çok iyidirler. Eğer Qing-jao Human’ın Hayatı’nı okumuş olsaydı, bu bir düzine tür çiftinin nasıl çalıştığını anlardı.”</p>

  <p>“Fakat söylediği şeyleri anlamak hâlâ benim için zor,” dedi Wang-mu. “Hepsinin nasıl gerçek olduğunu düşünmeye çalışıyorum, yani gerçek bir gaialojinin gelişmesi için çok az tür var ve yine de Lusitania gezegeni yaşamı devam ettirebilecek kadar düzgün çalışıyor. Lusitania’da çevresel baskı olmaması mümkün mü?”</p>

  <p>“Hayır,” dedi Jane. “Oradaki uydulardan bütün astronomik verilere ulaşıyorum ve insanların Lusitania sisteminde oldukları süre içinde, Lusitania ve güneşi normal olan bütün düzensiz değişimleri gösterdiler. Şu anda tam olarak küresel soğuma eğiliminde görünüyor.”</p>

  <p>“O zaman Lusitania’daki yaşam biçimleri buna nasıl karşılık veriyorlar?” diye sordu Wang-mu. “Descolada virüsü onların evrim geçirmesine izin vermez, tuhaf olan her şeyi yok etmeye çalışıyor, ki bu nedenle eğer elinden gelirse insanları ve Ana Kraliçe’yi öldürecek.”</p>

  <p>Küçük görüntüsü Efendi Han’ın terminalinin üstündeki görüntüde lotus durumunda oturmakta olan Jane, elini kaldırdı. “Bir dakika,” dedi.</p>

  <p>Sonra elini indirdi. “Sorularını dostlarıma aktarıyordum ve Ela çok heyecanlandı.”</p>

  <p>Görüntüde Jane’in tam arkasında ve üstünde yeni bir yüz belirdi. Koyu derili, Negroid görünüşlü bir kadın; ya da bir melez, belki, çünkü o kadar koyu değildi ve burnu dardı. Bu Elanora, diye düşündü Wang-mu. Jane bana birçok ışık yılı uzaktaki bir dünyada bulunan bir kadını gösteriyor; acaba benim yüzümü de ona gösteriyor mu? Bu Ela benim için ne düşünüyor? Ona ümitsiz derecede aptal mı görünüyorum?</p>

  <p>Fakat Ela Wang-mu hakkında kesinlikle hiçbir şey düşünmüyordu. Tersine, Wang-mu’nun sorusunu konuşuyordu. “Neden Descolada virüsü çeşitliliğe izin vermiyor? Bu hayatta kalma açısından olumsuz bir özellik olmalıydı, ama yine de Descolada hayatta kalıyor. Daha önce bunu düşünmediğim için Wang-mu herhâlde aptal olduğumu sanacak. Ama ben bir gaialog değilim ve Lusitania’da büyüdüm, bu nedenle bunu sorgulamadım, Lusitania’nın gaialojisi her neyse, onun işlediğini düşündüm ve sonra durmadan Descolada’yı inceledim. Wang-mu ne düşünüyor?”</p>

  <p>Wang-mu bu sözleri bu yabancıdan duymakla dehşete düşmüştü. Jane, Ela’ya onun hakkında ne söylemişti? Kendisi bir bilim adamı ve Wang-mu sadece hizmetçi bir kız olduğu halde, Wang-mu’nun Ela’nın bir aptal olduğunu sanacağını Ela nasıl düşünebilirdi.</p>

  <p>“Benim düşüncemin ne önemi olabilir?”</p>

  <p>“Ne düşünüyorsun?” dedi Jane. “Bir şey düşünememenin nedeni bile önemli olabilir. Ela bilmek istiyor.”</p>

  <p>Böylece Wang-mu kendi fikirlerini söyledi. “Bunu düşünmek çok aptalca, çünkü o sadece mikroskobik bir virüs, ama Descolada bunu yapıyor olmalı. Ne de olsa her türün genlerini içinde kapsıyor olmalı, değil mi? Bu nedenle tüm evrimi kendi başına hallediyor olmalı. Bütün o genetik sürüklenmenin yerine, sürüklenmeyi Descolada’nın yapması gerek. Yapabilir, değil mi? Türler hâlâ hayattayken bile bütün türlerin genlerini değiştirebilir. Evrimi beklemek zorunda değil.”</p>

  <p>Jane elini havada tutarken yine bir duraklama oldu. Wang-mu’nun yüzünü Ela’ya göstererek, Wang-mu’nun sözlerini onun dudaklarından dinletiyor olmalıydı.</p>

  <p>“Kutsal Anamız,” diye fısıldadı Ela. “Bu dünyada, Gaia olan Descolada. Elbette. Bu her şeyi açıklıyor, değil mi? Bu kadar az tür, çünkü Descolada sadece terbiye ettiği türlere izin veriyor. Tüm bir gezegen gaialojiyi, kendisi kadar basit bir Papatya Dünyası’na dönüştürmüş.”</p>

  <p>Wang-mu, Ela gibi yüksek eğitimli bir bilim insanının, sanki hâlâ yeni bir talebeymiş veya Wang-mu gibi yarı eğitimli bir çocukmuş gibi, Papatya Dünyası’na gönderme yapmasının neredeyse komik olduğunu düşündü.</p>

  <p>Ela’nın yüzünün yanında, bu kez yaşlıca, Avrupalı bir adam, belki altmış yaşlarında, beyazlaşan saçları ve yüzünde çok rahatlatıcı, barış dolu bir ifade olan bir başkası belirdi. “Fakat Wang-mu’nun sorularının bir kısmı hâlâ yanıtlanmadı,” dedi adam. “Descolada nasıl evrimleşmiş olabilir? Proto-Descolada virüsü nasıl evrimleşmiş olabilir? Neden böyle sınırlı bir gaialoji, diğer bütün dünyaların yavaş evrimsel modelinin üstünde bir hayatta kalma tercihi yapsın?”</p>

  <p>“Bu soruyu hiç sormadım,” dedi Wang-mu. “İlk kısmını Qing-jao sordu, ama gerisi onun sorusu.”</p>

  <p>“Şşşş,” dedi Jane. “Qing-jao asla o soruyu sormadı. Onu Lusitania belgelerini incelememek için kullandı. O soruyu sadece sen gerçekten sordun ve şimdi Andrew Wiggin’in sorunu senden iyi anlaması, sorunun sana ait olmadığı anlamına gelmez.”</p>

  <p>Demek bu Andrew Wiggin'di, Ölülerin Sözcüsü. Hiç de Han Efendi gibi çok eski ve akıllı görünmüyordu. Tersine bu Wiggin, sanki kontrolünün dışındaymışçasına, yuvarlak gözlerinin ve anlık ruh haline göre değişen yüzünün gösterdiği gibi, aptalca şaşkın görünüyordu. Yine de onda o huzur dolu görünüş vardı. Belki de Buda’nın bir kısmını içinde taşıyordu. Ne de olsa Buda, Path’a giden yolu kendi başına bulmuştu. Belki de bu Andrew Wiggin, Çinli olmasa da, Path’a giden bir yol bulmuştu.</p>

  <p>Wiggin hâlâ Wang-mu’nun olduğunu sandığı soruları soruyordu. “Böyle bir virüsün doğal bir şekilde oluşması olasılığına karşı olan olasılıklar, inanılmaz. Türleri birbirine bağlayıp bütün gaialojiyi kontrol etmeden çok önce, proto-Descoladalar bütün hayatı yok etmiş olurdu. Evrim için zaman yoktu, virüs fazlasıyla yok ediciydi. İlk biçiminde çevresindeki her şeyi yok etmiş olurdu ve yağmalayacağı organizma tükenince kendisi de ölürdü.”</p>

  <p>“Belki de yağmalama daha sonra geldi,” dedi Ela. “Belki virüs, içindeki bütün bireyleri günler veya haftalar içinde genetik olarak değiştirmesi yeteneğinden yararlanan başka bir türle ortak yaşam halinde evrimleşti. Diğer türlere sonra uzanmış olabilir.”</p>

  <p>“Belki,” dedi Andrew.</p>

  <p>Wang-mu’nun aklına bir fikir geldi. “Descolada tanrılardan biri gibi,” dedi. “Geliyor ve hoşlansınlar veya hoşlanmasınlar herkesi değiştiriyor.”</p>

  <p>“Ancak tanrıların çekip gitmek gibi dürüstlükleri vardır,” dedi Wiggin.</p>

  <p>O kadar çabuk yanıtlamıştı ki, Wang-mu aralarında milyarlarca kilometre olmasına rağmen, yapılan ve konuşulan her şeyi Jane’in anında aktarmakta olduğunu anladı. Wang-mu’nun Ansible ücretleri hakkında öğrendiğine göre, bu tür bir şey sadece ordu için mümkündü; gerçek zamanda bir Ansible bağlantısı isteyen bir şirket, tüm gezegendeki fakir insanlara ev sağlayacak kadar para ödemek zorunda kalırdı. Jane sayesinde ben bunu bedava alıyorum. Konuştukları anda yüzlerini görüyorum, onlar da benimkini görüyorlar.</p>

  <p>“Öyle mi?” diye sordu Ela. “Ben Path’ın bütün sorununun tanrıların oradan gitmemeleri ve onları kendi haline bırakmamaları olduğunu sanıyordum.”</p>

  <p>Wang-mu acı bir ifadeyle yanıtladı. “Tanrılar her bakımdan Descoladaya benziyorlar. Hoşlanmadıkları her şeyi yok ediyorlar ve hoşlandıkları insanı da aslında hiç olmadıkları bir şeye dönüştürüyorlar. Qing-jao bir zamanlar iyi, parlak ve hoş bir kızdı, ama şimdi kinci, öfkeli ve zalim, hepsi tanrıların yüzünden.”</p>

  <p>“Hepsi Kongre’nin yaptığı değişiklik yüzünden,” dedi Wiggin. “Sizi kendi planlarına uymaya zorlamak isteyen insanların uyguladıkları kasıtlı bir değişiklik.”</p>

  <p>“Evet,” dedi Ela. “Tıpkı Descolada gibi.”</p>

  <p>“Ne demek istiyorsun,” diye sordu Wiggin.</p>

  <p>“Kendi planlarına uyması için Lusitania’ya zorlamaya çalışan insanların burada uyguladığı kasıtlı bir değişiklik.”</p>

  <p>“Hangi insanlar?” diye sordu Wang-mu. “Kim böyle korkunç bir şeyi yapabilir?”</p>

  <p>“Bu yıllardır aklımın gerisinde yatıyordu,” dedi Ela. “Lusitania’da bu kadar az yaşam biçiminin olması beni rahatsız ediyordu, hatırlarsın Andrew, Descolada’nın türlerin eşleşmesiyle ilgili olduğunu da mantığın bu kısmıyla keşfetmiştik. Burada bütün bu türleri yok eden ve sonra hayatta kalan birkaç tanesini yeniden yapılayan korkunç bir değişim olduğunu biliyoruz. Descolada, Lusitania üstündeki yaşamın çoğu için bir göktaşı çarpmasından daha yıkıcı oldu. Fakat Descolada’yı burada bulduğumuz için, biz her zaman onun burada evrimleştiğini sandık. Bunun anlamsız olduğunu biliyorum -tıpkı Qing-jao’nun söylediği gibi- ama olduğu gözle görüldüğüne göre, bir anlam ifade edip etmemesi önemli değil. Fakat ya olmamışsa? Ya Descolada tanrılardan gelmişse? Tanrılardan değil elbette, ama virüsü yapay olarak imal eden bazı akıllı türler tarafından.”</p>

  <p>“Bu canavarca bir şey olurdu,” dedi Wiggin. “Böyle bir zehir imal edip, öldürdüğü şeyi bilmeden ve aldırmadan başka dünyalara yollamak.”</p>

  <p>“Zehir değil,” dedi Ela. “Eğer gerçekten gezegen sistemlerini düzenliyorsa, acaba Descolada diğer dünyaları biçimlendirmek için bir aygıt olamaz mı? Biz hiçbir şeyi biçimlendirmeye çalışmadık, biz insanlar ve bizden önce de böcekler sadece yerel hayatı tıpkı Dünya’nınki gibi oturmuş olan dünyalara yerleştik. Yıldız daha ısındıkça gezegenin ısısını ılımlı tutabilmek için yeterince hızlı bir şekilde karbondioksit emen, oksijeni zengin bir atmosfer. Ya eğer bir yerlerde, gezegenleri kolonileştirmek için geliştirmek yerine, önceden -belki binlerce yıl önceden- gezegenleri tam ihtiyaçlarına göre akıllıca değiştirmek üzere Descolada virüsü yollayan bir tür varsa? Sonra oraya geldikleri zaman, ev temizliğine başlamaya hazırdırlar, belki gerçek gaialoji kurabilmek için Descolada’nın düğmesini kapatan karşı bir virüsleri vardır.”</p>

  <p>“Ya da, belki de virüsü onlara ve ihtiyaçları olan hayvanlara müdahale etmeyecek şekilde üretmişlerdir,” dedi Wiggin. “Belki de her dünyadaki önemsiz yaşamı yok ettiler.”</p>

  <p>“Her durumda bu her şeyi açıklıyor. Karşılaştığım sorunlar, yani Descolada’nın içindeki olanaksız doğadışı düzenlemelere bir anlam verememem, virüsün bütün bu iç zıtlıkları muhafaza etmek için devamlı olarak çalışması nedeniyle var olmaya devam etmesi. Fakat öncelikle kendisiyle çatışan bir molekülün nasıl evrimleştiğini hiçbir zaman kavrayamadım. Bütün bunlar onun bir şekilde tasarlandığını ve yapıldığını bilirsem yanıtlanmış olacak. Wang-mu, Qing-jao’nun Descolada’nın evrimleşemeyeceği ve Lustitania’nın gaialojisinin doğal olarak varolamayacağı hakkındaki sözlerini anlattı. Eh, doğal olarak var değil. Bu yapay bir virüs ve yapay bir gaialoji.”</p>

  <p>“Sence bu gerçekten yardımcı olacak mı?” diye sordu Wang-mu.</p>

  <p>Yüzleri, heyecanları arasında, onun da bu konuşmanın bir parçası olduğunu unuttuklarını belli ediyordu.</p>

  <p>“Henüz bilmiyorum,” dedi Ela. “Fakat bu yeni bir bakış açısı. Bir kere virüsün içindeki her şeyin, genlerin düğmesinin açılması veya kapanması gibi doğada olagelen bir karmaşa olmayıp, bir amacı olduğunu varsayarak başlarsam; eh, bu yardımcı olur. Onun tasarlanmış olduğunu bilmek, bana onun tasarımını bozabileceğim ya da yeniden tasarlayabileceğim ümidini veriyor.” </p>

  <p>“Kendinin önüne geçme,” dedi Wiggin. “Bu hâlâ sadece bir varsayım.”</p>

  <p>“Doğru gibi geliyor,” dedi Ela. “Bunda doğruluk hissi var. Çok <i>şeyi</i> açıklıyor.”</p>

  <p>“Ben de öyle hissediyorum,” dedi Wiggin. “Fakat bunu, bundan çok etkilenen biriyle tartışmamız gerek.”</p>

  <p>“Planter nerede?” diye sordu Ela. “Planter'la konuşabiliriz.” </p>

  <p>“Ayrıca Human ve Rooter,” dedi Wiggin. “Bu fikri babaağaçlarla da tartışmalıyız.”</p>

  <p>“Bu onları bir fırtına gibi vuracak,” dedi Ela. Sonra kendi sözlerinin ima ettiği şeyi kavradı. “Bu gerçekten sadece bir konuşma olmayacak, bu acı verecek. Bütün dünyalarının sadece bir biçimlendirme projesi olduğunu öğrenmek.”</p>

  <p>“Kendi dünyalarından daha önemlisi,” dedi Wiggin. “Kendileri. Üçüncü hayat. Descolada onlara oldukları her şeyi ve hayatlarının en temel gerçeklerini verdi. Hatırla, en iyi tahminimiz onların, erkekten kadına doğrudan çiftleşen, küçük annelerin erkeğin seks organından bir defasında yarım düzine kez hayatı emdiği, memeli-türü yaratıklar olarak evrimleştikleriydi. Onlar buydu. Sonra Descolada onları değiştirmiş ve ölüp ağaca dönüşünceye kadar erkekleri kısırlaştırmıştı.”</p>

  <p>“Onların gerçek doğası-”</p>

  <p>“Davranışlarımızın ne kadar çoğunun evrimsel gereksemelerden ortaya çıktığını ilk fark ettiğimiz zaman, bunu kabul etmek insanlar için çok zor bir şeydi,” dedi Wiggin. “Hâlâ buna inanmayı reddeden sayısız insan var. Bunun kesin olarak doğru olduğu ortaya çıksa bile, Pequeninolarin bu fikri uzay yolculuğunun harikalarını yuttukları kadar kolayca kucaklayacaklarını sanıyor musun? Başka dünyadan gelen yaratıkları görmek bir şey, ne Tanrı’nın, ne de evrimin sizi yaratmadığını -bunu başka bir türe ait bilim adamlarının yaptığını- öğrenmek başka bir şey.”</p>

  <p>“Ama eğer doğruysa-”</p>

  <p>“Doğru olduğunu kim bilir? Bilebileceğimiz tek şey bu fikrin yararlı olup olmadığı. Pequeninolar açısından, bu o kadar yıkıcı olabilir ki, sonsuza kadar inanmayı reddedebilirler.”</p>

  <p>“Bazıları onlara anlattığınız için sizden nefret edecekler,” dedi Wang-mu. “Ama bazıları mutlu olacaktır.”</p>

  <p>Ona tekrar baktılar - ya da en azından Jane’in bilgisayar benzetimi ona baktıklarını gösterdi. “Bunu bilirsin, değil mi?” dedi Wiggin. “Sen ve Han Fei-tzu halkınızın yapay olarak yüceltildiğini yeni öğrendiniz.”</p>

  <p>“Ve hepimizin birden prangaya vurulmuş olduğunu,” dedi Wang-mu. “Ben ve Efendi Han için bu özgürlüktü.Qing-jao için...”</p>

  <p>“Pequeninolar arasında bir sürü Qing-jaolar olacaktır,” dedi Ela. “Fakat Planter, Human ve Rooter onların arasında olmayacaklar, değil mi? Onlar çok akıllıdır.”</p>

  <p>“Qing-jao da öyle!” dedi Wang-mu. Kastettiğinden daha öfkeli konuşmuştu. Fakat sırdaş hizmetçi sadakati gitgide zayıflıyordu.</p>

  <p>“Onun akıllı olmadığını kastetmedik,” dedi Wiggin. “Ama bu konuda kesinlikle akıllı davranmadı, değil mi?”</p>

  <p>“Bu konuda değil,” dedi Wang-mu.</p>

  <p>“Kastettiğimiz buydu. Kimse kendi kimliğiyle ilgili olarak inandığı öykünün yanlış çıkmasından hoşlanmaz. Pequeninolarin çoğu, tıpkı sizin tanrılarla görüşenlerinizin inandığı gibi, Tanrı’nın kendilerini özel bir şey olarak yarattığına inanıyorlar.”</p>

  <p>“Biz özel değiliz, hiçbirimiz!” diye bağırdı Wang-mu. “Hepimiz bir çamur gibi sıradanız. Tanrılarla konuşanlar yok. Tanrılar yok. Bizimle ilgili hiçbir şeye aldırmıyorlar.”</p>

  <p>“Eğer tanrılar yoksa” diye Ela onu tatlılıkla düzeltti, “o zaman zaten o veya bu şekilde aldırmaları olanaksız.”</p>

  <p>“Kendi bencil amaçları dışında bizi hiçbir şey yaratmadı!” diye bağırdı Wang-mu. “Descolada’yı kim yaptıysa, Pequeninolar sadece onların planlarının bir parçası. Ve tanrılarla konuşanlar da Kongre’nin planının bir parçası.”</p>

  <p>“Doğumu hükümet tarafından istenmiş biri olarak,” dedi Wiggin, “senin bakış açına yakınlık duyuyorum. Fakat tepkin çok acele. Ne de olsa ebeveynlerim de beni istediler ve doğduğum andan itibaren, tıpkı yaşayan diğer yaratıklar gibi, hayatta kendi amacım vardı. Senin dünyanın insanlarının TZD davranışlarının tanrılardan bir haber olduğu konusunda hatalı olmaları, tanrıların olmadığı anlamına gelmez. Hayatının amacıyla ilgili eski anlayışının çelişmesi bir amacın olmadığına karar vermek zorunda olduğunu göstermez.”</p>

  <p>“Oh, şimdi bir amaç olduğunu biliyorum,” dedi Wang-mu. “Kongre köleler istedi! Bu nedenle Qing-jao’yu yarattılar, onlara köle olması için ve o köleliğine devam etmek istiyor!”</p>

  <p>“Bu Kongre’nin amacıydı,” dedi Wiggin. “Fakat aynı zamanda Qing-jao’nun onu seven bir annesi ve babası vardı. Benim de. Bu dünyada bir sürü değişik amaç vardır, her şeyin bir sürü nedeni. İnandığın nedenlerden birinin yanlış çıkması, diğer nedenlere hâlâ güvenilmeyeceği anlamına gelmez.”</p>

  <p>“Oh, sanırım öyle,” dedi Wang-mu. Şimdi öfkelendiği için utanç duyuyordu.</p>

  <p>“Kafanı önümde eğme,” dedi Wiggin. “Yoksa bunu sen mi yapıyorsun, Jane?”</p>

  <p>Jane ona yanıt veriyor olmalıydı, Wang-mu’nun işitemediği bir yanıt.</p>

  <p>“Onun gelenekleri beni ilgilendirmez," dedi Wiggin. “Böyle eğilişin nedeni bir insanın başkasını aşağılamasıdır ve bana karşı böyle eğilmesine izin vermem. Utanılacak hiçbir şey yapmadı. Descoladaya bakış açısıyla birkaç türün hayatta kalmasına rehberlik edebilecek bir yol açtı.”</p>

  <p>Wang-mu onun sesinin tonunu işitti. Wiggin buna inanıyordu. Kendi ağzından onu onurlandırıyordu.</p>

  <p>“Ben değil,” diye itiraz etti. “Qing-jao. Onlar onun sorularıydı.”</p>

  <p>“Qing-jao,” dedi Ela. “Seni aptal gibi tamamen kendisine bağlamış, tıpkı Kongre’nin Qing-jao’nun kendileri hakkında düşünmesini sağladığı gibi."</p>

  <p>“Onu tanımadığınız için küçük göremezsiniz,” dedi Wang-mu. “Ama o çok zekidir, iyidir ve ben asla onun gibi olamam.”</p>

  <p>“Yine tanrılar,” dedi Wiggin.</p>

  <p>“Her zaman tanrılar,” dedi Ela.</p>

  <p>“Ne demek istiyorsunuz,” dedi Wang-mu. “Qing-jao tanrı olduğunu söylemiyor. Ben de söylemiyorum.”</p>

  <p>“Evet, söyledin,” dedi Ela. ‘“Qing-Jao akıllıdır ve iyidir,’ dedin."</p>

  <p>“Çok zekidir ve iyidir,” diye düzeltti Wiggin.</p>

  <p>‘“Ve ben asla onun gibi olamam,”’ diye devam etti Ela.</p>

  <p>“Sana biraz tanrılardan bahsedeyim,” dedi Wiggin. “Ne kadar akıllı veya güçlü olursan ol, her zaman daha akıllı veya güçlü olan birisi vardır ve herkesten daha akıllı ve güçlü birine rastladığın zaman ‘Bu bir Tanrı. Bu Kusursuzluk,’ diye düşünürsün, ama kıyaslandığı zaman, başka bir yerde, başka birisinin senin o tanrını peynir kurdu haline sokacağını sana garanti edebilirim. Ve aynı şekilde daha akıllı, daha güçlü veya daha iyi birisi olacaktır. Bu nedenle sana tanrılar hakkında ne düşündüğümü söyleyeyim. Bence gerçek tanrı diğer insanları başları önünde tutacak kadar korkmuş ve öfkeli olamaz. Kongre’nin genetik olarak insanları değiştirerek onları tıpkı birer tanrıymış gibi daha akıllı ve daha yaratıcı yapması cömert bir hediyeydi, ama korktular ve bu nedenle Path insanlarını sakatladılar. Kontrolde kalmak istediler. Gerçek bir tanrı kontrole aldırmaz. Gerçek bir tanrı zaten kontrol edilmesi gereken her şeyin kontrolüne sahiptir. Gerçek tanrılar nasıl onlardan biri gibi olacağını sana öğretmek isterler.”</p>

  <p>“Qing-jao bana öğretmek istedi,” dedi Wang-mu.</p>

  <p>“Sadece itaat ettiğin ve onun istediklerini yaptığın sürece,” dedi Jane.</p>

  <p>“Değersizim,” dedi Wang-mu. “Onun kadar zeki olabilmek için bir şeyler öğrenemeyecek kadar aptalım.”</p>

  <p>“Yine de gerçeği söylediğimi biliyorsun,” dedi Jane, “oysa Qing-jao onları yalanlar olarak görüyor.”</p>

  <p>"Sen bir tanrı mısın?” diye sordu Wang-mu.</p>

  <p>“Tanrılarla konuşanların ve Pequeninolarin kendileriyle ilgili olarak öğrenmek üzere oldukları şeyi, ben başından beri biliyordum. Ben yapıldım.”</p>

  <p>“Saçma,” dedi Wiggin. “Jane, sen her zaman bir bütün olarak Zeus'un kafasından fırladığını düşünürdün.”</p>

  <p>“Ben Minerva değilim, teşekkürler,” dedi Jane.</p>

  <p>“Bildiğimiz kadarıyla öylece oldun,” dedi Wiggin, “Kimse seni planlamadı.”</p>

  <p>“Ne kadar rahatlatıcı,” dedi Jane. “Bu arada hepiniz yaratıcılarınızı adlandırırken -ya da en azından ebeveynlerinizi veya bazı babaerkil hükümet organlarını- ben evrendeki tek gerçek kazayım.”</p>

  <p>“Her ikisi birden olamazsın,” dedi Wiggin. “Ya birisinin seninle bir amacı vardı ya da bir kazaydın. Kaza denen şey şudur, kimse amaçlamadan olan bir şey. Bu nedenle her iki durumda da kızacak mısın? Path halkı, onlara ne yapıldığını öğrendiği zaman Kongre'ye deliler gibi kızacaktır. Kimse sana bir şey yapmadığı için kızgın olacak mısın?”</p>

  <p>“İstersem olabilirim,” dedi Jane, ama bu çocukça bir öfkenin alaylı bir ifadesiydi.</p>

  <p>“Ne düşündüğümü sana söyleyeceğim,” dedi Wiggin. “Bence, başka insanların amaçları hakkında kaygılanmayı kesinceye ya da onlardan yoksun olup, kendi inandığın amaçları buluncaya kadar büyümeyeceksin.”</p>

  <p>&nbsp;</p>

  <p>&nbsp;</p>

  <p class="center">* * *</p>

  <p>&nbsp;</p>

  <p>&nbsp;</p>

  <p>Tümüyle ilgisiz bir nedenle Ender’i arayarak o anda laboratuara geldiği için, Ender ve Ela her şeyi Valentine’e anlattılar. Tıpkı Ender ve Ela’ya olduğu gibi Valentine’e de doğruymuş gibi geldi ve onlar gibi, Valentine de bu fikri Pequeninolara anlatıp yanıtlarını almadan, Descolada’nın Lusitania gaialojisinin düzenleyicisi olduğu varsayımını değerlendiremeyeceklerini biliyordu.</p>

  <p>Ender, Human veya Rooter’a bir şey açıklamadan önce bunu Planter’da denemelerinin daha iyi olacağını öne sürdü. Ela ve Valentine onunla aynı fikirdeydiler. Yıllardır babaağaçlarla konuşmakta olan Ela da Ender de onların dilinde bir şeyi kolayca söyleyebilecek kadar kendilerini rahat hissediyorlardı. Ancak, önemli ve konuşulmayan gerçek, memeli-benzeri kardeşlere bir ağaçtan daha çok akrabalık hissi duymalarıydı. Bir ağaca bakarak onun ne düşündüğünü veya onlara ne yanıt verdiğini nasıl tahmin edebilirlerdi? Hayır, eğer bir Pequeninoya zor bir şey söyleyeceklerse, bu önce bir kardeşe olacaktı, bir ağaca değil.</p>

  <p>Elbette, bir kez Planter’ı Ela’nın bürosuna çağırıp, kapıyı kapatıp, açıklamaya başladıktan sonra, Ender bir kardeşle konuşmasında pek bir gelişme olmadığını fark etti. Otuz yıldır onlarla birlikte yaşamakta ve çalışmakta olmasına rağmen, Ender hâlâ Pequeninolarin en basit ve en belirgin vücut dillerini okumakta iyi değildi. Ender, Jane ve Wang-mu ile konuşmaları hakkında ne düşündüklerini anlatırken Planter ilgilenmiyormuş gibi dinledi. Sakin değildi. Daha çok küçük bir çocuk gibi iskemlesinde huzursuzca oturuyor, bakışlarını ondan kaçırıyor, Ender'in sözleri dayanılmayacak kadar sıkıcıymış gibi gözlerini havada gezdiriyordu. Elbette Ender, Pequeninolar için göz temasının, insanlarınkiyle aynı anlama gelmediğini biliyordu; bunu ne ararlar ne de kaçınırlardı. Dinlerken nereye bakıyor olduğunun onlar için neredeyse hiçbir önemi yoktu, fakat genellikle insanlarla yakın çalışan Pequeninolar, insanların dikkat etmek olarak yorumladıkları şekilde davranmaya çalışırlardı. Planter bu konuda çok iyiydi, ama şimdi bunu denemiyordu bile.</p>

  <p>Ancak hepsini açıkladıktan sonra, Ender onlar bitirinceye kadar Planter’ın iskemlesinde oturmakla bile ne kadar kendini tuttuğunu anladı. Ona açıklamalarını bitirdiklerini söyledikleri anda, iskemlesinden fırladı ve koşmaya - hayır odanın çevresinde her şeye dokunarak seğirtmeye başladı. Onlara vurarak, bir insanın yapabileceği gibi şiddetle çarparak, eşyaları fırlatarak değil. Daha ziyade bulduğu her şeyi okşuyor, dokularını inceliyordu. Ender ona uzanmak, onu rahatlatmak arzusuyla durdu, çünkü böylesine normal dışı hareketlerin büyük bir üzüntüyü ifade ettiğini bilecek kadar Pequenino davranışlarını biliyordu.</p>

  <p>Planter tükeninceye kadar koştu, sonra, sonunda Ender’e toslayıp kollarını ona dolayarak sarılıncaya kadar odanın çevresinde sarhoş gibi sallanarak devam etti. Bir an için Ender de onu kucaklamayı düşündü, fakat sonra Planter’ın insan olmadığını hatırladı. Bir kucaklama, kucaklamanın bir yanıtı olmazdı. Planter ona bir ağaca sarılıyormuş gibi sarılıyordu. Ağacın gövdesinin rahatlığını arıyordu. Tehlike geçene kadar tutunacak güvenli bir yer. Eğer Ender bir insanmış gibi davranıp onu kucaklasaydı, hissedeceği rahatlık düşük olacaktı, fazla olmayacaktı. Bu, Ender’in bir ağaç gibi davranması gereken bir zamandı. Bu nedenle, kımıldamadan durdu ve bekledi. Bekledi ve kımıldamadan durdu. Sonunda titreme kesilinceye kadar.</p>

  <p>Planter ondan çekildiği zaman, ikisinin de vücudu terle kaplanmıştı. Sanırım ağaç-taklidi olabileceğim bir sınır var, diye düşündü Ender. Yoksa kardeşağaçlar ve babaağaçlar onlara sarılan kardeşlere nem mi veriyorlar?</p>

  <p>“Bu çok şaşırtıcı,” diye fısıldadı Planter.</p>

  <p>Bu sözler, az önce önlerinde oynanan sahneye oranla o kadar saçma bir yumuşaklıktaydı ki, Ender kendini yüksek sesle gülmekten alıkoyamadı.</p>

  <p>“Evet,” dedi Ender. “Sanırım öyle.”</p>

  <p>“Bu onların açısından komik değil,” dedi Ela.</p>

  <p>“Bunu biliyor,” dedi Valentine.</p>

  <p>“O zaman gülmemeliydi,” dedi Ela. “Planter bu kadar acı içindeyken ona gülemezsin.” Sonra hıçkırarak ağlamaya başladı.</p>

  <p>Valentine elini kızın omzuna koydu. “O gülüyor, sen ağlıyorsun,” dedi. “Planter çevrede koşturuyor, ağaçlara çıkıyor. Hepimiz ne tuhaf hayvanlarız ama.”</p>

  <p>“Her şey Descolada’dan geliyor,” dedi Planter. “Üçüncü hayat, anaağaç, babaağaçlar. Belki zihnimiz bile. Descolada gelip bizden sahte Raman yapıncaya kadar belki de ağaç fareleriydik.” </p>

  <p>“Gerçek Raman,” dedi Valentine.</p>

  <p>“Bunun doğru olduğunu bilmiyoruz,” dedi Ela. “Bu sadece bir varsayım.”</p>

  <p>“Bu çok çok çok çok çok doğru,” dedi Planter. “Doğrudan da doğru.”</p>

  <p>“Nereden biliyorsun?”</p>

  <p>“Her şey uyuyor. Gezegen düzeni, bunu biliyorum, gaialoji çalıştım ve her zaman, bütün Pequeninolar çevrelerine bakıp kendilerinin sahte olduğunu görebilirken, bu öğretmen bize bu şeyleri nasıl söylüyor, diye düşündüm. Fakat Descolada’nın bizi değiştirdiğini bilseydik, gezegen sistemini düzenlemek üzere davrandırdığını bilseydik-”</p>

  <p>“Descolada size gezegeni düzenleyebilecek ne yaptırıyor olabilir, dedi Ela.</p>

  <p>“Bizi yeterince uzun süredir tanımıyorsunuz,” dedi Planter. “Size her şeyi anlatmadık, çünkü bizim aptal olduğumuzu düşünmenizden korkuyorduk. Artık aptal olmadığımızı, sadece virüsün bize yapmamızı söylediği şeylere göre davrandığımızı bileceksiniz. Bizler köleyiz, aptal değil.”</p>

  <p>Planter’ın az önce Pequeninolarin insanları etkileme çabalarından hâlâ bazı acılar çektiklerini itiraf ettiğini fark etmek, Ender’i şaşırtmıştı. “Sizin hangi davranışlarınızın gezegen düzeniyle ilgisi var?”</p>

  <p>“Ağaçlar,” dedi Planter. “Dünyanın her tarafında kaç tane orman var? Devamlı soluyan. Karbondioksiti oksijene çeviren. Karbondioksit bir sera gazıdır. Atmosferde bundan fazlalaştığı zaman, dünya daha da ısınır. O zaman dünyayı serinletmek için ne yaparız?”</p>

  <p>“Daha çok orman ekersiniz,” dedi Ela, “Daha çok karbondioksit kullanırsınız, böylece uzaya daha fazla ısı kaçabilir.”</p>

  <p>“Evet,” dedi Planter. “Ağaçlarımızı nasıl diktiğimizi düşünün.” Ağaçlar ölülerin vücutlarından büyüyor, diye düşündü Ender.“Savaş,” dedi.</p>

  <p>“Kabileler arasında tartışmalar olur ve bazen küçük savaşlar yaparlar,” dedi Planter. “Gezegen çapında bunlar bir şey değildir. Fakat bütün dünya boyunca yapılan büyük savaşlar, bu savaşlarda milyonlarca ve milyonlarca kardeş ölür ve bunların hepsi ağaç olur. Birkaç ayda dünyanın ormanları ölçü ve sayı açısından ikiye katlanır. Bu bir fark yaratıyor, değil mi?”</p>

  <p>“Evet,” dedi Ela.</p>

  <p>“Doğal evrim sürecinde olabilecek her şeyden çok daha etkin,” dedi Ender.</p>

  <p>“Ve sonra savaşlar durur,” dedi Planter. “Her zaman bu savaşlar için, bunların iyi ve kötü arasındaki mücadele gibi, büyük nedenler olduğunu düşündük., ama şimdi, bunlar her zaman gezegen düzeninden başka bir şey değildi.”</p>

  <p>“Hayır,” dedi Valentine. “Savaşmak ihtiyacı, öfke, bunlar Descolada’dan geliyor olabilir, fakat bu demek değildir ki savaş nedeniniz-”</p>

  <p>“Savaşmamızın nedeni gezegen düzeni,” dedi Planter. “Her şey uyuyor. Gezegeni ısıtmaya nasıl yardım ettiğimiz hakkında ne düşünüyorsunuz?”</p>

  <p>“Bilmiyorum,” dedi Ela. “Ağaçlar bile sonunda yaşlılıktan ölür.”</p>

  <p>“Bilmiyorsun, çünkü buraya sıcak zamanda geldiniz, soğuk zamanda değil. Fakat kışlar kötüye gittiği zaman, evler inşa ederiz. Kardeşağaçlar ev yapabilmemiz için bize kendilerini verirler. Hepimiz, sadece soğuk yerlerde yaşayanlar değil. Hepimiz evler inşa ederiz ve ormanlar, yarısı, dörtte üçü kadar azalır. Bunu kardeşağaçların kabilenin hatırına yaptıkları büyük fedakârlık olarak düşünürdük, ama şimdi, bunun gezegeni ısıtmak için atmosferde daha çok karbondioksit isteyen Descolada olduğunu görüyorum.”</p>

  <p>“Yine de büyük fedakârlık,” dedi Ender.</p>

  <p>“Bütün büyük destanlarımız,” dedi Planter. “Bütün kahramanlarımız. Sadece Descolada’nın isteğiyle hareket eden kardeşlerdi.”</p>

  <p>“Ne olmuş yani,” dedi Valentine.</p>

  <p>“Bunu nasıl söylersin? Hayatlarımızın bir hiç olduğunu, küresel ekosistemi kontrol eden bir virüsün sadece bir âleti olduğumuzu öğreniyorum ve sen buna boş ver diyorsun.”</p>

  <p>“Evet, boş ver diyorum,” dedi Valentine. “Biz insanlar da farklı değiliz. Bu bir virüs olmayabilir, ama yine de zamanımızın büyük kısmında genetik kaderimize göre davranarak geçiririz. Erkekler ve dişiler arasındaki farklılıkları ele al. Erkekler doğal olarak bir üreme stratejisi yayınlamaya eğilimlidirler. Erkeklerin sınırsız sayıda sperm üretme yetenekleri olduğundan ve bunu yaymak onlara hiçbir şeye mal olmadığından-”</p>

  <p>“Hiçbir şeye değil,” dedi Ender.</p>

  <p>“Hiçbir şeye,” dedi Valentine, “sadece yaymak için. En hassas üreme stratejileri de mümkün olan her dişiye onu bırakmak, en sağlıklı ve çocuklarını yetişkinliğe kadar getirebilmesi en olası olan dişilere bırakmak için özel çaba sarf etmektir. Bir erkek, eğer bir gezgin olur ve mümkün olduğu kadar çok çiftleşirse, üreme işlevini en başarılı biçimde yerine getirir.”</p>

  <p>“Ben epeyce gezginlik yaptım,” dedi Ender, “Bir şekilde çiftleşmeyi atlamışım.”</p>

  <p>“Ben genel eğilimden bahsediyorum,” dedi Valentine. “Her zaman normların dışında kalan tuhaf bireyler vardır. Dişilerin stratejisi bunun tam tersidir, Planter. Milyonlarca ve milyonlarca sperm yerine, onların sadece her ay bir yumurtaları olur ve her çocuk muazzam bir yatırım ve çabayı temsil eder. Bu nedenle dişilerin dengeye ihtiyaçları vardır. Her zaman bol yiyecek olduğuna emin olmak zorundadırlar. Ayrıca bizler yiyecek bulmayı veya toplamayı başaramayarak oldukça çaresiz bir halde uzun süre geçiririz. Bir gezgin olmaktan uzak olduğumuzdan, biz dişilerin yerleşmeye ve kalmaya ihtiyacımız vardır. Eğer bunu yapamıyorsak, o zaman bir sonraki en iyi stratejimiz, en güçlü ve en sağlıklı erkekle birleşmektir. Fakat bunların en iyisi gezgin ve istediği zaman çiftleşen birinin yerine kalıcı ve geçim sağlayan güçlü ve sağlıklı bir erkek bulmaktır.”</p>

  <p>“Bu nedenle erkekler üzerinde iki baskı vardır. Birisi, eğer gerekirse zorla, tohumlarını yaymaktır. Diğeri, devamlı geçim sağlayan biri olarak -gezgincilik ve güç kullanma ihtiyacını baskı altına alıp- dişilere çekici görünmektir. Benzer şekilde dişiler üstünde de iki baskı vardır. Biri, çocuklarının iyi genlere sahip olması için en güçlü, en yiğit erkeğin tohumunu almaktır ki bu da sert ve güçlü erkekleri çekici bulmalarına neden olur. Diğeri, en dengeli, en sert olmayan erkeklerin korumasına girmektir, böylece çocukları korunacak, yiyecek sağlanacak ve mümkün olduğu kadar çoğu erişkinliğe ulaşacaktır.</p>

  <p>“Tüm tarihimiz, üreme yönünden zaman bulamayan bu kardeşimden kendimi sıyırıp bir aile sahibi oluncaya kadar gezgin tarihçilikle geçen bütün yolculuklarım boyunca bulduğum her şey, hepsi, insanların körce bu genetik stratejiler gereğince hareket ettiğini gösteriyor. Biz bu iki yöne çekiliriz.”</p>

  <p>“Büyük uygarlıklarımız, bir kadının dengesine güvenebileceği ideal dişi yerleşim ortamını yaratan sosyal makinelerden başka bir şey değildir; şiddeti yok edip mülkiyetin kalıcılığını ve sözleşmeleri destekleyen yasal ve törel kurallarımız, bunlar ana dişi stratejisini, erkeğin terbiye edilmesini temsil eder.”</p>

  <p>“Uygarlığın ulaşamadığı yerlerdeki gezgin barbarların kabileleri, bunlar temelde erkek stratejisini izlerler. Tohumu yaymak. Kabile içinde, en güçlü, en dominant erkekler, ya yasal çokeşlilik ya da diğer erkekler karşı koyamayacakları kadar güçsüz oldukları için anî çiftleşmelerle en güzel dişileri ele geçirirler. Fakat bu alçak-statüdeki erkekler sırayı korurlar, çünkü liderleri onları savaşa götürür ve bir zafer kazandıkları zaman beyinlerini tecavüz ve yağma için serbest bırakır. Cinsel arzuları gereğince davranarak kendilerini savaşta kanıtlarlar ve kazandıktan sonra bütün rakip erkekleri öldürerek dul dişileriyle çiftleşirler. İğrenç, canavarca bir hareket, fakat genetik strateji açısından tutarlı bir davranış.” Ender, Valentine’in bu konuşmasını dinlerken kendini çok rahatsız hissetti. Ne kadar derine gitse de bunların doğru olduğunu biliyordu ve hepsini daha önce dinlemişti, ama yine de, biraz, Planter’ın kendi halkıyla ilgili benzer şeyleri öğrenmesi onu rahatsız etmişti. Ender bunların hepsini yalanlamak ve ‘Bazı erkeklerimizin doğası uygardır,’ demek istedi, ama kendi hayatında kendisi de egemenlik ve savaş davranışlarında bulunmamış mıydı? Gezgin olmamış mıydı? Valentine’in açıklamasına göre, kendisinin Lusitania’da kalma kararı, aslında savaş okulunda genç bir asker olarak ona sindirilen erkek-egemen toplum modelini terk etmesi ve dengeli bir aileyle uygar bir insan olması demek oluyordu.</p>

  <p>O zaman bile, daha fazla çocuk sahibi olmakla ilgilenmeyen bir kadınla evlenmişti. Sonunda onunla evliliğin uygar olmak dışında her şeye benzediği bir kadınla. Eğer erkek modelini izlediysem, o zaman başarısızım. Hiçbir yerde genlerimi taşıyan bir çocuk yok. Benim kurallarımı kabul eden bir kadın yok. Ben kesinlikle kuraldışıyım.</p>

  <p>Üremediğim için kuraldışı genlerim de benimle birlikte ölecek, böylece sosyal erkek ve dişi modelleri benim gibi arada kalmış kişilerden korunmuş olacak.</p>

  <p>Valentine’in insan tarihi hakkındaki yorumuyla ilgili olarak, Ender kendi özel değerlendirmesini yaparken, Planter, onlara has küçümseme davranışıyla, bunu iskemlesine sırtüstü uzanarak yanıtladı. “İnsanların da genetik bir molekülün âleti olmaları nedeniyle, şimdi kendimi daha rahat mı hissetmeliyim?”</p>

  <p>“Hayır,” dedi Ender. “Birçok davranış bir genetik molekülün ihtiyaçlarına karşılık vermek olarak açıklanabileceği halde, bunun Pequeninolarin bütün davranışlarının anlamsız olduğu anlamına gelmediğini fark etmen gerek.”</p>

  <p>“İnsanlık tarihi, kadın ve erkeklerin ihtiyaçları arasındaki mücadele olarak açıklanabilir,” dedi Valentine, “fakat anlatmak istediğim, hâlâ kahramanların, canavarların, büyük olayların ve soylu davranışların da olduğu.”</p>

  <p>“Bir kardeşağaç odununu verdiği zaman,” dedi Planter, “bu kabilesi için fedakârlıkta bulunduğunu gösterir. Virüs için değil.” </p>

  <p>“Eğer kabilenin ötesine, virüse bakabiliyorsan, o zaman virüsün ötesindeki dünyaya da bak,” dedi Ender. “Descolada gezegeni yaşanabilir bir halde tutuyor. Bu nedenle kardeşağaç bütün dünyayı kurtarmak için kendini feda ediyor.”</p>

  <p>“Çok akıllıca,” dedi Planter. “Ama unutuyorsun, gezegeni kurtarmak için, belirli bir sayıda oldukça, hangi kardeşağacın kendini verdiği önemli değil.”</p>

  <p>“Doğru,” dedi Valentine. “Descolada için hangi kardeşağacın kendini verdiği önemli değil. Ama kardeşağaçlar için önemli, değil mi? Sıcak kalmak için o evlerde yaşayan sizler gibi kardeşler için de önemli. Descolada bir ağacı diğerinden ayıramazken, siz, sizin için ölen kardeşağaçların soylu davranışını takdir ediyorsunuz.” Planter cevap vermedi. Ender bunun ona biraz yol gösterdikleri anlamına geldiğini umdu.</p>

  <p>“Ve savaşlarda,” dedi Valentine, “yeterince kardeş öldüğü ve cesetlerinden yeterince ağaç büyüdüğü sürece, Descolada kimin kazandığına, kimin kaybettiğine aldırmıyor, değil mi? Ama bu bazı kardeşlerin soylu, bazılarınınsa korkak veya zalim olduğu gerçeğini silmiyor.”</p>

  <p>“Planter,” dedi Ender, “Descolada hepinizin, çabucak, öldürecek kadar öfke hissetmesine neden oluyor olabilir, örneğin anlaşmazlıkların babaağaçlar arasında halledilmesi yerine savaşa neden olması gibi, ama bu bazı ormanlar kendini korumak için savaşırken, bazılarının kana susamışlıkla savaştığı gerçeğini değiştirmez. Yine de kahramanlarınıza sahipsiniz.”</p>

  <p>“Kahramanlar umurumda bile değil,” dedi Ela. “Kahramanlar ölmeye meyillidir, erkek kardeşim Quim gibi. Tam ihtiyacımız olduğu sırada o şimdi nerede? Keşke bir kahraman olmasaydı...” Kısa süre önceki üzüntüsünü tutarak, zorlukla yutkundu.</p>

  <p>Planter başıyla onayladı, insanlarla iletişim kurabilmek için öğrendiği bir davranıştı bu. “Artık Warmaker’ın dünyasında yaşıyoruz,” dedi. “Descolada'nın talimatları gereğince hareket eden bir babaağaç olmanın dışında ne ki o? Dünya gitgide ısınıyor. Daha çok ağaca ihtiyacımız var. Bu nedenle Warmaker ormanları genişletme arzusuyla dolu. Neden? Descolada onun böyle hissetmesine neden oluyor. Bu nedenle birçok kardeş ve babaağaç onu dinliyor, çünkü yayılarak daha çok ağaç yetiştirmek konusunda onların açlığını yatıştıracak bir plan sunuyor.”</p>

  <p>“Onun bu ağaçları başka gezegenlere yerleştirmeyi planladığını Descolada biliyor mu?” dedi Valentine. “Bunun Lusitania’yı serinletmeye pek yararı yok.”</p>

  <p>“Descolada onların içine açlığı koyuyor,” dedi Planter. “Bir virüs, yıldız gemilerini nasıl bilebilir?”</p>

  <p>“Bir virüs anaağaçları, babaağaçları, kardeşleri, eşleri, çocukları ve küçük anneleri nasıl bilebilir?” dedi Ender. “Bu çok akıllı bir virüs.”</p>

  <p>“Anlatmak istediğim şeye en iyi örnek Warmaker,” dedi Valentine. “Adı onun son büyük savaşa fazlasıyla katılmış ve başarılı olmuş fikrini uyandırıyor. Ağaçların sayısını artırmak için bir kez daha baskı var. Ancak, Warmaker açlığını yeni bir amaca çevirmeyi, diğer Pequeninolarla savaş yapmak yerine yıldızlara uzanarak yeni ormanlar kurmayı tercih ediyor.”</p>

  <p>“Warmaker ne söylerse söylesin, ne yaparsa yapsın, bunu yapacağız,” dedi Planter. “Bizlere bir bakın. Warmaker’in grubu yayılmayı ve diğer dünyalara yeni ormanlar dikmeyi düşünüyordu, ama Peder Quim’i öldürdükleri zaman, bizler o kadar öfke doluyduk ki, gidip onları cezalandırmayı düşündük. Büyük katliam ve tekrar ağaçlar büyüyecekti. Yine Descolada’nın istediğini yapmış olacaktık ve şimdi insanlar ormanımızı yakmış durumda. Warmaker’in halkı sonunda başaracak. O veya bu şekilde, yayılmak ve üremeliyiz. Bulacağımız her bahaneye yapışacağız. Descolada bizi istediği gibi kullanacak. Bizler davranışlarının kendi fikirleri olduğuna kendini inandırmak için çaresizce bir yol arayan âletleriz.”</p>

  <p>Çok ümitsiz konuşuyordu. Ender, onu Pequenino yaşamının tutsak ve anlamsız olduğu hakkındaki kararından vazgeçirmeyi denemek için Valentine’in ve kendisinin söylememiş oldukları bir şey düşünemiyordu.</p>

  <p>Bu nedenle bir sonra, yersizmiş gibi gelen ve sanki Planter’ın geçirmekte olduğu müthiş deneyimi unutmuş gibi sakin bir tonla konuşan, Ela oldu. Belki de bunun nedeni bütün tartışmaların onu kendi uzmanlık alanına geri götürmüş olmasıydı. “Eğer bunların hepsinin farkında olsa, Descolada’nın hangi tarafı tutacağını bilmek zor.”</p>

  <p>“Neyin hangi tarafını?” diye sordu Valentine.</p>

  <p>“Ya buraya daha fazla ormanlar ekerek sıcaklığı düşürmek ya da aynı üreme güdüsünü kullanarak pegueninoların Descolada’yı başka dünyalara götürmesine izin vermek. Yani, virüsü yapanlar hangisini daha çok istiyorlar? Virüsü yaymayı mı, yoksa gezegeni düzene koymayı mı?”</p>

  <p>“Herhâlde virüs ikisini de istiyor ve ikisini de elde etmesi olası,” dedi Planter. “Warmaker’in grubunun gemilerin kontrolünü ele geçireceği kuşkusuz. Fakat bu konuda, ya önceden ya da sonradan, kardeşlerin yarısını öldürecek bir savaş olacak. Çünkü bildiğimiz kadarıyla, Descolada her ikisinin de olmasına neden oluyor.”</p>

  <p>“Bildiğimiz kadarıyla,” dedi Ender.</p>

  <p>“Bildiğimiz kadarıyla,” dedi Planter, “biz Descolada olabiliriz.”</p>

  <p>Demek, diye düşündü Ender, henüz Pequeninolara açıklamamaya karar vermemize rağmen kaygımızdan haberdarsın. “Quara ile görüştün mü?” diye sordu Ela.</p>

  <p>“Onunla her gün konuşuyorum,” dedi Planter. “Fakat onun bununla ne ilgisi var?”</p>

  <p>“Aynı fikre sahip. Pequeninolarin zekâsının Descolada’dan geldiği hakkında.”</p>

  <p>“Descolada’nın zeki olduğundan bahsettikten sonra, bunu bizim de düşünemeyeceğimizi mi sandın?” dedi Planter. “Eğer bu doğruysa, o zaman ne yapacaksınız? Bizim ikinci-sınıf beyinlerimizi koruyabilmemiz için bütün türünüzün yok olmasına izin mi vereceksiniz?”</p>

  <p>Ender hemen itiraz etti. “Hiçbir zaman düşünmedik ki, sizin beyniniz-”</p>

  <p>“Düşünmediniz mi?” dedi Planter. “O zaman neden bu olasılığı ancak bize bir insan söylerse düşünebileceğimizi varsaydınız?” Ender'in iyi bir yanıtı yoktu. Pequeninolari bazı şeylerden korunmaları gereken çocuklar gibi gördüğünü kendine itiraf etmek zorundaydı. Kaygılar, sır gibi onlardan saklanmalıydı. Kendileriyle ilgili en korkunç dehşeti pekâlâ kendi başlarına keşfetmeye yetenekli oldukları aklına hiç gelmemişti.</p>

  <p>“Eğer zekâmız gerçekten Descolada’dan geliyorsa ve siz onu yok edecek bir yol bulursanız, o zaman biz ne oluruz?” Planter acı zaferinin gururuyla onlara baktı. “Ağaç farelerinden başka bir şey değil,” dedi.</p>

  <p>“İkinci defadır bu sözcüğü kullanıyorsun,” dedi Ender. “Ağaç fareleri nedir?”</p>

  <p>“Onlar öyle bağırıyorlardı,” dedi Planter, “anaağacı öldüren adamlardan bazıları.”</p>

  <p>“Böyle bir hayvan yok,” dedi Valentine.</p>

  <p>“Biliyorum,” dedi Planter. “Grego bana bunu açıkladı. ‘Ağaç Faresi’ sincapların argo adı. Hapishanedeki bilgisayarında bana bir tanesinin holosunu gösterdi.”</p>

  <p>“Sen Grego’yu ziyarete mi gittin?” Ela açıkça dehşet içindeydi. “Hepimizi neden öldürmek istediğini, sonra da neden kurtarmak istediğini ona sormak zorundaydım.”</p>

  <p>“İşte!” diye zaferle bağırdı Valentine. “Grego ve Miro’nun o gece güruhun Rooter ve Human’ı yakmalarını engellemek için yaptıklarını, bunu sadece genetik güçlerin etkisiyle yaptıklarını söyleyemezsin!”</p>

  <p>“Ama insan davranışlarının anlamsız olduğunu hiç söylemedim,” dedi Planter. “Bu fikirle beni rahatlatmak isteyen sîzsiniz. Siz insanların kahramanları olduğunu biliyoruz. Gaialojik bir virüsün âleti olan biz Pequeninolariz.”</p>

  <p>Hayır,” dedi Ender. “Pequenino kahramanlar da var. Rooter ve Human, örneğin.”</p>

  <p>“Kahramanlar mı?” dedi Planter. “Sonunda ulaşmak istedikleri şeyi kazanabilmek için öyle davrandılar, babaağaçlar olarak statülerini. O bir üreme açlığıydı. Siz, sadece bir kez ölen insanlara, kahraman gibi görünebilirler, ama azap çektikleri ölüm, aslında doğumdu. Ortada bir fedakârlık yoktu.”</p>

  <p>“O zaman, bütün ormanınız kahraman,” dedi Ela. “Kendinizi bütün eski kanallardan kurtarıp, bizimle en derine kökleşmiş geleneklerinizin bazılarını değiştirmenizi gerektiren bir anlaşma yaptınız.”</p>

  <p>“Siz insanların sahip olduğu bilgileri, makineleri ve gücü istiyorduk. Sadece sizi öldürmeyi durdurduğumuz ve buna karşılık bize, teknolojik gelişmemizde bin yıllık bir sıçrama yaptırdığınız bir anlaşmada kahramanca ne var?”</p>

  <p>“Anlaşılan hiçbir olumlu fikri dinlemeyeceksin,” dedi Valentine.</p>

  <p>Planter onu önemsemeyerek devam etti. “Bu öyküdeki gerçek kahramanlar, öleceklerini bildikleri halde cesur davranan Pipo ve Libo’ydu. Genetik kalıtlarına karşı özgürlüklerini kazandılar. Bilinçli olarak hangi domuzcuk bunu yapmıştır?”</p>

  <p>Planter’ın kendisi ve halkı için domuzcuk sözcüğünü kullandığını işitmek, Ender’in içini fazlasıyla sızlattı. Son yıllarda bu sözcük, Ender’in ilk geldiği yıllara oranla, dostluk ve sevgi anlamında daha az kullanılır olmuştu; şimdi genellikle aşağılayıcı anlamda kullanılıyordu ve onlarla birlikte çalışanlar genellikle Pequenino sözcüğünü kullanıyorlardı. Bugün öğrendiklerine karşılık olarak, Planter ne biçim bir nefrete sığınıyordu?</p>

  <p>“Kardeşağaçlar hayatlarını verdiler,” dedi Ela, yardımcı olarak.</p>

  <p>Fakat Planter küçümseyerek cevap verdi. “Kardeşağaçlar, babaağaçların olduğu gibi canlı değildir. Konuşamazlar. Sadece itaat ederler. Onlara ne yapacaklarını söyleriz, başka seçenekleri yoktur. Âletler. Kahramanlar değil.”</p>

  <p>“Her şeyi uygun bir öyküye döndürebilirsin,” dedi Valentine. “Bir fedakârlığı, ıstırap çekenin bunu yapmakla kendini çok iyi hissettiğini ve aslında fedakârlık olmadığını, sadece başka bir bencil davranış olduğunu söyleyerek inkâr edebilirsin.”</p>

  <p>Planter birden iskemlesinden sıçradı. Ender onun daha önceki davranışının tekrarını bekliyordu, ama Planter odayı dönmedi. Bunun yerine Ela’nın iskemlesinde oturduğu yere doğru yürüdü ve iki elini onun dizlerine koydu.</p>

  <p>“Gerçek kahraman olmak için bir yol biliyorum,” dedi Planter. “Descoladaya karşı hareket etmek için bir yol biliyorum. Onu reddetmek, onunla savaşmak, ondan nefret etmek ve onun yok edilmesine yardım etmek.”</p>

  <p>“Ben de öyle,” dedi Ela.</p>

  <p>“Bir deney,” dedi Planter.</p>

  <p>Kız başıyla onayladı. “Pequeninolarin zekâsının beyinlerinde değil de sadece Descolada’da toplanıp toplanmadığını görmek için.”</p>

  <p>“Bunu yapacağım,” dedi Planter.</p>

  <p>“Senden hiç istemezdim.”</p>

  <p>“İstemeyeceğini biliyorum,” dedi Planter. “Kendim istiyorum.”</p>

  <p>Ender, Ela ve Planter’ın kendi açılarından, Ender ve Valentine kadar birbirlerine yakın olduklarını, açıklama yapmadan birbirlerini anladıklarını fark ederek şaşırmıştı. Ender bunun farklı türlerden iki varlık arasında olabileceğini hiç sanmazdı ve yine de, neden olmasın? Özellikle aynı amaçla bu kadar yakın çalışırken.</p>

  <p>Planter ve Ela’nın aralarında ne kararlaştırmakta olduklarını anlamak Ender’in birkaç saniyesini almıştı; Ender gibi onlarla yıllardır çalışmayan Valentine, hâlâ bir şey anlamamıştı. “Ne oluyor?” diye sordu. “Ne hakkında konuşuyorlar?”</p>

  <p>Yanıtlayan Ela oldu. “Planter, Pequeninolarin birisini Descolada’nın her kopyasından temizlememizi, onu kirlenemeyeceği temiz bir yere koymamızı ve hâlâ zekâsı olup olmadığını görmemizi öneriyor.”</p>

  <p>“Bu iyi bir bilim olamaz,” dedi Valentine. “Bir sürü başka değişken var, değil mi? Descolada’nın Pequenino yaşamının her kısmına girdiğini sanıyordum.”</p>

  <p>“Descoladadan mahrum kalmak, Planter için hemen hastalanmak ve ölmek anlamına geliyor. Tıpkı Descolada almanın Quim’e yaptığını, ondan mahrum olmak da Planter’a yapacak.”</p>

  <p>“Bunu yapmasına izin vereceğini kastedemezsin,” dedi Valentine. “Bu bir şeyi kanıtlamaz. Hastalık nedeniyle aklını kaybedebilir. Ateş insanları çılgınlaştırır.”</p>

  <p>“Başka ne yapabiliriz?” diye sordu Planter. “Ela virüsü terbiye edecek bir yol buluncaya kadar beklememizi ve ancak ondan sonra, onun zeki, öldürücü biçimi olmadan, bizim artık Pequeninolar olmadığımızı, sadece domuzcuklar olduğumuzu anlamamızı mı? Konuşma yeteneğimizin bize içimizdeki virüs tarafından verildiğini, kontrol edildiği zaman her şeyimizi kaybedeceğimizi ve kardeşağaçlardan bir farkımız kalmayacağını mı? Bunları virüs öldürücüyü saldığınız zaman mı öğreneceğiz?”</p>

  <p>“Fakat kontrollü ciddî bir deney değil-”</p>

  <p>“Bu yeterince ciddî bir deney,” dedi Ender. “Parasal desteğe aldırmadığın, sonuçlara ihtiyacın olduğu ve onları hemen elde etmen gerektiği zaman başvuracağın türden bir deney. Sonucun ne olacağını bilmediğin veya onları nasıl yorumlayacağını bildiğin, fakat bir grup çılgın Pequenino’nun bir yıldız gemisi ele geçirmeyi ve galaksinin her yanına bu gezegendeki öldürücü virüsü yaymayı planladığı, bu nedenle bir şeyler yapman gerektiği zaman başvuracağın türden bir deney.”</p>

  <p>“Bu bir kahramana ihtiyacın olduğu zaman başvuracağın bir deney,” dedi Planter.</p>

  <p>“Bir kahramana ihtiyacımız olduğu zaman mı?” diye sordu Ender. “Yoksa senin bir kahraman olmaya ihtiyacın olduğu zaman mı?”</p>

  <p>“Senin yerinde olsam konuşmazdım,” dedi Valentine kuru bir ifadeyle. “Yüzyıllar boyunca, bir kahraman olarak birkaç iş yaptın.”</p>

  <p>“Yine de gerekli olmayabilir,” dedi Ela. “Quara Descolada hakkında söylediğinden fazla şey biliyor. Descolada’nm zekâ uyum yeteneğinin, yaşamı devam ettirme yeteneğinden nasıl ayrılabileceğini biliyor olabilir. Eğer böyle bir virüs yapabilirsek, deneğin hayatını tehlikeye atmadan Descolada’nın Pequenino zekâsı üstündeki etkisini kontrol edebiliriz.”</p>

  <p>“Sorun şu ki,” dedi Valentine, “Quara Descolada’nın başka türler tarafından yaratılmış bir âlet olduğuna, Qing-jao’nun tanrılarının sesinin sadece genetik açıdan tutkucu-zorlayıcı-düzensizlik olduğuna inandığından daha fazla inanmıyor.”</p>

  <p>“Ben yapacağım,” dedi Planter. “Hemen başlayacağım, çünkü zamanımız yok. Yarın beni arınık bir ortama koyun ve gizlediğiniz o ilâçlarla vücudumdaki bütün Descolada’yı öldürün. Kullanmakta olduğunuz önleyicilere Descolada uyum sağladığı zaman insanların üstünde kullandıklarınızdan.”</p>

  <p>“Boşuna olabileceğini anlayacaksın,” dedi Ela,</p>

  <p>“O zaman gerçekten bir fedakârlık olacak,” dedi Planter. “Eğer açıkça vücudundaki hastalıkla ilgili olmayarak aklını kaybetmeye başlarsan,” dedi Ela, “deneyi durduracağız, çünkü yanıtı almış olacağız.”</p>

  <p>“Belki,” dedi Planter.</p>

  <p>“Bu noktada pekâlâ iyileşebilirsin.”</p>

  <p>“İyileşip iyileşmemeye aldırmıyorum,” dedi Planter. “Vücudundaki hastalıkla ilgili olarak da aklını kaybetmeye başlarsan,” dedi Ender, “yine deneyi durduracağız, çünkü o zaman deneyin yararsız olduğunu anlayacağız ve nasıl olsa ondan bir şey öğrenemeyeceğiz.”</p>

  <p>“O zaman, eğer bir korkaksam, bütün yapmam gereken zihinsel açıdan çöküyormuş gibi davranmak ve hayatımın kurtarılmasını sağlamak,” dedi Planter. “Hayır, ne olursa olsun deneyi durdurmanızı men ediyorum. Eğer aklî işlevlerimi korursam, sonuna kadar devam etmeme izin vermelisiniz, ölünceye kadar, çünkü ancak sonuna kadar aklı başında olursam ruhumuzun Descolada’nın bir eseri olmadığını bileceğiz. Bana söz verin.”</p>

  <p>“Bu bir bilim mi, yoksa bir intihar anlaşması mı?” diye sordu Ender. “Descolada’nın Pequenino tarihindeki rolünü keşfetmek için böyle ölmek isteyecek kadar çaresiz misin?”</p>

  <p>Planter, Ender’e doğru koştu, vücuduna tırmandı ve burnunu Ender’in burnuna dayadı. “Seni yalancı!” diye bağırdı.</p>

  <p>“Sadece bir soru sordum,” diye fısıldadı Ender.</p>

  <p>“Özgür olmak istiyorum!” diye bağırdı Planter. “Descolada’nın vücudumdan çıkmasını ve asla geri gelmemesini istiyorum! Bunu bütün domuzcukların özgür olması ve ismen değil gerçekten Pequenino olması için yapıyorum!”</p>

  <p>Ender kibarca onu geri itti. Burnu, Planter’ın baskısının şiddetinden acımıştı.</p>

  <p>“Sadece genlerim uyarınca davranmak değil. Sadece üçüncü hayatı denemek için değil,” dedi Planter. “Özgür kalmamı sağlayacak bir fedakârlık yapmak istiyorum.”</p>

  <p>“Hıristiyan ve diğer dinlerin şehitleri bile fedakârlıkları nedeniyle cennette ödüllendirilmeyi seve seve kabul ederler,” dedi Valentine.</p>

  <p>“O zaman hepsi bencil domuzlarmış,” dedi Planter. “Domuzlar için böyle diyorsunuz, değil mi? Starkça’da, günlük konuşmanızda? Bencil Domuzlar. Eh, biz domuzcuklar için doğru isim, değil mi! Bizim bütün kahramanlarımız birer babaağaç olmaya çalışıyordu. Kardeşağaçlarımız daha başlangıçta birer başarısızlıktı. Kendimiz dışında hizmet ettiğimiz tek şey Descoladaydı. Çünkü bütün bildiğimiz, Descolada’nın biz olabileceği, ama ben özgür olacağım. Kendim dışında, Descolada veya genlerim ya da başka bir şey olmadan, ne olduğumu bileceğim.”</p>

  <p>“Olacağın şey ölmek olacak,” dedi Ender.</p>

  <p>“Ama önce özgür,” dedi Planter. “Halkımın içinde ilk özgür birey olarak.”</p>

  <p>&nbsp;</p>

  <p>&nbsp;</p>

  <p class="center">* * *</p>

  <p>&nbsp;</p>

  <p>&nbsp;</p>

  <p>Wang-mu ve Jane, Efendi Han’a o gün olanları anlattıktan, o da o günkü çalışmasını Jane ile tartıştıktan sonra ve ev gecenin karanlığında sessizleştikten sonra, Wang-mu, Efendi Han’ın odasının köşesindeki hasırının üstünde, efendisinin yumuşak fakat devamlı horlamasını dinlerken, o gün söylenenleri düşünerek uyumadan yattı.</p>

  <p>Bir sürü fikir vardı ve çoğu onun o kadar üstündeydi ki, onları gerçekten anlayamadığı için üzgündü. Özellikle, Wiggin’in amaçlar için söyledikleri. Descolada virüsüyle ilgili sorunun çözümünü ortaya attığı için kendisini takdir ettiklerini biliyordu, ama yine de bu takdiri kabul edemezdi, çünkü onu kastetmemişti; sadece Qing-jao'nun sorularını tekrarladığını sanmıştı. Kazara yaptığı bir şey nedeniyle takdir edilmeyi kabul edebilir miydi?</p>

  <p>İnsanlar sadece kastettikleri şeyler için yerilmeli veya övülmeliydiler, Wang-mu içgüdüsel olarak hep buna inanmıştı; kimsenin ona bunu uzun uzadıya söylediğini hatırlamıyordu. Kongre’ye karşı yaptığı suçlamaların hepsi bilinçliydi, tanrılarla konuşanları yaratmak için Path halkını genetik olarak değiştirmek ve evrende var olduklarını bildikleri başka akıllı türlerin dünyasını yok etmek için Küçük Doktor Aygıtı'nı göndermeleri.</p>

  <p>Acaba yapmak istedikleri bu muydu? Belki, en azından, bazıları Lusitania’yı yok etmekle evreni insanlık için güvenli bir hale getirdiklerini düşünüyorlardı, Wang-mu’nun Descoladayla ilgili duyduklarına göre, insanlar arasında, dünyadan dünyaya yayılmaya bir başlarsa, bu dünya doğumlu yaşamın sonu anlamına gelebilirdi. Belki Kongre’den bazıları da tüm insanlığın yararına, tanrılarla konuşanları yaratmaya karar vermişlerdi, fakat sonra, bütün önemsiz, “normal” insanların kontrolden çıkmaması ve köleleşmesi için onların beyinlerine TZD’yi koymuşlardı. Belki hepsinin aklında yaptıkları korkunç şeyler için iyi nedenleri vardı.</p>

  <p>Elbette Qing-jao’nun da aklında iyi nedenleri vardı, değil mi? O zaman, Qing-jao tanrılara itaat ettiğini düşünürken, davranışları nedeniyle Wang-mu nasıl onu kınardı?</p>

  <p>Herkesin kendi davranışlarıyla ilgili olarak kafasında soylu amaçları olmaz mıydı? Herkes, kendi görüş açısına göre, iyi değil miydi?</p>

  <p>Ben hariç, diye düşündü Wang-mu, kendi görüş açıma göre, ben aptal ve zayıfım, ama benimle hayal edebileceğimden daha iyiymişim gibi konuşuyorlar. Efendi Han da beni övüyor ve diğerleri Qing-jao’dan acıma ve küçümsemeyle bahsediyorlar, ona karşı ben de aynı duyguları hissediyorum. Soyluca davranan Qing-jao ve alçakça davranan ben değil miyim? Hanımıma ihanet ettim. O, hükümetine ve kendisine göre gerçek olan tanrılarına sadık kaldı, ancak ben artık onlara inanmıyorum. Eğer kötü insanların hepsi, korkunç bir şey yapıyor da olsalar, kendilerini iyi yaptıklarına ikna etmenin bir yolunu bulurlarsa, iyi bir insanı kötüsünden nasıl ayırabilirim? Ve iyi insanlar da iyi bir şey yaparken, kendilerinin gerçekten çok kötü olduğuna inanabilirler.</p>

  <p>Belki de kendinizin kötü olduğunu sanırken iyi şeyler yapabilirsiniz ve eğer iyi olduğunuzu düşünürseniz ancak o zaman kötü şeyler yapabilirsiniz.</p>

  <p>Fakat bu paradoks onun için çok fazlaydı. Nasıl görünmeye çalıştıklarının tersini düşünerek insanlar hakkında hüküm vermek gibi bir mantıksızlık dünyada olmazdı. İyi bir insanın aynı zamanda iyi görünmesi mümkün değil miydi? Birinin kendisinin pisliğin teki olduğunu iddia etmesi, onun pislik olmadığı anlamına gelmezdi. Amaçlarından bile onlar hakkında karar veremiyorsan, insanlar için karar vermenin bir yolu yok muydu?</p>

  <p>Wang-mu’nun kendisini bile anlayabilmesi için bir yol var mıydı?</p>

  <p>Yaptığım şeylerin amacını bile yarı yarıya bilmiyorum. Bu eve geldim, çünkü zengin ve tanrılarla konuşan bir kızın sırdaş hizmetçisi olmak istiyordum. Bu benim açımdan saf bir bencillik ve beni alması için Qing-jao’yu yönlendiren saf bir cömertlikti ve şimdi burada, Efendi Han’ın ihanetine yardım ediyorum; bundaki amacım ne? Ne yaptığımı, neden yaptığımı bile bilmiyorum. Başka insanların gerçek amacının ne olduğunu nasıl bilebilirim? İyiyi ve kötüyü bilmek için bir ümit yok.</p>

  <p>Hasırında doğrularak lotus duruşunda oturdu ve yüzünü ellerine bastırdı. Bu sanki kendisini bir duvara yaslıyormuş gibi bir his veriyordu, ama bu onun yaptığı bir duvardı, ah keşke onu yana itmenin bir yolunu bulabilse -istediği zaman ellerini yüzünden çekebileceği gibi- o zaman kolaylıkla gerçeğin sonuna kadar gidebilirdi.</p>

  <p>Ellerini yüzünden çekti. Gözlerini açtı. Orada, odanın ötesinde, Efendi Han’ın terminali vardı. Bugün, orada Elanora Riberia von Hesse ve Ender Wiggin’in yüzlerini görmüştü ve Jane’in yüzünü.</p>

  <p>Wiggin’in kendisine tanrıların nasıl olduğunu anlatışını hatırladı. Gerçek tanrılar nasıl kendilerinden biri gibi olacağını sana öğretmek isterler. Neden böyle bir şey söylemişti? Bir tanrının nasıl olduğunu nereden bilebilirdi?</p>

  <p>Yaptığı her şeyi bilen ve yapan birisi, her şeyin nasıl bilineceğini sana öğretmek istiyor, aslında Wiggin’in tarif ettiği şey ebeveynlerdi, tanrılar değil.</p>

  <p>Ama bunu yapmayan bir sürü ebeveyn vardı. Çocuklarını kontrol etmek, onları köle yapmak için, yükselmelerine izin vermeyen bir sürü aile vardı. Onun büyüdüğü yerde, Wang-mu bunu fazlasıyla görmüştü.</p>

  <p>O zaman Wiggin’in tarif ettiği aslında ebeveynler değildi. O iyi ebeveynleri tarif ediyordu. O Wang-mu’ya tanrıların nasıl olduğunu anlatmıyordu, ona erdemli olmanın ne olduğunu anlatıyordu. Diğer insanların gelişmesini istemek. Sahip olduğunuz bütün iyi şeylere diğer insanların da sahip olmasını istemek ve elinizden geliyorsa onları kötü şeylerden korumak. Erdemli olmak buydu.</p>

  <p>O zaman tanrılar neydi? Herkesin bütün iyi şeyleri bilmesini, onlara sahip olmasını ve onlar gibi olmasını isterlerdi. Öğretirler, paylaşırlar ve alıştırırlardı, ama asla zorlamazlardı.</p>

  <p>Tıpkı benim annem ve babam gibi, diye düşündü Wang-mu. Bazen hantal ve aptaldılar, tıpkı herkes gibi, ama iyiydiler. Bana gerçekten özendiler. Bana zor işler yaptırdıkları zaman bile, çünkü bunun benim için iyi olacağını biliyorlardı. Hatalı oldukları zaman bile iyiydiler. Yine de, davranışlarından onlar hakkında bir yargıya varabilirim. Herkes amacının iyi olduğunu söylüyor, ama benim ebeveynlerimin amacı gerçekten iyiydi, çünkü bütün davranışları benim, daha akıllı, daha güçlü ve daha iyi yetişmem içindi. Bana zor şeyler yaptırdıkları zaman bile, çünkü onlardan bir şeyler öğrenmem gerektiğini biliyorlardı. Bana acı çektirdikleri zaman bile.</p>

  <p>İşte buydu. Eğer tanrılar varsa, böyle olacaklardı. Tıpkı iyi ebeveynler gibi, herkesin hayattaki güzel şeylere sahip olmasını isteyeceklerdi. Fakat ebeveynlerden ve diğer iyi insanlardan farklı olarak, kimse onların iyi olduğunu anlamasa bile, tanrılar aslında neyin iyi olduğunu ve iyi şeylerin olmasına yetecek güce sahip olduğunu bilirlerdi. Wiggin’in söylediği gibi, gerçek tanrılar herkesten daha akıllı ve daha güçlü olurlardı. Sahip olunabilecek tüm zekâ ve güce sahip olurlardı.</p>

  <p>Fakat böyle bir varlık, Wang-mu gibi biri, tanrıyı yargılamak için kim oluyordu? Kendisine söyleseler bile onların amacını anlayamazdı, bu nedenle onların iyi olduklarını nereden bilecekti? Ancak, diğer yaklaşım, onlara güvenmek ve tümüyle onlara inanmak, Qing-jao’nun da yaptığı zaten bu değil miydi?</p>

  <p>Hayır. Eğer tanrılar olsaydı, Qing-jao’nun, öyle davrandıklarını düşündüğü şekilde davranmazlardı, insanları köleleştirerek, onlara işkence ederek ve aşağılayarak.</p>

  <p>İşkence ve aşağılama onlar için iyi olmadıkça...</p>

  <p>Hayır! Neredeyse yüksek sesle ağlayacaktı ve bir daha yüzünü ellerine bastırdı; bu kez sessiz kalmak için.</p>

  <p>Sadece anladığım şeyler üstünde hüküm verebilirim. Eğer, gördüğüm kadarıyla, Qing-jao’nun inandığı tanrılar sadece kötüyse, o zaman evet, belki yanılıyorum, belki onların tanrılarla konuşanları köleleştirmekle, ya da tüm türleri yok etmekle varmak istedikleri amacı anlayamıyorum, ama kalbimde böyle tanrıları reddetmekten başka seçenek yok, çünkü yaptıklarında iyi bir şey görmüyorum. Belki de her zaman tanrıların düşmanı olarak kalacak ve onların yüksek ve anlaşılamayan amaçlarına karşı çalışacak kadar mantıksız ve aptalım. Fakat hayatımı anladığım şeye göre yaşamak zorundayım ve anladığım şey de tanrılarla konuşanların bize öğrettiği tanrılar yok. Eğer var olsalardı, zulmetmekten ve yalancılıktan, aşağılamaktan ve cehaletten hoşlanırlardı. Herkesi küçük, kendilerini büyük gösterecek şekilde davranırlardı. O zaman, var olsalar bile, bunlar tanrı olmazlardı. Bunlar düşman olurlardı. Şeytanlar.</p>

  <p>Aynı şey, her kimlerse, Descolada virüsünü yapanlar için de geçerli. Evet, böyle bir araç yapabilmek için çok güçlü olmaları gerekir. Fakat aynı zamanda, evrendeki bütün hayatı, isteklerine uygun hale getirmek için değiştirecek kadar kendilerinin sanan kalpsiz, bencil, kibirli varlıklar. Kimi öldürdüğüne ya da ne gibi harikulâde yaratıkları yok ettiğine aldırmadan Descolada’yı evrene yollamak, bunlar da tanrılar olamazlar.</p>

  <p>Jane... Jane bir tanrı olabilir. Jane çok muazzam miktarda bilgiye ve aynı zamanda büyük bilgeliğe sahip ve bu hayatına mal olacak olsa da, başkalarının iyiliği için çalışıyor, şimdi bile, hayatıyla cezalandırıldığı halde ve Andrew Wiggin, o bir tanrı olabilir, o kadar akıllı ve iyi görünüyor ki, ayrıca kendi yararına değil.</p>

  <p>Pequeninolar için çalışıyor ve kendine Demosthenes diyen, diğer insanlara yardım etmek, gerçeği bulmak ve kendi akıllı kararlarını vermek için çalışan Valentine ve kızını kaybetmesine neden olsa bile her zaman doğru şeyi yapmaya çalışan, Efendi Han. Belki de, bilmesi gereken şeylerin hepsini bilmeyen bilimci Ela, çünkü bir hizmetçi kızdan gerçeği öğrenmekten utanmadı.</p>

  <p>Elbette bunlar Sonsuz Batı’da, Ana Kraliçe’nin sarayında yaşayan türden tanrılar değiller. Ayrıca kendi gözlerinde de tanrı değiller, bunu düşündüğü için bile ona gülerlerdi, ama onunla kıyaslandıkları zaman, gerçekten birer tanrıydılar. Wang-mu’dan çok daha akıllıydılar ve çok daha güçlüydüler; amaçlarını anladığı kadarıyla başka insanların mümkün olduğunca akıllı ve güçlü olmasına yardım etmeye çalışıyorlardı, hatta kendilerinden bile daha akıllı ve daha güçlü olmalarına. Bu nedenle Wang-mu yanılıyor olabilirdi, hatta gerçekten hiçbir şeyi anlamıyor da olabilirdi, ama yine de bu insanlarla çalışma kararının doğru olduğunu biliyordu.</p>

  <p>Ancak erdemli olmanın ne olduğunu öğrendiği zaman, Wang-mu iyi şeyler yapabilirdi. Ona göre, Kongre kötü şeyler yapıyormuş gibi görünürken bu insanlar iyi şeyler yapıyormuş gibi görünüyorlardı. Bu nedenle uzun dönemde bu Wang-mu’yu yok edebilecek olsa da yapacaktı, çünkü Efendi Han şimdi Kongre’nin düşmanıydı ve tutuklanıp öldürülebilirdi, Wang-mu da onunla birlikte. Gerçek tanrıları hiç görmeyecekti, ama hiç olmazsa, bir insanın olabileceği kadar, tanrılara yakın olan insanlara yardım etmek için çalışabilirdi.</p>

  <p>Eğer tanrılar bundan hoşlanmazlarsa, beni uykumda zehirleyebilirler veya yarın bahçede yürürken beni ateşe verebilirler ya da sadece vücudumdan kollarımı, bacaklarımı ve başımı, pasta kırıntıları gibi, yerlere dökebilirler. Eğer benim gibi aptal küçük bir kızı durdurmayı başaramazlarsa, zaten o kadar önemli de sayılmazlar.</p>
</body>
</html>
