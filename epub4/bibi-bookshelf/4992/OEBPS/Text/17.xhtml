<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.3.css" rel="stylesheet" type="text/css" />
</head>

<body>
  <h1 class="chapternumber sigil_not_in_toc">-17-</h1>

  <h1 class="chaptername" id="sigil_toc_id_17">ENDER'İN ÇOCUKLARI</h1>

  <div class="quote">
    <p>"Zavallı Ender, şimdi karabasanları kendi ayaklarıyla etrafında dolaşıyorlar."</p>

    <p>"Yine de, çocuk sahibi olmak için seçtiği, onun açısından tuhaf bir yol."</p>

    <p>"Aiüaları kaostan çağıran sizlersiniz. Bunlar için ruhları nereden buldu?"</p>

    <p>"Onun yaptığını nereden çıkardın?"</p>

    <p>"Yürüyorlar. Konuşuyorlar."</p>

    <p>"Adı Peter olan gelip seninle konuştu, değil mi?"</p>

    <p>"Tanıdığım en kibirli insan."</p>

    <p>"Babaağaçların dilini nasıl konuşacağını bilerek doğması hakkında ne düşünüyorsun?"</p>

    <p>"Bilmiyorum. Onu Ender yarattı. Neden nasıl konuşacağını bilerek yaratmasın?"</p>

    <p>"Ender durmadan onları yaratıyordu, her saat. Onun içindeki modeli hissettik. Bunu kendi anlamamış olabilir, fakat bu ikisiyle kendisi arasında fark yok. Belki vücutları farklı, ama hepsi aynı şeyin bir parçası. Ne yapsalar, ne söyleseler, davranan ve konuşan, Ender'in aiüası."</p>

    <p>"Kendisi bunu biliyor mu?"</p>

    <p>"Kuşkuluyuz."</p>

    <p>"Ona söyleyecek misin?"</p>

    <p>"O soruncaya kadar, hayır."</p>

    <p>"Bunun ne zaman olacağını düşünüyorsun?"</p>

    <p>"Kendisi zaten yanıtı öğrenince."</p>

    <p>Recolada'nın denenmesinin son günüydü. Onun- şu ana kadar olan- başarısıyla ilgili söylentiler çoktan insan kolonisine yayılmıştı ve Ender Pequeninolar arasında da yayıldığını düşünüyordu. Ela'nın Glass adındaki yardımcısı deney konusu olmaya gönüllü olmuştu. Şimdi, üç gündür Planter'ın kendini feda ettiği aynı soyutlanmış çadırda yaşıyordu, ama bu kez Ela'nın tasarlamasına yardım ettiği bakteri tarafından içindeki Descolada öldürülmüştü ve bu kez, Descolada'nın bir zamanlar yaptığı işlevleri Ela'nın yeni Recolada virüsü yapıyordu. Virüs çok kusursuz çalışmıştı. Glass en ufak hastalığa yakalanmamıştı. Ancak, Recolada'nın tam bir başarı olduğunu açıklamadan önce atılacak son bir adım kalmıştı.</p>

    <p>Son denemeden bir saat önce, Ender, yanındaki anlamsız maiyet, Peter ve genç Val'le birlikte, Grego'nun hücresinde Quara ve Grego'yla toplantıdaydı.</p>

    <p>Ender, "Pequeninolar kabul etti," diye Quara'ya açıkladı. "Sadece Glass'da denedikten sonra Descolada'yı öldürüp onu Recoladayla değiştirmek riskini almaya istekliler."</p>

    <p>"Şaşırmadım," dedi Quara.</p>

    <p>"Ben şaşırdım," dedi Peter. "Belli ki domuzcuklarda tür olarak ölüm tutkusu var."</p>

    <p>Ender içini çekti. Artık korkmuş küçük bir çocuk olmamasına rağmen, artık Peter'ın ondan daha büyük, daha iri ve daha güçlü olmamasına rağmen, hâlâ Ender'in kalbinde bir şekilde Dışarı'da yarattığı bu kardeş taklidine karşı bir sevgi yoktu. Peter, Ender'in çocukluğunda korktuğu ve nefret ettiği her şeydi ve onun yeniden ortaya çıkması öfkelendirici ve ürkütücüydü.</p>

    <p>"Ne demek istiyorsun?" dedi Grego. "Eğer Pequeninolar buna razı olmasaydı, Descolada onları insan ırkının hayatta kalmalarına izin veremeyeceği kadar tehlikeli yapardı."</p>

    <p>"Elbette," dedi Peter gülümseyerek. "Fizikçiler strateji konusunda uzmandırlar."</p>

    <p>"Peter'ın söylediği şey," dedi Ender, "eğer Pequeninolar konusunda yetkili o olsaydı-olmaya bayılacağına kuşku yok- karşılık olarak insanlardan bir şey almadan, gönüllü olarak Descolada'dan vazgeçmeyeceği."</p>

    <p>"Yaşlanan harika çocukta hâlâ minik bir zekâ ışığının varolması ne kadar şaşırtıcı," dedi Peter, "İnsanların korkmak için bir nedeni olduğu tek silâhlarını neden öldürsünler ki? Lusitania Filosu hâlâ yolda ve hâlâ güvertesinde K.D. aygıtı var. Neden Andrew'u şu sihirli topa bindirip diktatörlük etmesi için filoyla buluşmaya yollamıyorlar?"</p>

    <p>"Çünkü beni bir köpek gibi vururlar," dedi Ender. "Pequeninolar bunu doğru ve dürüst bir şey olduğu için yapıyorlar. Bu sözcükleri sana sonra açıklarım."</p>

    <p>"Sözcükleri biliyorum." dedi Peter. "Ayrıca anlamlarını da biliyorum."</p>

    <p>"Biliyor musun?" diye sordu genç Val. Sesi her zaman şaşırtıcıydı, yumuşak, zarif, ama yine de konuşmayı kesmeye yeterli. Ender, Valentine'in sesinin her zaman böyle olduğunu hatırladı. Sesini hiç yükseltmemesine rağmen, dinlenmemesi imkânsız olan bir ses.</p>

    <p>"Doğru. Haklı. Dürüst." dedi Peter. Sözcükler ağzında sanki kirleniyordu. "Bunları söyleyen bir insan onlara ya inanıyordur ya da inanmıyordun Eğer inanmıyorsa, o zaman bu sözler elinde bir bıçakla arkamda duran bir adamı var anlamına geliyor demektir. Eğer onlara inanıyorsa, o zaman bu sözler benim kazanacağım anlamına gelir."</p>

    <p>"Sana ne anlamına geldiklerini söyleyeyim," dedi Quara. "Bunlar, belki de evrenin hiçbir yerinde olmayan akıllı bir türü yok ettiğimiz için, Pequeninoları-ve kendimizi- kutlayacağımız anlamına geliyor."</p>

    <p>"Kendini aldatma," dedi Peter.</p>

    <p>"Herkes Descolada'nın tasarımlanmış bir virüs olduğundan çok emin," dedi Quara, "fakat kimse alternatifini düşünmüyor, yani Descolada'nın çok daha ilkel, kırılgan bir uyarlamasının doğal olarak evrimleştiği, sonra kendisini şimdiki haline değiştirdiğini. Tasarımlanmış bir virüs de olabilir, evet, ama tasarımı kim yaptı? Ve şimdi onu konuşmaya teşebbüs bile etmeden öldürüyoruz."</p>

    <p>Peter ona, sonra da Ender'e sırıttı. "Bu sinsi küçük vicdanın senin kan bağı çocuğun olmamasına şaştım," dedi. "O da tıpkı sen ve Val gibi kendini suçlu hissetmek için bahaneler bulmaya tutkun."</p>

    <p>Ender ona aldırmayarak Quara'ya cevap vermeye çalıştı. "Onu öldürüyoruz, çünkü daha fazla bekleyemeyiz. Descolada bizi yok etmeye çalışıyor ve tereddüt edecek zamanımız yok. Eğer yapabilsek, yapardık."</p>

    <p>"Bunların hepsini anlıyorum," dedi Quara, "İşbirliği yaptım, değil mi? Pequeninolarin kendi popolarını kurtarmak için bir soykırım girişimine işbirliği yapmaları nedeniyle cesur bir davranışta bulunuyorlarmış gibi konuşmanız beni hasta ediyor."</p>

    <p>"Biz ya da onlar, ufaklık," dedi Peter. "Biz ya da onlar."</p>

    <p>"Kendi fikirlerimi onun ağzından işitmekle ne kadar utandığımı asla bilemezsiniz," dedi Ender.</p>

    <p>Peter güldü. "Andrew bana benzemezmiş gibi davranıyor," dedi. "Fakat bu çocuk bir sahtekâr. Beni takdir eder. Bana tapar. Her zaman tapınıştır. Tıpkı şu sevimli küçük meleğine taptığı gibi."</p>

    <p>Peter genç Val'i dürttü. Kız kaçınmadı. Tersine kolunun üst kısmına dayanan Peter'ın parmağını hissetmiyormuş gibi davrandı.</p>

    <p>"İkimize de tapar. Çarpık küçük zihninde, Val, asla ulaşamayacağı törel kusursuzluk. Ben ise zavallı küçük Andrew'in asla ele geçiremeyeceği güç ve dehayım. Aslında bu onun için oldukça alçak gönüllü bir davranış, sizce de öyle değil mi? Çünkü bunca yıl boyunca, kendinden üstün kişileri yanında, kafasının içinde taşıdı."</p>

    <p>Genç Val uzanarak Quara'nm elini tuttu. "Hayatında yapacağın en kötü şey," dedi, "kalben son derece yanlış olduğuna inandığın bir şeyi yapmaları için sevdiklerine yardım etmektir."</p>

    <p>Quara ağladı.</p>

    <p>Ama Ender'i kaygılandıran Quara değildi. Kızın kendi davranışlarının törel çelişkilerine dayanacak ve hâlâ mantıklı kalacak kadar güçlü olduğunu biliyordu. Kendi davranışlarına karşı olan karışık hisleri belki de onu olgunlaştıracak, kararlarının kesin olarak doğru ve ona karşı olan herkesin tümüyle yanlış olduğu hakkında onu daha kararsız hale getirecekti. Böyle olursa, bunun sonunda, daha önceleri gençliğindeki çabuk öfkelenen kişiye oranla daha bütünleşmiş, daha sevecen ve evet, daha dürüst olacaktı. Belki genç Val'in hafif dokunuşu-Quara'nm tam hissettiği acıyı anlatan sözleriyle birlikte- onun daha kısa sürede iyileşmesine yardımcı olacaktı.</p>

    <p>Ender'i kaygılandıran, Grego'nun Peter'a hayranlıkla bakış şekliydi. Peter'ın sözlerinin neye yol açacağını herkesten önce Grego'nun öğrenmiş olması gerekirdi. Yine de, işte orada durmuş Ender'in yürüyen karabasanına hayran hayran bakıyordu. Peter'ı buradan dışarı çıkarmalıyım, diye düşündü Ender, yoksa Lusitania'da Grego'dan daha fazla taraftar bulacak ve onları daha etkin şekilde kullanacak ve uzun dönemde, etkisi daha ölümcül olacak.</p>

    <p>Peter'ın güçlü ve değerli Hegomon'a dönüşen gerçek Peter gibi biri olacağı hakkında Ender'in çok az ümidi vardı. Ne de olsa bu Peter tam anlamıyla belirsizlik ve sürprizlerle dolu olarak dünyaya gelmiş bir canlı değildi. O daha ziyade Ender'in bilinçsiz beyninin ulaşılmaz derinliklerinde dolanan çekici bir kötülüğün karikatüründen yaratılmıştı. Burada sürprizler olmayacaktı. Lusitania'yı kurtarmaya hazırlanırlarken, Ender onlara potansiyel olarak en az Descolada kadar yok edici yeni bir tehlike getirmişti.</p>

    <p>Ama yok edilmesi o kadar zor olmayan bir tehlike.</p>

    <p>Ender yeniden düşüncesini bastırdı, yıldız gemisinde sol tarafında oturanın Peter olduğunu ilk fark ettiğinden beri düzinelerce kez aklına gelen düşünceyi. Onu ben yarattım. O gerçek değil, sadece benim karabasanım. Eğer onu öldürürsem, bu cinayet olmaz, değil mi? Bu törel eşiti olur, neyin? Uyanmanın mı? Karabasanımı dünyaya zorla kabul ettirdim ve eğer onu öldürürsem dünya sadece karabasanın yok olduğunu görerek uyanacak, fazlasının değil.</p>

    <p>Eğer sadece Peter olsaydı, Ender kendisiyle böyle bir cinayet konusunda tartışabileceğini, ya da en azından bunu yapabileceğini düşünürdü, ama onu durduran genç Val'di. Kız korunmalı, zarar verilmemeliydi ve eğer bir tanesi gerçekten canlı kalmaya lâyıksa, diğeri de kalmalıydı. Eğer genç Val'e zarar vermek bir cinayetse, Peter'e de zarar vermek öyleydi, ikisi de aynı yaranda ortaya çıkmışlardı.</p>

    <p>Çocuklarım, diye Ender acıyla düşündü. Zeus'un zihninden fırlayan Athena gibi, tümüyle biçimlenmiş olarak benimkinden fırlayan sevgili küçük çocuklarım. Fakat benim burada sahip olduğum Athena değil. Daha çok Diana ve Hades. Bakire avcı ve cehennemin efendisi.</p>

    <p>"Andrew kendisiyle beni öldürmek hakkında konuşmaya başlamadan önce," dedi Peter, "gitsek iyi olacak."</p>

    <p>Ender acı bir ifadeyle güldü. Bu en kötüsüydü, yani Peter ve genç Val, onun zihni hakkında kendisinden daha çok şey biliyor olarak var olmuş görünüyorlardı. Zamanla, diye ümit etti, onunla ilgili bu özel bilgi zayıflayacaktı, ama bu arada, kimsenin tahmin edemeyeceği düşünceleriyle ilgili olarak Peter'in alaylarına, aşağılamalarına katkıda bulunacaktı. Ve genç Val, Ender kızın ara sıra ona bakışından onun da bildiğini anlıyordu. Artık hiçbir sırrı yoktu.</p>

    <p>Val, Quara'ya "Eve kadar seninle geleyim," dedi.</p>

    <p>"Hayır," diye yanıtladı Quara. "Yapacağımı yaptım. Glass'ın deneyinin sonunu görmek için orada olacağım."</p>

    <p>"Herkesin içinde azap çekme fırsatını kaçırmayız," dedi Peter.</p>

    <p>"Kes sesini, Peter," dedi Ender.</p>

    <p>Peter sırıttı. "Oh, yapma. Quara'nm bunu sonuna kadar sömüreceğini biliyorsun. Bu onun kendisini gösterinin yıldızı yapma yolu. Herkes Ela'nın başarısını alkışlayacağı yerde ona dikkatli ve anlayışlı davranacak. Sahne çalmak çok adîce bir şey Quara, tam sana göre."</p>

    <p>Eğer Peter'in sözleri çok küstahça olmasa ve içinde kızı şaşırtan gerçek tohumları bulunmasa, Quara yanıt verebilirdi. Onun yerine, soğuk bir bakışla Peter'i donduran ve "Kes sesini, Peter," diyen genç Val oldu.</p>

    <p>Aynı sözcükleri Ender de söylemişti, ancak genç Val söylediği zaman işe yaradı. Peter kıza sırıttı ve göz kırptı, sanki bu küçük oyununu oynamana izin veriyorum, Val, fakat senin de çok tatlı görünmek için herkesi sömürdüğünü bilmediğimi sanma, demek istercesine fesat dolu bir göz kırpış. Fakat Grego'yu hücresinde bırakarak oradan ayrılırlarken başka bir şey söylemedi.</p>

    <p>Belediye başkanı Kovano dışarıda onlara katıldı, "İnsanlık tarihinde büyük bir gün," dedi. "Tümüyle büyük bir rastlantı olarak ben de resimlerde bulunacağım." Diğerleri güldüler, özellikle Kovano'yla hızlı ve kolay bir dostluk kuran Peter.</p>

    <p>"Bu bir rastlantı değil," dedi Peter. "Sizin durumunuzdaki herhangi biri paniğe kapılıp her şeyi berbat edebilirdi, işlerin bu şekilde yürümesine izin vermek, berrak bir zihin ve büyük cesaret gerektirir."</p>

    <p>Ender neredeyse Peter'in bu apaçık dalkavukluğuna gülecekti, ama dalkavukluk, kendisine yapılan kimseye apaçık gelmez. Oh, Kovano Peter'in kolunu yumruklayarak her şeyi inkâr ediyordu, ama Ender onun bunu duymaktan memnun olduğunu görebiliyordu ve Peter şimdiden Kovano üzerinde Ender'inkinden fazla etki sağlamıştı. Bu insanlar Peter'in nasıl şeytanca onları ele geçirdiğini görmüyorlar mıydı?</p>

    <p>Ender'in korku ve tiksintisine benzer biçimde Peter'i görebilen tek kişi Piskopos'tu, ama onun olayında, onu da emilmekten koruyan şey bilgelik değil, teolojik önyargıydı. Dışarı'dan döndükten sonra birkaç saat içinde Miro'yu çağıran Piskopos onu vaftiz olmayı kabule zorlamıştı. "Tanrı senin iyileşmende büyük bir mucize yarattı," demişti, "ama bunun yapılış şekline göre-doğrudan eskisini iyileştirmek yerine bir vücudu diğeriyle değiştirmek- bizi ruhunun daha önce hiç vaftiz edilmemiş bir vücuda yerleşmesi gibi tehlikeli bir durumda bırakıyor ve vaftiz de vücut üstünde yapıldığından, senin takdis edilmemiş olabileceğinden korkuyorum." Miro Piskoposun mucizeler hakkındaki fikirleriyle fazla ilgilenmiyordu-o, iyileşmesiyle Tanrı'nın pek ilgisi olduğunu sanmıyordu- fakat gücünün, konuşma yeteneğinin ve özgürlüğünün tamamıyla düzelmesi onu o kadar coşturmuştu ki, herhalde her şeyi kabul ederdi. Vaftiz gelecek haftanın başlarında, yeni kilisede gerçekleşecek ilk ayinde yapılacaktı.</p>

    <p>Fakat Piskopos'un Miro'yu vaftiz etme hevesi, Peter ve gençVal'e olan davranışlarına yansımıyordu. "Bu korkunç şeyleri insan olarak düşünmek saçmalık," demişti. "Kesinlikle ruhları olamaz. Peter çoktan yaşamış, kendi günahları ve nedametleriyle ölmüş ve yaşamının çizgisi çoktan ölçülerek cennet veya cehennemdeki yeri zaten tayin edilmiş birisinin yansıması ve şu-kıza, şu dişi görüntüsü taklidine gelince- olduğunu iddia ettiği kişi olamaz, çünkü o yer zaten yaşayan bir kadın tarafından işgal ediliyor. Şeytan'ın aldatmacalarına vaftiz yok. Onları yaratarak, Andrew Wiggin Tanrı'nın yerini alarak cennete ulaşmak için kendi Babil Kulesi'ni inşa etti. Onları cehenneme geri alıp orada tutuncaya kadar affedilemez."</p>

    <p>Piskopos Peregrino kesin olarak özlem duyduğu şeyin bu olmadığını bir an için düşünmüş müydü? Fakat Jane bu konuda çok katıydı. "Bu aptalca olurdu," dedi. "Öncelikle neden gideceklerini sanıyorsun ki? Ayrıca, iki tane daha yaratmayacağını nereden biliyorsun? Büyücünün çırağı öyküsünü hiç duydun mu? Onları oraya geri götürmek süpürgeleri tekrar ikiye bölmek olur, sonunda eline daha fazla süpürge geçer. Yeterince kötü olana dokunma."</p>

    <p>Böylece işte hepsi bir arada lâboratuara gidiyorlardı. Peter, tam anlamıyla etkisine aldığı Belediye Başkanı Kovano'yla ve amacı sömürüden çok özgeci olan ve sözünü neredeyse tümüyle Quara'ya dinletmiş olan genç Val. Ve öfkeli, aşağılanmış ve korku içindeki Ender, onların yaratıcısı.</p>

    <p>Onları ben yaptım, bu nedenle yaptıkları her şeyden ben sorumluyum. Uzun dönemde, ikisi de müthiş zarar verecek. Peter, çünkü zarar vermek onun doğasında var, en azından zihnimdeki modelinde onu tasarladığım şeklinde ve tanrı vergisi iyiliğine rağmen genç Val, çünkü onun varlığı kız kardeşim Valentine için derin bir yara.</p>

    <p>Jane, Ender'in kulağına fısıldadı. "Peter'in seni böyle dürtüklemesine izin verme.''</p>

    <p>"İnsanlar onun bana ait olduğunu sanıyorlar," diye Ender fısıldadı, "Ben zararsız olduğum için onun da zararsız olması gerektiğini düşünüyorlar. Fakat onun üstünde bir kontrolüm yok."</p>

    <p>"Bence bunu biliyorlar."</p>

    <p>"Onu muhakkak buradan uzaklaştırmalıyım."</p>

    <p>"Bunun üstünde çalışıyorum," dedi Jane.</p>

    <p>"Belki de ikisini alıp bir yerlerdeki ıssız bir gezegene götürmeliyim. Shakespeare'in oyunu Fırtına'yı biliyor musun?"</p>

    <p>"Caliban ve Ariel, onlar bu şahıslar mı oluyorlar?"</p>

    <p>"Onları öldüremeyeceğime göre, sürgün."</p>

    <p>"Bunun üstünde çalışıyorum," dedi Jane. "Ne de olsa, onlar senin birer parçan, değil mi? Zihninin modelinin birer parçası. Dışarı'ya gitmemi sağlamak için senin yerine onları kullansam nasıl olur? O zaman, sadece bir değil, üç yıldız gemimiz olur."</p>

    <p>"İki," dedi Ender. "Bir daha Dışarı'ya gitmiyorum."</p>

    <p>"Bir mikrosaniye için bile mi? Eğer seni dışarı çıkarıp hemen içeri soksam da mı? Orada oyalanmaya gerek yok."</p>

    <p>"Zarar veren oyalanma değildi," dedi Ender. "Peter ve genç Val anında oradaydılar. Eğer bir daha Dışarı'ya gidersem, onları yine yaratırım."</p>

    <p>"Tamam," dedi Jane, "O zaman iki yıldız gemisi. Bir tanesi Peter, bir tanesi de genç Val için. Eğer başarabilirsem bunu düşüneyim. Sadece bir tek yolculuk yapıp, ışıktan hızlı yolculuktan sonsuza kadar vazgeçemeyiz."</p>

    <p>"Evet, vazgeçebiliriz," dedi Ender. "Recolada'yı elde ettik, Miro kendisine sağlıklı bir vücut buldu. Bu yeterli, geri kalan her şeyi kendimiz halledeceğiz."</p>

    <p>"Yanlış," dedi Jane. "Hâlâ filo gelmeden önce Pequeninolari ve Ana Kraliçeleri bu gezegenden götürmek zorundayız. Hâlâ o insanları özgürlüklerine kavuşturmak için değişime uğramış virüsü Path'a götürmek zorundayız."</p>

    <p>"Bir daha Dışarı'ya gitmeyeceğim."</p>

    <p>"Aiüamı taşımak için Peter ve Val'i kullanamasam da mı? Kendi bilinçsiz zihninden korktuğun için Pequeninolari ve Ana Kraliçeleri yok olmaya terk mi edeceksin?"</p>

    <p>"Sen Peter'in ne kadar tehlikeli olduğunu anlamıyorsun."</p>

    <p>"Belki anlamıyorum, ama Küçük Doktor'un ne kadar tehlikeli olduğunu anlıyorum. Eğer sen de kendi derdinle o kadar sarmalanmış olmasan, Ender, sonunda çevremizde beş yüz küçük Peter ve Val dolanacak olsa da, Pequeninolari ve Ana Kraliçeleri başka dünyalara taşımak için bu yıldız gemisini kullanmak zorunda olduğumuzu anlardın."</p>

    <p>Ender onun haklı olduğunu biliyordu. Bunu başından beri biliyordu, ama bu, onu kabul etmeye hazır olduğu anlamına gelmiyordu.</p>

    <p>"Kendini Peter ve genç Val'in içine nakletmek için çalış," diye fısıldadı. "Ama Peter Dışarı gittiği zaman neler yaratabileceği konusunda Tanrı yardımcımız olsun."</p>

    <p>"Yapabileceğinden kuşkuluyum," dedi Jane. "Sandığı kadar akıllı değil."</p>

    <p>"Evet, akıllı," dedi Ender. "Bundan kuşku duyarsan, sen de sandığın kadar akıllı değilsin demektir."</p>
  </div>

  <p>Glass’ı son deneme için hazırlayanlar arasında Planter’ı ziyaret eden tek kişi Ela değildi. Planter’ın dilsiz ağacı, Rooter ve Human’ın güçlü gövdelerinin yanında hâlâ bîr fidandı, ama hayatta kalmış olan Pequeninolar bu ağacın çevresinde bir araya gelmişlerdi ve tıpkı Ela gibi, onlar da dua etmek için toplanmışlardı. Bu, tuhaf ve sessiz bir ayindi. Pequenino rahipleri tantanalı bir tören yapmıyorlardı. Sadece diğerleriyle birlikte diz çöküyorlar ve çeşitli dilleriyle mırıldanıyorlardı. Bazıları Kardeşler’in dilinde, bazıları ağaç dilinde dua ediyordu. Ela, orada bir araya gelmiş eşlerden duyduğunun kendi normal dilleri olduğunu sandı, ama rahatça bir anaağaçla konuştuklarında kullandıkları kutsal dil de olabilirdi. Ve ayrıca Pequenino dudaklarından dökülen insan sözcükleri de vardı, aynı zamanda Starkça ve Portekizce, hatta Pequenino rahiplerinden birinden eski Kilise Latincesi. Gerçek bir Babil, ama yine de kız büyük bir birlik hissediyordu. Şehidin kabrinde -kendisinden geriye kalmış olan şeyde- onu izleyecek olan kardeşin hayatı için dua ettiler. Eğer Glass bugün kesin olarak ölecek olursa, sadece Planter’ın fedakârlığını yansıtmış olacaktı, ama eğer üçüncü hayata geçecek olursa, bu, Planter’ın cesaret ve örneğine borçlu bir hayat olacaktı.</p>

  <p>Recoladayı Dışarı’dan getiren Ela olduğundan, onu Planter’ın ağacının gövdesinin yanında kısa bir süre için yalnız bırakarak onurlandırdılar. Kız, içinde Planter’ın hayatının daha fazlasını olmasını dileyerek elleriyle ince ağaç direği kavradı. Şimdi Planter’ın aiüası, Dışarı’nın hiçsizliğinde dolanıp dururken, yok mu olmuştu? Yoksa tanrı onu Planter’ın ruhu olarak almış ve şimdi diğer azizlerle birlikte dua ettiği cennete mi götürmüştü?</p>

  <p>Planter, bizim için dua et. Bize aracılık et. Saygın büyük ebeveynlerimin duamı Babamız’a taşıdığı gibi, şimdi bizim için İsa’ya git ve ona bütün erkek ve kız kardeşlerine merhamet göstermesi için yalvar. Recolada’nın Glass’ı üçüncü hayata taşımasına izin ver ki biz vicdan azabı duymadan cani Descolada’nın yerine geçmek üzere Recolada’yı dünyaya yayalım. Sonra aslan gerçekten kuzuyla birlikte yan yana yatabilir ve bu yerde barış olabilir.</p>

  <p>Ancak, Ela ilk kez kuşku içinde kalmıyordu. İzledikleri yolun doğru olduğuna emindi, Quara’nın Descolada’nın tüm Lusitania’da yok edileceği hakkındaki karamsarlığını taşımıyordu. Fakat toplamış oldukları Descolada örneklerinin en eskisini temel alarak Recoladayı yapmış olması gerektiğinden emin değildi. Aslında, eğer Descolada Pequeninolarin son günlerdeki hırçınlığına, yeni yerlere yayılma konusundaki açlığına neden oluyorsa, o zaman Ela kendisini Pequeninolarin eski ‘normal’ durumlarına geri dönmelerini sağlamış olarak görebilirdi. Fakat o zaman, eski durum sadece Descolada’nın gaialojik davranışının tekrar yaratılması olacaktı, bu sadece daha doğal görünüyordu, çünkü Pequeninolarin insanlar geldiği zaman içinde bulundukları durumdu. Böylece Ela kendisini kolayca bir türün tamamında davranış değişikliğine neden olan, onların saldırganlığını, gelecekte insanlarla bir anlaşmazlığa düşme olasılığını azaltacak şekilde, uygun biçimde ortadan kaldıran birisi olarak görebilirdi. Hoşlarına gitsin veya gitmesin, şimdi onları iyi Hıristiyanlar yapıyorum ve Human ve Rooter’in ikisinin de bunu onaylamaları, eğer işler kesin olarak Pequeninolarin aleyhine dönecek olursa, yükü üstümden almıyor.</p>

  <p>Oh Tanrı’m, senin bu çocukların üstünde Tanrı’yı oynadığım için beni bağışla. Planter’ın ruhu bizler için yalvarmak üzere huzuruna gelince, bizim adımıza ettiği duayı kabul et, ama sadece bu türün değiştirilmesi senin arzunsa. Bize yardım et Tanrı’m, ama farkında olmadan bir zarar veriyorsak bizi durdur. Baba, Oğul ve Kutsal Ruh adına. Âmin.</p>

  <p>Parmağıyla yanağından bir damla gözyaşı aldı ve Planter'ın ağacının düzgün gövdesine bastırdı. Bunu hissetmek için orada, ağacın içinde değilsin, ama yine de hissedeceksin, buna inanıyorum. Tanrı, seninki gibi soylu bir ruhun karanlıkta kaybolmasına izin vermez.</p>

  <p>Gitme zamanıydı. Kardeşlerin nazik elleri ona dokundular, onu çektiler ve Glass’ın üçüncü hayata geçmek için tecrit edilmiş olarak beklediği lâboratuara götürdüler.</p>

  <p>&nbsp;</p>

  <p class="center">* * *</p>

  <p>&nbsp;</p>

  <p>Ender Planter’i ziyaret ettiği zaman, o çevresi tıbbî aygıtlarla çevrilmiş olarak yatakta yatıyordu. Şimdi ise tecrit odasının içi farklıydı. Glass son derece sağlıklıydı, her ne kadar izleme aygıtlarına bağlıysa da yatağa bağlı değildi. Canlı ve mutluydu, işleme başlanması konusundaki sabırsızlığını gizleyemiyordu.</p>

  <p>Artık Ela ve diğer Pequeninolar da gelmiş olduğuna göre, işlem başlayabilirdi.</p>

  <p>Onun tecridini sağlayan tek duvar engelleme alanıydı; onun dışında, Glass’ın geçişini izlemek için toplanan Pequeninolar olanları izleyebiliyorlardı. Ancak, açık alandan izleyen sadece onlardı. Belki Pequenino duygularının hassaslığı nedeniyle, belki de bu vahşî Pequenino ayiniyle aralarında bir duvar olması için, insanların hepsi Glass’a gerçekten ne olduğunu izlemek üzere sadece bir penceresi ve monitörleri olan laboratuarın içinde toplanmışlardı.</p>

  <p>Glass, bir capimi parçalayıp çiğnemeye başlamadan önce arınık elbiseli kardeşleri ellerinde tahta bıçaklarla yanına gelinceye kadar bekledi. Bu onun olacaklara katlanmasını sağlayacak anesteziydi. Fakat ilk kez olarak üçüncü hayata geçmeye hazırlanan bir kardeş, içinde Descolada olmayan yerel bir otu çiğniyordu. Eğer Ela'nın yeni virüsü doğruysa, o zaman bu capim, Descolada’nın egemen olduğu capimin her zaman yaptığı görevi yapacaktı.</p>

  <p>“Eğer üçüncü hayata geçersem,” dedi Glass, “bunun onuru Tanrı’ya ve onun kulu Planter’a ait olacaktır, bana değil.”</p>

  <p>Glass’ın Planter'ı övmek için sonsözlerini kardeşlerin-dilinde söylemeyi seçmesi uygun bir davranıştı, ama onun bu zarafeti, Planter’ın fedakârlığını hatırlayan birçok insanın gözyaşı dökmesine engel olmadı; Pequenino duygularını yorumlamak zor da olsa, Ender dışarıda toplanmış olan Pequeninolardan gelen düzensiz seslerin ağlama veya Planter’ın anısına uygun başka bir duyguyu yansıttığına emindi. Fakat Glass bunda kendisine bir onur olmadığını düşünürken yanılıyordu. Umutlanmaları için bütün nedenler olduğu halde, Ela’nın Recolada’sının bir kardeşi üçüncü hayata götürme gücünün olduğu kesin olmadığından, herkes bir başarısızlığın olası olduğunu biliyordu.</p>

  <p>Arınık elbiseli kardeşler bıçaklarını kaldırdılar ve işe koyuldular.</p>

  <p>Bu kez ben değilim, diye düşündü Ender. Tanrı’ya şükür bir kardeşi öldürmek için bıçak kullanmak zorunda değilim.</p>

  <p>Yine de, lâboratuardakilerin çoğunun yaptığı gibi, gözlerini kaçırmadı. Kan ve pıhtı onun için yeni bir şey değildi ve durumu daha az tatsız bir hale sokmasa da, Ender tahammül edebileceğini biliyordu. Ayrıca Glass’ın yapılmasına katlandığı şeye, Ender de tanık olarak katlanabilirdi. Bir Ölülerin Sözcüsü zaten bunun için vardı, değil mi? Tanıklık etmek için. Glass’ın canlı vücudunu açarlarken, zihni hâlâ tetikte ve canlıyken ağacın büyümeye başlaması için organlarını toprağa ekerlerken, ayinin mümkün olduğunca fazlasını seyretti. Bütün bu işler boyunca Glass ne acısını belli eden bir ses çıkardı, ne de kımıldadı. Ya cesareti tahminlerin ötesindeydi ya da Recolada capim otunda anestetik özelliklerini koruyacağı şekilde görevini yapmıştı.</p>

  <p>Sonunda bitmişti ve onu üçüncü hayata gönderen kardeşler daha önce elbiselerinin Recolada ve virüs öldürücüden temizlendiği arınık odaya geri dönmüşlerdi, üstündekileri attılar ve çıplak olarak lâboratuara döndüler. Çok ciddîydiler, fakat Ender gizledikleri heyecan ve sevinci görebildiğini düşündü. Her şey iyi gitmişti. Glass’ın vücudunun onlara yanıt verdiğini hissetmişlerdi. Birkaç saat, belki de dakikalar içinde genç ağacın ilk yaprakları yükselecekti. Hepsi kalben buna inanıyordu.</p>

  <p>Ender ayrıca aralarından birinin papaz olduğunu fark etti. Eğer bilseydi Piskopos’un ne diyeceğini düşündü. Yaşlı Peregrino yabancı bir türü Katolik inancına döndürmeye, ayin ve doktrinleri onların tuhaf ihtiyaçlarına uydurmaya oldukça yetenekli olduğunu kanıtlamıştı, ama bu, Peregrino’nun, apaçık haça germe olayı gibi görünmesine rağmen, yine de papazların Hazreti İsa’nın tesis ettiği dini ayinlere benzemeyen bu ayinlere katılması düşüncesinden hoşlanmayan yaşlı bir adam olduğu gerçeğini değiştirmiyordu. Eh, bu kardeşler ne yaptıklarını biliyorlardı. Rahiplerinden birinin bu işe katıldığını Piskoposa söylemiş olsunlar veya olmasınlar, Ender bundan bahsetmeyecekti; ayrıca burada olan diğer insanlar da bahsetmeyecekti, eğer gerçekten fark ettilerse.</p>

  <p>Evet, ağaç büyüyordu, hem de onlar izlerken yaprakları gözle görünür biçimde ve büyük bir güçle yükseliyordu. Fakat yine de Glass’ın canlı ve bilinçli bir şekilde içinde olduğu bir babaağaç olduğunu anlamaları için saatler, belki de günler gerekecekti. Glass’ın ağacının tam bir tecritle büyümesi gereken bir bekleme süresi.</p>

  <p>Keşke ben de bir yer bulabilsem, diye düşündü Ender, içinde tecrit olabileceğim, içinde hiç rahatsız edilmeden bana olan tuhaf şeyleri çözebileceğim bir yer.</p>

  <p>Ama o bir Pequenino değildi ve hangi rahatsızlıktan azap çekiyorsa, bu öldürülebilecek bir virüs ya da hayatından uzaklaştırılabilecek bir şey değildi. Hastalığı onun kişiliğinin köklerinde yatıyordu ve işlem sırasında kendisini yok etmeden bundan kurtulup kurtulamayacağını bile bilmiyordu. Belki, diye düşündü, ben kimsem, Peter ve Val onun toplamını oluşturuyorlar; Eğer yok olsalar, belki de geride bir şey kalmayacak. İçimde kendi iradeleri ile davranan onlardan biri ya da diğeri olmadan ruhumun hangi parçası, hayatımdaki hangi hareket açıklanamaz?</p>

  <p>Çocuklarımın bir toplamı mıyım? Yoksa her ikisi arasındaki fark mı? Ruhumun bu tuhaf aritmetiği nedir?</p>

  <p>Valentine, Ender’in Dışarı’dan yanında getirdiği bu genç kıza kafayı takmamayı denedi. Elbette bunun, Ender’in onu hatırladığı haliyle kendi genç kişiliği olduğunu biliyordu ve kendisinin o yaştaki görüntüsünün böyle güçlü bir hayalini kalbinde taşımakla Ender'in çok tatlı olduğunu bile düşündü. Lusitania’daki bütün insanlar arasında bir tek o, neden bu yaştaki haliyle Ender’in bilinçaltında dolandığını biliyordu. O zamanlar Ender, ailesiyle tüm ilişkisi kesilmiş olarak, Savaş Okulu'ndaydı. Ender bunu bilmese de, Valentine ebeveynlerinin onu oldukça unutmuş olduklarını biliyordu. Elbette onun varlığını unutmuş değillerdi, ama onun hayatlarındaki varlığını unutmuşlardı. Sadece orada değildi, sorumlulukları altında da değildi. Onu devlete vererek günahlarından kurtulmuşlardı. Eğer Ender ölseydi hayatlarının daha çok parçası olurdu; bu durumda, ziyaret edecekleri bir mezar bile yoktu. Valentine bu yüzden onları suçlamıyordu, bu onların esnek ve uysal olduklarını kanıtlıyordu, ama kendisi onları taklit edemezdi. Ender her zaman onunla birlikte ve kalbindeydi. Ender savaş okulunda karşılaşmak zorunda bıraktıkları bütün meydan okumalar sonunda içten hırpalandığı zaman -aslında bir tür greve gittiği zaman- onu esnek bir âlete dönüştüren yetkili subay Valentine’e gelmişti. Ender’i ona getirmişti. Onlara birlikte geçirmeleri için zaman vermişti, onları birbirinden kopartan ve kalplerinde böyle derin yara açan aynı adam. O zaman Valentine -geriye dönüp böcekleri yok ederek insanlığı kurtaracak kadar- kardeşini iyileştirmişti.</p>

  <p>Elbette beni o zamandan beri birlikte yaşadığımız sayısız deneyim içinde daha çok bu yaştaki halimle aklında tutuyor. Elbette bilinçsiz zihni en değerli yükünü ortaya çıkardığı zaman bu, bir zamanlar ben olan ve kalbinin en derin yerlerinde dolanan o kız oldu.</p>

  <p>Valentine bunların hepsini biliyordu, hepsini anlıyordu, hepsine inanıyordu. Yine de bu üzüntü veriyordu, yine de her zaman düşündüğü şeyin şu akılsız ve kusursuz yaratık olması acı veriyordu. Yani Ender’in gerçekten sevdiği Valentine imkânsız bir saflıktı. Demek bu sanal Valentine’in hatırına Jakt’la evlenmeden önceki yıllarda bana çok yakın bir yoldaştı. O zamana kadar, çünkü ben Jakt’la evlendiğim için benim bu çocukluk görüntüme geri döndü.</p>

  <p>Saçma. Bu genç kızın ne anlama geldiğini düşünmekle kazanılacak bir şey yoktu. Yaratılış tarzı bir yana, kız <i>şimdi</i> buradaydı ve ilgilenilmesi gerekiyordu.</p>

  <p>Zavallı Ender, hiçbir şey anlamamış gibi görünüyordu. Aslında başlangıçta genç Val’i yanına almayı düşünmüştü. “Bir bakıma benim kızım değil mi?” diye sormuştu.</p>

  <p>“Hiçbir bakımdan senin kızın değil,” diye Valentine yanıtlamıştı. “Kız eğer bir şeyse, o ben’im ve kesinlikle senin onu tek başına evine alman uygun olmaz. Özellikle Peter oradayken, ayrıca Peter gelmiş geçmiş en güvenilir muhafız da değil.” Ender yine de tam olarak aynı fikirde olmamıştı -Val yerine Peter’i başından atmayı tercih ederdi- ama ona uymuştu ve o günden sonra Val, Valentine’in evinde kalmaya başlamıştı. Valentine’in amacı kızın arkadaşı ve kılavuzu olmaktı, fakat bunu bir türlü başaramadı. Kız Valentine’in yanında olduğu zaman rahat değildi. Val orada olduğu zamanlarda evden uzaklaşmak için bahaneler buluyordu; Ender uğrayıp onu ve Peter’i yanında götürdüğü zamanlar kız kendini aşırı minnettar hissediyordu.</p>

  <p>Sonunda, daha önce de sık sık olduğu gibi, Plikt sessizce öne çıktı ve sorunu çözdü. Plikt, Valentine'in evinde, Val'in başlıca dostu ve muhafızı olmuştu. Val Ender’in yanında olmadığı zamanlarda, Plikt’le beraberdi ve bu sabah Plikt kendine -kendine ve Val’e- ait bir eve yerleşmeyi önermişti. Belki buna razı olurken çok aceleci davrandım, diye düşündü Valentine. Fakat benimle aynı evi paylaşmak, en azından benim onunla aynı evi paylaşmaktan duyduğum zorluk kadar, ona da zor gelmiştir.</p>

  <p>Şimdi, Plikt ve Val’in dizlerinin üstünde yeni kiliseye girip, sunağın önünde Piskopos Peregrino’nun yüzüğünü öpmek için ileriye doğru sürünmelerini -kiliseye giren diğerleri de sürünüyordu- izlerken, Valentine, kendince ne karar vermiş olursa olsun, Val’in iyiliği açısından hiçbir şey yapmamış olduğunu fark etti. Val tamamen kendine yeten, soğukkanlı ve sakin biriydi. Valentine genç Val’i daha çok veya daha az mutlu yapabileceğini, daha çok veya az rahat ettirebileceğini neden düşünecekti ki? Bu çocukkız’ın hayatında konu dışıyım, ama o benimkinde konu dışı değil. Hemen, çocukluğumun, aynı zamanda yetişkinliğimin büyük kısmının en önemli ilişkisinin onayı ve reddi oldu. Tıpkı Miro’nun sakat vücudu gibi Dışarı’da hiçliğe ufalanmasını dilerdim. Kendimle böyle yüz yüze gelmek zorunda kalmamayı dilerdim.</p>

  <p>Ve yüz yüze geldiği kendisiydi. Ela bu deneyi hemen yapmıştı. Genç Val ve Valentine genetik olarak aynıydılar.</p>

  <p>“Ama bu mantıksız,” diye Valentine itiraz etmişti. “Ender benim genetik şifremi ezberlemiş olamaz. Bu şifrenin yıldız gemisinde yanında olması kesinlikle imkânsız.”</p>

  <p>“Bunu açıklamak zorunda mıyım?” diye sormuştu Ela.</p>

  <p>Ender, Valentine ile gerçekten karşılaşıncaya kadar Genç Val’in genetik şifresinin akıcı olduğu ve sonra Val’in vücudunun filotlarının Valentine'de buldukları modele göre kendilerini biçimlendirmiş olabilecekleri gibi bir olasılık ileri sürmüştü.</p>

  <p>Valentine kendi fikrini kendine sakladı, ama Ender’in tahmininin doğruluğundan kuşkuluydu. Genç Val, ilk andan itibaren Valentine’in genlerine sahipti, çünkü Ender’in Valentine görüşüne bu kadar tam olarak uyan birisi başka genlere sahip olamazdı; Jane’in yıldız gemisinin içinde bizzat korumaya yardım ettiği doğal yasalar bunu gerektiriyordu. Ya da belki de böylesine son derece karmaşık bir yerde bile biçimlenen ve emirler veren bir güç vardı. Pek önemi yoktu, ancak her ne kadar bu taklit-Val rahatsız edecek kadar kusursuz, sabırlı ve bana benzemiyor olsa da, Ender’in ona bakış açısı, onların genetik açıdan aynı olmaları için yeterliydi. Ender’in görüşü bu kadar farklı olamaz. Belki gerçekten bu kadar kusursuzdum ve keskin hatlarımı sonraki yıllarda aldım. Belki gerçekten bu kadar güzeldim. Belki gerçekten bu kadar gençtim.</p>

  <p>Piskopos’un önünde diz çöktüler. Lusitania’nın kefaretiyle bir ilgisi olmamasına rağmen Plikt onun yüzüğünü öptü.</p>

  <p>Ancak, yüzüğü öpme sırası Genç Val’e gelince, Piskopos elini çekti ve sırtını döndü. Bir papaz öne çıkarak onlara gidip yerlerine oturmalarını söyledi.</p>

  <p>“Nasıl gidebilirim?” dedi Genç Val. “Henüz pişmanlığımı belirtmedim.”</p>

  <p>“Senin bir kefaretin yok,” dedi Papaz. “Piskopos siz gelmeden önce bana söyledi; günah işlendiği zaman burada değildin, bu nedenle kefarette bir payın yok.”</p>

  <p>Genç Val üzüntüyle ona bakarak, “Tanrı’dan başka biri tarafından yaratıldım,” dedi. “Bu nedenle Piskopos beni kabul etmiyor. O yaşadıkça asla bir komünyona katılamayacağım.”</p>

  <p>Papaz çok üzgün görünüyordu, Genç Val için üzüntü duymamak mümkün değildi, çünkü sadeliği ve tatlılığı onun kırılgan görünmesine neden oluyordu ve bu nedenle onu inciten kişi böyle narin bir şeye zarar verdiği için kendini kötü hissetmek zorunda kalıyordu. “Papa karar verinceye kadar,” dedi papaz. “Bütün bunlar çok zor.”</p>

  <p>“Biliyorum,” diye fısıldadı genç Val. Sonra giderek Valentine ve Plikt’in arasına oturdu.</p>

  <p>Dirseklerimiz birbirine dokunuyor, diye düşündü Valentine. Kusursuz ben olan bir kız evlât, sanki onu otuz yıl önce klonlamışım gibi.</p>

  <p>Fakat başka bir kız evlât istemiyorum ve kesinlikle kendi kopyamı da istemiyorum. Kız bunu biliyor. Bunu hissediyor ve benim asla ıstırap çekmediğim bir şey nedeniyle azap çekiyor, en çok kendisi gibi olanlar tarafından istenmediğini ve sevilmediğini hissediyor.</p>

  <p>Ender onun için ne hissediyor? O da kızın gitmesini istiyor mu? Yoksa benim yıllar önceki erkek kardeşim gibi, onun da erkek kardeşi olmayı mı özlüyor? O yaşta olduğum zaman, Ender henüz soykırımı işlememişti. Ancak o zaman henüz ölüler adına da konuşmaya başlamamıştı. Ana Kraliçe, Hegemon, Human’ın Hayatı, o zamanlar onun çok ötesindeydi. O sadece bir çocuktu, aklı karışmış, çaresiz, korkmuş. Ender o zamanı nasıl olur da özler?</p>

  <p>Az sonra Miro geldi, sunağa kadar süründü ve yüzüğü öptü. Piskopos’un onu tüm sorumluluktan affetmesine rağmen, diğerleriyle birlikte kefarete katıldı. Valentine, Miro ilerlerken oluşan fısıldaşmalara elbette dikkat etmişti. Beyin hasarına uğramadan önce Lusitania’da onu tanıyan herkes, meydana gelen mucizeyi fark ediyordu, hepsinin arasında parlak bir şekilde yaşamış olan Miro'nun kusursuz bir yenilenmesi.</p>

  <p>O zamanlar seni tanımıyordum, Miro, diye düşündü Valentine. Her zaman bu uzak ve düşünceli havan mı vardı? Vücudun tedavi olmuş olabilir, fakat sen hâlâ bunca zaman acıyla yaşamış olan adamsın. Bu seni soğuk mu yoksa daha sevecen mi yaptı?</p>

  <p>Miro gelerek Valentine’in yanındaki sandalyeye oturdu. Burası aslında Jakt’a aitti, ama Jakt hâlâ uzaydaydı. Descolada yakında yok edileceğinden, birisinin kendi kendine işleyen bir gaialoji tesis etmek ve gezegen sistemini düzende tutmak için Lusitania’nın yüzeyine donmuş mikroplar, bitkiler ve hayvan türleri getirmesi gerekiyordu. Bu birçok başka dünyada yapılmış olan bir işti, ama burada, Pequeninolarin bağlı olduğu türlerle sert bir rekabete girişmeyecekleri şekilde, kurnazca yapılıyordu. Jakt yukarıdaydı, hepsi için çalışıyordu; bu dışarıda olmak için iyi bir nedendi, ama Valentine aslında Ender’in onu böyle karmaşaya sokan yeni yaratıları nedeniyle onu özlüyor, fena halde ona ihtiyaç duyuyordu. Miro kocasının yerini tutamazdı, özellikle yeni vücudu Dışart’da neler yapıldığının keskin bir hatırlatıcısı oldukça.</p>

  <p>Eğer oraya ben gitseydim, ne yaratırdım? Geriye bir şahıs getireceğimi sanmam, çünkü korkarım kişiliğimin köklerinde hiçbir kişi yok. Korkarım kendiminki bile yok. İnsanlık için bir araştırma yapmadan, tarih üzerinde o tutkulu çalışmamdan başka ne var? Başkaları insanlığı kendi kalplerine bakarak buluyorlar. Sadece kayıp ruhlar bunu kendilerinin dışında aramak ihtiyacını duyuyorlar.</p>

  <p>“Çizgi neredeyse tamamlandı,” diye fısıldadı Miro.</p>

  <p>Demek ayin yakında başlayacaktı.</p>

  <p>Valentine fısıldadı, “Günahlarının temizlenmesine hazır mısın?”</p>

  <p>“Piskopos’un açıkladığına göre, sadece bu yeni vücudun günahlarını temizleyecek. Eski vücuttan kalan günahlarım için yine de itirafta ve kefarette bulunmam gerek. Elbette pek fazla cinsel günah olamaz, fakat bol miktarda kıskanma, kin, iğneleme ve kendine acıma var. Bir intiharı da itiraf edip etmemem gerektiğine karar veremiyorum. Eski vücudum hiçliğe ufalandığı zaman, o kalbimin arzusuna yanıt veriyordu.”</p>

  <p>“Asla sesini geri almamalıydın,” dedi Valentine. “Çok güzel konuştuğunu işitmek için gevezelik edip duruyorsun.”</p>

  <p>Miro gülümseyerek onun kolunu okşadı.</p>

  <p>Piskopos ayine son aylarda elde edilen başarılar için Tanrı’ya dua ederek başladı. Lusitania’nın en yeni iki vatandaşının yaratılmasını göz göre göre atladı, ancak Miro’nun iyileşmesi kesinlikle Tanrı’nın kapısına kondu. Miro’yu öne çağırdı ve onu hemen vaftiz etti, bu tam bir ayin olmadığı için, hemen vaazına devam etti.</p>

  <p>“Tanrı’nın merhameti sonsuzdur,” dedi Piskopos. “Sadece onun, birer birey ve halk olarak işlediğimiz müthiş günahları affetmek için lâyık olduğumuzdan daha öteye uzanmasını ümit edebiliriz. Sadece, nedamet göstererek yok olmaktan kurtulan Ninova gibi, bizi cezalandırmak için üstümüze gelmesine izin verdiği filodan bizi koruması için onu ikna etmeyi ümit edebiliriz.” Miro sadece Valentine'in işitebileceği şekilde yavaşça fısıldadı. “Filoyu ormanın yanmasından önce yollamamış mıydı?”</p>

  <p>Valentine, “Belki de Tanrı kalkış değil de sadece varış saatini hesaba katıyor,” diye fikrini söyledi ve o anda küstahlığına pişman oldu. Bugün burada olanlar ciddî şeylerdi; kendisi katolik inancının koyu bir müridi olmasa da, bir toplumun kötü bir şey yaptığı zaman, bunun sorumluluğunu kabul etmesinin ve kefaretini çekmesinin kutsal bir şey olduğunu biliyordu.</p>

  <p>Piskopos kutsallıkla ölenlerden bahsetti. İnsanlığı Descolada salgınından ilk kurtaran Os Veneradoslar; vücudu kilisenin altında gömülü olan ve kâfirlere karşı doğruyu savunurken şehitlik azabı çeken Peder Estevâo; halkının ruhunun virüsten değil Tanrı’dan geldiğini kanıtlamak uğruna ölen Planter ve katliamın masum kurbanları olarak ölen Pequeninolar. “Bunların hepsi bir gün birer aziz olabilir, çünkü bu büyük olaylara ve büyük kutsallıklara fazlasıyla ihtiyaç duyulan ve bu nedenle bunlara çok daha sık ulaşılan, Hıristiyanlığın ilk günlerine benzeyen bir zaman. Bu kilise Tanrılarını bütün kalpleriyle, yetenekleriyle, akıllarıyla, güçleriyle seven ve komşularını kendisi kadar seven insanların türbesi olacak. Buraya girenlerin bunu kırık bir kalp ve nadim bir ruhla yapmalarını sağla ki bu kutsallık onlara da dokunsun.”</p>

  <p>Vaaz uzun değildi, çünkü bugün bir sürü benzer ayin yapılacaktı. Kilise Lusitania’daki insan nüfusunun hepsini birden aynı anda alamayacak kadar küçük olduğundan insanlar kiliseye vardiyalar halinde geliyorlardı. Kısa bir süre sonra ayin bitmiş ve Valentine gitmek için ayağa kalkmıştı. Plikt ve Val’i yakından arkalarından izleyecekti, ama Miro onu kolundan yakaldı.</p>

  <p>“Jane bana henüz söyledi,” dedi. “Bilmek istersin diye düşündüm.”</p>

  <p>“Neyi?”</p>

  <p>“Yıldız gemisini az önce denedi, içinde Ender olmadan.”</p>

  <p>“Bunu nasıl yapabildi,” diye sordu Valentine.</p>

  <p>“Peter,” dedi Miro. “Jane onu Dışarıya götürdü ve hemen içeriye getirdi. Peter de onun aiüasını kapsayabiliyor, eğer bu işlem gerçekten böyle yapılıyorsa.”</p>

  <p>Kadın korkusunu belirten bir sesle konuştu, “O da-”</p>

  <p>“Bir şey yarattı mı? Hayır.” Miro öyle çarpık ve ekşi bir ifadeyle sırıttı ki, Valentine bunun Miro’nun üzüntüsünden ileri geldiğini düşündü. “Peter bunun, kendi zihninin Ender’den daha berrak ve sağlıklı olmasından kaynaklandığını iddia ediyor.”</p>

  <p>“Belki öyledir,” dediValentine.</p>

  <p>“Bense bunun oradaki filotların hiçbirinin onun modelinin bir parçası olmak istememelerinden kaynaklandığını söylüyorum. Çok çarpık.”</p>

  <p>Valentine biraz gülümsedi.</p>

  <p>O sırada Piskopos yanlarına geldi. İkisi ayrılmak için en sona kalanlar arasında olduklarından, kilisenin önünde yalnızdılar.</p>

  <p>“Yeni vaftizi kabul ettiğin için teşekkür ederim,” dedi Piskopos.</p>

  <p>Miro başını eğdi. “Şimdiye kadar günahlarıyla birlikte aklanmak çok az insana nasip olmuştur.”</p>

  <p>“Valentine, kusura bakma senin adaşını kabul edemedim.” </p>

  <p>“Üzülmeyin Piskopos Peregrino. Anlıyorum. Sizinle aynı fikirde bile olabilirim.”</p>

  <p>Piskopos başını salladı. “Eğer onlar, şey yapsalardı daha iyi olurdu.”</p>

  <p>“Buradan ayrılsalar mıydı?” diye sordu Miro. “İsteğinize kavuşacaksınız. Peter yakında gitmiş olacak, o güvertedeyken Jane bir gemiyi yönetebilir. Kuşkusuz aynı şey genç Val için de geçerli.” “Hayır,” dedi Valentine. “O gidemez. O çok... ”</p>

  <p>“Genç mi?” diye sordu Miro. Eğleniyor gibi görünüyordu. “Her ikisi de Ender’in bildiği her şeyi bilerek aynı anda doğdular. Vücuduna rağmen, kızı çocuk olarak tanımlayamazsın.”</p>

  <p>“Eğer doğmuş olsalardı,” dedi Piskopos, “gitmek zorunda kalmazlardı.”</p>

  <p>“Siz istediğiniz için buradan gitmiyorlar,” dedi Miro. “Gidiyorlar, çünkü Peter Ela’nın yeni virüsünü Path’a teslim edecek ve Genç Val’in gemisi de Pequeninolarla Ana Kraliçelerin yerleştirilebileceği gezegenler arayacak.”</p>

  <p>“Kızı böyle bir göreve gönderemezsin,” dedi Valentine.</p>

  <p>“Onu yollamayacağım,” dedi Miro. “Onu yanıma alacağım, daha çok, o beni yanına alacak. Ben de gitmek istiyorum. Orada ne gibi tehlikeler varsa, üstüme alacağım. Kız güvende olacak, Valentine.”</p>

  <p>Valentine hâlâ başını sallıyordu, ama şimdiden yenilgiye uğrayacağını biliyordu. Ne kadar genç görünse de, Genç Val’in kendisi gitmek için ısrar edecekti, çünkü eğer gitmezse, sadece bir yıldız gemisi yolculuk yapacaktı ve yolculuk yapan Peter olacağına göre, geminin iyi bir amaçla kullanılıp kullanılmayacağını bilmenin imkânı yoktu. Uzun vadede Valentine bile bunun gerekliliği önünde eğilecekti. Genç Val ne gibi tehlikelere maruz kalacaksa, bu Planter, Peder Estevâo ve Glass gibi diğerlerinin göğüsledikleri tehlikelerden daha kötü değildi.</p>

  <p>&nbsp;</p>

  <p class="center">* * *</p>

  <p>&nbsp;</p>

  <p>Pequeninolar Planter’ın ağacında toplandılar. Bu ilk olarak Recoladayla üçüncü hayata geçen o olduğu için Glass’ın ağacı olabilirdi, fakat onunla konuşmayı başardıkları zaman ilk sözcükleri virüs öldürücü ve Recoladayı ağacının ötesindeki dünyaya yayma fikrinin kendisine ait olduğunu kesinlikle reddetmek olmuştu. Bu onur Planter’a ait diye açıkladı ve kardeşlerle eşler sonunda ona katıldılar.</p>

  <p>Ender şimdi birçok yıl önce üçüncü hayata geçmesi için ekerek yardım ettiği Human’a yaslanmıştı. Pequeninolarin Descolada'dan özgürleştirilmesi Ender için tam bir mutluluk anı olabilirdi, ancak tüm bu süre boyunca Peter yanındaydı.</p>

  <p>“Zayıflık zayıflığı kutluyor,” dedi Peter. “Planter başarısız oldu ve işte onu onurlandırıyorlar, oysa Glass başarılı oldu ve işte orada, deney alanında tek başına duruyor ve bunun en aptalca yanı, aiüası orada olmadığından bunun Planter için bir anlamı olmaması.”</p>

  <p>“Planter’a bir şey ifade etmeyebilir,” dedi Ender-ayrıca bu tümüyle emin olmadığı bir noktaydı- “ama buradaki insanlara bir şey ifade ediyor.”</p>

  <p>“Evet,” dedi Peter, “onların zayıf olduklarını ifade ediyor.” </p>

  <p>“Jane seni Dışarı'ya götürdüğünü söyledi.”</p>

  <p>“Kolay bir yolculuktu,” dedi Peter. “Bir dahaki sefere hedefim Lusitania olmayacak.”</p>

  <p>“Ela’nın virüsünü Path’a götürmeyi planladığını söyledi.”</p>

  <p>“İlk durağım,” dedi Peter. “Ama buraya geri dönmeyeceğim. Buna güven, yaşlı çocuk.”</p>

  <p>“Gemiye ihtiyacımız var.”</p>

  <p>“Elinde yanlışlıkla meydana gelen o tatlı küçük kız var,” dedi Peter, “ayrıca, eğer ben ve Valzinha gibi onları yönetecek yeterli yaratık yumurtlarsan, o böcek piçi sana düzinelerce yıldız gemisi yaratabilir.”</p>

  <p>“Seni son kez gördüğüme sevineceğim.”</p>

  <p>“Ne yapmaya niyetli olduğumu merak etmiyor musun?” </p>

  <p>“Hayır,” dedi Ender.</p>

  <p>Bu yalandı ve elbette Peter bunu biliyordu. “Hiçbirinizin yapmak için ne beyni ne de yüreği olmadığı bir şey yapmaya niyetliyim. Filoyu durdurmayı düşünüyorum.”</p>

  <p>“Nasıl? Sihirli bir şekilde bayrak gemisinde ortaya çıkarak mı?” </p>

  <p>“Şey, eğer iş en kötüsüne kalırsa, aziz dostum, onlar orada olduğumun farkına bile varmadan her zaman filoya bir K.D. Aygıtı yollayabilirim, ama bunun pek yararı olmaz, değil mi? Filoyu durdurmak için Kongre’yi durdurmak zorundayım; Kongre’yi durdurmak için de kontrolü ele almam gerek.”</p>

  <p>O anda Ender bunun ne anlama geldiğini anladı. “Demek yeniden Hegemon olabileceğini düşünüyorsun? Eğer başarırsan Tanrı insanlığın yardımcısı olsun.”</p>

  <p>“Neden olmayacakmışım?” dedi Peter. “Daha önce bir kez yaptım ve o kadar da fena değildim. Senin bilmen gerek, kitabı kendin yazdın.”</p>

  <p>“O gerçek Peter’dı,” dedi Ender. “Senin gibi, nefret ve korkularımın hayalinden oluşan çarpık bir uyarlaması değil.”</p>

  <p>Peter’in bu sert sözlere öfkelenmeye yetecek bir ruhu var mıydı? Ender, en azından bir an için Peter’in durakladığını ve yüzünün ifade değiştirdiğini -ne ifadesi? İncinme? Yoksa sadece öfke mi?- gördüğünü düşündü.</p>

  <p>Bu anlık duraklamadan sonra, Peter. “Artık gerçek Peter’im,” diye yanıtladı. “Ayrıca daha önceki ustalığıma sahip olduğumu ümit etsen iyi olur. Ne de olsa, küçük Val’e Valentine ile aynı genleri vermeyi başardın. Belki ben de Peter’in aynısıyımdır.”</p>

  <p>“Belki domuzların kanatları vardır.”</p>

  <p>Peter güldü. “Eğer Dışarı’ya gider ve yeterince inanırsan, olur.”</p>

  <p>“Git o zaman,” dedi Ender.</p>

  <p>“Evet. Benden kurtulacağına memnun olduğunu biliyorum.” </p>

  <p>“Seni aynen insanlığın geri kalan kısmına aktararak mı? Bu da filoyu gönderdikleri için onlara yeterli caza olsun.” Ender Peter’i kolundan yakalayarak kendine çekti. “Bu kez beni çaresizliğe itebileceğini düşünme. Artık küçük bir çocuk değilim ve kontrolden çıkarsan seni yok ederim.”</p>

  <p>“Edemezsin,” dedi Peter. “Kendini daha kolay öldürürsün.” Tören başladı. Bu kez tantana, yüzük öpme ve vaaz yoktu. Sadece Ela ve yardımcıları virüs öldürücü bakteriyle doyurulmuş birkaç yüz şeker küpü ve içinde Recolada olan aynı sayıda ufak şişe getirdiler, cemaatin arasında dolaştılar ve her Pequenino şeker küpünü aldı, ağzında eriterek yuttu ve küçük şişenin içindekini içti.</p>

  <p>Peter monoton bir sesle, “Bu senin için verilen vücudumdur,” dedi. “Beni hatırlaman için.”</p>

  <p>“Hiçbir şeye saygın yok mu?” diye sordu Ender.</p>

  <p>“Bu senin için akıtılan kanimdir. İçince beni hatırlaman için.” Peter gülümsedi. “Vaftiz olmadığım halde katılabildiğim bir ayin bu.”</p>

  <p>“Sana şunu söyleyebilirim," dedi Ender. “Henüz seni temizleyecek bir vaftiz keşfedilmedi.”</p>

  <p>“Bahse girerim ki bunu bana söyleyebilmek için bütün hayatın boyunca aklında tuttun.” Peter, kulağına yerleştirilmiş olan ve onu Jane’e bağlayan mücevheri görebilmesi için Ender’e döndü. Göstermek istediği şeyi Ender’in fark etmemesi olasılığına karşı mücevhere oldukça gösterişli bir şekilde dokundu. “Sadece unutma, burada bilgelik kaynağım var. Eğer unutursan sana ne yaptığımı gösterecek. Eğer gittiğim anda beni unutmazsan.”</p>

  <p>“Seni unutmayacağım,” dedi Ender.</p>

  <p>“Benimle birlikte gelebilirsin,” dedi Peter.</p>

  <p>“Dışarı’da senin daha fazlalarını yapmayı göze almayı mı?” </p>

  <p>“Yol arkadaşları işime yarardı.”</p>

  <p>“Sana şunu söyleyeyim, Peter, benim senden tiksindiğim kadar, bir gün sen de kendinden tiksineceksin.”</p>

  <p>“Asla,” dedi Peter. “Ben senin kadar kendime karşı tiksinti dolu değilim. Ayrıca, bana yol arkadaşları yapmayacaksan, yolda kendim hallederim.”</p>

  <p>“Bundan kuşkum yok,” dedi Ender.</p>

  <p>Şeker küpleri ve şişeler onlara geldi; yediler ve içtiler. “Özgürlüğün tadı,” dedi Peter. “Nefis.”</p>

  <p>“Öyle mi?” dedi Ender. “Hiç anlamadığımız bir türü öldürüyoruz.”</p>

  <p>“Ne demek istediğini anlıyorum,” dedi Peter. “Kendisini ne kadar kusursuzca yok ettiğini anlayabilen bir rakibi yok etmek çok daha eğlenceli.”</p>

  <p>Sonra, sonunda, Peter gitti.</p>

  <p>Ender törenin sonuna kadar kaldı ve oradakilerden çoğuyla sohbet etti: Human ve Rooter, elbette, sonra Valentine, Ela, Quanda ve Miro.</p>

  <p>Ancak, yapacağı başka bir ziyaret daha vardı. Daha önce birkaç kez yaptığı, hepsinde bir kelime söylenmeden reddedildiği bir ziyaret, ama bu kez, Novinha onunla konuşmak için dışarı çıktı. Öfke ve yasla dolu olmak yerine daha sakin görünüyordu.</p>

  <p>“Çok daha huzur içindeyim,” dedi. “Nedeni ne olursa olsun, sana karşı olan öfkem haksızdı.”</p>

  <p>Ender bu sözleri duyduğuna çok memnun olmuştu, ama kullandığı terimlere şaşırmıştı. Novinha hiç haksızlığından bahsetmiş miydi?</p>

  <p>“Buraya oğlumun belki de Tanrı’nın amaçlarını yerine getirdiğini görmek için geldim,” dedi Novinha. “Yani sen onu durduramazdın, çünkü Tanrı, o zamandan beri gerçekleşen mucizeleri başlatmak için onun Pequeninolara gitmesini istedi.” Ağladı. “Miro bana geldi. İyileşmiş. Oh, ne de olsa Tanrı merhametlidir ve öldüğüm zaman cennette tekrar Quim’e kavuşacağım.”</p>

  <p>Döndürülmüş, diye düşündü Ender. Bunca yıl kiliseyi küçümsedikten ve sadece Lusitania kolonisinin bir parçası olmak için Katolikliğe iştirak ettikten sonra, İsa'nın Aklı’nın Çocukları’nda geçirdiği bu haftalar onu döndürmüş. Buna memnun oldum. Benimle yeniden konuşuyor.</p>

  <p>“Andrew,” dedi kadın, “yeniden birlikte olmamızı istiyorum.”</p>

  <p>Ender rahatlama ve sevinçten ağlamak isteyerek onu kucaklamak için uzandı, ama kadın onun temasından kaçındı.</p>

  <p>“Anlamıyorsun,” dedi Novinha. “Seninle birlikte eve gitmek istiyorum. Artık benim evim burası.”</p>

  <p>Haklıydı, anlamamıştı, ama şimdi anlıyordu. Novinha sadece Katolikliğe döndürülmekle kalmamıştı. Karı kocanın bir araya gelebildikleri, sadece birlikte olabildikleri ve evliliklerinin ortasında devamlı perhizde olmaya yemin etmelerini gerektiren, tam fedakârlık isteyen bu düzene de döndürülmüştü. “Novinha,” dedi Ender, “Kendimde İsa’nın Aklı’nın Çocukları’ndan biri olabilecek inanç ve gücü görmüyorum.”</p>

  <p>“Gördüğün zaman,” dedi kadın, “seni burada bekliyor olacağım.”</p>

  <p>“Seninle birlikte olabilmem için tek ümit bu mu?” diye fısıldadı Ender. “Senin birlikteliğini elde edebilmek için yeminle vücudunu reddetmek.”</p>

  <p>“Andrew,” diye fısıldadı kadın. “Seni özlüyorum. Fakat yıllarca zina yaparak işlediğim günahlar nedeniyle şimdi tek mutluluk ümidim vücudu reddederek ruhun içinde yaşamak. Eğer gerekiyorsa bunu yalnız yapacağım. Ama seninle beraber - oh, Andrew, seni özledim.”</p>

  <p>Ben de seni özledim, diye düşündü Ender. “Seni nefes almak kadar özledim,” diye fısıldadı. “Ama bunu benden isteme. Benimle gençliğimizin sonunu harcayıncaya kadar karım olarak yaşa, sonra, arzu gevşediği zaman birlikte buraya geri dönebiliriz. O zaman mutlu olurum.”</p>

  <p>“Anlamıyor musun?” dedi kadın. “Bir anlaşma yaptım. Söz verdim.”</p>

  <p>“Bana da bir söz verdin,” dedi Ender.</p>

  <p>“Sana ettiğim yemini tutmak için Tanrı’ya ettiğim yemini bozacak mıyım?”</p>

  <p>“Tanrı bunu anlayacaktır.”</p>

  <p>“Tanrı’nın sesini hiç işitmeyen biri için onun neyi isteyip neyi istemediğini söylemek ne kolay.”</p>

  <p>“Bugünlerde onun sesini duyuyor musun?”</p>

  <p>“Bir İlâhî yazarı gibi, kalbimde onun şarkısını işitiyorum. Tanrı benim çobanımdır. İstemeyeceğim.”</p>

  <p>“Yirmi üçüncü. Benim işittiğim tek şarkı ise yirmi ikinci.”</p>

  <p>Kadın hüzünle gülümsedi, ‘“sizler, neden beni yüzüstü bıraktınız’” diye seslendirdi.</p>

  <p>“Ve Bashan’ın boğalarıyla ilgili kısmı,” dedi Ender. “Her zaman kendimi boğalarla çevrilmiş gibi hissetmişimdir.”</p>

  <p>Kadın güldü. “Gelebildiğin zaman bana gel,” dedi. “Hazır olduğun zaman burada olacağım."</p>

  <p>Sonra Ender’in yanından ayrıldı.</p>

  <p>“Bekle.”</p>

  <p>Kadın bekledi.</p>

  <p>“Sana virüs öldürücüyü ve Recoladayı getirdim.”</p>

  <p>“Ela’nın zaferi,” dedi Novinha. “Bu benim ötemdeydi, biliyorsun. İşimi terk etmem size bir şeye mal olmadı. Benim zamanım geçti ve Ela beni fazlasıyla aştı.” Novinha şeker küpünü aldı, bir an erimesine izin verdi sonra yuttu.</p>

  <p>Sonra küçük şişeyi akşam ışığına doğru tuttu. "Kırmızı gökyüzüyle içindeki her şey ateş almış gibi gözüküyor.” İçti, sanki tadını korumak istermiş gibi yavaşça yudumladı, gerçekten. Ancak, Ender’in bildiği kadarıyla, tadı acıydı ve içtikten sonra uzun süre insanın ağzından gitmiyordu.</p>

  <p>“Seni ziyaret edebilir miyim?”</p>

  <p>“Ayda bir kez,” dedi kadın. Yanıtı o kadar hızlıydı ki, Ender onun bu soruyu daha önceden düşündüğünü, bir karara vardığını ve bu kararını değiştirmek niyetinde olmadığını anladı.</p>

  <p>“O zaman ayda bir seni ziyaret edeceğim,” dedi Ender.</p>

  <p>“Bana katılmaya hazır oluncaya kadar,” dedi Novinha.</p>

  <p>“Bana dönmeye hazır oluncaya kadar,” dedi Ender.</p>

  <p>Fakat Ender onun eğilmeyeceğini biliyordu. Novinha öyle kolayca fikrini değiştiren bir insan değildi. Geleceğinin sınırlarını çizmişti.</p>

  <p>Gücenmiş, öfkelenmiş olması gerekirdi. Onu reddeden bir kadınla olan evliliğinden kurtulmak için kıyameti koparması gerekirdi, ama özgürlüğünü neden isteyebileceğini bile düşünemiyordu. Artık hiçbir şey benim elimde değil, diye fark etti. Geleceğin hiçbir kısmı bana bağlı değil. Çalışmalarım, iyi veya kötü, bitti ve şimdi gelecek üzerindeki tek etkim, çocuklarımın yaptıkları olacak, şu halleriyle; canavar Peter, olamayacak derecede kusursuz çocuk Val.</p>

  <p>Ya Miro, Grego, Quara, Ela, Olhado, onlar da benim çocuklarım değil mi? Bu yere gelmeden yıllar önce Libo’nun aşkı ve Novinha’nın vücudundan gelseler de onların yaratılmasına yardım ettiğimi iddia edemez miyim?</p>

  <p>Onu neden aradığını tam olarak anlamasa da, Genç Val’i bulduğunda karanlık olmuştu. Kız, Plikt’le birlikte Olhado’nun evindeydi; ancak Plikt gölgeli duvara yaslanmış olduğundan yüzü pek seçilmiyordu, ama Genç Val Olhado’nun çocuklarının arasında, onlarla oynuyordu.</p>

  <p>Elbette onlarla oynayacak, diye düşündü Ender. Anılarımdan oldukça fazla deneyim sahibi olarak fırlamış olsa da, kendisi de bir çocuk.</p>

  <p>Ama kapı eşiğinde durmuş, izlerken, kızın çocuklarla eşit şekilde oynamadığını fark etti. Val’in daha çok dikkat ettiği Nimbo’ydu. O kitle saldırısı gecesi birkaç yerinden yanan çocuk. Çocukların oynadığı oyun yeterince basitti, ancak onların birbirleriyle konuşmalarını engelliyordu. Yine de Nimbo ve Genç Val arasında belirgin bir konuşma vardı. Kızın ona gülümsemesi sıcaktı, aşığını cesaretlendiren bir kadın gibi değil, daha çok bir kız kardeşin sessizce erkek kardeşine yolladığı sevgi, sırdaşlık ve güven bakışıydı.</p>

  <p>Onu iyileştiriyor, diye düşündü Ender. Tıpkı birçok yıl önce Valentine’in beni iyileştirdiği gibi. Sözcüklerle değil, yanımda olarak.</p>

  <p>Onu, bu yeteneği bile yerinde olarak yaratmış olabilir miyim? Onun hakkındaki hayalimde bu kadar gerçek ve güç mü var? O zaman belki Peter’in de içinde gerçek kardeşimin sahip olduğu her şey vardır, tehlikeli ve korkunç olan ama aynı zamanda yeni bir düzen yaratabilen her şey.</p>

  <p>Ne kadar denese de Ender kendini bu öyküye inandıramadı. Genç Val’in gözlerinde iyileştirme olabilirdi, ama Peter’in içinde bunların hiçbiri yoktu. O, Ender’in korkunç bir odada defalarca öldükten sonra, sonunda içindeki Peter unsuruna sarılıp yola devam ettiği Fantezi Oyunu’nda aynadan kendisine baktığını gördüğü yüzdü.</p>

  <p>Peter’e sarıldım ve bütün bir halkı yok ettim. Onu içime aldım ve soykırım işledim. O zamandan beri, bunca yıl boyunca, ondan kurtulduğumu sandım. Çünkü yok olmuştu, ama beni hiç terk etmedi. Dünyadan elini ayağını çekip İsa’nın Aklı’nın Çocukları tarikatına katılmak fikri, bunda onu çeken çok şey vardı. Belki orada, Novinha ve o, kendilerini bunca yıldır içlerinde yaşayan şeytanlardan kurtarabilirlerdi. Bu gece olduğu kadar, diye düşündü Ender, Novinha hiçbir zaman böyle huzur içinde olmamıştı.</p>

  <p>Kapının eşiğinde dururken Genç Val onu fark etti ve yanına geldi.</p>

  <p>“Neden buradasın?” diye sordu.</p>

  <p>“Seni arıyordum,” dedi Ender</p>

  <p>“Plikt ve ben geceyi Olhadolarda geçireceğiz,” dedi kız. Nimbo’ya baktı ve gülümsedi. Çocuk da budalaca sırıttı.</p>

  <p>Ender yumuşak bir ifadeyle, “Jane yıldız gemisiyle gideceğini söylüyor,” dedi.</p>

  <p>“Eğer Peter Jane’i içinde tutabiliyorsa, ben de tutabilirim,” diye yanıtladı kız. “Miro benimle birlikte geliyor. Yaşanılabilir gezegenler bulmak için.”</p>

  <p>“Sadece sen istersen,” dedi Ender.</p>

  <p>“Aptallaşma,” dedi kız. “Ne zamandan beri sen sadece kendi istediğini yaptın. Ben yapılması gerekeni yapacağım, yapabileceğim tek şeyi.”</p>

  <p>Ender onayladı.</p>

  <p>“Bunun için mi gelmiştin?” diye sordu kız.</p>

  <p>Ender yine onayladı. “Sanırım,” dedi.</p>

  <p>“Yoksa bu yüze sahip olan kızı son gördüğün zamanki çocuk olmak istediğin için mi geldin?”</p>

  <p>Bu sözcükler acı vericiydi, Peter’in kalbinde ne olduğunu tahmin etmesinden çok daha fazla. Kızın sevecenliği kendisinin hor görüsünden çok daha acı vericiydi.</p>

  <p>Kız onun yüzündeki acı ifadesini görmüş olmalıydı ve yanlış yorumladı. Ender kızın yanlış anlama yeteneğine sahip olması nedeniyle rahatlamıştı. Neyse, geride bana biraz mahremiyet kalmış.</p>

  <p>“Benden utanıyor musun?” diye sordu kız.</p>

  <p>“Utanıyorum,” dedi Ender. “Bilinçsiz zihnimin böyle ortaya çıkmasına. Ama utanmıyorum. Senden hayır.” Nimbo’ya baktı, sonra da kıza. “Burada kal ve başladığın şeyi bitir.”</p>

  <p>Kız hafifçe güldü. “O iyi bir şey yaptığını sanmış olan iyi bir çocuk.”</p>

  <p>“Evet,” dedi Ender. “Ama sonra ipini ondan kopardı.”</p>

  <p>“Ne yaptığını bilmiyordu,” dedi kız. “Davranışlarının sonuçlarını anlamazsan, nasıl bu nedenle suçlanabilirsin?”</p>

  <p>Kızın Nimbo kadar kendisi, Soykırımcı Ender hakkında da konuştuğunu biliyordu. “Suçu üstüne almazsın,” diye yanıtladı. “Ama sorumluluğu alırsın. Neden olduğun yaraları iyileştirmek için.”</p>

  <p>“Evet,” dedi kız. “Neden olduğun yaralar için, ama dünyanın bütün yaraları için değil.”</p>

  <p>“Oh?” diye sordu Ender. “Neden olmasın? Onları sen iyileştirmek istediğin için mi?”</p>

  <p>Kız güldü, hafif, kızca bir gülüş. “Hiç değişmedin, Andrew,” dedi. "Tüm bu yıllar boyunca, hiç.”</p>

  <p>Ender ona gülümsedi, hafifçe kucakladı ve onu odanın ışığına yolladı. Kendisi, karanlığa döndü ve eve doğru yola koyuldu. Yolunu bulması için yeterli ışık vardı, yine de birkaç kez tökezledi ve yolunu kaybetti.</p>

  <p>“Ağlıyorsun,” dedi Jane kulağına.</p>

  <p>“Bu o kadar mutlu bir gün ki,” dedi Ender.</p>

  <p>“Öyle, biliyorsun. Bu gece sana acıyan tek kişi sensin.”</p>

  <p>“İyi, o zaman,” dedi Ender. “Eğer tek kişi bensem, en azından bir kişi var demektir.”</p>

  <p>“Ben varım,” dedi Jane. “İlişkimiz her zaman tertemiz kaldı.” </p>

  <p>“Hayatımda yeterince temizlik yaşadım,” diye yanıtladı Ender. “Daha fazlasını ummuyordum.”</p>

  <p>“Herkes sonunda temizlenir. Herkesin ölümcül günahların ulaşamayacağı bir yerde sonu gelir.”</p>

  <p>“Ama ben ölmüş değilim,” dedi Ender. “Yoksa öyle miyim?” </p>

  <p>“Burası cennete benziyor mu?” diye sordu Jane.</p>

  <p>Ender tatsız bir ifadeyle güldü.</p>

  <p>“Peki, o zaman sen ölmüş olamazsın.”</p>

  <p>“Unutuyorsun,” dedi Ender. “Burası rahatça cehennem olabilir.”</p>

  <p>“Öyle mi?” diye sordu Jane.</p>

  <p>Ender başarılan şeyleri düşündü. Ela’nın virüslerini. Miro’nun iyileşmesini. Genç Val’in Nimbo’ya karşı sevecenliğini. Novinha’nın yüzündeki huzurlu tebessümü. Dünyaları arasındaki geçişte özgürlüğün başlaması nedeniyle Pequeninolarin sevincini. Virüs öldürücünün şimdiden koloniyi çevreleyen capimi gitgide genişleyerek yok ettiğini biliyordu; artık diğer ormanlara da sıçramış olmalıydı, yerini dilsiz ve pasif Recolada’ya terk etmekte olan Descolada artık çaresizdi. Bütün bu değişikliklerin cehennemde olmasına kesinlikle imkân yoktu.</p>

  <p>“Sanırım hâlâ yaşıyorum,” dedi.</p>

  <p>“Ben de,” dedi Jane. “Bu da bir şey. Peter ve Val, zihninden fışkıran sadece onlar değil.”</p>

  <p>“Hayır, değiller.”</p>

  <p>“Önümüzde yaklaşan zor günler olsa da, ikimiz de yaşıyoruz.”</p>

  <p>Ender ileride Jane’i neyin beklediğini hatırladı, zihinsel çökme sadece haftalar ötedeydi ve Ender kendi kayıpları konusunda homurdanıp durduğu için utandı. “Hiç sevilmemektense,” dedi, “sevilip yok olmak daha iyidir.”</p>

  <p>“Bu bir klişe olabilir,” dedi Jane, “ama onun gerçek olmayacağı anlamına gelmez.”</p>
</body>
</html>
