<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.3.css" rel="stylesheet" type="text/css" />
</head>

<body>
  <h1 class="chapternumber sigil_not_in_toc">-7-</h1>

  <h1 class="chaptername" id="sigil_toc_id_7">SIRDAŞ HİZMETÇİ</h1>

  <div class="quote">
    <p>"Eski günlerde, yıldız gemilerinizi bir sürü dünyaya yerleşmek üzere yolladığınız zaman, sanki aynı ormanda duruyormuş gibi her zaman birbirinizle konuşabildiğiniz doğru mu?"</p>

    <p>"Sizin için de aynı olacağını tahmin ediyoruz. Yeni babağaçlar büyüdüğü zaman, sizinle beraber olacaklar. Filotik ilişkiler uzaklık nedeniyle etkilenmez."</p>

    <p>"Ama bağlanmış olacak mıyız? Yolculuğa ağaç yollamayacağız. Sadece erkek kardeşler, birkaç kadın ve yeni nesli üretsinler diye yüz küçük anne. Yolculuk en azından onlarca yıl sürecek. Oraya vardıkları zaman, erkek kardeşlerin en iyileri üçüncü hayata yollanacak, fakat babaağaçların küçüklere babalık edecek kadar yaşlanmaları için en azından bir yıl geçmesi gerekir. O yeni dünyadaki ilk babaağaç bizimle nasıl konuşacağını nasıl bilecek. Nerede olduğunu bilmeden onu nasıl selamlayacağız?"</p>
  </div>

  <p>Qing-jao’nun yüzünden ter akıyordu. Öne eğilmiş olduğu için, damlalar yanakları boyunca ve gözlerinin altından kayarak burnunun ucunda toplanıyordu. Oradan da çeltik tarlasının çamurlu suyuna, ya da suyun biraz dışında olan yeni pirinç fidelerinin üstüne damlıyordu.</p>

  <p>“Neden yüzünü silmiyorsun, kutsal olan?”</p>

  <p>Qing-jao onunla konuşacak kadar yaklaşanın kim olduğunu görmek için başını kaldırdı. Erdemli çalışma grubunda, diğerleri onun pek yakınında çalışmıyorlardı, tanrıların konuştuğu biriyle birlikte olmak onları çok sinirli yapıyordu.</p>

  <p>Bu bir kızdı, Qing-jao’dan daha gençti, belki on dört yaşında, saçları çok kısa kesilmiş bir erkek çocuğa benziyordu. Qing-jao’ya açık bir merakla bakıyordu. Kızda Qing-jao’nun biraz tuhaf ve oldukça rahatsız edici bulduğu bir açıklık, kesin bir utanmazlık vardı. İlk düşüncesi kıza aldırmamak oldu.</p>

  <p>Ama aldırış etmemek, kibirli bir davranış olacaktı; bu tıpkı, ‘Ben tanrıların konuştuğu biri olduğum için, bana hitap edildiğinde cevap vermek zorunda değilim’ demek gibi bir şey olacaktı. Kimse onun yanıtlamayış nedeninin büyük Han Fei-tzu’nun ona verdiği olanaksız görevin zihnini fazlasıyla meşgul etmesi nedeniyle olduğunu ve başka bir şeyi düşünmenin ona acı verdiğini bilemezdi.</p>

  <p>Bu nedenle yanıtladı, ama bir soruyla. “Neden yüzümü sileyim?”</p>

  <p>“Gıdıklamıyor mu? Ter, aşağı damlıyor. Gözlerine girip yakmıyor mu?”</p>

  <p>Qing-jao birkaç saniye için kafasını öne, işine eğdi ve bu kez bilinçli olarak nasıl olduğunu hissetti. Gerçekten gıdıklıyordu ve gözlerindeki ter gerçekten yakıyordu. Aslında oldukça rahatsız edici ve sinirlendiriciydi. Dikkatle, Qing-jao ayağa kalkmak için doğruldu ve şimdi bunun, sırtının durum değiştirmesini protesto edişinin, acısını hissediyordu. “Evet,” dedi kıza. “Gıdıklıyor ve batıyor.”</p>

  <p>“O zaman sil,” dedi kız. “Kolunun yeniyle.”</p>

  <p>Qing-jao elbisesinin koluna baktı. Kollarının teriyle çoktan sırılsıklam olmuştu. “Silmenin yararı olur mu?” diye sordu.</p>

  <p>Şimdi, düşünmemiş olduğu bir şeyi keşfetmek sırası kızdaydı. Bir an düşünceli göründü; sonra koluyla kendi alnını sildi.</p>

  <p>Sırıttı, “Hayır, kutsal olan, bir parça bile yardımcı olmuyor.”</p>

  <p>Qing-jao ciddiyetle başını salladı ve tekrar işine eğildi. Ama şimdi terin gıdıklaması, gözlerindeki batma, sırtındaki ağrı, hepsi onu çok rahatsız ediyordu. Rahatsızlığı onu düşüncelerinden uzaklaştırıyordu, oysa bunun tersinin olması gerekirdi. Bu kız, her kimse, onları göstererek dertlerine eklemişti ve aynı zamanda, tuhaftır ki, Qing-jao’nun vücudunun rahatsızlığının farkına varmasını sağlayarak, onu kafasını çekiçleyen düşüncelerden kurtarmıştı.</p>

  <p>Qing-jao gülmeye başladı.</p>

  <p>“Bana mı gülüyorsun, kutsal olan?” diye sordu kız.</p>

  <p>“Sana kendi yolumla teşekkür ediyorum,” dedi Qing-jao. “Kalbimden büyük bir sıkıntıyı kaldırdın, bir anlık bile olsa.”</p>

  <p>“İşe yaramadığı halde alnını silmeni söylediğim için bana gülüyorsun.”</p>

  <p>“Gülüş nedenimin bu olmadığını söyledim,” dedi Qing-jao. Tekrar ayağa kalktı ve doğrudan kızın gözlerine baktı. “Yalan söylemem.”</p>

  <p>Kız utanmış görünüyordu. Bir tanrılarla konuşan, Qing-jao’nun şimdi kullandığı tonu kullandığı zaman, başkaları hemen eğilir ve saygı gösterirdi. Ama bu kız sadece dinledi, Qing-jao’nun sözlerini ölçtü ve başıyla onayladı.</p>

  <p>Qing-jao’nun ulaşabileceği bir tek sonuç vardı. “Sen de bir tanrılarla konuşan mısın?”</p>

  <p>Kızın gözleri büyüdü. “Ben mi?” dedi. “Ebeveynlerimin ikisi de çok aşağı tabakadandır. Babam tarlalarda gübre serper, annem bir lokantada bulaşık yıkar.”</p>

  <p>Bu elbette bir yanıt değildi. Gerçi tanrılar genellikle tanrılarla konuşanların çocuklarını seçerlerdi, ama bazen tanrının sesini hiç duymamış ebeveynlerin çocuklarıyla da konuştukları bilinirdi. Yine de eğer aileniz aşağı tabakadansa, tanrıların sizinle ilgilenmediğine inanılırdı ve aslında tanrıların ebeveynleri iyi eğitilmemiş olanlarla konuştukları pek nadirdi.</p>

  <p>“Adın ne?” diye sordu Qing-jao.</p>

  <p>“Si Wang-mu,” dedi kız.</p>

  <p>Qing-jao soluğunu tuttu ve gülmesini engellemek için eliyle ağzını kapadı. Fakat Wang-mu öfkeli görünmüyordu, sadece yüzünü buruşturdu ve sinirli göründü.</p>

  <p>Qing-jao konuşabildiği zaman, “Kusura bakma,” dedi. “Fakat bu isim, şeyin...”</p>

  <p>“Batı'nın Ana Kraliçesi,” dedi Wang-mu? “Ebeveynlerim bana böyle bir isim seçtikleri için elimden ne gelir?”</p>

  <p>“Bu soylu bir isim,” dedi Qing-jao. “Gönül atam büyük bir kadındı, ama sadece ölümlüydü, bir şair. Seninki tanrıların en eskilerinden biri.”</p>

  <p>“Bu ne işe yarar?” diye sordu Wang-mu? “Ebeveynlerim bana böyle seçkin bir tanrının ismini vermekle çok küstahça davranmışlar. Bu nedenle tanrılar benimle hiç konuşmayacak.”</p>

  <p>Wang-mu’nun böyle acı bir ifadeyle konuşması Qing-jao'yu üzdü. Qing-jao’nun onunla ne kadar istekle yer değiştirebileceğini bir bilseydi. Tanrıların sesinden kurtulmak! Yere eğilip tahta damarlarını bir daha asla izlemek zorunda kalmamak, kirlendikleri zaman dışında ellerini yıkamak zorunda kalmamak...</p>

  <p>Ancak, Qing-jao bunu kıza açıklayamazdı. Kız bunu nasıl anlayabilirdi ki? Wang-mu için, tanrıların konuştuğu insanlar, son derece akıllı, ulaşılamayan, seçkin bir sınıftı. Qing-jao, tanrılarla konuşanların çektikleri sıkıntıların aldıkları ödüllerden çok daha fazla olduğunu açıklasa, yalan gibi görünecekti.</p>

  <p>Fakat Wang-mu için tanrıların konuştuğu biri yaklaşılmaz değildi, Qing-jao ile konuşmuştu, değil mi? Bu nedenle Qing-jao yine de kalbindeki şeyi söylemeye karar verdi. “Si Wang-mu, tanrıların sesinden kurtulabilmek için hayatımın geri kalan kısmını memnuniyetle kör olarak yaşardım.”</p>

  <p>Wang-mu’nun ağzı dehşetle açıldı, gözleri büyüdü.</p>

  <p>Konuşmak bir hata olmuştu. Qing-jao hemen pişman oldu. “Şaka yapıyordum,” dedi.</p>

  <p>“Hayır,” dedi Wang-mu? “Şimdi yalan söylüyorsun. Demin doğru söylüyordun.” Yürürken çamurda ilerlemeye çalışarak, pirinç bitkilerini çiğneyerek, yaklaştı. “Hayatım boyunca, ipek elbiseler giyen, herkesin önlerinde eğildiği, her bilgisayar kendilerine açık olan, tahtırevanlarındaki koltuklarına kurulmuş tanrılarla konuşanların tapınağa götürülmelerini izledim. Konuştukları zaman sesleri müzik gibi. Böyle biri olmayı kim istemez?”</p>

  <p>Qing-jao açıkça yanıtlayamazdı, diyemezdi ki: Her gün tanrılar beni aşağılıyor ve kendimi temizlemem için bana saçma, anlamsız şeyler yaptırıyorlar ve ertesi gün her şey yeniden başlıyor.” Bana inanmayacaksın, Wang-mu, fakat bu hayat, buradaki tarlalarda, bu daha iyi.”</p>

  <p>“Hayır!” diye bağırdı Wang-mu? “Sana her şey öğretildi. Bilinecek her şeyi biliyorsun! Birçok dil konuşabiliyorsun, her türlü sözcüğü okuyabiliyorsun, benim düşüncelerim bir salyangozdan ne kadar yukarıda ise, sen de benim o kadar üstümde düşünebiliyorsun.”</p>

  <p>“Çok açık ve güzel konuşuyorsun,” dedi Qing-jao. “Okula gitmiş olmalısın.”</p>

  <p>“Okul!” dedi Wang-mu küçümseyerek. “Benim gibi çocuklara okulda aldırırlar mı ki? Okumayı öğreniriz, fakat sadece duaları ve sokak işaretlerini okuyabilecek kadar. Sayılarımızı öğreniriz, fakat sadece alışveriş yapabilecek kadar. Bilgelerin sözlerini ezberleriz, fakat sadece bize hayattaki yerimizle yetinmeyi ve bizden daha akıllı olanlara itaat etmemizi öğütleyenleri.”</p>

  <p>Qing-jao okulların böyle olduğunu bilemezdi. Okuldaki çocukların da, özel öğretmenlerinin kendisine öğrettikleri şeylerin aynısını öğrendiklerini sanıyordu. Fakat hemen Si Wang-mu’nun doğruyu söylemekte olabileceğini fark etti, otuz öğrenciye bir öğretmen, bir öğrenciye birçok öğretmenin Qing-jao’ya öğrettiklerini kesinlikle öğretemezdi.</p>

  <p>“Ailem çok alt tabakadan,” dedi Wang-mu? “Neden bana bir hizmetçinin bilmesi gerekenden fazlasını öğreterek zaman kaybetsinler? Çünkü bu benim hayattaki en büyük ümidim, yıkanarak temizlenmek ve zengin bir adamın evinde hizmetçi olmak. Bana yerleri nasıl temizleyeceğimi öğretirken çok dikkatliydiler.” Qing-jao evinin döşemelerinde geçirdiği, duvardan duvara tahta damarlarını izlediği saatleri düşündü. Hizmetçilerin döşemeleri bu kadar temiz ve cilalı tutmak için ne kadar çok çalıştıkları ve bu nedenle kendisinin bütün sürünmelerine rağmen elbiselerinin hiçbir zaman gözle görülecek kadar kirlenmediği, Qing-jao’nun hiç aklına gelmemişti.</p>

  <p>“Döşemeler hakkında bir şeyler biliyorum,” dedi Qing-jao.</p>

  <p>“Her şey hakkında bir şeyler biliyorsun,” dedi Wang-mu acı bir ifadeyle. “Bu nedenle tanrılarla konuşan biri olmanın ne kadar zor olduğunu bana söyleme. Tanrılar beni bir kez bile düşünmedi ve sana bir şey söyleyeyim, bu daha kötü.”</p>

  <p>Qing-jao sordu, “Benimle konuşmaktan neden korkmadın?”</p>

  <p>“Hiçbir şeyden korkmamaya karar verdim,” dedi Wang-mu? “Zaten bana hayatımın şimdiki halinden daha kötü ne yapabilirsin ki?”</p>

  <p>Seni hayatının her günü kanayıncaya kadar ellerini yıkayan biri yapabilirim.</p>

  <p>Ama sonra, Qing-jao birden bunun tersini düşündü ve bu kızın böyle bir şeyi daha kötü olarak düşünmeyebileceğini gördü. Belki de Wang-mu, sadece Qing-jao’nun bildiklerini bilebilmek için bilek kemiklerinde parçalanmış kanlı deri parçaları kalıncaya kadar ellerini memnuniyetle yıkardı. Qing-jao, babasının ona verdiği</p>

  <p>görevin olanaksızlığı karşısında kendini son derece baskı altında hissediyordu, ancak bu başarı veya başarısızlık görevi, tarihi değiştirecekti. Wang-mu tüm hayatını yaşayacak ve kendisine ertesi gün tekrarlanması gerekmeyen tek bir görev bile verilmeyecekti; Wang-mu’nun bütün hayatı, ancak kötü yaptığı zaman fark edilen ve konuşulan işi yapmakla geçecekti. Sonuçta, bir hizmetçinin yaptığı iş, temizlenme ayinleri kadar faydasız değil miydi?</p>

  <p>“Bir hizmetçinin hayatı zor olmalı,” dedi Qing-jao. “Henüz kiralanmamış olduğun için senin adına sevindim.”</p>

  <p>“Ebeveynlerim kadın olduğum zaman güzelleşmemi umutla bekliyorlar. O zaman beni hizmet için verirken daha yüksek kira bedeli alacaklar. Belki zengin bir adamın muhafızı beni karısı olarak ister; belki zengin bir hanım beni sırdaş hizmetçisi olarak alır.”</p>

  <p>“Zaten güzelsin,” dedi Qing-jao.</p>

  <p>Wang-mu omuz silkti. “Arkadaşım Fan-liu çalışıyor. Ve dediğine göre çirkin olanlar daha çok çalışırmış, çünkü evin erkekleri onları rahatsız etmezmiş. Çirkin olanlar kendi düşüncelerini düşünmekte özgürlermiş. Hanımlarına durmadan güzel şeyler söylemek zorunda değillermiş.”</p>

  <p>Qing-jao babasının evindeki hizmetçileri düşündü. Babasının hizmetçi kadınların hiçbirini rahatsız etmediğini biliyordu. Ve kimsenin ona güzel şeyler söylemesine gerek yoktu. “Benim evimde bunlar farklı,” dedi.</p>

  <p>“Ama ben senin evinde çalışmıyorum,” dedi Wang-mu?</p>

  <p>Şimdi, birden bütün resim berraklaşmıştı. Wang-mu onunla ani bir dürtüyle konuşmamıştı. Wang-mu onunla tanrılarla konuşan hanımın evinde kendisine bir hizmetçi olarak yer teklif edilmesi umuduyla konuşmuştu. Çünkü kızın bütün bildiği, özel öğrenimini yeni bitirmiş, tanrılarla konuşan genç hanım, Qing-jao’nun ilk yetişkin görevine başladığı ve ne bir kocaya ne de sırdaş hizmetçiye sahip olmadığı hakkında şehirde dolaşan dedikodulardı. Si Wang-mu kesinlikle bu konuşmayı yapabilmek için herhalde dolaylı bir yoldan Qing-jao ile aynı erdemli çalışma grubuna girmeyi başarmıştı.</p>

  <p>Bir an için Qing-jao öfkelendi. Sonra düşündü: Wang-mu yapmış olduğu şeyi neden yapmasın? Onun için olabilecek en kötü şey, ne yaptığını fark etmem, öfkelenmem ve onu işe almamam. O zaman şimdiki halinden daha kötü olmayacak. Ve eğer ne yaptığını fark etmez, onu sevmeye başlar ve işe alırsam, tanrılarla konuşan bir hanımın sırdaş hizmetçisi olacak.</p>

  <p>“Beni aldatabileceğini mi sandın?” diye sordu Qing-jao. “Seni hizmetçim olarak almamı istediğini bilmediğimi mi sanıyorsun?” Wang mu telaşlı, öfkeli ve korkmuş görünüyordu. Ancak akıllıca davranarak bir şey söylemedi.</p>

  <p>“Neden bana öfkeyle cevap vermiyorsun?” diye sordu Qing-jao. “Neden benimle seni işe almam için konuştuğunu inkar etmiyorsun?”</p>

  <p>“Çünkü doğru,” dedi Wang-mu? “Artık seni yalnız bırakayım.” Qing-jao’nun işitmek istediği buydu, dürüst bir yanıt. Wang-mu’nun gitmesine izin vermeye niyeti yoktu. “Bana söylediklerinin ne kadarı doğru? İyi bir eğitim istediğin hakkında? Hayatında hizmetçilikten başka bir şey yapmak istediğin hakkında?”</p>

  <p>“Hepsi,” dedi Wang-mu, sesinde bir tutku vardı. “Ama bundan sana ne? Sen tanrıların sesinin o korkunç sıkıntısını taşıyorsun.”</p>

  <p>Wang-mu son cümlesini o kadar küçümser ve alaycı bir ifadeyle söylemişti ki, Qing-jao neredeyse kahkahayla gülecekti. Fakat kahkahalarını tuttu. Wang-mu’yu şu anda olduğundan daha fazla öfkelendirmenin bir anlamı yoktu. “Si Wang-mu, Batı’nın Ana Kraliçesi’nin gönül kızı, seni sırdaş hizmetçim olarak tutacağım, fakat eğer söyleyeceğim şartlara razı olursan. Birincisi, öğretmenin olmama izin verecek ve senin için seçtiğim bütün derslere çalışacaksın. İkincisi, benimle her zaman eşitim gibi konuşacaksın, asla eğilmeyeceksin ve beni ‘kutsal olan’ diye çağırmayacaksın. Üçüncüsü... ”</p>

  <p>“Bunu nasıl yaparım?” dedi Wang-mu? “Eğer sana saygıyla davranmazsam, diğerleri benim değersiz olduğumu söyleyecek ve sen bakmadığın zaman beni cezalandıracaklar. Bu ikimiz için de utanç kaynağı olacak.”</p>

  <p>“Başkaları bizi görürken elbette saygı göstereceksin,” dedi Qing-Jao. “Fakat ikimiz yalnızken, sen ve ben, birbirimize eşit olarak davranacağız, yoksa seni geri yollarım.”</p>

  <p>“Üçüncü şart?”</p>

  <p>“Sana söylediğim hiçbir şeyi başka bir kimseye söylemeyeceksin.”</p>

  <p>Wang-mu’nun yüzü öfkesini açıkça belli ediyordu. “Bir sırdaş hizmetçi asla anlatmaz,” dedi. “Zihnimize engeller konmuştur.” </p>

  <p>“Engeller sana söylememen gerektiğini hatırlatır,” dedi Qing-jao. “Fakat söylemek istersen, onların etrafından dolanabilirsin.” Qing-jao kafasında Kongre’nin onca sırrı olduğu halde yaşayan babasının kariyerini düşündü. Kimseye bir şey söylememişti; aslında ara sıra Qing-jao’ya anlattıkları dışında söyleyecek kimsesi de yoktu. Eğer Wang-mu güvenilir biri çıkarsa, Qing-jao için birisi olacaktı. Hiçbir zaman babasının olduğu kadar yalnız olmayacaktı. “Beni anlamadın mı?” diye sordu Qing-jao. “Başkaları seni sırdaş hizmetçim olarak tuttuğumu sanacak. Fakat sen ve ben aslında talebem olmak için geldiğini bileceğiz ve seni gerçekten arkadaşlığıma getiriyorum.”</p>

  <p>Wang-mu ona hayretle baktı. “Senin grubunda olmak ve seninle konuştuğum sırada bizi rahatsız etmemesi için grupbaşına rüşvet verdiğimi tanrılar sana çoktan söylediği halde, neden bunu yapıyorsun?”</p>

  <p>Elbette tanrılar Qing-jao’ya böyle bir şey söylememişti, ama o sadece gülümsedi. “Belki de tanrıların arkadaş olmamızı istediği neden aklına gelmiyor?”</p>

  <p>Utanan Wang-mu ellerini birleştirdi ve sinirli bir ifadeyle güldü; Qing-jao kızın ellerini tuttu ve Wang-mu’nun titrediğini fark etti. Demek göründüğü kadar cesur değildi.</p>

  <p>Wang-mu ellerine baktı, Qing-jao onun bakışını izledi. İkisinin de elleri, uzun süredir ayakta durdukları için kurumuş olan kir ve çamurla sıvanmıştı. “O kadar kirliyiz ki,” dedi Wang-mu?</p>

  <p>Qing-jao, hiçbir ceza gerektirmeyen erdemli çalışma kirine aldırmamaya çoktan alışmıştı. “Ellerim bundan çok daha kirliydi,” dedi Qing-jao. “Erdemli çalışmamız bittiği zaman benimle gel. Planımızı babama söyleyeceğim ve benim sırdaş hizmetçim olup olamayacağına o karar verecek.”</p>

  <p>Wang-mu’nun yüz ifadesi ekşidi. Qing-jao onun yüzünün böyle kolayca okunabilmesine memnundu. “Ne oldu?” diye sordu.</p>

  <p>“Babalar her zaman her şeye karar verirler,” dedi Wang-mu? Qing-jao, Wang-mu’nun böyle belirgin bir şeyi neden söylediğini merak ederken, onayladı. “Bu bilgeliğin başlangıcıdır,” dedi. “Ayrıca, annem öldü.”</p>

  <p>&nbsp;</p>

  <p class="center">* * *</p>

  <p>&nbsp;</p>

  <p>Erdemli çalışma, her zaman öğleden sonra erken saatlerde sona ererdi. Bu tarlalardan uzakta yaşayanların evlerine vaktinde dönmelerini sağlamak içindi. Ama aslında, erdemli çalışmanın sonunda bir parti verme geleneğinin gereğiydi. Çünkü öğleden sonra şekerlemesi yerine burada çalışmışlardı. Birçok insan erdemli çalışmadan sonra, sanki bütün gece uyanık kalmış gibi, kendini sersemlemiş, diğerleri de kendilerini hantal ve aksi hissederdi. Bunların hepsi dostlarla beraber yiyip içmek, kaçırdıkları uykuyu ve günün zor çalışmasını telafi etmek ve kendilerini erkenden yatağa atmak için birer mazeretti.</p>

  <p>Qing-jao kendisini rahatsız hissedenlerden biriydi; Wang-mu ise belli ki sersemleyen gruptandı. Veya bu belki de Lusitania Filosu Qing-jao’nun zihninde büyük baskı oluştururken, Wang-mu’nun tanrılarla konuşan bir kız tarafından sırdaş hizmetçiliğe kabul edilmesinden geliyordu. Qing-jao, Wang-mu’yu Han evine iş için müracaat edenlerin geçtiği işlemlerden -yıkanma, parmak izi, güvenlik kontrolü- geçirirken, sonunda Wang-mu’nun durmadan fıkırdayan sesini dinlemekten umutsuzluğa kapılarak oradan ayrıldı.</p>

  <p>Qing-jao odasına gitmek için merdivenleri çıkarken, Wang-mu'nun, “Yeni hanımım sizi öfkelendirdim mi?” diye korkuyla sorduğunu ve evin muhafızı Ju Kung-mei’nin ona, “Tanrılarla konuşanlar seninkinden başka seslere yanıt verirler, ufaklık,” dediğini duydu. Bu hoş bir yanıttı. Qing-jao babasının ev için seçtiklerinin kibarlık ve bilgeliğini sık sık takdir ederdi. Bu ilk işe alışında aynı akılcı seçimi yapmış olup olmadığını merak etti.</p>

  <p>Az sonra bu merakın yerini, böyle çabucak karar vermek ve daha önce babasına danışmamış olmakla kötü bir şey yaptığı düşüncesi aldı. Wang-mu ümitsiz, son derece uygunsuz bulunacaktı ve babası böyle aptalca davrandığı için onu azarlayacaktı.</p>

  <p>Babasının azarını düşünmek, tanrıların ani tekdirini getirmeye yeterliydi. Qing-jao kendisini kirli hissetti. Odasına koştu ve kapıyı kapadı. Tanrıların talep ettikleri ayinlerin ne kadar nefret edici ve onlara tapınmanın ne kadar boş olduğunu tekrar tekrar düşünebildiği halde, onların, babası ve Yıldızyolu Kongresi hakkında sadakatsizce düşünmelerine izin vermeleri ve bunun için hemen cezalandırılması, ne kadar acı bir ironiydi.</p>

  <p>Genellikle cezasını çekmek için yarım saat, bir saat, belki daha uzun zaman direnerek oyalanır, kendi kirliliğine katlanırdı. Ama bugün, temizlenme ayinine adeta açlık duyuyordu. Kendi yoluyla, ayinin bir mantığı vardı, bir yapısı vardı, bir başlangıcı ve bir sonu vardı, izlenecek kuralları vardı. Hiç de Lusitania Filosu problemi gibi değildi.</p>

  <p>Dizlerinin üstüne çökerek kasten görebildiği en soluk tahtadaki en ince ve en belirsiz damarı seçti. Bu zor bir kefaret olacaktı: Belki de bundan sonra tanrılar babasının verdiği görevin çözümünü ona göstermek için onun yeterince temizlenmiş olduğuna karar verirlerdi. Her defasında damarın izini kaybedip yeniden başlamak zorunda kaldığı için odanın sonuna kadar ilerlemesi yarım saatini aldı.</p>

  <p>Sonunda, erdemli çalışma nedeniyle tükenmiş ve çizgi izleme nedeniyle de gözleri acırken, çaresizce uyumak istedi; fakat bunun yerine, terminalinin önünde yere oturdu ve bu güne kadar yaptığı çalışmaların bir özetini çağırdı. Araştırmaları sırasında elde ettiği sonuçları inceleyip, yararsız saçmalıkları eledikten sonra, Qing-jao üç geniş olasılık kategorisine ulaşmıştı. Birincisi, kaybolmanın ışık hızında, doğal bir nedenle olduğu ve henüz izleyen astronomlar tarafından görülebilecek duruma gelmediğiydi. İkincisi, Ansible iletişiminin kaybolması ya bir sabotaj ya da filo komutasının bir kararı sonucuydu. Üçüncüsü, Ansible iletişimin kaybolmasının nedeni gezegen tarafındaki bir komploydu.</p>

  <p>Birinci kategori, filonun yolculuk şekli nedeniyle bir bakıma elenebiliyordu. Yıldız gemileri doğal bir görüngünün hepsini birden anında yok edeceği kadar yakın bir şekilde yolculuk yapmıyorlardı. Filo yola çıkmak için bir araya gelmemişti, Ansible bu gibi şeyleri bir zaman kaybı haline getiriyordu. Bunun yerine gemiler, filoya katılmak üzere görevlendirilince, nerede bulunuyorlarsa oradan Lusitania’ya doğru yola çıkmışlardı. Şimdi bile, hepsinin Lusitania çevresinde yörüngede olacakları yolculuğun bitmesine neredeyse bir yıl kaldığı halde, birbirlerinden o kadar uzaktaydılar ki, hiçbir doğal olay hepsini birden etkileyemezdi.</p>

  <p>İkinci kategori de istisnasız tüm filonun, hepsinin birden kaybolması temeline dayandığı için imkansızdı. Bir insan bu kadar kusursuz bir etkinlikle çalışabilir ve gezegen tarafında tutulan bilgisayar kayıtlarındaki veritabanlarında, kişisel portrelerde ve iletişim kayıtlarında hiçbir kanıt bırakmadan bir ön planlama yapabilir miydi? Ayrıca, herhangi birinin bir veriyi değiştirdiğine veya gizlediğine ya da arkasında bir iz bırakmamak için bir iletişimi maskelediğine dair en küçük bir kanıt da yoktu. Eğer bu filo tarafında bir plan ise, ne bir kanıt, ne bir gizleme, ne de bir hata vardı.</p>

  <p>Kanıt olmaması, gezegen taraflı bir komplo fikrini daha olanaksızlaştırıyordu. Ve bütün bu olasılıkları daha da zayıflatan, hepsinin kesinlikle aynı anda olmasıydı. Bir insanın belirleyebileceği kadar yakın sürelerle her gemi neredeyse aynı anda Ansible iletişimini kesmişti. Saniyeler, belki de dakikalar süren -ama hiçbir zaman beş dakika kadar olmayan- bir zaman gecikmesi olmuştu, fakat bir gemideki birinin, diğer geminin kaybolduğuna dikkat edebileceği kadar uzun bir süre değil.</p>

  <p>Özet, kendi basitliği içinde mükemmeldi. Geriye hiçbir şey kalmamıştı. Kanıt, olması gereken kadar tamdı ve her akla uygun açıklamayı, hipotez olunamaz hale getiriyordu.</p>

  <p>Defalarca düşündüğü şeyi, babam neden bana bunu yaptı? diye düşündü.</p>

  <p>Derhal -her zamanki gibi- böyle bir soru sorduğu ve babasının her kararının kusursuz doğruluğundan kuşkulandığı için kendisini kirli hissetti. Kuşkusunun kirliliğini gidermek için sadece biraz yıkanmaya ihtiyacı vardı.</p>

  <p>Ama yıkanmadı. Bunun yerine tanrıların sesinin içinde kabarmasına, emirlerinin daha acil bir durum kazanarak büyümesine izin verdi. Bu kez daha disiplinli davranmak gibi haklı bir arzuya karşı koymuyordu. Bu kez bilinçli olarak tanrıların dikkatini mümkün olduğunca fazla çekmek istiyordu. Artık kendini temizlemek ihtiyacıyla soluduğu, artık vücuduna en rasgele bir dokunuşuyla -dizine elinin sürtünmesiyle- bile titrediği zaman, sorusunu dillendirdi.</p>

  <p>“Bunu siz yaptınız, değil mi?” diye sordu tanrılara. “Hiçbir insanın yapamayacağı bir şeyi ancak siz yapmış olabilirsiniz. Uzandınız ve Lusitania Filosu’yla bağlantıyı kestiniz.”</p>

  <p>Yanıt geldi, ama sözcüklerle değil, gittikçe daha artan bir temizlenme ihtiyacıyla.</p>

  <p>“Fakat Kongre ve amirallik bunu yapmış olamaz. Batı’nın Yeşim Dağı’ndaki Şehir’in altın kapısını hayal edemezler. Eğer babam onlara, ‘Tanrılar günahkarlığınız nedeniyle sizi cezalandırmak için filonuzu çaldı,’ derse, onu hor görürler. Eğer onu, yaşayan en büyük devlet adamımızı, hor görürlerse, bizi de hor göreceklerdir. Ve eğer Path babam yüzünden utanırsa, bu onu mahveder. Bu nedenle mi bunu yaptınız?”</p>

  <p>Ağlamaya başladı. “Babamı yok etmenize izin vermeyeceğim. Başka bir yol bulacağım. Onları tatmin edecek bir yanıt bulacağım. Size karşı koyacağım.”</p>

  <p>Qing-jao bu sözleri söyledikten hemen sonra tanrılar ona şimdiye değin hiç hissetmediği kadar kahredici, en iğrenç kirlilik duygusunu yolladılar. O kadar güçlüydü ki, kızın soluğunu kesti ve teminalini kavrayarak öne doğru devrildi. Bağışlanmasını yalvarmak için konuşmak istedi, ama ancak anlamsızca geveledi, kusmamak için sıkıca yutkundu. Elleri sanki dokunduğu her şeyi yapış yapış yapıyormuş gibi geliyordu; ayağa kalkmak için çabalarken, elbisesi sanki kalın siyah yağla kaplıymış gibi vücuduna yapışıyordu.</p>

  <p>Ama yıkanmadı. Yere kapanıp tahtadaki çizgileri de izlemedi. Bunun yerine aşağıya, babasının odasına gitmek için kapıya doğru sendeledi.</p>

  <p>Ancak kapı eşiği onu yakaladı. Fiziksel olarak değil -kapı her zamanki gibi hızla açılmıştı- ama yine de geçemiyordu. Böyle şeyleri, tanrıların itaatsiz hizmetçilerini kapı eşiğinde nasıl yakaladıklarını, işitmişti, ama daha önce kendisine hiç olmamıştı. Nasıl alıkonulduğunu anlayamıyordu. Vücudu hareket etmekte özgürdü. Bir engel yoktu. Fakat oradan geçmekten öylesine iğrenç bir korku duyuyordu ki, bunu yapamayacağını, tanrıların bir tür kefaret istediklerini, bir tür temizlenme beklediklerini, yoksa onun odayı terk etmesine asla izin vermeyeceklerini biliyordu. Tahta damarlarını izlemesini değil, el yıkama değil. Tanrılar ne istiyordu?</p>

  <p>Sonra, birden tanrıların onun kapıdan geçmesine neden izin vermediklerini anladı. Bu, babasının ondan annesinin hatırı için aldığı yemin yüzündendi. Ne olursa olsun, her zaman tanrılara hizmet edeceğine dair ettiği yemin. Ve şimdi ise o burada meydan okumanın eşiğindeydi. Anne, bağışla beni! Tanrılara meydan okumayacağım. Ama yine de babama gidip ona tanrıların bizi atadığı korkunç kehaneti ona söylemeliyim. Anne, şu kapıdan geçmeme yardım et!</p>

  <p>Yalvarmasına karşılıkmış gibi, kapıdan nasıl geçebileceği içine doğdu. Tüm yapması gereken, kapının sağ üst köşesindeki bir noktada bakışlarını sabit tutup oradan hiç kımıldatmazken, ters yürüyerek sağ ayağıyla kapıdan geçerken sol kolunu öne uzatarak ekseni üzerinde döndürmek, sonra sol bacağını da geriye atarak kapıdan geçirirken, sağ kolunu öne uzatmaktı. Bu hareketler karmaşık ve zordu, bir dans gibi, fakat çok yavaş ve dikkatli davranarak, başardı.</p>

  <p>Kapı onu bıraktı. Kendi kirliliğinin baskısını hala hissetmesine rağmen, yoğunluğun bir kısmı kaybolmuştu. Buna katlanılabilirdi. Soluğu kesilmeden nefes alabiliyor, ağzında gevelemeden konuşabiliyordu.</p>

  <p>Aşağıya indi ve babasının kapısının dışındaki küçük zili çaldı.</p>

  <p>“Bu benim göz kamaştıran akıllı kızım mı?” diye sordu babası.</p>

  <p>“Evet, asil olan,” dedi Qing-jao.</p>

  <p>“Seni kabul etmeye hazırım.”</p>

  <p>Babasının kapısını açtı ve içeri girdi, bu kez bir ayin gerekli değildi. Uzun adımlarla terminalinin başında oturmakta olan babasının yanına gitti ve önünde yere diz çöktü.</p>

  <p>“Senin Si Wang-mu’nu inceledim,” dedi babası “ve ilk işe aldığın kişinin değerli biri olduğuna inanıyorum.”</p>

  <p>Babasının sözlerinden bir anlam çıkarmak Qing-jao’nun birkaç saniyesini aldı. Si Wang-mu? Babası neden eski bir tanrıdan bahsediyordu? Şaşkınlıkla başını kaldırdı, sonra babasının bakmakta olduğu yere -temiz gri bir elbise giymiş, uysalca diz çökmüş, döşemeye bakmakta olan- hizmetçi kıza baktı. Çeltik tarlasındaki kızı, onun kendisinin sırdaş hizmetçisi olduğunu hatırlaması biran sürdü. Nasıl unutabilmişti? Qing-jao onun yanından ayrılalı henüz birkaç saat olmuştu. Ama bu arada Qing-jao tanrılarla savaşmıştı, kazanamadıysa da en azından kaybetmemişti. Tanrılarla yapılan mücadelenin yanında bir hizmetçiyi işe almak neydi ki?</p>

  <p>“Wang-mu küstah ve haris,” dedi babası, “fakat aynı zamanda dürüst ve beklediğimden daha zeki. Hem taleben hem de sırdaş hizmetçin olması için onu seçmene, onun parlak zekasının ve keskin hırsının neden olduğunu tahmin ediyorum.”</p>

  <p>Wang-mu soluğunu tuttu ve Qing-jao ona göz atınca kızın ne kadar korkmuş olduğunu gördü. Oh, evet - gizli planımızı babama söylemiş olabileceğini düşündüğümü sanıyor olmalı. “Korkma, Wang-mu,” dedi Qing-jao. “Babam hemen hemen her zaman sırları tahmin eder. Senin söylemediğini biliyorum.”</p>

  <p>“Keşke bütün sırlar bunun gibi kolay olsaydı,” dedi babası. “Kızım, bu değerli cömertliğin için sana saygılarımı sunuyorum. Benim yaptığım gibi, tanrılar da seni onurlandıracaktır.”</p>

  <p>Bu övgü sözcükleri ona acıyan bir yaraya sürülen merhem gibi geldi. Belki de isyankarlığının onu yok etmemesinin ve bir tanrının ona acıyarak az önce odasının kapısından nasıl geçeceğini göstermesinin nedeni buydu. Çünkü Wang-mu’yu acıma ve bilgelikle değerlendirmiş, kızın küstahlığını bağışlamış olduğu için, Qing-jao da aşırı cüretli meydan okuyuşu nedeniyle, en azından bir parça affedilmişti.</p>

  <p>Wang-mu hırsı nedeniyle pişman değil, diye düşündü Qing-jao. Ben de kararımdan dolayı pişman olmayacağım. Lusitania Filosu’nun kaybolmasıyla ilgili olarak kutsal olmayan bir açıklama bulamadığım ya da yaratamadığım için babamın yok edilmesine izin veremem. Yine de, tanrıların amacına nasıl meydan okuyabilirim? Filoyu sakladılar veya yok ettiler. Diğer dünyalardaki inançsızlardan gizli kalmak zorunda olsalar da, tanrıların işleri itaatkar hizmetkarları tarafından tanınmak zorunda.</p>

  <p>“Baba,” dedi Qing-jao, “görevim hakkında seninle konuşmalıyım.”</p>

  <p>Babası onun tereddütünü yanlış anladı. “Wang-mu’nun önünde konuşabiliriz. Artık senin sırdaş hizmetçin olarak tutulmuş bulunuyor. Kiralama ücreti babasına gönderildi, gizliliğin ilk engelleri zihnine aşılandı. Bizi dinleyip hiç anlatmayacağına güvenebiliriz.”</p>

  <p>“Evet, baba,” dedi Qing-jao. Aslında Wang-mu’nun orada olduğunu yine unutmuştu. “Baba, Lusitania Filosu’nu kimin sakladığını biliyorum. Fakat bunu Yıldızyolu Kongresi’ne anlatmayacağına söz vermelisin.”</p>

  <p>Genellikle sakin olan babası, biraz rahatsız olmuş görünüyordu. “Böyle bir şeye söz veremem,” dedi. “Böyle sadık olmayan bir hizmetkar olmak beni değersizleştirir.”</p>

  <p>O zaman ne yapabilirdi? Nasıl konuşabilirdi? Ve konuşmasını nasıl kesebilirdi? “Senin efendin kim?” diye bağırdı. “Kongre mi, tanrılar mı?”</p>

  <p>“Önce tanrılar,” dedi babası. “Onlar her zaman birincidir.”</p>

  <p>“O zaman sana söylemeliyim ki filoyu bizden gizleyenin tanrılar olduğunu buldum, baba. Fakat eğer bunu Kongre’ye söylersen, seninle alay ederler ve yıkılırsın.” Sonra aklına başka bir düşünce geldi. “Baba, eğer filoyu durduran tanrılarsa, o zaman filo, tanrıların isteğine karşı demektir. Eğer Yıldızyolu Kongresi tanrıların isteğine karşı olarak filoyu yolladıysa...”</p>

  <p>Babası susması için elini kaldırdı. Qing-jao hemen sustu ve başını eğdi. Bekledi.</p>

  <p>“Elbette tanrılar,” dedi babası.</p>

  <p>Babasının bu sözleri onda bir rahatlama ve aşağılanma etkisi yaptı. Elbette, demişti babası. Bunu başından beri biliyordu.</p>

  <p>“Tanrılar evrende olan her şeyi yaparlar. Fakat nedenini bildiğini düşünme. Onların filoyu durdurmaları gerektiğini, çünkü onun görevine karşı olduklarını söyledin. Ama ben de diyorum ki, eğer tanrılar istemeseydi Kongre o filoyu yollayamazdı. O zaman acaba tanrıların filoyu durdurmalarının sebebi, onun görevinin son derece büyük ve asil olması, ama insanlığın buna layık olmaması nedeniyle olmasın? Ya da filoyu gizlemelerinin sebebi, neden sana zor bir deneme hazırlamak için olmasın? Bir şey kesin; Tanrılar Yıldızyolu Kongresi’ne insanlığın çoğunu yönetme izni vermişler. Göklerin egemenliği altında olduğumuz sürece, biz Path’lılar karşı koymadan onların emirlerine uyacağız.”</p>

  <p>“Karşı gelmeyi kastetmedim...” Qing-jao böyle belirgin bir yalanı tamamlayamadı.</p>

  <p>Elbette, babası bunu anlamıştı. “Şimdi sesinin solduğunu ve sözlerinin boşluğa uzandığını işitiyorum. Bunun nedeni de sözlerinin doğru olmadığını bilmen. Sana bütün öğrettiklerime rağmen Yıldızyolu Kongresi’ne karşı çıkmayı düşündün.” Sonra sesi daha da yumuşadı. “Bunu benim uğruma yapmayı düşündün.” </p>

  <p>“Sen benim atamsın. Sana karşı, onlara olduğundan daha büyük görevlerim var.”</p>

  <p>“Ben babanım. Ölünceye kadar atan olmayacağım.”</p>

  <p>“O zaman, annemin uğruna. Eğer göklerin egemenliğini kaybederlerse, tanrılara hizmet ettiğim için onların en müthiş düşmanı olurum.” Bunlar söylerken bile, sözlerinin tehlikeli bir yarı- yalan olduğunu biliyordu. Birkaç dakika öncesine kadar -kapıda yakalanıncaya kadar- babasının uğruna tanrılara bile meydan okumaya kesin olarak istekli değil miydi? Ben en değersiz ve kötü bir kız evladım, diye düşündü.</p>

  <p>“Benim göz kamaştıran zeki kızım, sana diyorum ki, Kongre’ye karşı gelmek benim yararıma değil. Senin de. Fakat beni aşırı sevdiğin için seni affediyorum. Bu, kusurların en incesi, en tatlısıdır.” Babası gülümsedi. Böyle bir beğeniyi hak etmediğini bildiği halde onun gülümsemesini görmek, kızın heyecanını giderdi. Qing-jao, artık bilmeceye yeniden dönebilecek kadar düşünebiliyordu. “Bunu tanrıların yaptığını biliyordun, buna rağmen yanıtı bulmam için araştırmamı istedin.”</p>

  <p>“Ama doğru soruyu soruyor muydun?” dedi babası. “Yanıtlanmasına ihtiyacımız olan soru şu: Tanrılar bunu nasıl yaptı?” </p>

  <p>“Nasıl bilebilirim?” diye yanıtladı Qing-jao. “Filoyu yok etmiş olabilirler, onu gizlemiş olabilirler ya da Batı’da gizli bir yere götürmüş olabilirler...”</p>

  <p>“Qing-jao! Bana bak. Beni iyi dinle.”</p>

  <p>Kız babasına baktı. Onun sert uyarısı, sakinleşmesine, babasına odaklanmasına yardımcı olmuştu.</p>

  <p>“Bu sana bütün hayatın boyunca öğretmeye çalıştığım şey, ama şimdi muhakkak öğrenmelisin, Qing-jao. Tanrılar, olan her şeyin nedenidir. Ama gizlilik dışında asla hareket etmezler. Beni işitiyor musun?”</p>

  <p>Kız başıyla onayladı. Bu sözleri yüzlerce kez duymuştu. “İşittin, ama yine de beni anlamıyorsun, şimdi bile,” dedi babası. “Tanrılar Path insanlarını seçtiler, Qing-jao. Sadece biz onların sesini duymaya ayrıcalıklıyız. Sadece bize, olmuş, olmakta olan ve olacak olan her şeyin nedeninin onlar olduğunu bilmek izni verildi. Tanrıların işleri bütün diğer insanlar için gizli kalacak, bir sır olarak. Senin görevin, Lusitania Filosu’nun kaybolmasının gerçek nedenini bulmak değil, bütün Path gerçek nedenin tanrılar böyle istediği için olduğunu, hemen bilir. Senin görevin, tanrıların bu olay için yarattığı esrar perdesini bulmak.”</p>

  <p>Qing-jao başının döndüğünü ve sersemlediğini hissediyordu. Yanıtı bulduğundan ve görevini tamamladığından çok emindi. Fakat şimdi bu kayıp gitmişti. Yanıt hala doğruydu, ama şimdi görevi başkaydı.</p>

  <p>“Artık, buna doğal bir açıklama bulamadığımızdan, tanrılar, bütün insanlığın, inançlı olanlar kadar, inançsızların da görmesi için, kendilerini açıkça göstererek dimdik duruyorlar. Tanrılar <i>çıplak</i> ve onları giydirmemiz gerek. İnançsızlara doğal gelmesi için, tanrıların filonun kaybolması için yarattığı olaylar zincirini bulmalıyız. Bunu anladığını sanmıştım. Biz Yıldızyolu Kongresi’ne hizmet ediyoruz, ama sadece Kongre’ye hizmet ederek tanrılara hizmet ettiğimiz için. Tanrılar bizden Kongre’yi aldatmamızı isterken, Kongre de aldatılmak istiyor.”</p>

  <p>Görevinin hala sona ermemiş olmasının düş kırıklığıyla uyuşmuş olan Qing-jao başıyla onayladı.</p>

  <p>“Kalpsizce konuşuyormuş gibi mi görünüyorum?” diye sordu babası. “Dürüst değil miyim? Bir inançsıza karşı zalim miyim?” </p>

  <p>“Bir kız evlat, babasını yargılayabilir mi?” diye fısıldadı Qing-jao.</p>

  <p>“Elbette yargılayabilir,” dedi babası. “Her gün herkes herkesi yargılıyor. Sorun doğru yargılayıp yargılayamadığımız.”</p>

  <p>“O zaman inançsızlıklarının dilinde inanmayanlarla konuşmanın günah olmadığına karar veriyorum,” dedi Qing-jao.</p>

  <p>Babasının ağzının köşelerindeki bir gülümseme miydi? “Gerçekten anladın,” dedi babası. “Eğer bir gün Kongre alçak gönüllülükle, gerçeği bilmenin yolunu arayarak bize gelirse, onlara yolu öğretiriz ve Path’ın bir parçası olurlar. O zamana kadar, tanrılara hizmet ederek, kendilerini her şeyin doğal nedenlerle açıklanabileceğine inanarak aldatan inançsızlara yardım edelim.” Qing-jao, neredeyse alnı döşemeye değecek kadar eğildi. “Bunu bana kaç kez öğretmeye çalıştın, fakat şimdiye kadar bu prensibin uygulanacağı bir görevim olmamıştı. Değersiz kızının aptallığını bağışla.”</p>

  <p>“Benim değersiz kızım yok,” dedi babası. “Benim sadece göz kamaştıracak kadar zeki bir kızım var. Bugün öğrendiğin, Path’da sadece birkaç kişinin gerçekten anlayabildiği bir prensip. Bu nedenle sadece birkaçımız, diğer dünyaların insanlarıyla onları afallatmadan veya şaşırtmadan konuşabiliyor. Bugün beni şaşırttın, kızım, bunu henüz anlamamış olduğun için değil, bu kadar genç yaşında anlayabildiğin için. Bunu keşfettiğim zaman neredeyse senden on yıl daha yaşlıydım.”</p>

  <p>“Bir şeyi senden önce nasıl öğrenebilirim, baba?” Babasının başarılarından birini geçmiş olmak düşünülemezdi bile.</p>

  <p>“Çünkü ben kendi başıma öğrenmek zorundayken,” dedi babası, “sana öğretecek ben varım. Fakat belki de benden daha genç yaşta bir şey öğrenmiş olmanın seni korkuttuğunu görüyorum. Kızım beni geçerse, bunun beni alçaltacağını mı sanıyorsun? Tam tersine, bir ebeveyn için kendisinden daha büyük bir çocuğu olmasından daha büyük bir onur yoktur.”</p>

  <p>“Asla senden büyük olamam, baba.”</p>

  <p>“Bir bakıma bu doğru, Qing-jao. Çünkü benim çocuğumsun, bütün çalışmaların tıpkı bir altkümem gibi benimkine katılmış, hepimizin atalarımızın bir altkümesi olduğumuz gibi. Fakat sen içinde o kadar büyük bir potansiyel taşıyorsun ki, kendi çalışmalarımla değil, senin çalışmaların nedeniyle büyük olarak sayılacağım bir zamanın geleceğine inanıyorum. Bir gün Path insanları beni bir tek onur payesiyle değerlendirecek olurlarsa, bu en azından benimki kadar senin başarıların nedeniyle de olacaktır.”</p>

  <p>Bundan sonra babası onun önünde eğildi, bu gidebileceğine dair bir nezaket eğilmesi değildi, fakat derin bir saygıdan ileri gelen, başı neredeyse tabana değecek kadar bir eğilmeydi. Pek de değil, çünkü eğer kızını onurlandırmak için alnını tabana değdirseydi, bu çok çirkin, hatta komik olurdu. Fakat onurunun elverdiği kadar eğilmişti.</p>

  <p>Bu, kızı bir an şaşırttı, korkuttu; sonra anladı. Babası bir gün Path tanrısı olarak seçilmesinin onun büyüklüğüne bağlı olduğunu ima ettiğinde, gelecekteki belirsiz bir olaydan bahsetmiyordu. Buradan ve şimdiden bahsediyordu. Qing-jao’nun görevinden bahsediyordu. Eğer tanrıların gizleme yolunu, Lusitania Filosu’nun doğal kaybolma yolunu bulacak olursa, babasının Path tanrısı seçilmesi garanti altına alınmış olacaktı. Bu nedenle ona bu kadar güveniyordu, bu nedenle görev bu kadar önemliydi. Kendisinin bulûğ çağına yaklaşması, babasının tanrılığıyla kıyaslandığında neydi ki? Çok sıkı çalışmalı, daha iyi düşünmeli, ordu ve Kongre’nin tüm kaynaklarının yetersiz kaldığı yerde başarılı olmalıydı. Yalnız kendisi için değil, annesi için, tanrılar için ve babasının onlardan biri olması fırsatı için.</p>

  <p>Qing-jao babasının odasından çekildi. Eşikte durdu ve Wang-mu’ya bir göz attı. Tanrılarla konuşanın bir bakışı, kıza onu izlemesini söylemek için yeterliydi.</p>

  <p>Qing-jao odasına girerken içinde hapsettiği temizlenme ihtiyacıyla titriyordu. Bugün yaptığı tüm yanlışlardan sonra -tanrılara karşı isyankar davranması, daha önce temizlenmeyi reddetmesi, gerçek görevini anlamayışındaki aptallığı- artık hepsi bir araya gelmişti. Kendisini kirli hissetmiyordu; istediği yıkanmak değildi, ya da kendinden tiksinme hissi duymuyordu. Ne de olsa, babasının övgüsüyle ve kapıdan nasıl geçeceğini ona gösteren tanrı tarafından, değersizliği hafifletilmişti. Ve Wang-mu’nun iyi bir seçim olduğu kanıtlanmıştı, bu da Qing-jao’nun geçtiği, hem de cesaretle, bir denemeydi. Bu nedenle titremesine neden olan iğrençlik değildi. Temizlenmeye açtı. Onlara hizmet ederken tanrıların yanında olmasını özlemişti. Ama bildiği hiçbir kefaret onun açlığını bastırmaya yetmeyecekti.</p>

  <p>Sonra, birden biliyordu: Odadaki her tahtada bir çizgi izlemeliydi.</p>

  <p>Hemen başlama noktasını seçti, güneydoğu köşesi; her izlemeye güney duvarından başlayacaktı, böylece her ayin batıya, tanrılara doğru ilerliyor olacaktı. Sonuncusu odadaki en kısa tahtaydı, bir metreden kısa, kuzeybatı köşesinde. Son izlemenin bu kadar belirgin ve kısa olması onun ödülü olacaktı.</p>

  <p>Wang-mu’nun yavaşça arkasından odaya girdiğini işitebiliyordu, fakat Qing-jao’nun ölümlülerle kaybedecek zamanı yoktu. Tanrılar bekliyordu. Köşede diz çöktü, tanrıların onun için seçtiğini bulabilmek için çizgileri gözüyle taradı. Genellikle kendisi seçmek zorunda kalırdı ve tanrıların onu hakir görmemesi için her zaman en zor olanı seçerdi. Fakat bu akşam tanrıların onun için seçtikleri hakkında ani bir güvenle doluydu. Birincisi kalın, dalgalı fakat izlemesi kolay bir çizgiydi. Daha şimdiden merhamet doluydular! Bu gecenin ayini adeta onunla tanrılar arasında bir konuşma gibi olacaktı. Bugün görünmeyen bir engeli kırmıştı; babasının berrak anlayış yeteneğine yaklaşmıştı. Belki bir gün tanrılar onunla, sıradan insanların tüm tanrılarla konuşanların işittiğine inandığı berraklıkla konuşurlardı.</p>

  <p>“Kutsal olan,” dedi Wang-mu?</p>

  <p>Bu sanki Qing-jao’nun neşesi camdan yapılmış ve Wang-mu onu kasten kırıyormuş gibiydi. Bir ayin kesildiği zaman, yeniden başlanması gerektiğini bilmiyor muydu? Qing-jao dizlerinin üstünde doğruldu ve kıza bakmak için döndü.</p>

  <p>Wang-mu, Qing-jao’nun yüzündeki müthiş öfkeyi görmüş ama anlamamış olmalıydı. “Oh kusura bakma,” dedi hemen. “Seni ‘kutsal olan’ diye çağırmayacağımı unutmuşum. Sadece, araştırmanda sana yardım edebilmek için ne aradığını sormak istemiştim.”</p>

  <p>Wang-mu’nun bu kadar yanılıyor olması neredeyse Qing-jao’nun gülmesine neden oluyordu. Elbette Qing-jao’nun tanrılarla konuştuğu hakkında Wang-mu’nun bir fikri yoktu. Ve şimdi öfkesi kesilmişti, Qing-jao, Wang-mu onun öfkesini gördüğünde bu kadar korkmasından utanmıştı; kızın kafasını döşemeye dayaması ona yanlış geliyordu. Qing-jao, başka bir insanın bu kadar aşağılanmasından hoşlanmamıştı.</p>

  <p>Onu nasıl bu kadar korkuttum? Neşeyle doluydum, çünkü tanrılar benimle net bir şekilde konuşuyorlardı; fakat neşem o kadar bencildi ki, kız masumca beni durdurduğu zaman, ona nefret dolu bir yüz çevirdim. Tanrılara bu şekilde mi cevap vereceğim? Bana bir sevgi yüzü gösterdiler, bense onu insanlara karşı nefret olarak tercüme ettim, özellikle gücüm altında olan birine. Tanrılar bir kez daha değersizliğimi bana göstermenin bir yolunu buldular.</p>

  <p>“Wang-mu, beni böyle tahtalara eğilmiş görürsen rahatsız etmemelisin.” Ve Wang-mu’ya tanrıların ondan istediği temizlenme ayinini anlattı.</p>

  <p>“Bunu ben de yapmalı mıyım?” diye sordu Wang-mu?</p>

  <p>“Tanrılar sana söylemedikçe, hayır.”</p>

  <p>“Nereden bileceğim?”</p>

  <p>“Eğer bu yaşına kadar sana olmamışsa, Wang-mu, belki de hiç olmayacak demektir. Fakat eğer olursa, bilirsin, çünkü tanrıların zihnindeki sesine dayanacak gücü bulamazsın.”</p>

  <p>Wang-mu ciddi bir ifadeyle başını salladı. “Sana nasıl yardım edebilirim... Qing-jao?” Kız hanımının ismini dikkatle, saygıyla söylemeyi denedi. Qing-jao ilk kez olarak, babası söylediği zaman isminin ne kadar tatlı ve sevgi dolu olarak geldiğine dikkat etti, demek bir ses hayranlıkla söylendiği zaman böyle yücelebiliyordu. Qing-jao’nun kendini kesinlikle göz alıcı hissetmediği bir anda göz kamaştıracak kadar zeki olarak çağrılmak da aynı derecede acı vericiydi. Fakat kız, Wang-mu’nun adını kullanmasını engellemeyecekti, kızın kendisini çağıracak bir <i>şeyi</i> olması gerekti ve Wang-mu’nun saygılı tonu, adına ne kadar az layık olduğunu kendisine devamlı hatırlatma görevi yapacaktı.</p>

  <p>“Yaptığım işi kesmeyerek bana yardım edebilirsin.”</p>

  <p>“O zaman burayı terk mi edeyim?”</p>

  <p>Qing-jao neredeyse evet diyordu. Fakat sonra tanrıların bir nedenle Wang-mu’nun da bu ayinin bir parçası olmasını istediklerini fark etti. Bunu nasıl biliyordu? Çünkü Wang-mu’nun buradan ayrılması fikri, neredeyse bitmemiş olan iz sürmenin verdiği his kadar dayanılmazdı. “Lütfen kal,” dedi Qing-jao. “Sessizlik içinde bekleyebilir misin? Beni izleyerek?”</p>

  <p>“Evet... Qing-jao.”</p>

  <p>“Eğer dayanamayacağın kadar uzarsa, çıkabilirsin,” dedi Qing-jao. Fakat sadece beni batıdan doğuya doğru ilerlerken görürsen. Bunun anlamı izlemenin arasındayım demektir ve buradan çıkman dikkatimi dağıtmaz, yine de benimle konuşmamalısın.” Wang-mu’nun gözleri büyüdü. “Bunu yerdeki her tahtanın her damarı için yapacak mısın?”</p>

  <p>“Hayır,” dedi Qing-jao. Tanrılar asla bu kadar zalim olmazdı! Ama bunu düşününce, Qing-Jao bir gün ondan aynen bu kefareti isteyecekleri bir zamanın gelebileceğini biliyordu. Bu onu korkudan hasta etti. “Sadece odadaki her tahtadan bir damar. Benimle izle, olur mu?”</p>

  <p>Qing-jao, Wang-mu’nun, terminalinin üstünde, havada ışıyan zaman bildiriciye baktığını gördü. Yatma saati çoktan gelmişti ve ikisi de öğleden sonrası şekerlemelerini kaçırmışlardı. Bir insan için bu kadar uzun süre uykusuz kalmak doğal değildi. Path’ın günleri, Dünya’ya oranla yarı yarıyaydı, bu nedenle insan vücudunun iç çevrimine denk olarak pek çalışamıyorlardı. Şekerlemeyi kaçırmak ve uyku gecikmesi zor bir şeydi.</p>

  <p>Fakat Qing-jao’nun başka seçimi yoktu. Eğer Wang-mu uyanık kalamazsa, tanrılar ne kadar bu fikre itiraz etseler de, burayı şimdi terk etmek zorundaydı. “Uyanık kalmalısın,” dedi Qing-jao. “Eğer uyuya kalırsan, izlemek zorunda olduğum bazı çizgilerin üstünden çekilmen için seninle yüksek sesle konuşmak zorunda kalırım. Ve eğer seninle konuşursam, yeniden başlamak zorunda kalırım. Uyanık, sessiz ve kımıldamadan kalabilecek misin?”</p>

  <p>Wang-mu onayla başını salladı. Qing-jao onun bunu kastettiğine inandı; aslında kızın bunu yapabileceğine inanmıyordu. Yine de tanrılar yeni sırdaş hizmetçisinin kalması için ısrar ettiler, tanrıların ondan istediğini reddetmek için Qing-jao da kim oluyordu?</p>

  <p>Qing-jao ilk tahtaya döndü ve izlemesine yeniden başladı. Onu rahatlatarak, tanrılar yine onunla beraberdi. Tahtadan tahtaya geçtikçe ona en geniş, izlemesi en kolay çizgiyi verdiler ve ara sıra ona zor bir çizgi verilirse, bu kolay çizginin tahtanın ortalarında zayıfladığı veya kaybolduğu durumlarda oluyordu. Tanrılar onu koruyordu.</p>

  <p>Wang-mu’ya gelince, kız cesaretle mücadele etti. İki kez, doğudan yeniden başlamak için batıdan dönerken, Qing-jao, Wang-mu’ya göz attığı zaman onun uyumakta olduğunu gördü. Fakat Qing-jao, Wang-mu’nun yatmakta olduğu yerin yakınından geçerken, sırdaş hizmetçisinin uyanmış ve Qing-jao onun hareket ettiğini bile fark etmeden, hızla daha önce geçmiş olduğu yere gitmiş olduğunu görüyordu. İyi bir kız. Bir sırdaş hizmetçi olarak iyi bir seçim.</p>

  <p>Sonunda, uzun sürenin sonunda Qing-jao, en köşedeki kısa ve son tahtanın başına ulaştı. Neredeyse yüksek sesle, neşeyle konuşacaktı, ama kendini tam zamanında tuttu. Kendi sesi ve Wang-mu’nun kaçınılmaz yanıtı, yeniden başlamak için onu kesinlikle geri yollayacaktı, bu inanılmaz bir aptallık olurdu. Qing-jao, odanın kuzeybatı köşesinden neredeyse bir metre uzak olan tahtanın başlangıcına eğildi ve en geniş çizgiyi izlemeye başladı. Bu onu, berraklık ve doğruluğa, doğruca duvara, götürdü. Bitmişti.</p>

  <p>Qing-jao duvara yaslandı ve rahatlayarak gülmeye başladı. Fakat o kadar zayıf ve yorgundu ki, sesi herhalde Wang-mu’ya ağlıyormuş gibi gelmiş olmalıydı. Birkaç saniye sonra kız yanındaydı ve omzuna dokunuyordu. “Qing-jao,” dedi. “Acın mı var?”</p>

  <p>Qing-jao onun elini tuttu ve bırakmadı. “Acım yok. Daha doğrusu uykunun gideremeyeceği bir acım yok. Bitti. Temizim.”</p>

  <p>Aslında, yeterince temiz olarak, Wang-mu’nun elini tutan elini bırakmak için bir isteksizlik duymuyordu, deri deriye, hiçbir kirlilik olmadan. Ayin bittiği zaman elini tutacağı birinin olması, tanrıların bir armağanıydı. “Çok iyi başardın,” dedi Qing-jao. “Sen odada olunca çizgilerin üzerine yoğunlaşmak benim için daha kolay oldu.”</p>

  <p>“Bence bir kez uyuyakaldım, Qing-jao.”</p>

  <p>“Belki iki kez. Ama gerektiği zaman uyandın ve bir zararı olmadı.”</p>

  <p>Wang-mu ağlamaya başladı. Gözlerini kapadı, fakat yüzünü örtmek için elini Qing-jao’nun elinden çekmedi. Sadece gözyaşlarını yanaklarından akmaya bıraktı.</p>

  <p>“Neden ağlıyorsun, Wang-mu?”</p>

  <p>“Bilmiyordum,” dedi kız. “Tanrılarla konuşan biri olmak gerçekten çok zor bir şey. Bilmiyordum.”</p>

  <p>“Aynı zamanda, tanrılarla konuşan birinin gerçek arkadaşı olmak da kolay değil,” dedi Qing-jao. “Bu nedenle benim hizmetçim olmanı, beni ‘kutsal olan’ diye çağırmanı ve sesimden korkmanı istemedim. Tanrılar benimle konuştuğu zaman bu tür bir hizmetçiyi odanın dışına yollamam gerekirdi.”</p>

  <p>Bir şey olmuş gibi, Wang-mu’nun gözyaşları daha da arttı.</p>

  <p>“Si Wang-mu, benimle beraber olmak senin için çok mu zor?” diye sordu Qing-jao.</p>

  <p>Wang-mu başını salladı.</p>

  <p>“Eğer çok zorsa, bunu anlarım. O zaman beni terk edebilirsin. Daha önce de yalnızdım. Yeniden yalnız kalmaktan korkmuyorum.”</p>

  <p>Wang-mu bu kez daha şiddetle başını salladı. “Bunun senin için ne kadar zor olduğunu gördükten sonra, seni nasıl terk edebilirim?”</p>

  <p>“O zaman bu bir gün yazılacak ve ben bir öyküde, Si Wang-mu’nun temizlenme ayinleri sırasında hiçbir zaman Qing-jao'nun yanından ayrılmadığını anlatacağım.”</p>

  <p>Gözyaşları hala yanaklarında parıldamasına rağmen, birden Wang-mu’nun yüzüne bir gülümseme yayıldı ve bu nedenle gözleri kısıldı. “Söylediğin şakanın farkında mısın?” dedi Wang-mu? “Benim adım - Si Wang-mu? Bu öyküyü anlattıkları zaman, bunun senin sırdaş hizmetçinin adı olduğunu bilmeyecekler. Batı’nın Ana Kraliçesi olduğunu zannedecekler.”</p>

  <p>Buna Qing-jao da güldü. Fakat aynı anda aklından belki de Ana Kraliçe’nin, Wang-mu’nun gerçek gönül atası olabileceği ve Wang-mu’yu bir arkadaşı olarak yanında tutmakla kendisinin de neredeyse tanrıların en eskisi olan bu tanrıyla yeni bir yakınlık kurabileceğine dair bir düşünce geçti.</p>

  <p>Qing-jao’nun nasıl yapılacağını göstermesi gerekse de, Wang-mu uyku hasırlarını serdi; bu Wang-mu’ya ait bir görevdi ve kendisi yapmaya aldırmasa da, Qing-Jao’nun onun bu işi her gece yapmasına karışmaması gerekiyordu. Aralarından hiçbir tahta damarı görülmeyecek şekilde, hasırları birbirine dokunarak yattıkları zaman, Qing-jao pencerelerin latalarının arasından gri bir ışığın parlamakta olduğunu gördü. Bütün gün boyunca birlikte uyanık kalmışlardı, şimdi de bütün gece boyunca. Wang-mu’nun davranışı soylucaydı. Gerçek bir arkadaş olacaktı.</p>

  <p>Ama birkaç dakika sonra, Wang-mu'nun uyuduğu ve Qing-jao’nun da uykunun eşiğinde olduğu bir anda, Qing-jao’nun aklına, Wang-mu gibi parası olmayan bir kızın, bugün Qing-jao ile konuşurken rahatsız edilmemek için erdemli çalışma grupbaşına nasıl rüşvet verebildiği geldi. Acaba rüşvet, kızın Han Fei-tzu’nun evine sızması için bir casus tarafından mı ödenmişti? Hayır, Han Evi’nin muhafızı Ju Kung-mei, böyle bir casus olsa bulurdu ve Wang-mu kiralanmamış olurdu. Wang-mu’nun rüşveti parayla ödenmiş olamazdı. Kız henüz on dört yaşındaydı, ama Wang-mu şimdiden çok güzel bir kızdı. Qing-jao kadınların böyle rüşvetleri nasıl ödedikleri hakkında yeterince bilecek kadar tarih ve biyografi okumuştu.</p>

  <p>Qing-jao bu konunun gizlice incelenmesine ve doğru çıkarsa grupbaşının adlandırılmayan bir nedenle rezil edilerek işten kovulması gerektiğine azimle karar verdi; araştırma boyunca Wang-mu’nun adı kimseye açıklanmayacak, böylece bütün zararlarından korunacaktı. Qing-jao’nun bunu sadece Ju King-mei’ye söylemesi yetecekti, o gerisini hallederdi.</p>

  <p>Qing-jao uyumakta olan hizmetçisinin, değerli yeni arkadaşının, tatlı yüzüne baktı ve içini bir hüznün kapladığını hissetti. Qing-jao'yu en çok üzen, Wang-mu’nun grupbaşına ödediği bedel değildi, ama daha çok, bunu Han Qing-jao’nun sırdaş hizmetçisi olmak gibi değersiz, acılı, korkunç bir iş için ödemiş olmasıydı. Eğer bir kadın, insanlık tarihi boyunca birçok kadının da yapmak zorunda kaldığı gibi, kendisini satmak zorunda kalırsa, elbette karşılık olarak onun değerli bir şey almasına tanrıların izin vermeleri gerekirdi.</p>

  <p>Bu nedenle Qing-jao o sabah, Si Wang-mu’nun eğitimine kendisini adamak konusundaki kararlılığını daha da pekiştirmiş olarak, uykuya daldı. Wang-mu’nun eğitiminin, boğuşmakta olduğu Lusitania Filosu bilmecesiyle çatışmasına izin veremezdi, fakat mümkün olan bütün diğer zamanını Wang-mu’nun fedakarlığına karşı onu kutsayarak onurlandırmak için verebilirdi. Tanrılar kesinlikle ondan daha azını beklemiyorlardı, çünkü karşılığında ona böyle kusursuz bir sırdaş hizmetçi göndermişlerdi.</p>
</body>
</html>
