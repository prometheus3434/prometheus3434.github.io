<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.3.css" rel="stylesheet" type="text/css" />
</head>

<body>
  <h1 class="chapternumber sigil_not_in_toc">-10-</h1>

  <h1 class="chaptername" id="sigil_toc_id_10">ŞEHİT</h1>

  <div class="quote">
    <p>"Ender bizim burada, Lusitania'da, tarihin dönüm noktasında olduğumuzu söylüyor. Yani gelecek iki ay veya yıl içinde burası her akıllı türe ölüm veya anlayışın geleceği yer olacak."</p>

    <p>"Ölmemizin olası olduğu bu yere bizi tam zamanında getirmekde ne kadar düşünceli davranmış."</p>

    <p>"Benimle şaka yapıyorsun, elbette."</p>

    <p>"Eğer şaka yapmayı bilseydik, belki sana yapardık"</p>

    <p>"Lusitania tarihin dönüm noktalarından birinde, çünkü siz buradasınız. Nereye gitseniz dönüm noktasını yanınızda taşıyorsunuz."</p>

    <p>"Onu reddediyoruz. Size veriyoruz. Sizin olsun."</p>

    <p>"Yabancılar ne zaman karşılaşsalar, bu bir dönüm noktasıdır"</p>

    <p>"O zaman artık yabancı olmayalım."</p>

    <p>"İnsanlar bizi yabancı olarak görmekte ısrar ediyorlar, bu onların genetik malzemesine işlenmiş, ama biz dost olabiliriz."</p>

    <p>"Bu sözcük çok güçlü. Yoldaş-vatandaş diyelim."</p>

    <p>"En azından çıkarlarımız kesiştiği sürece."</p>

    <p>"Yıldızlar parladığı sürece çıkarlarımız kesişecek."</p>

    <p>"Belki o kadar uzun bir süre değil. Belki insanlar bizden daha güçlü ve fazla olduğu sürece."</p>

    <p>"Şimdilik bu yeter."</p>
  </div>

  <p>Yolculuğunu bir gün ileri atacak olmasına rağmen, Quim itiraz etmeden toplantıya geldi. Çok eskiden beri sabırlı olmayı öğrenmişti. İtikatsızlara karşı olan görevinin ne kadar acil olduğunu hissetse de, uzun dönemde, eğer arkasında insan kolonisinin desteğini hissetmezse çok az şey başarabilirdi. Bu nedenle eğer Piskopos Peregrino ondan Milagre Belediye Başkanı ve Lusitania Valisi Kovano Zeljezo’yla bir toplantıya gitmesini istemişse, Quim bunu yerine getirecekti.</p>

  <p>Quanda Saavedra, Andrew Wiggin ve kendi ailesinin çoğunun da toplantıya katıldığını görünce Quim şaşırdı. Annesi ve Ela, eğer toplantı itikatsız Pequeninolarla ilgili olarak izlenecek politikayı görüşmek için yapılıyorsa, onların bulunmasının bir mantığı vardı. Fakat Quara ve Grego burada ne arıyorlardı? Ciddî bir tartışmaya katılmaları için bir sebep yoktu. Çok genç, çok yanlış bilgilendirilmiş ve çok aceleciydiler. Onlarda bütün gördüğü, hâlâ küçük çocuklar gibi kavga ettikleriydi. Bilimin yararı için kendi kişisel çıkarlarını bir kenara koyabilen Ela gibi olgun değillerdi. Elbette, Quim bazen Ela’nın bunu fazla kusursuzca yaptığından kaygılıydı, ama bu konuda Quara ve Grego için kaygılanmaya hiç gerek yoktu.</p>

  <p>Özellikle Quara. Rooter’in söylediklerinden anladığına göre, Quara’nın Descolada virüsüyle başa çıkmak için çeşitli olasılık planları hakkında Pequeninolarla konuşmasından sonra bu itikatsızlarla ilgili gerçek sorunlar başlamıştı. Eğer insanların Lusitania’da, Descolada’yı ve bununla birlikte Pequeninolari da yok edecek bazı virüsleri veya zehirleri kapsayan bir kimyasalı ortaya salacaklarına dair bir korku olmasaydı, itikatsızlar birçok değişik ormandan bir sürü taraftar bulamazlardı. İnsanların, Pequeninoların dolaylı bir yoldan kökünün kazınmasını düşünebilmesi bile ters teperek Pequeninolarin, insanlığın kökünün kazınmasını düşünmelerine yol açmıştı.</p>

  <p>Bunların hepsi Quara’nın dilini tutamaması nedeniyle olmuştu ve şimdi bu politikanın tartışılacağı toplulukta bulunuyordu. Neden? Kız toplumun hangi parçasını temsil ediyordu? Bu insanlar, hükümetin veya kilisenin artık Riberia ailesinin bir mülkü olduğunu mu düşünüyorlardı? Elbette, Olhado ve Miro burada değillerdi, ama bunun bir anlamı yoktu, ikisi de sakat olduklarından, ailenin diğer üyeleri farkında olmadan onlara çocuk muamelesi yapıyordu, ama Quim ikisinin de böyle duygusuzca geri plana itilmeyi hak etmediklerini düşünüyordu.</p>

  <p>Yine de, Quim sabırlıydı. Bekleyebilirdi. Dinleyebilirdi. Onların konuşmasını sonuna kadar dinleyebilirdi. Sonra hem Tanrı’yı, hem de piskoposu hoşnut edecek bir şey yapacaktı. Elbette, bu yeterli olmazsa, Tanrı’yı hoşnut etmek yeterli olacaktı.</p>

  <p>“Bu toplantı benim fikrim değildi,” dedi Belediye Başkanı Kovano. Quim onun iyi bir insan olduğunu biliyordu. Miiagre’nin çoğunun fark ettiğinden daha iyi bir vali. Devamlı olarak onu seçiyorlardı, çünkü bir büyükbaba gibiydi ve sıkıntıda olan bireylere ve ailelere yardım etmek için elinden geleni yapıyordu. Halk onun iyi bir politika izleyip izlemediğine aldırmıyordu, bu onlar için çok kuramsaldı. Fakat politik dirayeti kadar, akıllıydı da. Quim’i memnun eden nadir bir uyumdu bu. Belki Tanrı bunun deneme zamanları olduğunu biliyor ve bize fazla ıstırap çekmeden bunu atlatmamıza yardım edecek bir önder verdi.</p>

  <p>“Fakat hepiniz burada olduğunuz için memnunum. Domuzcuklarla insanlar arasındaki ilişkilerde şimdiye dek hiç olmadığı kadar fazla gerilim var, ya da Sözcü’nün buraya gelip onlarla bir anlaşma yapmamıza yardım ettiğinden beri.”</p>

  <p>Wiggin başını salladı, fakat herkes onun olaylardaki rolünü biliyordu ve bunu yadsımanın bir anlamı yoktu. Quim bile sonunda bu imansız hümanistin Lusitania’da iyi işler yapmayı başardığını kabul etmek zorunda kalmıştı. Quim çoktandır Ölülerin Sözcüsü’ne karşı duyduğu derin nefreti içine gömmüştü; aslında, bazen bir misyoner olarak, ailesinde bir tek kendisinin Wiggin’in ne başarmış olduğunu gerçekten anladığından kuşkulanırdı. Bir gezgin vaiz diğerini anlardı.</p>

  <p>“Elbette, kaygımızın büyük kısmını, aptalca ve bencil davranışlarının tehlikeli sonuçlarını görebilmeleri için bu toplantıya çağırdığımız fazlasıyla baş belâsı ve öfkesi burnunda iki gencin yanlış davranışlarına borçluyuz.”</p>

  <p>Quim neredeyse yüksek sesle gülecekti. Elbette, Kovano bunu öyle yumuşak ve tatlı bir tonda söylemişti ki, Grego ve Quara’nın azarlandıklarını anlamaları zaman almıştı. Fakat Quim hemen anlamıştı. Senden kuşkulanmamalıydım, Kovano; gereksiz bir insanı asla toplantıya çağırmazdın.</p>

  <p>“Anladığıma göre, domuzcuklar arasında insanlığın geri kalan kısmına kasten Descolada bulaştırmak için bir yıldız gemisi havalandırmak gibi bir hareket var ve buradaki genç papağanımızın katkısıyla, bir sürü başka orman da bu fikre önem veriyor.”</p>

  <p>“Eğer özür dilememi bekliyorsanız -” diye Quara söze başladı. “Senden çeneni tutmanı bekliyorum, yoksa bu on dakika için bile mümkün değil mi?” Kovano’nın sözlerinde gerçek bir öfke vardı. Quara’nın gözleri büyüdü ve iskemlesine daha katı bir ifadeyle yerleşti.</p>

  <p>“Sorunumuzun diğer yarısı da, ne yazık ki herkese sevimli gelen genç bir fizikçi.” Kovano bir kaşını Grego’ya kaldırdı. “Keşke mesafeli bir entelektüel olsaydın, ama bunun yerine Lusitania’lıların en aptal, en şiddet taraftarı olanlarıyla dostluklar kurmuş görünüyorsun.”</p>

  <p>“Sizinle aynı fikirde olmayan insanlarla, demek istiyorsunuz,” dedi Grego.</p>

  <p>“Bu dünyanın Pequeninolara ait olduğunu unutmuş olan insanlarla,” dedi Quara.</p>

  <p>“Dünyalar, onlara ihtiyaç duyan ve onları nasıl üretken kılacaklarını bilenlere aittir,” dedi Quara.</p>

  <p>“Çenenizi kapatın, çocuklar, yoksa büyükler kararlarını verirken, sizi bu toplantıdan çıkartırım.”</p>

  <p>Grego, Kovano’ya parladı. “Benimle böyle konuşma.”</p>

  <p>“Seninle nasıl istersem öyle konuşurum,” dedi Kovano. “Beni ilgilendirdiği kadarıyla, ikiniz de gizlilik konusunda yasal yükümlülüklerinizi bozmuş durumdasınız ve her ikinizi de içeri atmam gerekir.”</p>

  <p>“Hangi suçtan?”</p>

  <p>“Hatırlarsanız, acil durum yetkilerim var ve acil durum ortadan kalkıncaya kadar bir suça ihtiyacım yok. Kendimi açıkça ifade edebildim mi?”</p>

  <p>“Bunu yapmazsın. Bana ihtiyacın var,” dedi Grego. “Lusitania’daki en iyi fizikçi benim.”</p>

  <p>“Sonunda Pequeninolarla bir tür mücadeleye gireceksek, fiziğe bir sülüğe olduğu kadar ihtiyacımız yok.”</p>

  <p>“Mücadele etmemiz gereken Descolada,” dedi Grego.</p>

  <p>“Zaman kaybediyoruz,” dedi Novinha.</p>

  <p>Quim toplantı başladığından beri ilk kez annesine baktı. Çok sinirli görünüyordu. Korkuyla doluydu. Yıllardır onu böyle görmemişti.</p>

  <p>“Quim’in şu çılgın göreviyle ilgili olarak buradayız,” dedi Novinha.</p>

  <p>“Ona artık Peder Estevâo deniyor,” dedi Piskopos Peregrino. Kilise görevlilerine uygun unvanların kullanılması konusunda titizdi.</p>

  <p>“O benim oğlum,” dedi Novinha. “Nasıl istersem onu öyle çağırırım.”</p>

  <p>“Bugün burada pek hırçın bir grubumuz var,” dedi Belediye Başkanı Kovano.</p>

  <p>İşler çok kötü gidiyordu. Quim, itikatsızlara karşı olan görevinin ayrıntılarından annesine kasten bahsetmemişti, çünkü açıkça insanlardan korkmuş ve nefret etmekte olan domuzcukların üstüne doğruca gitmesine karşı çıkacağını biliyordu. Quim onun Pequeninolarla yakın temas konusundaki korkusunu çok iyi biliyordu. Küçük bir çocukken Descolada yüzünden ebeveynlerini kaybetmişti. Xenolog Pipo onun vasi babası olmuş ve sonra Pequeninolar tarafından işkenceyle öldürülen ilk insan olmuştu. Sonra Novinha yirmi yıl boyunca sevgilisini, Libo’yu -Pipo’nun oğlu ve bir sonraki Xenologaynı akibetle karşılaşmaktan korumaya çalışmıştı, hatta Libo’nun kocalık hakkını kullanarak domuzcukların Pipo’yu öldürmelerine neden olan sırrın orada bulunduğuna inandığı özel dosyalarına girmesini önlemek için başka birisiyle evlenmişti ve sonunda hepsi boşa çıkmış, Libo da tıpkı Pipo gibi öldürülmüştü.</p>

  <p>O zamandan beri annesi bu öldürülmelerin gerçek nedenlerini öğrenmiş olmasına ve Pequeninolarin başka bir insana vahşîce bir davranış göstermeyecekleri üzerine ciddî biçimde yemin etmiş olmalarına rağmen, sevdiği insanların Pequeninolarin arasına gitmesi karşısında annesinin mantıklı davranması beklenemezdi. Ve işte burada, belli ki onun kışkırtmasıyla yapılan ve Quim’in bu misyoner yolculuğuna çıkıp çıkmamasına karar verilecek olan toplantıdaydı. Tatsız bir sabah olacaktı. Annesi yıllar boyunca kendi başına olmaya alışmanın yolunu bulmuştu. Andrew Wiggin’le evlenmiş olmak onu birçok yönden yumuşatmış ve olgunlaştırmıştı, ama çocuklarından birinin tehlikede olduğunu düşündüğü anda, tırnakları dışarı çıkmıştı ve hiçbir kocanın onun üstünde yumuşatıcı bir etki yapmasına imkân yoktu.</p>

  <p>Neden Belediye Başkanı Kovano ve Piskopos Peregrino böyle bir toplantının yapılmasına izin vermişlerdi?</p>

  <p>Sanki Quim’in sorulmamış sorusunu duymuş gibi, Belediye Başkanı Kovano açıklamaya başladı. “Andrew Wiggin yeni bilgilerle bana geldi. İlk düşüncem bunu sır olarak saklamak, Peder Estevâo’yu itikatsızlara karşı görevine yollamak ve Piskopos Peregrino’dan da dua etmesini rica etmekti. Fakat Andrew, içinde bulunduğumuz tehlike arttıkça, hepinizin elde mevcut tüm bilgilere sahip olarak davranmanızın çok önemli olduğuna beni ikna etti. Ölülerin Sözcüleri’nin, daha çok bildikçe, insanların daha iyi davrandıklarına dair neredeyse patalojik bir güvenleri var. Onun güvenini kazanacak kadar uzun süredir politikacıyım, ama o benden daha yaşlı olduğunu iddia ediyor ve ben de onun bilgeliğine saygı duyuyorum.”</p>

  <p>Quim, elbette Kovano’nun kimsenin bilgeliğine saygı duymadığını biliyordu. Andrew Wiggin onu sadece ikna etmişti.</p>

  <p>“Pequeninolarla insanlar arasındaki ilişkiler gitgide, hem sorunlu bir hale geldiğine hem de aynı yerde yaşadığımız, göze görünmeyen Ana Kraliçe kendi yıldız gemilerini havalandırmaya yaklaştığına göre, artık gezegen dışı konular daha acil görünüyor. Ölülerin Sözcüsü, Path denen dünyadaki birisinin Kongre’nin Lusitania’nın yok edilmesi hakkında filoya emir vermesini engelleyen müttefiklerimizi keşfetmeye yaklaştığını, gezegen dışı kaynaklarından öğrendiğini söylüyor.”</p>

  <p>Quim, Andrew’in Belediye Başkanı Kovano’ya Jane’den bahsetmemiş olduğunun belli olduğuna dikkat etti. Piskopos Peregrino da bilmiyordu; acaba Quara ve Grego? Ela? Annesi kesinlikle biliyordu. Eğer çoğundan sakladıysa, Andrew bana neden söyledi?</p>

  <p>“Büyük bir olasılıkla Kongre önümüzdeki birkaç hafta -veya gün- içinde filoyla yeniden temas kuracaktır. Bu noktada, son savunmalarımız da gitmiş olacaktır. Bizi yok olmaktan ancak bir mucize kurtarabilir.”</p>

  <p>“Saçmalık,” dedi Grego. “Eğer şu çayırdaki -şey- domuzcuklar için bir yıldız gemisi inşa edebiliyorsa, bizim içinde birkaç tane yapabilir. Bu gezegen cehenneme postalanmadan önce bizi bu gezegenden çıkarır.”</p>

  <p>“Belki,” dedi Kovano. “Daha renksiz sözcüklerle ben de buna benzer bir şey öne sürdüm. Senhor Wiggin, belki bize Grego’nun gayet etkili ifadeyle açıkladığı bu planının neden işe yaramayacağını açıklamak istersiniz.”</p>

  <p>“Ana Kraliçe bizim düşündüğümüz tarzda düşünmüyor. Büyük çaba harcamasına rağmen, bireysel yaşamları ciddîye almıyor. Eğer Lusitania yok edilecek olursa, o ve Pequeninolar daha büyük tehlike altında -”</p>

  <p>“K.D. Aygıtı bütün gezegeni havaya uçuracak,” diye Grego dikkatini çekti.</p>

  <p>Grego’nun müdahalesinden hiç etkilenmeyerek, "Türlerin yok olması konusundaki bu büyük tehlike karşısında,” dedi Wiggin. “İnsanları Lusitania’dan çıkarmak için bir gemi harcamayacak, çünkü birkaç yüz başka dünyada trilyonlarca insan var. Biz soykırım tehdidi altında değiliz.”</p>

  <p>“Eğer o itikatsız domuzcuklar yola çıkarlarsa öyleyiz,” dedi Grego.</p>

  <p>“Ve işte diğer nokta,” dedi Wiggin. "Eğer Descolada’yı etkisiz hale getirmenin bir yolunu bulamazsak, Lusitania halkını başka bir dünyaya gönül rahatlığıyla götüremeyiz. Tam olarak itikatsızların istediği şeyi yapmış oluruz. Başka insanların Descolada ile uğraşmalarına, belki de ölmelerine.”</p>

  <p>“O zaman bir çözüm yok,” dedi Ela. “En iyisi uzanıp ölümü beklemek."</p>

  <p>“Pek değil,” dedi Belediye Başkanı Kovano. “Şehrimiz Milagre yok olmaya mahkûm olabilir, belki bu mümkün. Fakat hiç olmazsa Pequenino gemilerinin Descolada virüsünü insan dünyalarına taşımalarına engel olmaya çalışabiliriz. İki yaklaşım görünüyor, birisi biyolojik, diğeri teolojik.”</p>

  <p>“Çok yakınız,” dedi Novinha. “Ela ve benim Descolada’nın yerine geçecek türü elde etmemiz sadece aylar veya haftalar meselesi.”</p>

  <p>“Demek böyle diyorsun,” dedi Kovano. Ela’ya döndü. “Sen ne diyorsun?”</p>

  <p>Quin neredeyse yüksek sesle inleyecekti. Ela annesinin yanlış söylediğini, biyolojik bir çözüm olmadığını söyleyecek, sonra da annem onun beni bu göreve göndererek öldürmek istediğini söyleyecek, tam da ailenin ihtiyacı olan şey, Ela ve annem açıkça savaşta. Sağ olasın insancıl Kovano Zeljezo.</p>

  <p>Fakat Ela’nın yanıtı Quim’in korktuğu gibi değildi. "Artık neredeyse tasarlandı. Şimdiye kadar hiç denemediğimiz ve başarısız olmadığımız bir yaklaşım bu, artık yerli türlerin hayat çevrimini devam ettirecek her şeye sahip olan, fakat yeni türlere uyum sağlayıp onları yok edemeyen bir Descolada virüsü tasarımının eşiğindeyiz.”</p>

  <p>“Bütün türe beyin ameliyatı yapmaktan bahsediyorsun,” dedi Quara acı bir ifadeyle, “Birisinin bizi canlı tutarken beynimizi çıkarmanın bir yolunu bulması hoşuna gider miydi?”</p>

  <p>Elbette, Grego onun meydan okumasını kabul etti. “Bu virüsler bir şiir yazabildikleri, ya da bir teoremi anlayabildikleri zaman, onları neden hayatta tutmak zorunda olduğumuzla ilgili bu duygusal at pisliğini kabul edeceğim.”</p>

  <p>“Fechai as bocas!” Kapatın çenenizi, diye kükredi Kovano. Hemen ikisi de sustular.</p>

  <p>“Sayın Hanımefendi,” dedi Kovano. “Belki de Tanrı ikinizi de susturmanın tek yolunun Lusitania’yı yok etmek olduğunu düşündüğü için böyle yapıyor.”</p>

  <p>Piskopos Peregrino boğazını temizledi.</p>

  <p>“Belki de düşünmüyor,” dedi Kovano. “Tanrı’nın güdüleri hakkında fikir yürütmek benden uzak olsun.”</p>

  <p>Piskopos güldü, bu da diğerlerinin gülmesine yol açtı. Gerilim kırılmıştı, bir okyanus dalgası gibi şu an için gitmişti, ama yine gelecekti.</p>

  <p>“Demek anti-virüs hazır,” diye Kovano Ela’ya sordu.</p>

  <p>“Hayır, ya da evet, öyle, yerine koyma virüsü neredeyse tümüyle tasarlandı. Fakat hâlâ iki sorun var. Birincisi dağıtım. Bu yeni virüsün eskisine saldırması ve yerine geçmesinin bir yolunu bulmalıyız. Bu hâlâ epeyce uzak.”</p>

  <p>“Uzak demeyi mi kastediyorsun, yoksa bunu nasıl yapacağınıza dair en küçük bir fikriniz yok mu?” Kovano aptal değildi, belli ki daha önce de bilim adamlarıyla çalışmıştı.</p>

  <p>“İkisinin arasında bir yerde,” dedi Ela.</p>

  <p>Annesi, görünür biçimde Ela’dan uzaklaşırken, iskemlesinde kımıldadı. Zavallı kız kardeşim Ela, diye düşündü Quim. Gelecek birkaç yıl boyunca konuşamayabilirsin.</p>

  <p>“Ya diğer sorun?” diye sordu Kovano.</p>

  <p>“Yerine geçme virüsünü tasarlamak bir şey, ama onu yeniden imal etmek başka bir şey.”</p>

  <p>“Bunlar sadece ayrıntılar,” dedi annesi.</p>

  <p>“Yanılıyorsun anne ve bunu biliyorsun. Olmasını istediğimiz yeni virüsün diyagramını çizebilirim. Fakat mutlak ısının on derece altında çalışırken bile Descolada virüsünü kesip yeterli doğrulukla yeniden birleştiremiyoruz. Ya dışarıda çok bıraktığımız için ölüyor, ya da normal ısıya döndüğü zaman hemen kendisini onarıyor, çünkü yeterince dışarıda tutmamış oluyoruz.”</p>

  <p>“Teknik sorunlar.”</p>

  <p>“Teknik sorunlar,” dedi Ela sertçe. “Tıpkı filotik bağlantı olmadan Ansible inşa etmek gibi.”</p>

  <p>“Böylece vardığımız sonuç</p>

  <p>“Hiçbir sonuca varmadık,” dedi Novinha.</p>

  <p>“Biz vardık,” diye devam etti Kovano. “Xenobiyologlarimiz Descolada virüsünün zararsızlaştırma uygulanmasında birbirleriyle keskin bir anlaşmazlık içinde olduklarından, bu bizi diğer yaklaşıma getiriyor; Pequeninolari, başka insanları öldürmemek için kolonilerini sadece yerleşik olmayan dünyalara yollamaları ve zehirli ekolojilerini orada tesis etmeleri için ikna etmek.”</p>

  <p>“Onları ikna etmek,” dedi Grego. “Sözlerini tutacakları hakkında onlara güvenebilirmişiz gibi.”</p>

  <p>“Bugüne kadar, senden daha çok sözlerini tuttular,” dedi Kovano. “Bu nedenle ben senin yerinde olsam, törel açıdan o kadar üstün bir ton takınmazdım.”</p>

  <p>Sonunda işler Quim’in konuşmasının kendisi için daha yararlı olacağını hissettiği bir noktaya gelmişti. “Bu tartışma tümüyle ilginç,” dedi. “Eğer itikatsizlere olan görevim, Pequeninolari insanlara zarar vermekten sakınmaya ikna etmek olursa ne kadar güzel olur. Fakat hepimiz görevimin bu hedefi başarmak için hiçbir şansı olmadığında fikir birliğine varsak bile, yine de gideceğim hatta görevimin işleri daha kötü hale getirmesi konusunda ciddi bir risk olduğuna karar versek de, gideceğim.”</p>

  <p>“Planının böyle işbirlikçi olduğunu bilmek ne hoş,” dedi Kovano ekşi bir ifadeyle.</p>

  <p>“Tanrı ve kilise ile işbirliği yapmayı planladım,” dedi Quim. “İtikatsızlara karşı olan görevim, insanlığı Descoladadan kurtarmak değil, ya da burada, Lusitania’da insanlar ve Pequeninolar arasında barışı korumak da değil. Benim itikatsizlere karşı olan görevim onları İsa'ya karşı olan inançlarına ve kiliseyle beraberliklerine geri getirmek. Onların ruhunu kurtaracağım.”</p>

  <p>“Evet, elbette,” dedi Kovano. “Elbette gitmek istemenin sebebi bu.”</p>

  <p>“Gitme nedenim ve görevimin başarılı olup olmadığı hakkındaki tek standardım da bu.”</p>

  <p>Kovano çaresizce Piskopos Peregrino’ya baktı. “Peder Estevâo’nun yardımcı olacağını söylemiştin.”</p>

  <p>“Onun Tanrı’ya ve kiliseye son derece bağlı olduğunu söylemiştim.”</p>

  <p>“Bunu, biz daha fazla bilgi sahibi oluncaya kadar görevi için beklemeye onu ikna edeceğin anlamında almıştım.”</p>

  <p>“Gerçekten onu ikna edebilirim ya da gitmesini yasaklayabilirim,” dedi Piskopos Peregrino.</p>

  <p>“O zaman yap bunu,” dedi Novinha.</p>

  <p>“Yapmayacağım,” dedi Piskopos.</p>

  <p>“Bu koloninin iyiliğini düşündüğünü sanıyordum,” dedi Belediye Başkanı Kovano.</p>

  <p>“Sorumluluğum altına verilmiş bütün Hıristiyanların iyiliğini istiyorum,” dedi Piskopos Peregrino. “Otuz yıl öncesine kadar, bu sadece Lusitania’daki insanlarla ilgilenmem anlamına geliyordu ama şimdi, gezegendeki Hıristiyan Pequeninolarin ruhsal iyiliğinden de eşit olarak sorumluyum. Peder Estevâo’yu tıpkı bir zamanlar Patrick adındaki misyonerin Eire adasına gönderildiği gibi gönderiyorum. O krallıkları ve ulusları değiştirerek olağandışı başarılı olmuştu. Ne yazık ki, İrlanda Kilisesi her zaman Papa’nın istediği gibi davranmıyor. İkisinin arasında büyük oranda ihtilâf var diyebiliriz. Görünüşte Paskalya gününün tarihi hakkında, ama kalbinde Papa’ya olan bağlılık konusu yatıyor. Bu iş ara sıra kan dökülmesine bile neden oldu. Fakat bir kez bile kimse Aziz Patrick’in Eire’ye hiç gitmemiş olmasının daha iyi olacağını düşünmedi. Kimse İrlandalIlar pagan olarak kalsaydı daha iyi olurdu demedi.”</p>

  <p>Grego ayağa kalktı. “Filotu bulduk, parçalanamayan gerçek atomu. Işıktan daha hızlı mesajlar yolluyoruz ve yine de hâlâ Karanlık Çağlar'da yaşıyoruz.” Kapıya doğru yürüdü.</p>

  <p>“Sana söylemeden o kapıdan çık,” dedi Belediye Başkanı Kovano “ve güneşi bir yıl görme.”</p>

  <p>Grego kapıya yürüdü, fakat çıkmak yerine ona yaslandı ve alaycı bir ifadeyle gülümsedi. “Görüyorsun ya ne kadar itaatkârım.”</p>

  <p> “Seni fazla tutmayacağım,” dedi Kovano. “Piskopos Peregrino ve Peder Estevâo kararlarını bizden bağımsız olarak verebileceklermiş gibi konuştular, ama elbette bunu yapamazlar. Eğer Peder Estevâo'nun domuzcuklara karşı görevinin yapılmaması gerektiğine karar verirsem, yapılmayacaktır. Hepimiz bu konuda açık olalım. Lusitania’nın iyiliği için gerekiyorsa Lusitania Piskoposu’nu tevkif etmekten çekinmem; ve şu misyoner rahibe gelince, sadece benim iznim olduğu zaman Pequeninolarin arasına gideceksin.”</p>

  <p>Piskopos Peregrino buz gibi bir ifadeyle, “Tanrı’nın Lusitania’daki işlerine müdahele edeceğinden kuşkum yok,” dedi. “Bunu yaptığın için seni cehenneme yollayacağımdan kuşkun olmasın.” “Yapabileceğini biliyorum,” dedi Kovano. “Kiliseyle olan çatışması sonunda cehenneme gönderilen ilk politik lider ben olmayacağım. Neyse ki bu kez iş buna gelmeyecek. Hepinizi dinledim ve kararımı verdim. Yeni anti-virüs’ü beklemek çok riskli hatta anti-virüs’ün kesin olarak altı hafta içinde kullanılabilir şekilde hazırlanabileceğini bilsem de, bu göreve izin verirdim. Şu anda bu karmaşadan bir şeyler kurtarabilmenin tek yolu Peder Estevâo’nun görevi. Andrew bana Pequeninolarin bu adama büyük sevgi ve bağlılığı olduğunu söyledi, inançsızların bile. Eğer itikatsız Pequeninoları, din uğruna insanlığı yok etme planlarını terk etmeye ikna edebilirse, bu üzerimizdeki büyük yüklerden birini kaldırır.”</p>

  <p>Quim ciddiyetle başını salladı. Belediye Başkanı Kovano çok bilge bir adamdı. Bugünlerde birbirleriyle mücadele etmeyecek olmaları iyiydi, hiç olmazsa şimdilik.</p>

  <p>“Bu arada, Xenobiyologlarin anti-virüs üstündeki çalışmalarına mümkün olan bütün güçleriyle devam etmelerini bekliyorum. Virüs ortaya çıktığı zaman kullanıp kullanmayacağımıza karar vereceğiz.”</p>

  <p>“Onu kullanacağız,” dedi Grego.</p>

  <p>“Sadece ben öldüğüm zaman,” dedi Quara.</p>

  <p>“Kendinle ilgili bir harekete girişmeden önce, daha çok bilgi edinmemizi beklemek konusunda gönüllü olmanı takdir ediyorum,” dedi Kovano. “Bu da bizi sana getiriyor, Grego Riberia. Andrew Wiggin ışıktan hızlı yolculuğa inanmak için bir neden olduğu hakkında bana güvence veriyor.”</p>

  <p>Grego soğuk bir ifadeyle Ölülerin Sözcüsü’ne baktı. “Nerede fizik öğrendiniz, Bay Konuşkan?”</p>

  <p>“Senden öğrenmeyi ümit ediyorum,” dedi Wiggin. “Sen kanıtımı dinleyinceye kadar, böyle bir hamle yapabilmeyi ümit etmek için bir neden olup olmayacağını da pek bilmiyorum.”</p>

  <p>Andrew’in tartışmayı Grego’nun seçtiği yoldan ne kadar kolaylıkla çevirdiğini görünce, Quim gülümsedi. Grego aptal değildi. Kullanıldığını biliyordu. Fakat Wiggin ona sıkıntısını gösterecek alan bırakmamıştı. Ölülerin Sözcüsü’nün en sinirlendirici ustalıklarından biri de buydu.</p>

  <p>“Eğer Ansible hızlarla dünyalar arasında yolculuk yapmanın bir yolu varsa,” dedi Kovano, “Lusitania’daki bütün insanları başka bir dünyaya nakletmek için sadece bir gemiye ihtiyacımız olur. Bu uzak bir şans -”</p>

  <p>“Aptalca bir rüya,” dedi Grego.</p>

  <p>“Ama bunu izleyeceğiz, bunu inceleyeceğiz, değil mi?” dedi Kovano. “Ya da kendimizi dökümhanede çalışırken buluruz.”</p>

  <p> “Ellerimle çalışmaktan korkmuyorum,” dedi Grego. “Aklımı hizmetine vermem için beni korkutamazsın.”</p>

  <p>“Azarlanmaya katlanıyorum,” dedi Kovano. “İstediğim senin işbirliğin, Grego. Fakat eğer bunu elde edemezsem. O zaman itaat etmenle yetineceğim.”</p>

  <p>Quara’nın kendisini dışarıda bırakılmış gibi hissettiği belliydi. Bir dakika önce Grego’nun yaptığı gibi yerinden kalktı. “Pekâlâ, sizler oturup kendileriyle iletişim kurmayı bile düşünmeden akıllı bir türü yok etmeyi tasarlayın. Sanırım hepiniz toplu cinayetlerinizle mutlu olursunuz.” Sonra, Grego gibi, gitmeye davrandı. “Quara,” dedi Kovano.</p>

  <p>Kız bekledi.</p>

  <p>“Descoladayla konuşma yolunu inceleyeceksin. Bakalım bu virüslerle iletişim kurabilecek misin?”</p>

  <p>“Bana bir kemik atıldığı zaman bunu anlarım,” dedi Quara. “Ya size kendilerini öldürmememiz için bize yalvardıklarını söylersem? Nasıl olsa bana inanmayacaksınız.”</p>

  <p>“Tam tersine. Ne kadar boşboğaz da olsan, senin dürüst bir kız olduğunu biliyorum,” dedi Kovano. “Fakat senin Descolada’nın moleküler dilini anlamanı istemenin başka bir nedeni var. Bak, Andrew Wiggin daha önce hiç aklıma gelmeyen bir olasılıktan bahsetti. Pequeninolarin akıllı türe dönüşmesinin Descolada virüsünün bu gezegeni silip süpürmesiyle aynı tarihe rastladığını hepimiz biliyoruz, ama ya neden ve sonucu yanlış anlıyorsak?” Novinha dudaklarında acı ve yarım bir gülümsemeyle Andrew’e döndü. “Descoladaya Pequeninolarin mı neden olduğunu düşünüyorsun?”</p>

  <p>“Hayır,” dedi Andrew. “Fakat ya Pequeninolar Descolada ise?”</p>

  <p>Quara’nın soluğu kesildi.</p>

  <p>Grego güldü. “Akıllı fikirlerle dolusun, değil mi, Wiggin?” </p>

  <p>“Anlamıyorum,” dedi Quim.</p>

  <p>“Sadece merak ettim,” dedi Andrew. “Quara Descolada’nın zekâ taşıyabilecek kadar karmaşık olduğunu söylüyor. Ya Descolada virüsü karakterini ifade etmek için Pequeninolarin vücudunu kullanıyorsa? Ya Pequeninolarin zekâsı tamamen vücutlarının içindeki virüsten geliyorsa?”</p>

  <p>Xenolog Quanda ilk kez konuştu. “Fizikte olduğunuz kadar, Xenolojide de cahilsiniz, Bay Wiggin.”</p>

  <p>“Oh, daha da fazla,” dedi Wiggin. “Fakat hiçbir zaman ölmekte olan bir Pequenino üçüncü hayata geçerken, anıların ve zekânın nasıl muhafaza edildiğini açıklayacak başka bir yol düşünemediğimden, aklıma geldi. Aslında ağaçlar içlerinde bir beyin bulundurmuyorlar. Fakat eğer irade ve anılar öncelikle Descolada tarafından taşınıyorsa, beyin ölümü, kişiliğin babaağaca taşınmasında neredeyse anlamsız oluyor.”</p>

  <p>“Bunun gerçek olması için bir şans olsa bile,” dedi Quanda, “bulabilmek için yapılmış doğru dürüst bir deneyimiz bile yok.” Andrew Wiggin üzüntüyle başını salladı. “Biliyorum. Aklıma bir tane bile gelmiyor. Keşke yapsaydınız.”</p>

  <p>Kovano tekrar araya girdi. “Quanda, bunu araştırmana ihtiyacımız var. Eğer buna inanmazsan, güzel, yanlış olduğunu kanıtlayacak bir yol bulur ve işini bitirmiş olursun.” Kovano ayağa kalkarak hepsine hitap etti. “Hepiniz sizden ne istediğimi anladınız mı? İnsanlığın şimdiye kadar karşılaştığı en törel seçimlerden biriyle karşı karşıyayız. Soykırım yapma, ya da eğer hiçbir şey yapmazsak, yapılmasına izin verme riskini taşıyoruz. Bilinen veya varlığından kuşkulanılan her akıllı tür ciddî bir riskin gölgesinde yaşıyor ve o da burada, bizimle ve sadece bizimle, neredeyse bütün kararların verileceği yerde. Böyle bir şeyin oldukça uzak benzeri son kez olduğunda, insan atalarımız, kendilerini kurtardıklarını varsayarak soykırım yapmayı yeğlediler. Hepinizden, ne kadar imkânsız olursa olsun bize bir ümit ışığı verecek, bize kararlarımızı yönlendirecek minicik bir ışık sağlayacak her yolun peşine düşmemize yardımcı olmanızı istiyorum. Yardım edecek misiniz?”</p>

  <p>Grego, Quara ve Quanda bile, isteksizce de olsa, başlarıyla onayladılar. Sonunda, şu an için Kovano odadaki bütün bencil ve kavgacı insanları, işbirliği yapan bir topluma çevirmeyi başarmıştı. Odanın dışında bunun ne kadar devam edeceği ayrı bir konuydu. Quim işbirliği ruhunun herhâlde bir sonraki krize kadar süreceğine karar verdi ve belki bu da yeterince uzundu.</p>

  <p>Geriye sadece bir tek çatışma kalmıştı. Toplantı bitip herkes veda etmeye veya teke tek görüşmelere başladığı zaman annesi Quim’e doğru geldi ve öfkeyle gözlerine baktı.</p>

  <p>“Gitme.”</p>

  <p>Quim gözlerini kapadı. Böyle insafsızca bir söze verecek bir cevap yoktu.</p>

  <p>“Beni seviyorsan,” dedi Novinha.</p>

  <p>Quim Yeni Ahit’teki öyküyü hatırladı; İsa’nın annesi ve kardeşleri onu ziyarete etmiş ve onları kabul etmek için taraftarlarına ders vermeyi kesmesini istemişlerdi.</p>

  <p>“Bunlar benim annem ve kardeşlerim,” diye mırıldandı Quim.</p>

  <p>Annesi imayı anlamış olmalıydı, çünkü gözlerini açtığı zaman, Novinha gitmişti.</p>

  <p>Bir saat geçmeden, koloninin kıymetli kamyonlarından birini kullanarak, Quim de gitmişti. Çok az malzemeye ihtiyacı vardı ve normal bir yolculuğa yürüyerek giderdi. Fakat gitmek zorunda olduğu orman çok uzaktaydı, araba olmadan oraya ulaşması haftalarını alırdı; ayrıca yeterli yiyecek de taşıyamazdı. Bu hâlâ düşman bir çevreydi, insanların yiyebileceği hiçbir şey büyümüyordu; yetişse bile, Quim’in yine de Descolada önleyicileri içeren yiyeceklere ihtiyacı vardı. Onlar olmazsa, açlıktan ölmeden önce Descolada’dan ölürdü.</p>

  <p>Milagre şehri arkasında küçülürken ve önündeki yeknesak açık çayırlıkta gitgide daha derinlere dalarken, Quim -Peder Estevâo- itikatsızların önderinin Warmaker adını kazanmış bir babaağaç olduğunu ve Warmaker’in, Pequeninolarin son ümidinin, Kutsal Ruh’un -Descolada virüsü- Lusitania’daki bütün insan hayatını yok etmesi gerektiğini söylemesiyle tanındığını bilse, Belediye Başkanı Kovano’nun kararının ne olacağını merak etti.</p>

  <p>Bunun önemi yoktu. Tanrı Quim’i İsa’nın İncil'ini her ulusa, soya, dile ve halka telkin etmesi için çağırmıştı, hatta en kavgacı, kana susamış, nefret dolu insanlara bile tanrının sevgisiyle dokunulabilir ve Hıristiyanlığa döndürülebilirdi. Tarihte birçok kez olmuştu. Şimdi neden olmasın.</p>

  <p>Oh Baba, bu dünyada müthiş işler yap. Çocuklarının hiçbirisinin bizim kadar mucizelere ihtiyacı yok.</p>

  <p>&nbsp;</p>

  <p class="center">* * *</p>

  <p>&nbsp;</p>

  <p>Novinha Ender'le konuşmuyordu ve o da kaygılıydı. Bu alınganlık nedeniyle değildi, Novinha’nın alıngan olduğunu hiç görmemişti. Ender'e, kadının sessizliği onu cezalandırmak için değil, daha çok cezalandırmamak içinmiş gibi geliyordu; yani Novinha konuşmuyordu, çünkü konuşursa, sözleri affedilmeyecek kadar zalim olacaktı.</p>

  <p>Bu nedenle önceleri onunla konuşmayı denemedi. Evde bir gölge gibi dolaşmasına, gözlerine bakmadan yanından geçip gitmesine izin verdi; yoluna çıkmamaya çalıştı ve o uyumadan önce yatmadı.</p>

  <p>Quim’di, elbette. Onun itikatsızlara karşı görevi. Kadının neden korktuğunu anlamak kolaydı, Quim’in yolculuğunun tehlikesiz olmadığını bildiğinden, Ender de aynı korkuları paylaşmıyor değildi. Novinha mantıksız davranıyordu. Ender Quim’i nasıl durdurabilirdi? Novinha’nın çocukları arasında, Quim, Ender’in neredeyse üstünde hiç etkisi olmayanlarından biriydi; birkaç yıl önce bir uzlaşmaya varmışlardı, ama bu, Ender’in diğer çocuklarla kurduğu babalık ilişkisi gibi değil, eşit taraflar arasında bir barış anlaşması olmuştu. Eğer Novinha Quim'i görevinden vazgeçmeye ikna edemediyse, Ender daha fazlasını nasıl başarabilirdi?</p>

  <p>Novinha, belki içinde bunu biliyordu. Fakat tıpkı diğer insanlar gibi her zaman aklıyla davranmıyordu. Sevdiklerinden yeteri kadarını kaybetmişti; bir tanesinin daha elinden kaydığını hissedince, yanıtı mantıklı değil, içgüdüsel olmuştu. Ender onun hayatına bir iyileştirici, bir koruyucu olarak girmişti. Onu korkudan korumak Ender’in göreviydi, ama kadın şimdi korkuyordu ve kendisini yanılttığı için Ender’e kızgındı.</p>

  <p>Ancak, iki günlük sessizlik Ender’e yetmişti. Bu günlerde Novinha’yla arasında bir engel olması iyi değildi. Ender -ve Novinha- Valentine’in gelişinin onlar için zor olacağını biliyorlardı. Ender’in Valentine ile bir sürü eski iletişim alışkanlığı, bir sürü bağlantısı, ruhuna uzanan birçok uzantısı vardı, yani Ender için, birlikte geçirdikleri yıllar -milenyumlar- boyunca olduğu kişiliğe dönmemek oldukça zordu. Birlikte, sanki aynı gözle bakıyorlarmış gibi üç bin yıllık bir tarih yaşamışlardı. Novinha’yla sadece otuz yıl beraber olmuştu. Aslında öznel zaman olarak bu Valentine ile birlikte geçirdiği zamandan daha uzundu, ama Valentine’in erkek kardeşi ve onun Demosthenes’inin Sözcüsü olarak eski rolüne kaymak kolaydı.</p>

  <p>Ender, Valentine geldiği zaman, Novinha’nın kıskanmasını beklemişti ve buna hazırdı. Valentine’i ilk günlerde sadece birkaç kez birlikte olabilecekleri konusunda uyarmıştı. Valentine de bunu anlamıştı, Jakt da bazı kaygılar taşıyordu ve her ikisinin de eşlerinin güvenine ihtiyacı vardı. Jakt ve Novinha’nın iki kardeş arasındaki bağları kıskanmaları oldukça saçmaydı. Ender ve Valentine’in ilişkilerinde cinsellikle ilgili en küçük bir belirti olmamıştı -onları tanıyan herkes böyle bir fikre gülerdi- ama Novinha ve Jakt’ın kaygılandıkları cinsel sadakatsizlik değildi. Paylaştıkları duygusal bağ da değildi, Novinha’nın Ender’in ona olan sevgisinden ve bağlılığından kuşku duyması için bir neden yoktu, Jakt da Valentine’in tutku ve güven açısından ona verdiklerinden fazlasını isteyemezdi.</p>

  <p>Bu, bunların hepsinden daha güçlü bir şeydi. Bu, bunca yıldan sonra, şimdi bile, ne yapmak istediklerini birbirlerine izah bile etmeden tek bir insanmış gibi hareket edebilmeleriydi. Jakt bunu görmüştü ve onu daha önceden hiç tanımayan Ender için bile adamın çok rahatsız olduğu açıkça ortadaydı. Sanki karısıyla erkek kardeşini yan yana görünce; işte yakınlık bu, işte iki insanın tek bir insan gibi bütünleşmeleri bu, diye düşünmüştü. Jakt kendisiyle karısının, bir karı-kocanın olabileceği kadar yakın olduklarını düşünmüştü, belki de öyleydiler, ama şimdi iki insanın bundan daha da yakın olabileceği, bir anlamda aynı insan olabileceği gerçeğiyle yüzleşmek zorundaydı.</p>

  <p>Ender, Jakt’ta bunu görebiliyordu ve Valentine’in ona nasıl güven verdiğini, kendisini Ender’den uzak tutarak kocasının tedricen, küçük dozlar halinde, aralarındaki bağa alışmasını nasıl sağladığını takdirle izliyordu.</p>

  <p>Ender’in tahmin edemediği şey, Novinha’nın vereceği tepkiydi. Kadını önce çocuklarının annesi olarak tanımıştı; sadece, onlara karşı duyduğu ateşli, mantıksız sadakatini tanımıştı. Eğer kadın tehdit edildiğini hissederse, çocuklarına karşı olduğu gibi, tahakküm edici ve yönetici olacağını düşünmüştü. Onun kendisinden böyle uzaklaşma tarzına hazırlıklı değildi. Quim’in görevi nedeniyle meydana gelen bu sessizlik uygulamasından önce de Novinha ondan uzaktı. Aslında, şimdi geriye bakarak düşündüğünde, bunun zaten Valentine'in gelişinden bile önce başlamış olduğunu fark ediyordu. Bu sanki Novinha’nın, daha rakibi orada olmadan, rakibine teslim olması gibiydi.</p>

  <p>Bu mantıklıydı, elbette Ender bunun geldiğini görmeliydi. Novinha hayatındaki bir sürü güçlü insanı kaybetmişti, güvendiği çok fazla insanı. Ebeveynlerini. Pipo’yu. Libo’yu. Hatta Miro’yu. Kendisine ihtiyaçları olduğunu düşündüğü çocuklarına karşı koruyucu ve tahakküm edici olabilirdi, ama kendisinin ihtiyaç duyduğu insanlara karşı tam tersini yapıyordu. Eğer onların kendisinden alınacağından korkarsa, onlardan geri çekiliyordu; onlara ihtiyaç duymayı kesiyordu.</p>

  <p>“Onlara” değil. Ona. Ender’e. Novinha ona ihtiyaç duymayı kesiyordu. Eğer Novinha bunu devam ettirirse, bu sessizlik aralarında öyle derin bir uçurum açacaktı ki, evlilikleri bir daha asla onarılamayacaktı.</p>

  <p>Eğer bu olursa, Ender ne yapacağını bilmiyordu. Evliliğinin tehdit altında olacağını hiç düşünmemişti. Bu işe hafiften alarak girmemişti; Novinha’yla evli olarak ölmeyi düşünmüştü ve birlikte oldukları bunca yıl, birbirlerine karşı kesin güvenleri nedeniyle mutlulukla dolu geçmişti ve şimdi Novinha ona olan güvenini kaybetmişti, ama bu doğru değildi. Ender hâlâ onun kocasıydı ve hiçbir erkeğin, Novinha’nın hayatındaki hiç kimsenin asla olmadığı kadar ona sadıktı. Saçma bir yanlış anlama yüzünden onu kaybetmeyi hak etmemişti ve işleri Novinha’nın, ne kadar bilinçsizce de olsa, kararlı göründüğü gibi gitmeye ve kendi haline bırakırsa, kadın başka birine asla güvenemeyeceğine dair kesin bir fikre kapılabilirdi. Bu trajik olurdu, çünkü yanlıştı.</p>

  <p>Bu nedenle, Ela istemeyerek bunu başlattığı zaman, Ender bir şekilde Novinha’yla yüzleşmeyi planlıyordu.</p>

  <p>“Andrew.”</p>

  <p>Ela kapının eşiğinde duruyordu. Eğer dışarıda el çırpıp içeri girmek istediğini belirtmiş de olsa Ender onu duymamıştı, ama zaten annesinin evine girmek için el çırpmasına da gerek yoktu.</p>

  <p>“Novinha odamızda,” dedi Ender.</p>

  <p>“Ben seninle konuşmaya geldim,” dedi Ela.</p>

  <p>“Üzgünüm, harçlığın için öndelik alamazsın.”</p>

  <p>Ela gelip onun yanına otururken güldü, ama gülüşü kısa sürede soldu. Kaygılıydı.</p>

  <p>“Quara,” dedi.</p>

  <p>Ender içini çekti ve gülümsedi. Quara terslik için doğmuştu ve hayatındaki hiçbir şey onu uysal biri yapamazdı. Yine de, Ela onunla herkesten daha iyi geçinmeyi başarıyordu.</p>

  <p>“Bu sadece normal değil,” dedi Ela, “Aslında her zamankinden daha uysal. Bir tartışma bile yok.”</p>

  <p>“Tehlikeli bir işaret mi?”</p>

  <p>“Descoladayla iletişim kurmak istediğini biliyorsun.”</p>

  <p>“Moleküler dil.”</p>

  <p>“Şey, yapmakta olduğu şey tehlikeli ve başarılı olsa da iletişim kuramayacak. <i>Özellikle</i> başarılı olursa, çünkü o zaman belki de hepimiz ölmüş olacağız.”</p>

  <p>“Ne yapıyor?”</p>

  <p>“Benim dosyalarımı okuyordu, bu zaten zor değil, çünkü ona Xenobiyolog bir arkadaşımdan engellemeye ihtiyacım olduğunu düşünmemiştim. Bitkilere aşılamaya çalıştığım önleyicileri hazırlıyordu çünkü tam olarak nasıl yapılacağını açıklamıştım. Ancak bunları bir şeye aşılamak yerine, doğruca Descoladaya veriyor.”</p>

  <p>“Veriyor demekle neyi kastediyorsun?”</p>

  <p>“Bunlar Quara’mn mesajları. Onların o değerli minik mesaj taşıyıcılarına gönderdiği şey bu. Şimdi, bu taşıyıcıların bir dil olup olmadıkları böyle deney-dışı bir şeyle kanıtlanacak, ama akıllı olsun veya olmasın, Descolada’nın lânet bir uyum sağlayıcı olduğunu biliyoruz ve belki de Quara onlara kendilerini engelleyen en iyi stratejilerimizi vererek yardım ediyor olabilir.”</p>

  <p>“İhanet.”</p>

  <p>“Doğru. Askeri sırlarımızı düşmana gönderiyor.”</p>

  <p>“Onunla bu konuda konuştun mu?”</p>

  <p>“Sta brincando. Claro que falei. Ela quase me matou.” Şaka yapıyorsun, elbette onunla konuştum. Az daha beni öldürüyordu. “Bir virüsü eğitmeyi başardı mı?”</p>

  <p>“Bunu bile denemiyor. Bu sanki pencereye koşup ‘Sizi öldürmeye geliyorlar!’ diye haykırmak gibi. Bilim yapmıyor. Türlerarası politika yapıyor, ancak diğer tarafın bir politikası olup olmadığını bilmiyoruz, sadece tüm bildiğimiz onun da yardımıyla bizi tahminimizden daha çabuk öldürebilecekleri.”</p>

  <p>“Kutsal Anamız,” diye mırıldandı Ender. “Bu çok tehlikeli. Ortalıkta böyle bir şeyle oynayamaz.”</p>

  <p>“Çok geç bile olabilir, bir hasar vermiş olup olmadığını bilmiyorum.”</p>

  <p>“O zaman onu durdurmamız gerek.”</p>

  <p>“Nasıl, kolunu kırarak mı?”</p>

  <p>“Onunla konuşacağım, fakat mantıklı bir şekilde dinlemeyecek kadar çok yaşlı ya da çok genç. Korkarım bu iş Belediye Başkanı’nda bitecek, bizde değil.”</p>

  <p>Novinha konuşuncaya kadar, Ender karısının odaya girmiş olduğunu fark etmemişti. “Başka bir ifadeyle hapiste,” dedi. “Kızımın hapise atılmasını planlıyorsun. Bana ne zaman haber verecektin?”</p>

  <p>“Hapis aklıma bile gelmemişti,” dedi Ender. “Onun bilgisayar erişiminin kesilmesini -”</p>

  <p>“Bu Belediye Başkanı’nın işi değil,” dedi Novinha. “Benim işim. Neden bana gelmedin Elanora? Neden ona gittin?”</p>

  <p>Ela, annesine metanetle bakarak oturdu. Bu onun annesiyle yaptıkları tartışmaları pasif direnmeyle karşılama yoluydu.</p>

  <p>“Quara kontroldan çıktı, Novinha,” dedi Ender. “Sırları baba- ağaçlara söylemesi yeterince kötüydü. Bunları Descoladaya söylemesi ise çılgınca.”</p>

  <p>“Es psicologista, agora?” Şimdi de psikolog mu oldun?</p>

  <p>“Onu kilit altına almayı planlamıyorum.”</p>

  <p>“Çocuklarımla ilgili olarak,” dedi Novinha. “Hiçbir şey planlamıyorsun.”</p>

  <p>“Doğru,” dedi Ender. <i>“Çocuklarla</i> ilgili hiçbir şey yapmayı planlamıyorum. Ancak, bu gezegendeki her insanı, belki de her yerdeki tüm insanların hayatta kalmasını düşüncesizce tehlikeye atan yetişkin bir Milagre vatandaşı hakkında bir şeyler yapılması konusunda sorumluluğum var.”</p>

  <p>“Bu soylu sorumluluğu nereden aldın, Andrew. Tanrı aşağıya, dağa inip taştan tabletlere yazılı halde sana insanları yönetme yetkisi mi verdi?”</p>

  <p>“Güzel,” dedi Ender. “Sen ne öneriyorsun?”</p>

  <p>“Seni ilgilendirmeyen bir işten uzak durmanı öneriyorum ve açıkçası, Andrew, bu neredeyse her şeyi kapsıyor. Bir Xenobiyolog değilsin. Bir fizikçi değilsin. Bir Xenolog değilsin. Aslında, sen hiçbir şey değilsin, sen sadece başka insanların hayatına burnunu sokan bir profesyonelsin.”</p>

  <p>Ela soluğunu tuttu. “Anne!”</p>

  <p>“Her yerde sana güç veren şey, kulağındaki o lânet mücevher. O kadın sana sırlar fısıldıyor, geceleri karınla yatakta olduğun zaman bile seninle konuşuyor ve o ne zaman bir şey isterse, işinin olmadığı toplantılara bile katılarak onun söylemeni istediği şeyleri söylüyorsun. Quara’nın ihanet ettiğini söyledin, bana kalırsa aşırı gelişmiş bir yazılım parçası yüzünden gerçek insanlara ihanet eden sensin.”</p>

  <p>“Novinha,” dedi Ender. Bunun kadını yatıştırmak için bir girişim olması gerekiyordu.</p>

  <p>Fakat Novinha bir diyaloga girmek niyetinde değildi. “Sakın benimle uzlaşmaya kalkışma, Andrew. Bunca yıl boyunca beni sevdiğini sanmıştım."</p>

  <p>“Seviyorum.”</p>

  <p>“Senin gerçekten hayatımızın bir parçası olduğunu sanmıştım -”</p>

  <p>“Öyleyim.”</p>

  <p>“Bunun gerçek olduğunu sanmıştım -”</p>

  <p>“Öyle.”</p>

  <p>“Ama sen Piskopos Peregrino’nun başından beri bize söylediği gibisin. Bir dalavereci. Bir kontrol. Kardeşin bir zamanlar bütün insanlığı yönetmişti, ne öykü değil mi? Ama sen o kadar haris değilsin, küçük bir gezegenle yetinebilirsin.”</p>

  <p>“Tanrı aşkına, anne, aklını mı kaçırdın? Bu adamı tanımıyor musun?”</p>

  <p>“Tanıdığımı sanmıştım!” Novinha artık ağlıyordu. “Ama beni seven birisi oğlumun o katil küçük domuzlara gitmesine izin vermezdi -”</p>

  <p>“O Quim’i durduramazdı, anne! Kimse durduramazdı!”</p>

  <p>“Denemedi bile. Onayladı!”</p>

  <p>“Evet,” dedi Ender. “Oğlunun soylu ve cesur davrandığına inanıyordum ve bunu onayladım. Tehlikenin büyük olmamasına rağmen gerçek olduğunu biliyordu ve yine de gitmeyi tercih etti ve bunu onayladım. Sen de kesinlikle böyle yapardın. Quim yetişkin bir adam, iyi bir adam, belki de büyük bir adam. Senin korumana ihtiyacı yok ve bunu istemiyor. Hayatının işine karar vermiş ve onu yapıyor. Bu nedenle ona saygı duyuyorum, sen de duymalısın. Ne hakla aramızdan birinin onun yolunda durmasını düşünürsün?”</p>

  <p>Novinha hiç olmazsa bir an için sessizdi. Ender’in sözlerini mi tartıyordu? Onu anlamış mıydı? Sessizlik boyunca Ender hâlâ aynı ümidi taşıyordu.</p>

  <p>Sonra sessizlik sona erdi. “Eğer bir daha çocuklarımın hayatına burnunu sokarsan, seninle işim biter,” dedi Novinha. “Ve eğer Quim’e bir şey olursa -herhangi bir şey- ölünceye kadar senden nefret edeceğim ve o günün çabuk gelmesi için dua edeceğim. Her şeyi bilmiyorsun, seni piç kurusu, biliyormuş gibi davranmayı kesmenin zamanı geldi.”</p>

  <p>Kapıya doğru sendeledi, sonra gösterişli bir çıkışın daha iyi olacağını düşündü, Ela’ya döndü ve şaşılacak bir soğukkanlılıkla konuştu. “Elanora, Quara’nın Descoladaya yardım edeceği kayıt ve aygıtlara erişimini engellemek için hemen önlem alacağım ve gelecekte, canım, eğer laboratuar konularını başkasıyla, <i>özellikle</i> bu adamla, konuştuğunu duyarsam, hayatın boyunca seni lâboratuardan men ederim. Anladın mı?”</p>

  <p>Ela yine sessiz kalarak ona cevap verdi.</p>

  <p>“Ah,” dedi Novinha. “Çocuğumu düşündüğümden fazla benden çaldığını görüyorum.”</p>

  <p>Sonra, gitti.</p>

  <p>Ender ve Ela sersemlemiş bir halde sessizce oturdular. Sonunda Ela ayağa kalktı, ama bir adım bile atmadı.</p>

  <p>“Aslında gidip bir şeyler yapmam gerek,” dedi Ela, “fakat yapamam, çünkü hayatımın bir aptallık olduğunu düşünüyorum.”</p>

  <p> “Belki annene gidip kendisine hâlâ onun yanında olduğunu göstermelisin.”</p>

  <p>“Ama gitmiyorum,” dedi Ela. “Aslında, belki de Belediye Başkanı Zeljezo’ya gidip annemi baş Xenobiyolog olmaktan çıkarmasını istemeliyim, çünkü açıkça aklını kaybetmiş.”</p>

  <p>“Hayır, kaybetmedi,” dedi Ender. “Eğer böyle bir şey yaparsan, bu onu öldürür.”</p>

  <p>“Annem mi? O ölmeyecek kadar çetindir.”</p>

  <p>“Hayır,” dedi Ender. “Şu anda o kadar kırılgan ki, bir darbe onu öldürebilir. Vücudunu değil. Güvenini, umudunu. Ona kendisiyle beraber olmadığını gösterir bir neden verme, ne olursa olsun.”</p>

  <p>Ela ona öfkeyle baktı. “Bu karar verdiğin bir şey mi, yoksa doğal olarak içinden mi geliyor?”</p>

  <p>”Ne demek istiyorsun?”</p>

  <p>“Annem demin seni öfkeden çılgına çevirmesi veya incitmesi -ya da bir şey yapması- gereken şeyler söyledi ve sen orada oturmuş ona yardım etmenin yolunu arıyorsun. Birine vurmak ihtiyacını hiç hissetmez misin? Demek istediğim, hiç soğukkanlılığını kaybetmez misin?”</p>

  <p>“Ela, birkaç kişiyi yanlışlıkla ellerinle öldürdükten sonra, ya kendini kontrol etmeyi, ya da insanlığını kaybetmeyi öğrenmen gerekiyor.”</p>

  <p>“Bunu yaptın mı?”</p>

  <p>Ender, "Evet,” dedi. Biran için kızın sarsıldığını düşündü. “Sence bunu yine yapabilir misin?”</p>

  <p>“Belki.”</p>

  <p>“Güzel, belki cehennem boşaldığı zaman işe yarar.”</p>

  <p>Kız sonra güldü. Bu bir şakaydı. Ender rahatlamıştı, kızla birlikte o bile hafifçe güldü.</p>

  <p>“Anneme gideceğim,” dedi Ela, “ama bana öyle yapmamı söylediğin için değil, hatta söylediğin nedenlerden de değil.”</p>

  <p> “Güzel, sadece git.”</p>

  <p>“Neden onun yanında olacağımı merak etmiyor musun?” </p>

  <p>“Nedenini zaten biliyorum.”</p>

  <p>“Elbette. O yanılıyordu, değil mi? Sen gerçekten her şeyi biliyorsun, değil mi?”</p>

  <p>“Annene gidiyorsun, çünkü şu anda kendine yapabileceğin en acı verici şey bu.”</p>

  <p>“Bunu iğrenç bir şeymiş gibi söyledin.”</p>

  <p>“Bu yapabileceğin en acı verici güzel şey. Çevredeki en tatsız iş. Katlanılabilecek en büyük sıkıntı.”</p>

  <p>“Azap çeken Ela, öyle mi? Ölümümü konuştuğun zaman bunu mu söyleyeceksin?”</p>

  <p>“Eğer senin ölümünü konuşacak olursam. Bunu önceden kaydetmem gerek, çünkü senden çok önce ölmeye niyetliyim.” </p>

  <p>“O zaman Lusitania’yı terk etmiyorsun?”</p>

  <p>“Elbette hayır.”</p>

  <p>“Annem seni kapı dışarı etse de mi?”</p>

  <p>“Edemez. Boşanmak için bir nedeni yok ve Piskopos Peregrino ikimizi de cinsel ihmal temel alınan bir boşanma talebine gülecek kadar iyi tanır.”</p>

  <p>“Ne demek istediğimi biliyorsun.”</p>

  <p>“Uzun bir süre için buradayım,” dedi Ender. “Artık zaman gecikmesiyle kazanılan sahte ölümsüzlük yok. Uzayda dolanıp durmaktan bıktım. Bir daha Lusitania’nın yüzeyini terk etmeyeceğim.”</p>

  <p>“Seni öldürse de mi? Filo gelse de mi?”</p>

  <p>“Eğer herkes terk edebilirse, o zaman ben de terk ederim,” dedi Ender. “Ama ışıkları söndüren ve kapıları kilitleyen ben olacağım.”</p>

  <p>Kız ona koştu, yanaklarından öperek bir an için onu kucakladı, sonra kapıdan çıktı ve Ender, bir kez daha, yalnızdı.</p>

  <p>Novinha hakkında yanılmışım, diye düşündü. Kıskandığı Valentine değildi, Jane idi. Bütün bu yıllar boyunca beni Jane ile sessizce konuşurken gördü, her zaman, asla işitemediği şeyler söylediğimi, söyleyemediği şeyleri dinlediğimi. Bana karşı olan güvenini kaybettim ve onu kaybetmekte olduğumun farkına bile varmadım.</p>

  <p>Şimdi bile, düşüncelerini sessizce seslendiriyor olmalıydı. Farkında bile olmadığı çok derin bir alışkanlık nedeniyle Jane ile konuşuyor olmalıydı. Çünkü Jane ona cevap verdi.</p>

  <p>“Seni uyarmıştım,” dedi.</p>

  <p>“Sanırım uyarmıştın,” diye Ender sessizce yanıtladı.</p>

  <p>“İnsanları anladığımı hiç sanmazdım”</p>

  <p>Sanırım öğreniyorsun.</p>

  <p>“Haklı, biliyorsun. Sen benim kuklamsın. Her zaman seni idare ediyorum. Yıllardır kendine ait bir fikrin olmadı.”</p>

  <p>“Kapat çeneni,” diye fısıldadı Ender. “Hiç havamda değilim.”</p>

  <p>“Ender,” dedi Jane, “eğer Novinha'yı kazanmana yardımcı olacaksa, mücevheri kulağından çıkar. Ben aldırmam.”</p>

  <p>“Ben aldırırım,” dedi Ender.</p>

  <p>“Yalan söylüyordum, ben de aldırırım,” dedi Jane. “Ama onu elinde tutabilmek için yapmak zorundaysan, yap bunu.”</p>

  <p>“Teşekkür ederim,” dedi Ender. “Zaten açıkça kaybetmiş olduğum birini elimde tutabilmek için ıstırap çekmeyi tercih ederim.”</p>

  <p>“Quim döndüğü zaman, her şey düzelecek.”</p>

  <p>Doğru, diye düşündü Ender. Doğru.</p>

  <p>Lütfen, Tanrım, Peder Estevâo’ya dikkat et.</p>

  <p>&nbsp;</p>

  <p class="center">* * *</p>

  <p>&nbsp;</p>

  <p>Peder Estevâo’nun geldiğini biliyorlardı. Pequeninolar her zaman bilirlerdi. Babaağaçlar birbirine her şeyi söylerdi. Sır denen bir şey yoktu. Böyle olmasını istediklerinden değil. Sır saklamak veya yalan söylemek isteyen bir babaağaç olabilirdi, ama kesinlikle kendi başlarına olamazlardı. Asla bireysel deneyimleri olmamıştı. Bu nedenle eğer bir babaağaç bir şey saklamak istese, yakınında aynı şeyi hissetmeyen bir başkası olacaktı. Ormanlar her zaman birlik içinde hareket ederdi, ama yine de bireylerden yapılmışlardı, bu nedenle, kaç tane babağacın bunu istediğine bağlı olmayarak, öyküler bir ormandan diğerine geçerdi.</p>

  <p>Quim’in koruması buydu, biliyordu. Warmaker kana susamış bir orospu çocuğu -gerçi bu sıfatın Pequeninolar için anlamsız olduğunu biliyorduda olsa, kendi ormanındaki kardeşlerini kendi isteğine göre hareket etmeye ikna edemeden Peder Estevâo’ya bir şey yapamazdı ve bunu yaparsa ormanındaki babaağaçlar bilirdi ve anlatırdı. Tanıklık ederdi. Eğer Warmaker otuz yıl önce Andrew Wiggin, Human’ı üçüncü hayata yolladığı zaman bütün babaağaçların birlikte ettikleri yemini bozacak olursa, bu gizli olamazdı ve Warmaker yemin bozucu olarak bilinirdi. Bu çok utanılacak bir şeydi. Hangi kadın erkek kardeşlerinin ona bir anne taşımasına izin verirdi? Yaşadığı sürece hiç çocuğu olur muydu?</p>

  <p>Quim güvendeydi. Onu dinlemeyebilirlerdi, ama ona zarar vermezlerdi.</p>

  <p>Ancak, Warmaker’in ormanına vardığı zaman, onu dinlemekle vakit kaybetmediler. Erkek kardeşler onu yakaladılar, yere attılar ve onu Warmaker’e doğru sürüklediler.</p>

  <p>“Bu gereksizdi,” dedi Quim. “Nasıl olsa buraya geliyordum.”</p>

  <p>Erkek kardeşlerden biri sopalarla ağaca vuruyordu. Quim, değişen müziği, Warmaker içindeki boşlukları açarken sesi sözcüklere dönüştürmesini dinledi.</p>

  <p>“Buraya geldin, çünkü ben emrettim.”</p>

  <p>“Sen emrettin, ben geldim. Eğer buraya gelmeme neden olduğunu düşünmek istiyorsan, öyle olsun. Fakat ben ancak Tanrı’nın emirlerine uyarım.”</p>

  <p>“Tanrı’nın emrini işitmek için buradasın,” dedi Warmaker.</p>

  <p>“Tanrı'nın emrini söylemek için buradayım,” dedi Quim. “Descolada, Pequeninolarin değerli çocukları olması için Tanrı tarafından yaratılan bir virüstür. Fakat Kutsal Ruh’un yeniden doğuşu yoktur. Kutsal Ruh süreklidir, bu nedenle kalplerimizde yaşayabilir.”</p>

  <p>“Descolada kalplerimizde yaşar ve bize hayat verir. Senin kalbinde yaşadığı zaman, sana ne verir?”</p>

  <p>“Tek Tanrı. Tek inanç. Tek vaftiz. Tanrı insanlara bir şey öğütlerken, Pequeninolara başka şey öğütlemez.”</p>

  <p>“Biz ‘küçükler’ değiliz. Kimin müthiş, kimin küçük olduğunu göreceksin.”</p>

  <p>Onu sırtı Warmaker’in gövdesine bastıracak şekilde zorla ayakta tuttular. Quim arkasındaki gövdenin yarıldığını hissetti. Onu içeri ittiler. Bir sürü küçük el. Üstüne soluyan bir sürü burun. Yıllar boyunca, düşmana ait olan böyle eller, böyle yüzler düşünmemişti ve şimdi bile, Quim onları kendi düşmanı olarak düşünmediğini fark ederek ferahladı. Bunlar Tanrı’nın düşmanlarıydı ve onlara acıdı. Katil ağacın karnının içine itildiği zaman bile içinde en küçük bir korku veya nefret hissi olmaması onun için büyük bir keşifti.</p>

  <p>Gerçekten ölümden korkmuyorum. Bunu hiç bilmedim.</p>

  <p>Erkek kardeşler hâlâ ağacın dışına çubuklarla vuruyorlardı. Warmaker, sesi Baba Dili’nin sözcüklerine göre biçimlendirdi, ama şimdi Quim sesin içindeydi, sözcüklerin içindeydi.</p>

  <p>“Yemini bozacağımı düşünüyorsun,” dedi Warmaker.</p>

  <p>“Aklımdan geçti,” dedi Quim. Şimdi ağacın içinde tamamen sıkışmıştı. Gerçi ağaç hâlâ tepeden tırnağa önünde aralıktı. Görebiliyordu, kolaylıkla nefes alabiliyordu, tutsaklığı klostrofobik bile değildi. Fakat ağaç çevresinde hafifçe öyle şekillenmişti ki, kolunu veya bacağını kımıldatamıyordu, yan dönüp önündeki yarıktan çıkamıyordu. Geçit, kapıdır ve kurtuluşa giden yol dardır.</p>

  <p>“Deneyeceğiz,” dedi Warmaker. Quim içeriden dinlemek zorunda olduğundan ağacın sözlerini anlamak zordu. Düşünmek daha da zordu. “Bırakalım aramızda Tanrı karar versin. İçmek istediğin her şeyi sana vereceğiz, deremizden aldığımız suyu. Fakat getirdiğin yiyecekten olmayacak.”</p>

  <p>“Beni aç bırakmak-”</p>

  <p>“Aç bırakmak mı? Bizde yiyeceğin var. Seni on gün besleyeceğiz. Eğer Kutsal Ruh on gün yaşamana izin verirse, seni besleyeceğiz ve serbest bırakacağız. Senin doktrinine inananlar olacağız. Hatalı davrandığımızı itiraf edeceğiz.”</p>

  <p>“Virüs beni ondan önce öldürür.”</p>

  <p>“Kutsal Ruh seni yargılayacak ve değerli olup olmadığına karar verecek.”</p>

  <p>“Burada bir deneme oluyor,” dedi Quim, “ama senin düşündüğün değil.”</p>

  <p>“Oh?”</p>

  <p>“Bu Kıyamet Günü’nün denemesi. İsa’nın önünde durursun ve o sağ tarafında duranlara der ki, ‘Ben bir yabancıydım, beni aranıza aldınız. Açtım ve beni beslediniz. Tanrı’nın güzelliğinin içine girin.’ Sonra sol tarafında olanlara der ki, ‘Açtım ve siz bana bir şey vermediniz. Bir yabancıydım ve bana kötü davrandınız.’ Hepsi birden ona, ‘Efendimiz, biz sana bunu ne zaman yaptık?’ diye sorarlar ve o yanıtlar, ‘Kardeşlerimin bir tanesine bile yaptıysanız, bana yapmışsınız demektir.’ Bütün siz kardeşler burada toplanmışsınız, ben kardeşleriniz arasında en önemsiziyim. Bana burada yaptığın için İsa’ya cevap vereceksin.”</p>

  <p>“Aptal adam,” dedi Warmaker. “Hareketsiz tutmaktan başka bir şey yapmıyoruz sana. Tanrı ne isterse sana o olacak. İsa dememiş miydi ki, ‘Babamızın yaptığını gördüğümün dışında bir şey yapmıyorum’? İsa dememiş miydi ki, ‘Yol Ben’im. Gelin. İzleyin beni.’ Eh, biz de seni İsa’nın yaptığı şeyi yapmaya bırakıyoruz. Vahşî topraklarda kırk gün ekmeksiz kalmadı mı? Sana bire kırk kutsal olma şansı veriyoruz. Eğer Tanrı senin doktrinine inanmamızı isterse, seni beslemek için melekler yollayacaktır. Taşı ekmeğe çevirecektir.”</p>

  <p>“Hata yapıyorsun,” dedi Quim.</p>

  <p>“Buraya gelmekle sen hata yaptın.”</p>

  <p>“Bir doktrin yanlışı yaptığını kastediyorum. Satırların doğru, tamam, vahşi topraklarda oruç, ekmeğe dönüşen taş, hepsi. Fakat Şeytan rolü üstlenmekle kendini oldukça fazla açığa vurmuş olmuyor musun?”</p>

  <p>Warmaker’in öfkeden köpürdüğü an bu oldu, o kadar hızlı konuşuyordu ki ağacın içindeki hareketler bükülmeye ve ağacın içinde paramparça olacağından korkmaya başlayıncaya kadar Quim’e baskı yapmaya başladı.</p>

  <p>“Şeytan sensin! Descolada’yı öldürmenin bir yolunu bulup bütün kardeşlerin üçüncü hayata geçmelerini sonsuza kadar engelleyecek planınıza yetecek bir süre kadar yalanlarınıza inanmamızı istiyorsun! Senin içinden görmediğimizi mi sanıyorsun? Bütün planlarınızı biliyorum, hepsini! Hiçbir sırrınız yok! Ve tanrı bizden de bir şey saklamıyor! Üçüncü hayat verilen bizleriz, siz değil! Eğer Tanrı seni sevseydi, ölülerinizi toprağa gömmenize ve sonra içinden sadece kurtların çıkmasına izin vermezdi!”</p>

  <p>Kardeşler tartışmadan büyülenmiş bir halde açık gövdenin karşısına oturdular.</p>

  <p>Bu altı gün boyunca devam etti, her çağın kilise papazları için değerli doktrin tartışmaları. Nicaea’daki meclisten beri böylesine önemli konular üzerinde düşünülmemiş ve tartışılmamıştı.</p>

  <p>Tartışmalar kardeşten kardeşe, ağaçtan ağaca, ormandan ormana geçti. Warmaker ve Peder Estevâo arasındaki diyalogun metni bir gün içinde Rooter ve Human’a geliyordu. Fakat bilgi tam değildi. Ancak dördüncü günün sonunda Quim’in Descolada engelleyici yiyecekler verilmeden esir olarak tutulduğunu anladılar.</p>

  <p>Hemen bir araştırma ekibi kuruldu. Ender, Quanda, Jakt, Lars ve Varsam; Belediye Başkanı Kovano, Ender ve Quanda’yi domuzcuklar arasında yaygın olarak tanınmaları ve sevilmeleri, Jakt’ı, oğlunu ve damadını da Lusitania’da doğmamış oldukları için yolluyordu. Kovano, Lusitania’nın yerli halkını göndermeye cesaret edemezdi, eğer bu konuda haber yayılırsa, ne olacağını bilmek olanaksızdı. Beş araştırmacı en hızlı aracı aldılar ve Rooter’in onlara verdiği yöne gittiler. Üç günlük bir yolculuktu.</p>

  <p>Altıncı gün diyalog sona erdi, çünkü Descolada Quim’in vücudunu öylesine işgal etmişti ki, konuşmaya gücü yoktu ve konuştuğu zaman da, genellikle anlaşılabilir bir şey söyleyemeyecek kadar ateşli ve hezeyan içinde oluyordu.</p>

  <p>Yedinci gün, aralıktan, hâlâ orada olan, hâlâ izleyen kardeşlerin başının üstünden, yukarıya baktı. “Kurtarıcı’yı Tanrı’nın sağ elinde otururken görüyorum,” diye fısıldadı. Sonra gülümsedi.</p>

  <p>Bir saat sonra ölmüştü. Warmaker bunu hissetti ve zafer dolu bir ifadeyle bunu kardeşlere açıkladı. “Kutsal Ruh kararını verdi ve Peder Estevâo reddedildi.”</p>

  <p>Bazı kardeşler sevindiler. Fakat Warmaker’in beklediği kadarı değil.</p>

  <p>&nbsp;</p>

  <p class="center">* * *</p>

  <p>&nbsp;</p>

  <p>Akşam karanlığında, Ender’in grubu oraya geldi. Artık domuzcukların onları yakalayıp denemeleri gibi bir sorun yoktu yoktu - çok fazlaydılar ve ne de olsa kardeşler artık tek bir akıl değillerdi. Az sonra Warmaker’in yarık gövdesinin önünde durdular ve Peder Estevâo'nun gölgelerin arasından zorlukla görünen, hastalığın harap ettiği bitkin yüzünü gördüler.</p>

  <p>“Açıl ve oğlumu bana gelmesi için serbest bırak,” dedi Ender. Ağaçtaki yarık genişledi. Ender uzandı ve Peder Estevâo’nun vücudunu çekti. Elbisesinin içinde o kadar hafifti ki, Ender bir an için onun kendi ağırlığının bir kısmını taşıdığını, yürüdüğünü düşündü, ama yürümüyordu. Ender onu ağacın önünde yere yatırdı. Bir kardeş Warmaker’in gövdesinde sopalarla tempo tuttu. “O artık sana ait olmalı, Ölülerin Sözcüsü, çünkü o öldü. Kutsal Ruh ikinci vaftizinde onu yaktı.”</p>

  <p>“Yemini bozdun,” dedi Ender. “Babaağaçların sözüne ihanet ettin.”</p>

  <p>“Kimse onun saçının bir teline bile dokunmadı,” dedi Warmaker.</p>

  <p>“Yalanlarına kimsenin inanacağını mı sanıyorsun?” dedi Ender. “Ölmekte olan bir adamı ilâcından uzak tutmanın, tıpkı onu kalbinden bıçaklamak gibi vahşîce bir davranış olduğunu herkes bilir, ilâcı orada. Bunu her an ona verebilirdin.”</p>

  <p>Orada duran kardeşlerden biri, “Warmaker yaptı,” dedi. Ender kardeşlere döndü, “Warmaker’e yardım ettiniz. Suçu sadece ona atabileceğinizi düşünmeyin. Dilerim hiçbiriniz üçüncü hayata geçemezsiniz ve sana gelince, Warmaker, dilerim hiçbir anne gövdenin içinde sürünmesin.”</p>

  <p>“Böyle şeylere hiçbir insan karar veremez,” dedi Warmaker. “Tartışmanı kazanmak için cinayet işleyebileceğini düşündüğün zaman, buna sen karar verdin,” dedi Ender. “Ve siz, kardeşler, onu durdurmadığınız zaman, siz karar verdiniz.”</p>

  <p>“Sen bizim yargıcımız değilsin,” diye bağırdı kardeşlerden biri. “Öyleyim,” dedi Ender. “Ve aynı zamanda Lusitania'da yaşayan, insan ve babaağaç, koca ve eş, herkes.”</p>

  <p>Quim’in vücudunu arabaya taşıdılar; Jakt, Quanda ve Ender onunla birlikte kaldılar. Lars ve Varsam, Quim’in kullandığı arabayı aldılar. Ender, kolonide Miro’ya iletmesi için Jane'e bir mesaj verirken birkaç dakika oyalandı. Oğlunun Pequeninolarin elinde öldüğünü öğrenmesi için Novinha’nın üç gün daha beklemesinin bir anlamı yoktu ve bunu Ender’in ağzından işitmek istemeyeceği kesindi. Koloniye döndüğü zaman bir karısı olup olmayacağını tahmin etmek, Ender’in tahmin yeteneğinin ötesindeydi. Kesin olan tek şey, Novinha’nın oğlu Estevâo’ya kavuşamayacak olmasıydı.</p>

  <p>Araba capimin üstünü sıyırarak ilerlerken, “Onun için konuşacak mısın?” diye sordu Jakt. Ender’i bir kez Trondheimde konuşurken izlemişti.</p>

  <p>“Hayır,” dedi Ender. “Sanmıyorum.”</p>

  <p>“Papaz olduğu için mi?” diye sordu Jakt.</p>

  <p>“Daha önce papazlar için konuştum,” dedi Ender. “Hayır, Quim için konuşmayacağım çünkü bir nedeni yok. Quim her zaman tam olarak göründüğü gibiydi ve tam olarak seçeceği gibi öldü, Tanrı’ya hizmet ederek ve küçüklere öğüt vererek. Onun öyküsüne ekleyecek bir şeyim yok. Onu kendisi tamamladı.”</p>
</body>
</html>
