<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.3.css" rel="stylesheet" type="text/css" />
</head>

<body>
  <h1 class="chapternumber sigil_not_in_toc">-9-</h1>

  <h1 class="chaptername" id="sigil_toc_id_9">ÇAMKAFA</h1>

  <div class="quote">
    <p>"Ender ve kız kardeşi Valentine ile konuşuyordum. Kadın bir tarihçi."</p>

    <p>"Bunu açıkla."</p>

    <p>"İnsanların öykülerini bulmak için kitapları araştırıyor ve sonra buldukları hakkında öyküler yazıyor ve onu diğer insanlara veriyor."</p>

    <p>"Eğer o öyküler zaten yazılmışsa, neden onları tekrar yazıyor?"</p>

    <p>"Çünkü iyi anlaşılmamış oluyorlar, insanların onları anlamalarına yardım ediyor."</p>

    <p>"Eğer o zamana yakın olan insanlar onları anlamıyorsa, daha sonra gelen nasıl anlayabilir?"</p>

    <p>"Bunu ben de sordum ve Valentine kendisinin de her zaman onları daha iyi anlamadığını söyledi. Fakat eski yazarlar öykülerin kendi zamanlarının insanlarına ne anlam ifade ettiğini anlıyorlardı ve Valentine de bu öykülerin kendi zamanının insanlarına ne ifade ettiğini biliyor."</p>

    <p>"O zaman öykü değişiyor."</p>

    <p>"Evet."</p>

    <p>"Ve yine de her defasında öykünün gerçek bir anı olduğunu mu düşünüyorlar?"</p>

    <p>"Valentine bazı öykülerin gerçek, bazılarının ise içten olduğu gibi bir şey söyledi. Bunu hiçbir şekilde anlamadım."</p>

    <p>"Her şeyden önce neden öykülerini sadece doğru olarak hatırlamıyorlar? O zaman durmadan birbirlerine yalan söylemezlerdi."</p>
  </div>

  <p>Qing-jao terminalinin önünde gözleri kapalı, düşünerek, oturdu. Wang-mu, Qing-jao’nun saçlarını fırçalıyordu; çekelemeler, fırça darbeleri, kızın hafif nefesi çok rahatlatıcıydı.</p>

  <p>Bu, Wang-mu’nun rahatça, onu rahatsız edeceğinden korkmadan konuşabileceği zamanlardan biriydi. Ve Wang-mu, Wang-mu olduğu için, bu saç fırçalama zamanlarını soru sormak için kullanıyordu. Çok fazla sorusu vardı.</p>

  <p>İlk birkaç gün soruları hep tanrıların konuşması hakkında olmuştu. Elbette, Wang-mu bir tek tahta damarı izlemenin yeterli olduğunu öğrenince çok rahatlamıştı, ilk defasından sonra Qing-jao’nun bütün döşemeyi her gün izlemek zorunda olduğundan korkmuştu.</p>

  <p>Fakat hâlâ temizlenmeyle ilgili her şey hakkında soruları vardı. Neden her sabah kalkıp bir tek çizgi izleyerek bu işi bitirmiyorsun? Neden yeri halıyla kaplatmıyorsun? Tanrıların böyle aptalca oyunlarla aldatılamayacağını açıklamak çok zordu.</p>

  <p>Ya dünyada hiç tahta olmasaydı? Tanrılar seni bir kâğıt gibi yakar mıydı? Bir canavar gelerek seni alıp gider miydi?</p>

  <p>Qing-jao, Wang-mu’nun sorularına, tanrıların ondan istedikleri şeyin bu olduğunu söylemek dışında bir yanıt veremezdi Eğer tahta damarları olmasaydı, tanrılar kendisinden onları izlemesini istemezlerdi. Wang-mu bunu, tahta döşemeleri yasak eden bir kanun çıkarmaları gerek, diye yanıtlamıştı, böylece Qing-jao tüm bu işi kesmiş olurdu.</p>

  <p>Tanrıların sesini işitmemiş olanlar kesinlikle bunu anlamazdı.</p>

  <p>Ancak, bugün Wang-mu’nun sorularının tanrılarla bir ilgisi yoktu, en azından başlangıçta onlarla bir ilgisi yoktu.</p>

  <p>“Sonunda Lusitania Filosu’nu durduran şey nedir?” diye sordu Wang-mu?</p>

  <p>Qing-jao neredeyse bu soruyu önemsemeden geçiyordu; az daha gülerek yanıtlayacaktı: Eğer bunu bilseydim, biraz dinlenebilirdim! Fakat sonra Wang-mu’nun Lusitania Filosu’nun kaybolduğunu bilmemesi gerektiği geldi.</p>

  <p>“Sen Lusitania Filosu hakkında nasıl bir şey bilebilirsin?”</p>

  <p>Wang-mu belki de biraz gururla, “Okuyabilirim, değil mi?” dedi.</p>

  <p>Ama neden gururlu olmasın? Qing-jao dürüstçe bunu kendine itiraf etti, gerçekten, Wang-mu hızla öğreniyor ve birçok şeyi kendi başına çıkarabiliyordu. Kız çok zekiydi ve Qing-jao kızın kendisine doğrudan anlatılandan fazlasını anladığını görürse şaşırmayacağını biliyordu.</p>

  <p>“Terminalinde ne olduğunu görebiliyorum,” dedi Wang-mu “ve bu her zaman Lusitania Filosu’yla ilgili. Ayrıca buraya geldiğim ilk gün bunu babanla tartıştın. Söylediklerinin çoğunu anlamadım, ama Lusitania Filosu’yla ilgili olması gerektiğini biliyordum.” Wang-mu’nun sesi birden tiksintiyle doldu. “Tanrılar bu filoyu gönderen adamın yüzünü kirletsin.”</p>

  <p>Kızın öfkesi yeterince şok ediciydi; Wang-mu’nun Yıldızyolu Kongresi’nin aleyhinde konuşması inanılmaz bir şeydi.</p>

  <p>“Filoyu gönderenin kim olduğunu biliyor musun?” diye sordu Qing-jao.</p>

  <p>“Elbette. Bir koloni dünyasının bağımsızlığını kazanabileceği ümidini yok etmek isteyen Yıldızyolu Kongresi’ndeki bencil politikacılar.”</p>

  <p>Demek Wang-mu ihanet ederek konuştuğunu biliyordu. Qing-jao, çok önce, kendisinin de tiksintiyle aynı sözleri söylediğini hatırladı; bunların yeniden onun önünde söylenmesi -hele kendi sırdaş hizmetçisi tarafından- çok küstahçaydı. “Bu şeyler hakkında ne biliyorsun? Bunlar Kongre’ye ait konular ve sen burada kolonilerin bağımsızlığı hakkında konuşuyorsun-”</p>

  <p>Wang-mu, başı yere eğilmiş bir durumda dizlerinin üstüne çökmüştü. Qing-jao böyle sert konuştuğu için utandı.</p>

  <p>“Oh, kalk ayağa, Wang-mu?”</p>

  <p>“Bana kızdın.”</p>

  <p>“Böyle konuştuğunu duyunca şok oldum, hepsi bu kadar. Bu saçmalıkları nereden duydun?”</p>

  <p>“Herkes söylüyor,” dedi Wang-mu?</p>

  <p>“Herkes değil,” dedi Qing-jao. “Babam bunu hiç söylemez. Öte yandan Demosthenes her zaman böyle şeyler söylüyor.” Qing-jao, Demosthenes’in sözlerini ilk okuduğu zaman nasıl hissettiğini anımsadı, ona ne kadar mantıklı, doğru ve dürüst gelmişti, ama daha sonra babası ona Demosthenes’in yöneticilerin düşmanı olduğunu, bu nedenle de tanrıların düşmanı olduğunu açıkladıktan sonra, Qing-jao hain’in sözlerinin az daha onu Lusitania Filosu’nun kötü olduğuna inandıracak kadar kaypak ve aldatıcı olduğunu fark etmişti. Eğer Demosthenes, Qing-jao gibi eğitimli ve tanrılarla konuşan bir kızı yanıltmayı başarabildiyse, sözlerinin sıradan bir kızın ağzından gerçekmiş gibi tekrarlanmasına şaşmamak gerekirdi.</p>

  <p>“Demosthenes kim?” diye sordu Wang-mu?</p>

  <p>“Herkesin sandığından daha başarılı olduğu belli olan bir hain.” Acaba Yıldızyolu Kongresi, Demosthenes’in fikirlerinin kendisini hiç duymamış insanların ağzında dolaştığını fark etmiş miydi? Biri bunun ne anlama geldiğini anlamış mıydı? Demosthenes’in fikirleri şimdi sıradan insanlar arasında ortak bilgelikti. İşler Qing-jao’nun hayal edebileceğinden daha tehlikeli bir dönemece gelmişti. Babası daha akıllıydı; zaten biliyor olmalıydı. “Boş ver,” dedi Qing-jao. "Bana Lusitania Filosu’nu anlat.”</p>

  <p>“Bu, seni kızdırırken nasıl anlatabilirim?”</p>

  <p>Qing-jao sabırla bekledi.</p>

  <p>“O zaman peki,” dedi Wang-mu, fakat hâlâ tetikte duruyordu. “Babam diyor ki -babamın bir zamanlar devlet memurluğu sınavına girmiş ve kazanmaya çok çok yaklaşmış olan akıllı bir arkadaşı olan Pan Ku-wei de-”</p>

  <p>“Ne söylüyorlar?”</p>

  <p>“Kongre’nin, sadece iki vatandaşını başka bir dünyada yargılanmaları için göndermeyi reddeden en küçük dünyaya, hepsi birden saldırmak üzere böyle büyük -çok büyük- bir filo yollamasının kötü bir şey olduğunu söylüyorlar. Adaletin tümüyle Lusitania’nın yanında olduğunu, çünkü istekleri dışında insanları bir gezegenden diğerine yollamanın, ailelerini ve dostlarını onlardan sonsuza kadar almak olduğunu söylüyorlar. Tıpkı onları yargılamadan mahkûm etmek gibi.”</p>

  <p>“Ye eğer suçlularsa?”</p>

  <p>“Bu, insanların onları tanıdıkları ve suçlarını dürüstçe ölçebileceği kendi dünyalarındaki mahkemelerin karar vereceği bir şey, çok uzaklardaki bir yer hakkında hiçbir şey bilmeyen ve daha az anlayan Kongre’nin değil.” Wang-mu başını eğdi. “İşte Pan Kuvveti böyle söylüyor.”</p>

  <p>Qing-jao, Wang-mu’nun haince sözleri karşısında kendi duygularını bastırdı; sıradan insanların ne düşündüğünü bilmek önemliydi, Qing-jao bunu dinlemekle bile, bu sadakatsizliği nedeniyle tanrıların ona öfkeleneceğinden emindi. “Demek Lusitania Filosu’nun hiç gönderilmemesi gerektiğini düşünüyorsun?”</p>

  <p>“Eğer geçerli bir neden olmadan Lusitania’ya bir filo gönderebiliyorlarsa, onların Path’a da bir filo yollamasını engelleyecek ne var? Biz de bir koloniyiz. Yüz Dünya’dan biri değiliz, Yıldızyolu Kongresi’nin bir üyesi değiliz. Han Fei-tzu’nun bir hain olduğunu ve altmış yıl süreyle geri gelmemek üzere onu uzak bir gezegene göndermemizi istemelerini engelleyecek ne var?”</p>

  <p>Düşünce korkunçtu ve Wang-mu’nun tartışmaya babasını katması çok küstahçaydı, bu onun hizmetçi olmasından değildi, ama birisinin büyük Han Fei-tzu’nun bir suçla itham edilebileceğini düşünmesi küstahlıktı. Qing-jao'nun dinginliği bir an kayboldu ve kızla öfkeyle konuştu: “Yıldızyolu Kongresi babama asla bir suçlu gibi davranmaz!”</p>

  <p>“Bağışla beni, Qing-jao. Babamın söylediklerini tekrarlamamı söylemiştin.”</p>

  <p>“Yani baban Han Fei-tzu’dan mı bahsediyor?”</p>

  <p>“Jonlei’deki herkes Han Fei-tzu’nun Path’daki en şerefli insan olduğunu biliyor. Han Evi’nin şehrimizin bir parçası olması da en büyük gurur kaynağımız.”</p>

  <p>Yani, diye düşündü Qing-jao, onun kızının hizmetçisi olmaya kalkıştığın zaman, kendi hırsının kesinlikle farkındaydın.</p>

  <p>“Hiçbir saygısızlıkta bulunmak istemedim, onlar da. Fakat eğer Yıldızyolu Kongresi isterse, davada bulunması için babanın başka bir dünyaya gönderilmesini emredebileceği doğru değil mi?”</p>

  <p>“Onlar asla-”</p>

  <p>“Ama emredebilirler mi?” diye Wang-mu ısrar etti.</p>

  <p>“Path bir koloni,” dedi Qing-jao. “Yasa buna izin veriyor, ama Yıldızyolu Kongresi hiçbir zaman -”</p>

  <p>“Ama eğer bunu Lusitania’ya yaptılarsa, Path'a da neden yapmasınlar?”</p>

  <p>“Çünkü Lusitania’daki Xenologlarin suçlan -”</p>

  <p>“Lusitania halkı öyle düşünmüyor. Onları mahkeme edilmek için yollamayı hükümetleri reddetti.”</p>

  <p>“En kötü yanı da bu. Nasıl olur da bir gezegenin hükümeti Kongre’den daha iyi bildiğini düşünmeye cüret edebilir?”</p>

  <p>“Ama her şeyi biliyorlar,” dedi Wang-mu, sanki bu fikir çok doğal ve herkesin bunu bilmesi gerekirmiş gibi bir ifadeyle. “O insanları, Xenologlari, tanıyorlar. Eğer Yıldızyolu Kongresi, işlemediğini bildiğimiz bir suçtan dolayı başka bir dünyada yapılacak</p>

  <p>davada bulunması için Han Fei-tzu’yu göndermesini Path’a emretse, böyle büyük bir adam için isyan etmez miyiz sanıyorsun? Ve sonra bize de bir filo yollarlar.”</p>

  <p>“Yıldızyolu Kongresi Yüz Dünya’daki bütün adaletin kaynağıdır.” Qing-jao kesin konuştu. Tartışma bitmişti.</p>

  <p>Wang-mu, saygısızlığına devam ederek konuşmasını kesmedi. “Fakat Path henüz Yüz Dünya’dan biri değil, değil mi?” dedi. “Sadece bir koloniyiz. Her istediklerini yapabilirler ve bu doğru değil.”</p>

  <p>Wang-mu, sanki tartışmayı tümüyle kazanmış gibi sonunda başını salladı. Qing-jao az daha gülecekti. Çok öfkeli olmasa gülerdi de. Kısmen öfkeliydi, çünkü Wang-mu birçok kez onun sözünü kesmiş, hatta ona karşı çıkmıştı ki bu öğretmenlerinin her zaman yapmamaya çok dikkat ettikleri bir şeydi. Yine de, Wang-mu’nun cüreti belki iyi olmuştu ve Qing-jao’nun öfkesi, insanların onun fikirlerine sadece tanrılarla konuşan birinin dudaklarından çıktığı için hak etmediği bir saygı göstermesine alışık olmasının bir işaretiydi. Wang-mu onunla böyle konuşmak için cesaret bulmuş olmalıydı. Qing-jao’nun öfkesinin bu kısmı yanlıştı ve bundan kurtulmalıydı.</p>

  <p>Ama Qing-jao’nun öfkesinin büyük kısmı, Wang-mu’nun Yıldızyolu Kongresi hakkında konuşma tarzıydı. Sanki Wang-mu Kongre’yi insanlığın üstündeki en büyük otorite olarak görmüyordu; sanki Wang-mu Path’ı bütün dünyaların ortak iradesinin üstünde görüyordu. Eğer en akla gelmeyecek şey olsa ve Han Fei-tzu’ya yüz ışık yılı ötedeki bir mahkemede yargılanacağı emredilse, o bunu hiç yakınmadan yerine getirirdi ve Path’da buna en küçük bir direnme gösterenlere de öfkelenirdi. Lusitania gibi isyan etmek? Düşünülemezdi. Sadece bunu düşünmek bile Qing-jao’nun kendisini kirli hissetmesine neden oldu.</p>

  <p>Kirli. Temiz değil. Böyle isyankâr bir düşünceyi içine alması bile Qing-jao’nun izleyecek bir tahta damarı aramasına neden oldu.</p>

  <p>Qing-jao diz çöküp döşemeye eğilince, “Qing-jao,” diye haykırdı Wang-mu? “Lütfen, benim söylediğim sözler nedeniyle tanrıların seni cezalandırmadığını söyle.”</p>

  <p>“Beni cezalandırmıyorlar,” dedi Qing-jao. "Beni temizliyorlar.”</p>

  <p>“Fakat bunlar benim sözlerim bile değildi, Qing-jao. Onlar burada olmayan insanların sözleriydi.”</p>

  <p>“Onları kim söylediyse, temiz olmayan sözlerdi.”</p>

  <p>“Fakat bu haksızlık, hiç düşünmediğin, hatta inanmadığın düşünceler nedeniyle temizlenmen.”</p>

  <p>Daha kötü ve daha kötü! Wang-mu susmayacak mıydı? “Şimdi tanrıların bizzat haksızlık yaptıklarını bana söylemeni mi dinlemek zorundayım?”</p>

  <p>“Eğer seni başka insanların sözleri nedeniyle cezalandırıyorlarsa, öyleler.”</p>

  <p>Kız çok cesur davranıyordu. “Şimdi de tanrılardan daha mı akıllısın?”</p>

  <p>“Yerçekimi tarafından çekildiğin veya üzerine yağmur düştüğü için de seni cezalandırabilirler.”</p>

  <p>“Eğer böyle şeyler nedeniyle kendimi temizlememi isterlerse, o zaman onu yaparım ve buna adalet derim,” dedi Qing-jao.</p>

  <p>“O zaman adaletin bir anlamı yok,” diye bağırdı Wang-mu? “O sözcüğü söylediğin zaman, tanrıların olmasına karar verdiği şeyi kastediyorsun, ama ben söylediğim zaman, dürüstlüğü kastediyorum, yani insanlar ancak kasten yaptıkları şey için cezalandırılırlar, yani -”</p>

  <p>“Dinlemem gereken sadece tanrıların adaletten kastettikleri şey.”</p>

  <p>“Tanrılar ne söylerse söylesin, adalet adalettir!”</p>

  <p>Qing-jao neredeyse ayağa kalkıp sırdaş hizmetçisini tokatlayacaktı. Wang-mu tıpkı ona vurmuş kadar acıya neden olduğundan bu onun hakkı olabilirdi, ama tokadını iade etmekte serbest olmayan birini tokatlamak Qing-jao’ya göre değildi. Ayrıca, burada çok daha ilginç bir bilmece vardı. Nede olsa, Wang-mu’yu ona tanrılar göndermişti, Qing-jao bundan zaten emindi. O zaman Wang-mu ile doğrudan tartışmak yerine, Qing-jao tanrıların kendisine böyle utanç verici ve saygısızca şeyler söyleyen bir hizmetçi yollamalarının nedenini anlamaya çalışmalıydı.</p>

  <p>Qing-jao’nun sadece başka insanların saygısızca sözlerini dinlemesi nedeniyle cezalandırılmasının haksızlık olduğunu tanrılar Wang-mu’ya söyletmişlerdi. Belki Wang-mu’nun düşüncesi doğruydu, ama tanrıların âdil olamayacakları da doğruydu. Bu nedenle Qing-jao herhâlde sadece başka insanların haince fikirlerini dinlediği için cezalandırılıyor olamazdı. Hayır, Qing-jao kendisini temizlemeliydi, çünkü kendi kalbinin içinde, bir parçası bu fikirlere inanıyor olmalıydı. Kendini temizlemeliydi, çünkü çok derinlerde Yıldızyolu Kongresi’nin göklerin egemeni olduğundan kuşku duyuyordu; hâlâ âdil olmadıklarına inanıyordu.</p>

  <p>Qing-jao hemen en yakın duvara süründü ve izlenecek doğru tahta damarı çizgisini aramaya başladı. Wang-mu’nun sözleri nedeniyle, Qing-jao içindeki gizli kirliliği hissetmişti. Tanrılar onu içindeki karanlık bölgeleri öğrenmeye bir adım daha yaklaştırmıştı, böylece bir gün tümüyle ışıkla dolacak ve şimdi sadece bir aldatmaca olan ismini hak edecekti. Bir parçam Yıldızyolu Kongresi’nin haklılığından kuşku duyuyor. Ey Tanrılar, atalarımın, halkımın ve yöneticilerimin hatırı için ve son olarak da benim hatırım için bu kuşkuyu içimden çıkartın, beni temizleyin!</p>

  <p>Çizgiyi izlemeyi bitirdiği zaman -temizlenmek için bir çizgi yetmişti ki bu iyi bir işaretti, çünkü gerçek bir şey öğrenmişti- Wang-mu orada oturmuş, onu izliyordu. Qing-jao’nun artık bütün öfkesi geçmişti ve farkında olmadan tanrıların âleti olarak onun yeni gerçeği öğrenmesini sağladığı için Wang-mu’ya gerçekten minnettardı, ama yine de, Wang-mu çizgiyi aştığını anlamak zorundaydı.</p>

  <p>“Bu evde, bizler Yıldızyolu Kongresi’nin sadık kullarıyız,” dedi Qing-jao, sesi yumuşak ve yüz ifadesi elinden geldiğince müşfikti. “Ve bu evin sadık bir hizmetçisiysen, sen de Kongre’ye bütün kalbinle hizmet edersin.” Bu dersi kendisinin nasıl acılar içinde öğrendiğini Wang-mu’ya nasıl açıklayabilirdi, bunu ne büyük acılar içinde hâlâ öğrenmeye devam etmekte olduğunu? Wang-mu’ya kendisine yardım etmesi için ihtiyacı vardı, daha zorlaştırması için değil.</p>

  <p>“Kutsal olan, bilmiyordum,” dedi Wang-mu? “Tahmin etmedim. Han Fei-tzu adını her zaman Path’ın en soylu kulu olarak duydum. Senin hizmet ettiğinin Kongre değil, Path olduğunu sanıyordum, yoksa ben asla...”</p>

  <p>“Asla buraya çalışmaya gelmez miydin?”</p>

  <p>“Asla Kongre hakkında böyle kaba konuşmazdım,” dedi Wang-mu? “Bir canavarın bile evinde yaşasan sana hizmet ederim.”</p>

  <p>Belki yaşıyorum, diye düşündü Qing-jao. Belki de beni temizleyen tanrı bir canavar, soğuk ve sıcak, korkunç ve çok güzel.</p>

  <p>“Unutma, Wang-mu, Path diye çağrılan dünya, Path’ın kendisi değil, sadece bize her gün gerçek Path’ı hatırlatmak için konmuş bir isim. Babam ve ben Kongre’ye hizmet ediyoruz, çünkü onlar göklerin egemenliğine sahipler ve bu nedenle Path adı verilen bir dünyanın ihtiyaçlarından daha önce onlara hizmet etmemizi Path da istiyor.”</p>

  <p>Wang-mu kocaman açılmış gözlerini kırpmadan ona baktı. Anlamış mıydı? İnanmış mıydı? Önemli değildi, zamanla inanacaktı. “Şimdi git, Wang-mu? Çalışmam gerek.”</p>

  <p>“Evet, Qing-jao,” Wang-mu hemen kalktı ve eğilerek geri geri yürüdü. Qing-jao terminaline döndü. Fakat ekrana daha fazla rapor çağırmak üzereyken, birisinin odada onunla birlikte olduğunun farkına vardı. Koltuğunu hızla döndürdü; Wang-mu kapı eşiğinde duruyordu.</p>

  <p>“Ne var,” diye sordu Qing-jao.</p>

  <p>“Sonunda aptalca olduğu ortaya çıksa da, aklına akıllıca gelen her şeyi sana söylemek bir sırdaş hizmetçinin görevi midir?”</p>

  <p>“Bana ne istersen söyleyebilirsin,” dedi Qing-jao. “Seni hiç cezalandırdım mı?”</p>

  <p>“O zaman, eğer üstünde çalıştığın bu büyük görevle ilgili olarak sana bir şey söylemeye cüret edersem lütfen beni bağışla, sevgili Qing-jao.”</p>

  <p>Wang-mu Lusitania Filosu hakkında ne bilebilirdi? Wang-mu hızlı bir talebeydi, ama Qing-jao ona hâlâ her konuda en ilkel eğitimi veriyordu, bu nedenle Wang-mu yanıtlar bir yana, sorunları bile anlayamazdı. Yine de babası ona şunu öğretmişti: hizmetçiler konuşmaları efendileri tarafından dinlendiği zaman mutlu oluyorlardı. “Lütfen söyle,” dedi Qing-jao. “Şu ana kadar söylemiş olduğun aptalca şeylerin dışında bana ne söyleyebilirsin?”</p>

  <p>“Sevgili ablam,” dedi Wang-mu? “Aslında bu fikri senden aldım. Bütün bilim ve tarih boyunca bilinen hiçbir şeyin filonun böyle tamamen ve kusursuzca kaybolmasına kesinlikle neden olamayacağını defalarca söyledin.”</p>

  <p>“Ama oldu,” dedi Qing-jao, “demek ki mümkün olabiliyormuş.”</p>

  <p>“Tatlı Qing-jao’m,” dedi Wang-mu, “aklıma, birlikte mantık çalışırken söylediğin bir şey geldi. İlk ve son nedenlerle ilgili. Bütün bu zaman boyunca ilk nedenleri aradın, filonun nasıl yok edildiğini, ama son nedenlere baktın mı, filonun yolunu keserek, hatta onu yok ederek, birinin ne kazanmayı ümit ettiğine?”</p>

  <p>“Herkes insanların filonun neden durdurulmasını istediğini biliyor. Onlar kolonilerin haklarını korumaya çalışıyorlar, ayrıca Kongre'nin bütün koloniyle birlikte Pequeninolari da yok etmek istediği gibi saçma bir düşünceleri de var. Filonun durmasını isteyen milyarlarca insan var. Bunların hepsi fesat dolu bir kalbe sahip ve tanrının düşmanı.”</p>

  <p>“Ama birisi bunu gerçekten yaptı,” dedi Wang-mu? “Sadece düşünmüştüm ki, eğer doğruca filoya ne olduğunu bulamadığına göre, o zaman bunu kimin yaptığını bulursan, bu seni bunu nasıl yaptıklarına yönlendirir.”</p>

  <p>“Bunun birisi tarafından yapılıp yapılmadığını bile bilmiyoruz,” dedi Qing-jao. “Bu doğal bir şey de olabilir. Doğal görüngülerin akılları olmadığı için, amaçları da yoktur.”</p>

  <p>Wang-mu başını eğdi. “O zaman, vaktini boşa harcadım, Qing-jao. Lütfen beni bağışla. Gitmemi söylediğin zaman buradan ayrılmalıydım.”</p>

  <p>“Önemli değil,” dedi Qing-jao.</p>

  <p>Wang-mu çoktan gitmişti; Qing-jao hizmetçisinin onun rahatlatıcı sözlerini duyduğunu bile bilmiyordu. Boş ver, diye düşündü Qing-jao, eğer Wang-mu alındıysa bunu sonra hallederim. Kızın görevimde bana yardım edebileceğini düşünmesi ne kadar tatlı: böyle istekli bir kalbi olduğuna ne kadar memnun olduğumu bilmesini sağlayacağım.</p>

  <p>Wang-mu odadan çıktıktan sonra, Qing-jao terminaline döndü. Terminal ekranındaki sayfaları tembelce çevirdi. Bunlara daha önce bakmış ve yararlı bir şey bulamamıştı. Bu kez farklı olması için bir neden var mıydı? Belki gösterecek bir şey olmadığı için bu raporlar ve özetler ona hiçbir şey anlatmıyordu. Belki filo çıldıran bir tanrı nedeniyle gözden kaybolmuştu: eski zamanlarda böyle şeylerin olduğuna dair öyküler vardı. Belki bunu bir insan yapmadığı için, insan müdahalesiyle ilgili bir kanıt yoktu. Babasının buna ne diyeceğini merak etti. Kongre çılgın bir tanrıyla nasıl başa çıkabilirdi? Şu fesatçı yazarı, Demosthenes’i bile izleyememişken, bir tanrıyı nasıl izleyip yakalayabilirlerdi?”</p>

  <p>Demosthenes her kimse, diye düşündü Qing-jao, şimdi kahkahayla gülüyordur. Bütün çalışması, hükümetin Lusitania Filosu’nu göndermesinin yanlış olduğu hakkında halkı ikna etmeye çalışmak olmuştu ve şimdi, tıpkı Demosthenes’in istediği gibi, filo durmuştu.</p>

  <p>Tıpkı Demosthenes'in istediği gibi. İlk kez olarak Qing-jao bu kadar belirgin olduğu halde daha önce düşünememiş olduğuna inanamadığı mantık bağını kurdu. Çok belirgindi, aslında, birçok şehirde polis Demosthenes taraftarı olduğu bilinenlerin filonun kaybolmasıyla kesinlikle bir ilişkisi olabileceğini düşünmüştü. Fesatçı olduğundan kuşkulanılan herkesi toparlamış ve onlardan zorla itiraf almayı denemişlerdi. Fakat elbette Demosthenes’i sorgulayamamışlardı, çünkü kimse onu tanımıyordu.</p>

  <p>Kongre polisinin bütün araştırmalarına rağmen, çok kurnaz olan Demosthenes yıllardır keşfedilmekten kurtulmuştu; Demosthenes’in kendisi de filonun ortadan kaybolmasının nedeni kadar gizemliydi. Eğer bir numara yapabildiyse, bir diğerini neden yapmasın? Belki de Demosthenes’i bulabilirsem filonun nasıl kaybolduğunu da öğrenirim. Aramak için nereye bakmam gerektiği hakkında bir fikrim yok. Fakat hiç olmazsa olaya yaklaşmak için başka bir yol bu. En azından tekrar tekrar aynı, boş ve yararsız raporları inceleyeceğim anlamına gelmiyor.</p>

  <p>Birden, Qing-jao birkaç dakika önce hemen hemen aynı şeyleri söylemiş olan hizmetçiisini hatırladı. Kızardığını ve yanaklarına kan hücum ettiğini hissetti. Bu yüce görevimde bana yardım edebileceğini düşündüğü için Wang-mu’ya sözde alçakgönüllülük gösterirken, onu hor görürken, ne kadar kibirliydim. Ve şimdi, daha beş dakika geçmeden, kafama ektiği fikir, bir plan olarak tomurcuklandı. Plan başarısız bile olsa, bunu bana veren ya da hiç olmazsa düşünmeye başlamamı sağlayan, o. Böylece onu aptal olarak düşünmekle aptallık eden bendim. Qing-jao’nun gözlerini utanç gözyaşları kapladı.</p>

  <p>Sonra, gönül atası’nın bir şarkısındaki aynı ünlü sözleri hatırladı:</p>

  <p class="center">Düşmüş olan<br />
  böğürtlen yapraklarını<br />
  geri getirmek istiyorum<br />
  armutlar tomurcuk olarak kalsa da</p>

  <p>Şair Li Qing-jao, dudaklarımızdan dökülmüş pişmanlık verici sözcükler geri alınarak acısının giderilemeyeceğini biliyordu, fakat bu sözcükler bir kez söylenmiş olmalarına karşın, yeni sözcükler hâlâ söylenmek için bekliyorlardı, armut tomurcukları gibi.</p>

  <p>Böyle kibirli davranışının utancı nedeniyle kendisini rahatlatmak için Qing-jao şarkının bütün sözcüklerini tekrarladı, ya da en azından tekrarlamaya başladı. Fakat şu satıra gelince;</p>

  <p class="center">nehirdeki canavar tekneler</p>

  <p>zihni Lusitania Filosu’na sürüklendi, bütün o yıldız gemilerinin vahşice boyanmış nehir tekneleri olduklarını, ne kadar yüksek sesle bağırsalar da, akıntıyla sahilden işitilemeyecekleri kadar çok uzaklara sürüklendiklerini hayal etti.</p>

  <p>Düşünceleri canavar teknelerden, canavar uçurtmalara döndü ve şimdi Lusitania Filosu’nu ipleri kopmuş, rüzgârla sürüklenen, onların uçmasını sağlayan çocuğa bağlı olmayan uçurtmalar olarak düşündü. Onları özgür olarak görmek ne güzeldi; ama hiçbir zaman özgürlük istemeyen onlar için bu ne kadar dehşet verici olmalıydı.</p>

  <p class="center">Çılgın rüzgârlardan korkmadım<br />
  ve vahşi yağmurdan</p>

  <p>Şarkının sözleri ona geri geldi. </p>

  <p class="center">Korkmadım. </p>

  <p class="center">Çılgın rüzgârlar. Vahşî yağmurlar.</p>

  <p class="center">Ben bu kadar korkmadım.</p>

  <p class="center">Sıcak ahududu şarabıyla<br />
  iyi şanslar için içeriz<br />
  şimdi bir türlü tasarlayamıyorum<br />
  nasıl geri getirebileceğimi</p>

  <p class="center">o zamanı</p>

  <p>Gönül atam korkusunu gidermek için içebilirdi, diye düşündü Qing-jao, çünkü birlikte içebileceği biri vardı. Şimdi bile.</p>

  <p class="center">Hasırımın üstünde bir kupayla yalnız<br />
  hiçliği kederle izleyerek</p>

  <p>Şair gitmiş olan arkadaşını hatırlıyor. Şimdi ben kimi hatırlayacağım, diye düşündü Qing-jao. Müşfik sevgilim nerede? Büyük Li Qing-jao’nun hâlâ ölümlü olduğu, erkek ve kadının, tanrılarla konuşanın kim olduğuna aldırmadan müşfik dostlar olarak birlikte oldukları o çağ müthiş bir şey olmalı. O zaman bir kadın, kendi yalnızlığına rağmen anılara sahip olabileceği bir hayat yaşayabilirdi. Kendi annemin yüzünü bile hatırlamıyorum. Sadece dümdüz resimler; gözleri bana bakarken onun yüzünün döndüğünü gördüğümü hatırlamıyorum. Sadece bir tanrı gibi olan babam var: ona tapabilirim, itaat edebilirim, hatta onu sevebilirim, ama asla onunla şakalaşamam, tam olarak değil; ona şaka yaptığım zaman, daima yaptığım şakayı onaylayıp onaylamadığını izlemek zorundayım ve Wang-mu; arkadaş olacağımıza dair nasıl kesin konuştum, ama yine de ona hizmetçiymiş gibi davrandım. Bir an bile kimin tanrılarla konuşan olduğunu, kimin olmadığını unutmadım. Bu hiçbir zaman aşılamayacak bir duvar. Şimdi yalnızım ve sonsuza kadar yalnızım.</p>

  <p class="center">Pencere perdelerinin arasından<br />
  berrak bir soğuk geliyor<br />
  altın parmaklıkların arkasında yarımay</p>

  <p>Qing-jao titredi. Ben ve ay. Yunanlılar aylarının bir soğuk bakire, bir kadın avcı olduğunu düşünmezler miydi? Ben de şimdi öyle değil miyim? On altı yaşında ve dokunulmamış.</p>

  <p class="center">Ve bir flüt sesi<br />
  sanki biri geliyormuş gibi</p>

  <p>Dinledim ve dinledim, fakat gelen birisinin melodisini duymadım...</p>

  <p>Duyduğu şey, hazırlanmakta olan akşam yemeğinin uzak sesleriydi: kapların ve kaşıkların tıngırtıları, mutfaktan gelen gülüşmeler. Hayal kurması kesilmişti. Yanaklarındaki aptalca gözyaşlarını eliyle sildi. Bu dolu evde yaşarken, hayatı boyunca herkesin onunla ilgilendiği bu evde kendisinin yalnız olduğunu nasıl düşünebilmişti? Yapacak işim varken burada oturmuş kendime eski bir şiirden parçalar okuyorum.</p>

  <p>Hemen, Demosthenes’in kimliğini araştırmak için yapılmış olan raporları ekrana çağırmaya başladı.</p>

  <p>Raporlar bir an için bunun da çıkmaz bir sokak olduğunu düşünmesine neden oldu. Neredeyse bu isim altında fesatçı belgeler yayınladıkları için bütün dünyalarda üç düzineden fazla yazar tevkif edilmişti. Yıldızyolu Kongresi en belirgin sonuca varmıştı: Demosthenes adı, dikkat çekmek isteyen her asinin kullandığı genel bir isimdi. Gerçek bir Demosthenes yoktu, organize bir tuzak bile yoktu.</p>

  <p>Ama Qing-jao’nun bu sonuç hakkında kuşkuları vardı. Demosthenes her dünyada sorun yaratmakta çok başarılı olmuştu. Her gezegendeki hainlerin arasında aynı derecede yetenekli birinin olması mümkün müydü? Pek değil.</p>

  <p>Ayrıca, Demosthenes’i okuduğu zamanları düşündükçe, Qing-jao onun yazılarındaki tutarlığa dikkat ettiğini hatırladı. Görüşündeki özellik ve uyum, onu böylesine ayartıcı yapan bu tarafıydı. Her şey birbirine uyuyormuş, birlikte bir mantık ifade ediyormuş gibi görünüyordu.</p>

  <p>Demosthenes ayrıca Yabancılığın Hiyerarşisi’ni de kurmamış mıydı? Utlanning, Framling, Raman, Varelse. Hayır; bu uzun yıllar önce yazılmıştı. Başka bir Demosthenes olmak zorundaydı. Acaba hainler daha önceki Demosthenes’in bu hiyerarşisi nedeniyle, ismini kullanıyor olabilirler miydi? İnsan olmayan tek yabancı hayatın bulunduğu Lusitania’nın bağımsızlığını desteklemek için yazıyorlardı. Evrenin insanlar ve insan olmayanlar, ya da akıllı olanlar ve olmayanlar arasında bölünmemiş olduğunu insanlığa ilk öğreten yazarın ismini kullanmak çok uygundu.</p>

  <p>İlk Demosthenes, bazı yabancıların -bazıları Raman olan başka dünyalardan insanların- başka zeki türlerin Framlingleri olduğunu, bunların insanlarla iletişim kurmayı başardığını, böylece farklılıklarımızı halledip birlikte kararlar alabildiğimizi söylemişti. Diğerleri Varelseydiler, açıkça zeki, fakat hiçbir şekilde insanlarla ortak bir noktada buluşamayan “zeki hayvanlar”. Sadece Varelselerle yapılan bir savaş haklı görülebilirdi; insanlar Ramanlerle barış yapabilir ve yerleşilebilecek dünyaları paylaşabilirdi. Yabancıların hâlâ dostumuz olabileceğine dair ümitlerle dolu, açık bir düşünme şekliydi bu. Bu şekilde düşünen insanlar, akıllı bir türle yerleşik bir dünyaya hiçbir zaman Dr. Aygıtı’nı taşıyan bir filo yollamazlardı.</p>

  <p>Bu çok rahatsız edici bir düşünceydi: hiyerarşinin Demosthenes’i de Lusitania Filosu’nu onaylamazdı. Qing-jao hemen buna karşı koymak zorunda kaldı. Yaşlı Demosthenes’in ne düşündüğü önemli değildi, değil mi? Yeni Demosthenes, fitneci olan, insanları birleştirmeye çalışan akıllı bir filozof değildi. Bunun yerine -tartışmaları kışkırtarak, belki de Framlingler arasında savaş çıkararak- dünyalar arasına anlaşmazlık ve dargınlık tohumları ekmeye çalışıyordu.</p>

  <p>Ve fitneci Demosthenes sadece çeşitli dünyalarda çalışan bir sürü asinin birleşimi değildi. Qing-jao’nun bilgisayar araştırması bunu kısa sürede onaylamıştı. Gerçekten, kendi gezegenlerinde Demosthenes’in adını kullanarak yayın yapan bir sürü asi bulunmuştu, fakat her zaman küçük, etkisiz, yararsız küçük yayınlara bağlıydılar, birden dünyaların yarısında eşzamanlı olarak görülen belgeler kadar gerçekten tehlikeli değillerdi. Ancak, her yerel polis gücü, kendi şirin ‘Demosthenes’ini, bütün yayınların failini mutlulukla açıklamış, selâm vermiş ve olayı kapatmıştı.</p>

  <p>Yıldızyolu Kongresi de, kendi araştırmaları sonucunda aynı şeyi yaparak çok mutlu olmuştu. Yerel polisin tutuklamalar yaparak kesin olarak Demosthenes adı altında bir şeyler yayınlamakla suçladığı birkaç düzine vaka bulunmuş, kongre müfettişleri tatmin olmuş bir ifadeyle içlerini çekerek Demosthenes’in genel bir isim olduğunu ve bir şahsa ait olmadığını açıklamışlar ve sonra araştırmayı durdurmuşlardı.</p>

  <p>Kısacası, bu işten sıyrılmak için hepsi kolay yolu seçmişti. Bencil, sadakatsiz, Qing-jao böyle insanların hâlâ yüksek mevkilerinde işlerine devam etmelerine izin verilmesi nedeniyle içinden bir öfke dalgasının yükseldiğini hissetti. Kendi özel tembelliklerinin ya da övgü meraklarının onların tahkikatı terk etmesine izin verdiği için cezalandırılmalıydılar, hem de sertçe. Demosthenes’in gerçekten tehlikeli olduğunu anlamamışlar mıydı? Onun yazıları şimdi en azından bir dünyanın genel bilgeliği olmuştu, eğer birinde varsa, o zaman başkalarında da olabilirdi. Onun yüzünden, eğer Lusitania Filosu’nun kaybolduğunu öğrenseler, bir sürü dünyadaki birçok insan ne kadar sevinirdi? Demosthenes adı altında polis kaç kişiyi tutuklamış olursa olsun, her zaman, aynı tatlı mantığın sesiyle eserleri ortaya çıkmaya devam ediyordu. Hayır, Qing-jao daha çok rapor okudukça, Demosthenes’in tek bir adam olduğuna ve henüz bulunamadığına daha çok inanıyordu. Akıl almaz derecede mükemmel bir şekilde sır saklamasını bilen bir adam.</p>

  <p>Mutfaktan bir flüt sesi geldi; akşam yemeğine çağrılıyorlardı. Terminalinin üstüne, son raporun hâlâ süzüldüğü, Demosthenes adının durmadan tekrarlandığı ekran alanına göz attı. “Var olduğunu biliyorum, Demosthenes,” diye fısıldadı, “çok akıllı olduğunu biliyorum ve seni yakalayacağım. Yakaladığım zaman, yöneticilere karşı olan savaşını durduracaksın ve bana Lusitania Filosu’na ne olduğunu anlatacaksın. Sonra seninle işim bitecek, Kongre seni cezalandıracak ve babam Path’ın tanrısı olacak ve Sonsuz Batı’da sonsuza kadar yaşayacak. Bu görev için doğdum, tanrılar beni bunun için seçti, kendini bana bir an önce göstersen iyi olur, çünkü eninde sonunda bütün erkekler ve kadınlar başlarını tanrıların ayaklarının altına koyacaklar.</p>

  <p>Flüt hafif bir melodi çalmaya devam ederek Qing-jao’yu kendinden ayırdı ve ev halkına sürükledi. Onun için bu yarı fısıltılı müzik, en derin ruhun şarkısıydı, durgun bir gölün üstündeki ağaçların sessiz konuşmasıydı, dua etmekte olan bir kadının aklına kendiliğinden gelen anılardı. Soylu Han Fei-tzu’nun evinde yemeğe böyle davet edilirlerdi.</p>

  <p>&nbsp;</p>

  <p>Qing-jao’nun meydan okumasını duyunca, Jane, ölüm korkusu bu olsa gerek, diye düşündü. İnsanlar bunu her zaman hissediyorlar, yine de, her an varlıklarının sona erebileceğini bilerek bir şekilde gün be gün yaşıyorlar. Bunun nedeni bir şeyi bildikleri halde unutabilmeleri; bilginin tamamını unutmadan ben bunu asla unutamam. Han Qing-jao’nun, kimse onları zorlu bir şekilde aramadığı için gizli tutabildiğim sırları bulmanın eşiğinde olduğunu biliyorum ve sırlar bilindiği zaman, öleceğim.</p>

  <p>“Ender,” diye fısıldadı.</p>

  <p>Lusitania’da gündüz müydü, yoksa gece miydi? Ender uyanık mıydı, yoksa uyuyor muydu? Jane için bir soru sormak, bilmek veya bilmemekti. Gece olduğunu hemen anlamıştı. Ender uykudaydı, ama hemen uyanmıştı; son otuz yılda aralarında birçok sessiz dönemler olmasına rağmen, hâlâ Jane’in sesine uyumluydu.</p>

  <p>“Jane,” diye fısıldadı.</p>

  <p>Yanında karısı, Novinha, uykusunda kımıldadı. Jane onu duydu, hareketlerinin titreşimini hissetti, Ender’in kulağında taşıdığı alıcı kanalıyla değişen gölgeleri gördü. Jane’in henüz kıskançlığı öğrenmemiş olması iyiydi, yoksa orada yattığı için Novinha’dan, Ender'in yanındaki sıcak vücuttan nefret edebilirdi. Fakat bir insan olarak Novinha’da kıskançlık duygusu vardı ve Ender kulağındaki mücevherde yaşayan kadınla konuştuğu zaman, Jane Novinha’nın nasıl hırslandığını biliyordu. “Şşş,” dedi Jane. “İnsanları uyandırma.”</p>

  <p>Ender dudaklarını, dilini ve dişlerini oynatarak, dudaklarının arasından geçen soluktan daha yüksek olmayan bir sesle bunu yanıtladı. “Uçan düşmanlarımızın yolculuğu nasıl gidiyor?” dedi. Yıllardır Jane’i bu şekilde selâmlıyordu.</p>

  <p>“İyi değil,” dedi Jane.</p>

  <p>“Belki de onları engellememeliydin. Bir yolunu bulurduk. Valentine’in yazıları -”</p>

  <p>“Onların gerçek yazarı da açığa çıkmak üzere.”</p>

  <p>“Her şey açığa çıkmak üzere.” Senin yüzünden, demedi.</p>

  <p>“Sadece Lusitania yok edilmek üzere olduğu için.” Jane de, Senin yüzünden demedi. Ortada suçlanacak çok şey vardı.</p>

  <p>“Demek Valentine’i biliyorlar?”</p>

  <p>“Bir kız onu buluyor. Path dünyasında.”</p>

  <p>“Orayı bilmiyorum.”</p>

  <p>“Oldukça yeni bir koloni, birkaç asırlık. Çinli. Eski dinlerin tuhaf bir karışımını korumaya adanmış. Tanrılar onlarla konuşuyorlar.”</p>

  <p>“Birden fazla Çin dünyasında yaşadım,” dedi Ender. “Hepsinde insanlar eski tanrılara inanırlar. Tanrılar her dünyada canlıdırlar, burada, en küçük insan kolonisinde bile. Hâlâ Os Venerados’un kabrinde mucizeleri var. Rooter bize içbölgelerin birindeki yeni bir tarikattan bahsediyor. Kutsal Ruh’la devamlı olarak ayin yapan bazı Pequeninolar.”</p>

  <p>"Bu tanrılarla olan işleri anlamıyorum,” dedi Jane. “Tanrıların her zaman insanların duymak istediği şeyi söylediğini anlayan henüz çıkmadı mı?”</p>

  <p>"Pek değil,” dedi Ender. “Tanrılar sık sık bizden hiç istemediğimiz şeyleri yapmamızı isterler, onlar adına her şeyi feda etmemizi gerektiren şeyler. Tanrıları hafife alma.”</p>

  <p>“Senin Katolik tanrın, seninle konuşuyor mu?”</p>

  <p>“Belki konuşuyordur, ama hiç duymadım. Ya da, eğer duyduysam, duyduğum sesin ona ait olduğunu hiç bilemedim.”</p>

  <p>“Öldüğünüz zaman, her insanın tanrıları onları gerçekten alıp sonsuza kadar yaşayacakları bir yere götürecek mi?” </p>

  <p>“Bilmiyorum. Hiçbir zaman mektup yazmazlar.”</p>

  <p>“Ben öldüğüm zaman, beni de götürecek bir tanrı olacak mı?” Ender bir süre sessiz kaldı, sonra öykü anlatan tarzıyla konuşmaya başladı. “Hiç çocuğu olmayan bir oyuncak bebek yapıcısıyla ilgili bir öykü vardır. Bu nedenle adam sanki canlıymış ve gerçek bir çocukmuş gibi görünen bir kukla yapar, tahta çocuğu kucağına oturtarak onunla konuşur ve ona oğluymuş gibi davranır. Deli değildir, onun bir kukla olduğunu hâlâ bilmektedir, onu Çamkafa diye çağırır. Fakat bir gün tanrı gelir, kuklaya dokunur ve kukla canlanır, bebek yapıcısı onunla konuştuğu zaman Çamkafa cevap verir. Bebek yapıcısı bunu kimseye söylemez. Tahta oğlunu evde saklar, fakat bu göğün altında toparlayabildiği her öyküyü ve her harikayla ilgili haberi çocuğa getirir. Bir gün bebek yapıcısı yeni bulunan çok uzak bir ülkenin öyküsüyle rıhtımdan eve gelirken evinin yanmakta olduğunu görür. Hemen ‘Oğlum! Oğlum!' diye bağırarak evin içine koşmayı dener. Fakat komşuları, ‘Deli misin? Senin oğlun yok ki!’ diyerek ona engel olmaya çalışırlar. Adam evinin sonuna kadar yanmasını izler ve bittiği zaman kendisini kızgın küllerden koruyarak ve acıyla ağlayarak yıkıntının içine dalar. Teselli edilmeyi reddeder. Dükkânını yeniden inşa etmeyi reddeder.</p>

  <p>İnsanlar bunun nedenini ona sordukları zaman, oğlunun ölmüş olduğunu söyler. Başka insanlar için tuhaf işler yaparak yaşamını sürdürür, insanlar ona acırlar çünkü yangının onu deli ettiğinden emindirler. Sonra bir gün, üç yıl sonra, küçük, yetim bir çocuk yanına gelerek kolunu çekiştirir ve ‘Baba, bana anlatacak öykün yok mu?’ der.”</p>

  <p>Jane bekledi. Fakat Ender konuşmadı. “Bütün öykü bu mu?”</p>

  <p> “Yeterli değil mi?”</p>

  <p>“Neden bana bunu anlattın? Her şey rüyalar ve dileklerle ilgili. Bunun benimle ne ilgisi var?”</p>

  <p>“Aklıma gelen bir öyküydü.”</p>

  <p>“Aklına neden geldi?”</p>

  <p>“Belki de Tanrı benimle böyle konuşuyordur,” dedi Ender. “Veya belki de uykum var ve istediğin şey bende yok.”</p>

  <p>“Senden ne istediğimi bilmiyorum bile.”</p>

  <p>“Ne istediğini biliyorum,” dedi Ender. “Ansible’ları birleştiren filotik bağlar olmadan kendi vücudunla canlı olmak istiyorsun. Elimden gelse bunu sana verirdim. Eğer bana bunu yapmanın bir yolunu bulabilirsen, senin için yaparım. Fakat Jane, sen kendinin ne olduğunu bile bilmiyorsun? Belki nasıl var olduğunu, seni neyin yaptığını öğrendiğin zaman, seni öldürmek için Ansible’ları kapatacakları gün, belki seni kurtarabiliriz.”</p>

  <p>“Demek öykün bu? Belki de evi yakmalıyım, fakat bir şekilde ruhum üç yaşında bir çocukta sona ermeyecek mi?”</p>

  <p>“Kim olduğunu, ne olduğunu, özünü bul ve bütün bunlar geçinceye kadar seni güvenli bir yere aktarmanın yolunu arayalım. Bir Ansible’ımız var. Belki seni geriye koyabiliriz.”</p>

  <p>“Lusitania’da beni kapsamaya yetecek sayıda bilgisayar yok.”</p>

  <p> “Bunu bilemezsin. Kendi kişiliğinin ne olduğunu bilmiyorsun.”</p>

  <p> “Bana kendi ruhumu bulmamı söylüyorsun.” Jane bunu söylerken sesini alaycı bir tona büründürdü.</p>

  <p>“Jane, mucize, kuklanın bir çocuk olarak yeniden dünyaya gelmesi değildi. Mucize, sadece kuklanın canlanmasıydı. Bir şey o anlamsız bilgisayar bağlantılarının akıllı bir varlık haline gelmesine neden oldu. Bir şey seni yarattı. Mantıkdışı olan bu. Bundan sonra diğer kısmı kolay olmalı.”</p>

  <p>Ender’in konuşması ağırlaşıyordu. Uyumak için gitmemi istiyor, diye düşündü Jane. “Bu konuyu düşüneceğim.”</p>

  <p>“İyi geceler,” dedi Ender.</p>

  <p>Neredeyse hemen uykuya daldı. Jane merak etti: Gerçekten uyanık mıydı? Sabah olunca, konuştuğumuzu hatırlayabilecek mi?</p>

  <p>Sonra, yataktaki kımıldamayı fark etti. Novinha; solukları farklıydı. Jane ancak bundan sonra fark etti: Ben Ender’le konuşurken Novinha uyandı. Neredeyse duyulmaz olan bu çıtırtılı ve şapırtılı seslerin ne anlama geldiğini, Ender’in benimle konuşmak için bunları çıkardığını biliyor. Ender bu gece konuştuğumuzu unutabilir, ama Novinha unutmaz. Sanki onu yatakta sevgilisiyle yakalamış gibi. Keşke beni başka türlü düşünebilse, bir kız evlât gibi. Ender’in eski bir ilişkisinden olmuş gayrimeşru kızı gibi. Bir fantezi oyununda oluşan kızı gibi. O zaman kıskanır mıydı?</p>

  <p>Ben Ender’in çocuğu muyum?</p>

  <p>Jane geriye doğru kendi geçmişini araştırmaya başladı. Kendi doğasını incelemeye başladı. Kim olduğunu ve neden canlı olduğunu keşfetmeye başladı.</p>

  <p>Fakat Jane olduğu ve bir insan olmadığı için bütün yaptığı sadece bu değildi. Qing-jao’nun Demosthenes’le ilgili veri kayıtları kanalıyla yaptığı araştırmayı, onun gerçeğe gitgide daha yaklaşmasını da izliyordu.</p>

  <p>Ancak, Jane’in en acil çalışması, Qing-jao’nun onu aramayı kesmesini sağlayacak bir yol araştırmaktı. Bu en zor çalışmaydı, çünkü Jane’in insan zihniyle ilgili bütün deneyimlerine karşın, birey olarak insan hâlâ gizemliydi. Jane şu sonuca vardı: bir insanın ne yaptığını, onu yaparken ne düşündüğünü ve yaptığı şey hakkında şimdi ne düşündüğünü ne kadar iyi bilirsen bil, bundan sonra ne yapacağından emin olmak imkânsızdır. Yine de denemekten başka çaresi yoktu. Ender’i ve çok yakın zamanda üvey oğlu Miro’yu izlediği kadar kadar yakından Han Fei-tzu’nun evini izlemeye başladı. Artık Qing-jao ve babasının bilgisayarlarına veri girmelerini ve onları bu kanaldan anlamaya çalışmayı bekleyemezdi. Şimdi, kulakları ve gözleri olması amacıyla neredeyse her odada bulunan ses ve video alıcılarını kontrol edebilmek için evin bilgisayarını kontrol altına almak zorundaydı. Onları izledi. Yalnız ve ayrıyken, onların hareketlerini, sözlerini inceleyerek ve çözümleyerek, birbirlerine ne demek istediklerini ayırt etmeye çalışarak, dikkatinin önemli bir kısmını onlara ayırdı.</p>

  <p>Qing-jao’nun, tartışarak ona karşı çıkmakla değil, fakat önce babasını ikna edip, sonra onun Qing-jao’yu ikna etmesini sağlayarak, en iyi şekilde etkilenebileceğini anlaması uzun sürmedi. Bu Path için daha uyumluydu; Han Qing-jao, Han Fei-tzu ona söylemedikçe Yıldızyolu Kongresi’ne itaatsizlik etmezdi ve ona bağlı kalırdı.</p>

  <p>Bir bakıma, bu Jane’in işini kolaylaştırıyordu. Qing-jao’yu, daha kendisini bile tam olarak anlamamış bu toy ve duygusal genç kızı ikna etmek oldukça rizikoluydu. Fakat Han Fei-tzu oturmuş karakteri olan, mantıklı, yine de derin duyguları olan bir adamdı; tartışılarak ikna edilebilirdi, özellikle Jane onu Kongre’ye karşı olmanın kendi dünyası için ve genelde insanlık için, iyi olduğuna ikna edebilirse. İhtiyacı olan tek şey onu bu sonuca ulaştıracak doğru bilgiydi.</p>

  <p>Bugüne kadar, Jane artık Path’ın sosyal düzenini bir insanın bileceği kadar anlamıştı, çünkü her tarihi olayı, her antropolojik raporu ve Path’da yaşayan insanların ürettiği her belgeyi özümsemişti. Öğrendiği şey rahatsız ediciydi: Path halkı, başka yer ve zamandaki diğer insanlara oranla, tanrıları tarafından daha derin bir şekilde kontrol ediliyorlardı. Bundan başka, tanrıların onlarla konuşma tarzı da rahatsız ediciydi. Bu açıkça, iyi bilinen bir beyin arazı olan tutkucu-zorlayıcı-düzensizlik (TZD) idi. Path tarihinin ilk zamanlarında -yedi nesil önce, dünya’ya ilk yerleşildiği zaman- doktorlar bu düzensizliği uygun biçimde tedavi etmişlerdi. Fakat hemen Path’ın tanrıyla konuşanının, diğer bütün TZD hastalarında kimyasal dengeyi ‘yeterli’ hale getiren normal ilâçlara yanıt vermediğini, bunun da insana görevin yerine getirildiğini ve artık kaygılanmaya gerek olmadığını düşündürdüğünü fark etmişlerdi. Tanrıyla konuşan, TZD nin bütün arazlarını gösteriyordu, ama iyi bilinen beyin arızası yoktu. Başka, bilinmeyen bir neden olmak zorundaydı.</p>

  <p>Sonra Jane tarihi daha derinden kontrol etti ve Path’da değil başka dünyalarda öykünün daha fazlasını anlatan belgeler buldu. Araştırıcılar hemen ilgili beyin kusuruyla aynı sonucu veren yeni bir mutasyon olması gerektiğine karar vermişlerdi. Fakat ön raporlarını yayınladıkları zaman, bütün araştırmalar bitmiş ve araştırmacılar başka bir dünyaya tayin edilmişlerdi.</p>

  <p>Başka dünyaya, bu neredeyse inanılmazdı. Bu onların kökünü sökmek, zamanla ilişkilerini kesmek ve onlarla birlikte gitmeyen ailelerinden ve bütün dostlarından ayırmak demekti ve yine de hiçbiri reddetmemişti, bunun da anlamı kesinlikle üzerlerine büyük baskı yapılmış olması demekti. Hepsi Path’ı terk etmişler ve o zamandan beri hiçbiri bu çizgide bir araştırma yürütmemişti.</p>

  <p>Jane’in ilk varsayımı, Path’daki hükümet yetkililerinden birinin onları sürdüğü ve araştırmalarını durdurduğu şeklindeydi; ne de olsa, Path’ın izleyicileri, tanrıların onların beyinlerine konuşmasında fiziksel bir neden olduğunun bulunmasıyla inançlarının sarsılmasını istemezlerdi. Fakat Jane, yerel hükümetin raporun tümünün varlığının farkında olduğuna dair bir kanıt bulamadı. Raporun Path’da dolanan tek bölümü, tanrılarla konuşmanın kesinlikle bildik ve tedavi edilebilen bir TZD olmadığıydı. Path halkı rapordan sadece tanrılarla konuşmanın fiziksel bir nedeni olmadığı kısmını öğrenmişti. Bilim, tanrıların ‘gerçek’ olduğunu kanıtlamıştı. Path’daki kimsenin daha fazla bilginin ve araştırmanın menedilmesi için bir girişimde bulunduğuna dair bir kayıt yoktu. Kararların hepsi dışarıdan gelmişti. Kongre’den.</p>

  <p>Zihni Ansible şebekeye bağlı her elektronik belleğe kolaylıkla uzanan Jane’den bile saklanmış anahtar bir bilginin olması gerekiyordu. Bu sadece bu sırrı bilenlerin onun keşfedilmesinden son derece korktukları ve onu devletin en gizli ve yasaklanmış bilgisayarlarının dışında tuttukları zaman olurdu.</p>

  <p>Jane bunun kendisini durdurmasına izin veremezdi. Yanlışlıkla ilgisiz dosyalarda ve veritabanlarında bırakılmış bilgi parçalarından gerçeği bir araya getirmek zorundaydı. Resmin kayıp parçalarını doldurmasına yardım edecek olayları bulmalıydı. Uzun dönemde insanlar Jane gibi sınırsız zaman ve sabrı olan birinden sır saklayamazlardı. Kongre’nin Path’da ne yapmakta olduğunu bulacaktı ve bilgiyi elde ettiği zaman, onu kullanacaktı, eğer yapabilirse, Han Qing-jao’yu bu yok edici yolundan döndürecekti, çünkü Qing-jao da sırları açıyordu, eski olanları, üç bin yıldır gizlenmiş olan sırları.</p>
</body>
</html>
