<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h2 class="calibre1" style="text-align: center;"><a id="bookmark0"></a><span class="calibre2">6</span></h2>

  <p class="calibre1" style="text-align: center;"><br /></p>

  <p class="calibre1" style="text-align: center;"><a id="bookmark1"></a><span class="calibre2">ŞEHİT</span></p>

  <p class="calibre1">E o için tepki vermedim. Artık öfkeydim. Nefrettim. Her şeydim. Ancak onu götürüp ilmeği boynuna geçirirlerken bile bakışlarımı onun gözlerinden ayırmadım. Bridge’e baktım; sessizce ağzımdaki taşı çıkardı. Dişlerim bir daha eskisi gibi olmayacaktı. Teneke’nin gözleri yaşlarla dolmuştu. Onu bıraktım ve Eo ölürken beni görebilsin diye iskelenin altına doğru sendeleyerek ilerledim. Bu onun seçimiydi. Sonuna kadar yanında olacaktım. Ellerim titriyordu. Arkamdaki kalabalıktan hıçkırıklar yükseliyordu.</p>

  <p class="calibre1">“Adalet yerine getirilmeden önce son sözlerini kime söylemek istersin?” diye sordu Podginus, Eo’ya. Kameraların karşısında yüzünden anlayış akıyordu.</p>

  <p class="calibre1">Eo’nun ağzından adımı duymak için hazırlandım ama benim adımı söylemedi. Bakışlarını gözlerimden asla ayırmadan ablasına seslendi. “Dio!” Bu kelime havada titredi. Artık korkuyordu. Dio iskelenin basamaklarını çıkarken tepki vermedim; anlamıyordum ama kıskanmayacaktım. Bu benimle ilgili değildi. Onu seviyordum. Ve o seçimini yapmıştı. Anlamıyordum fakat ölürken sadece ona olan aşkımı bilmesini istiyordum.</p>

  <p class="calibre1">Gudubet Dan, Dio’nun iskeleye çıkmasına yardım etti; Dio kardeşine yaklaşırken sendeliyordu ve uyuşmuş gibiydi. Eo’nun söylediklerini duyamadım ama Dio ömrüm boyunca unutmayacağım bir şekilde inledi. Yaşlı gözlerle bana baktı. Karım ona ne söylemişti? Kadınlar ağlıyordu. Erkekler gözlerini siliyordu. Dio’yu uzaklaştırmak için elektrik vermeleri gerekti ama gözyaşları ve hıçkırıklar içinde Eo’nun ayaklarına yapıştı. BaşVali başıyla onayladı ancak tıpkı babamda olduğu gibi, Eo’nun asılışım da izleme zahmetine girmedi.</p>

  <p class="calibre1">Eo sadece dudaklarını oynatarak, <span class="calibre6">“Daha fazlası için yaşa,”</span> dedi bana bakarken. Elini cebine sokarak ona verdiğim hemantusu çıkardı. Ezilmiş ve dümdüz olmuştu. Ardından, orada toplanmış kalabalığa dönerek bağırdı: “Zincirleri kırın!”</p>

  <p class="calibre1">Ayaklarının altındaki kapak açıldı. Eo düştü ve bir an için saçları havada kızıl bir çiçek gibi savruldu. Sonra ayakları boşlukta titredi ve düştü. İncecik boğazı tıkandı. Gözleri iri iri açıldı. Keşke onu bundan kurtara bilseydim. Keşke onu koruyabilseydim. Ancak dünya bana karşı soğuk ve sertti. Onu istediğim gibi şekillendiremiyordum. Zayıftım. Karımın ölümünü ve hemantusumun elinden düşüşünü izledim. Kamera hepsini kaydediyordu. Ayak bileğini öpmek için koştum. Bacaklarına sarıldım. Acı çekmesine izin vermeyecektim.</p>

  <p class="calibre1">Mars’ta yerçekimi güçlü değildir. Boynun kırılması için ayakların çekilmesi gerekir. Bunu da kişinin sevdiklerine yaptırırlar.</p>

  <p class="calibre1">Bir an sonra hiç ses yoktu; ipin gıcırtısı bile duyulmuyordu.</p>

  <p class="calibre1">Karım çok hafifti.</p>

  <p class="calibre1">Sadece bir genç kızdı.</p>

  <p class="calibre1">O anda Solan Ağıt başladı. Yumruklar göğüslere vuruluyordu. Binlercesi. Hızla atan kalp gibi. Yavaşlıyordu. Saniyede bir vuruş. Her beş saniyede bir. Sonra on saniyede bir. Ve sonunda tamamen kesildi. Avuçta tutulan tozun eski tünellerde esen rüzgârda savruluşu gibi, yaslı kalabalık sessizce dağıldı.</p>

  <p class="calibre1">Ve Altınlar, onlar da uçup gittiler.</p>

  <p class="calibre1"><b>**************</b></p>

  <p class="calibre1">Eo’nun babası, Loran ve Kieran, gece boyunca kapımın önünde oturdular. Sadece yanımda olmak istediklerini söylüyorlardı ama asJında beni korumak, ölmemi engellemek için oradaydılar. Bense ölmek istiyordum. Annem, kardeşim Leanna’nın Ağlık’tan çaldığı ipekle yaramı sarıyordu.</p>

  <p class="calibre1">“Nervonükleik kuru kalsın; yoksa yaraların iz bırakır.”</p>

  <p class="calibre1">Yara izleri mi? Ne önemi vardı ki? Eo onları görmeyecekse neden umursayacaktım? Elini sırtımda gezdirmeyecekti. Yaralarımı asla öpmeyecekti.</p>

  <p class="calibre1">O artık yoktu.</p>

  <p class="calibre1">Acının karımı unutturmasını dileyerek sırtüstü yatağıma uzandım. Ama unutamıyordum. Şimdi bile ipin ucunda sallanıyordu. Sabah madenlere giderken onun önünden geçecektim. Çok geçmeden kokacak, çürüyecekti. Güzel karım uzun bir ömür için fazla ışıl ışıldı. Boynunun kırılışını ellerimde hâlâ hissediyordum; şimdi, gecenin karanlığında titriyorlardı.</p>

  <p class="calibre1">Yatak odamda, çocukken gizlice kaçabilmek için kazdığım bir tünel vardı. Onu kullandım. Gizli patikadan çıkarak loş ışıkta kimseye görünmeden evimden aşağı sessizce kaydım.</p>

  <p class="calibre1">Kasaba sessizdi. Karımın ölümünü bir fon müziğiyle tekrar tekrar sergileyen HK’mnki dışında hiç ses yoktu. İtaatsizliğin ne kadar boş olduğunu göstermeye çalışıyorlardı. Ve bunu başarıyorlardı. Ancak videoda başka bir şey daha vardı. Benim ve Eo’nun kırbaçlanışımızı gösteriyor, şarkısını baştan sona yayınlıyorlardı. Ölümü sırasında tekrar çalıyorlardı ve bu da videonun yanlış bir etki bırakmasına neden oluyordu. Kendi karım olmasa bile, o videoyu izlerken bir şehit görürdüm; genç bir kızın güzel şarkısının zalim adamların ipiyle susturuluşunu.</p>

  <p class="calibre1">Sonra HK kısa bir süre karardı. Bu daha önce hiç olmamıştı. Ardından Octavia au Lune eski mesajıyla geri döndü. Sanki biri&nbsp;<span style="text-indent: 1.5em; font-size: 1em;">yayın sistemine gizlice girmişti çünkü bir an sonra dev ekranda yine karım göründü.</span></p>

  <p class="calibre1">“Zincirleri kırın!” diye bağırıyordu. Sonra yine silindi ve ekran tekrar karardı. Cızırdadı. Görüntü geri geldi. Eo tekrar bağırdı. Yine siyaha büründü. Standart program başladı ama sonra Eo’nun bağırışı tekrar duyuldu ve ardından bacaklarını çektiğim an görüntülendi. Ve yine cızırtı...</p>

  <p class="calibre1">Ben Meydan’a doğru ilerlerken sokaklar boş ve sessizdi. Gece vardiyası yakında evlerine dönecekti. O anda bir ses duydum ve bir adam tam önümde sokağa adım attı. Amcam gölgelerin arasından bana baktı. Başının üzerindeki tek ampul, elindeki içki şişesini ve lime lime olmuş kırmızı gömleğini aydınlatıyordu.</p>

  <p class="calibre1">“Sen tam babanın oğlusun, seni küçük piç! Aptal ve kibirlisin.” Yumruklarımı sıktım. “Beni durdurmaya mı geldin, amca?” Homurdandı. “Babanın kendini öldürmesini engelleyemedim. Üstelik senden çok daha iyi bir adamdı. Kendini daha iyi dizginliyordu.”</p>

  <p class="calibre1">Bir adım attım. “Senin iznine ihtiyacım yok.”</p>

  <p class="calibre1">“Hayır, seni küçük ahmak, yok.” Eliyle saçlarını sıvazladı. “Ama yapmayı düşündüğün şeyi yapma. Annen yıkılır. Senin kaçacağını bilmediğini sanmış olabilirsin ama biliyordu. Bana söyledi. Baban ve karın gibi öleceğini söyledi.”</p>

  <p class="calibre1">“Annem bilseydi beni kendisi durdururdu.”</p>

  <p class="calibre1">“Hayır. Biz erkeklerin kendi hatalarımızı yapmamıza izin verir o. Ama karın bunu yapmanı istemezdi.”</p>

  <p class="calibre1">işaret parmağımı amcama doğru uzattım. “Senin bir halttan haberin yok! Onun ne istediğini sen bilemezsin.” Eo, bir şehit olmayı anlamadığımı söylemişti. Ona anladığımı gösterecektim.</p>

  <p class="calibre1">“Peki o zaman,” dedi omuz silkerek. “Birlikte yürüyelim o zaman; senin kafan taşlarla dolu olduğuna göre...” Güldü. “Biz Lambdalar şu ilmeği ne çok seviyoruz.”</p>

  <p class="calibre1">İçki şişesini bana doğru attı ve tereddütle yanında yürümeye başladım.</p>

  <p class="calibre1">“Babanı şu küçük protestosundan vazgeçirmeye çalışmıştım biliyor musun? Ona kelimelerin ve dansın toz kadar değeri olmadığını söylemiştim. Onu yola sokmaya çalıştım ama elime yüzüme bulaştırdım. Beni dinlemedi.” Yavaşça sağ yumruğunu havada savurdu. “Bir an gelir, bir adamın kararını verdiğini bilirsin ve öyle zamanlarda bunu reddetmek bir hakaret olur.”</p>

  <p class="calibre1">Şişeden bir yudum alarak geri uzattım, içkinin tadı tuhaf ve her zamankinden daha yoğundu. Gerçekten tuhaftı. Şişeyi bitirmeme izin verdi.</p>

  <p class="calibre1">“Sen kararını verdin mi?” diye sordu başında parmaklarıyla ritim tutarak. “Elbette verdin. Sana dansı ben öğretmiştim, unuttum.” “Bir çıngıraklı-yılan kadar inatçı... öyle dememiş miydin?” dedim sakince, hafifçe gülümseyerek.</p>

  <p class="calibre1">Bir süre amcamla birlikte sessizce yürüdüm. Bir elini omzuma koydu. İçimde yükselen hıçkırıkları zorlukla bastırdım.</p>

  <p class="calibre1">“Beni terk etti,” diye fısıldadım. “Beni terk etti işte.”</p>

  <p class="calibre1">“Bir nedeni olmalı. O aptal bir kız değildi.”</p>

  <p class="calibre1">Meydan’a girerken yanaklarımdan yaşlar süzülüyordu. Amcam beni tek koluyla sarıp kendine çekti ve başıma bir öpücük kondurdu. Yapabileceği tek şey buydu. Şefkatini gösteren bir adam değildi. Yüzü hayalet gibi solgundu. Otuz beş yaşında, bu kadar yaşlı ve yorgundu. Üst dudağında bir yara izi vardı. Gür saçlarına aklar düşmüştü.</p>

  <p class="calibre1">“Vadide onlara benden selam söyle,” dedi kulağıma, sert sakalını boynuma sürterek. “Kardeşlerimin şerefine kadeh kaldır ve karımı öp; özellikle de Dansçı’yı ”</p>

  <p class="calibre1">“Dansçı mı?”</p>

  <p class="calibre1">“Onu tanıyacaksın. Büyükbabanı ve büyükanneni görürsen, onlara hâlâ onlar için dans ettiğimizi söyle. Yalnızlıkları yakında sona erecek.” Dönüp uzaklaştı ama sonra duraksadı ve bana dönmeden konuştu: “Zincirleri kır. Beni duydun mu?”</p>

  <p class="calibre1">“Duydum ”</p>

  <p class="calibre1">Beni Meydan’da, darağacında sallanan karımla baş başa bıraktı. Darağacına yaklaşırken kameraların beni izlediğini biliyordum. Basamaklar metal olduğu için gıcırdamadı. Eo bir oyuncak bebek gibi görünüyordu. Yüzü tebeşir gibi bembeyazdı ve saçları yukarıdan üfleyen havalandırmanın esintisiyle hafifçe salınıyordu.</p>

  <p class="calibre1">İpi madenden çaldığım sapanOrakla kestikten sonra ucundan tuttum ve karımı nazikçe yere indirdim. Onu kucağıma aldım ve Meydan’dan Ağlık’a geçtim. Gece vardiyasındakiler mesailerinin son saatlerindeydi. Eo’yu havalandırma kanalına taşırken, kadınlar beni sessizce izlediler. Kardeşim Leanna da oradaydı. Annem gibi uzun boylu ve sessizdi; beni dikkatle izliyordu ama müdahale etmedi. Kadınların hiçbiri kıpırdamıyordu. Karımı gömdüğüm yeri kimseye söylemeyeceklerdi. Casuslara verilen çikolata karşılığında bile konuşmayacaklardı. Uç kuşaktır sadece beş kişi gömülmüştü ve bunun için daima birileri asılırdı.</p>

  <p class="calibre1">Bu en yüce aşk göstergesiydi; Eo’nun sessiz ağıtı.</p>

  <p class="calibre1">Kadınlar ağlamaya başladı ve yanlarından geçerken uzanarak Eo’nun yüzüne, benim yüzüme dokundular. Sonra havalandırma kanalının kapağım açmama yardım ettiler. Karımı dar metal kanaldan geçirerek yıldızların altında seviştiğimiz yere taşıdım; bana planlarını anlattığı ama benim dinlemediğim yere. Cesedini kucağımda tutarken, ruhunun beni mutlu olduğumuz bu yerde görebildiğini umuyordum.</p>

  <p class="calibre1">Bir ağacın dibinde bir çukur kazdım. Toprağımızın kiriyle kaplanmış olan ellerim, Eo’nun saçları gibi kızarmıştı. Elini tutup düğün kurdelesini öptüm. Hemantusun dış soğanını onun kalbinin üzerine yerleştirdim, iç soğanını kendi kalbimin üzerinde tuttum. Ve onu dudaklarından öpüp üzerini toprakla kapamaya başladım. Ancak işimi bitiremeden hıçkırıklara boğuldum. Yüzünü ortaya çıkarıp tekrar öptüm ve yapay kubbenin üzerinde kızıl güneş yükselene kadar ona sarılıp kaldım. Ortamdaki renkler gözlerimi yakıyordu ve gözyaşlarımı durduramıyordum. Geri çekildiğimde, cebinden benim kafa bandımın sarktığını gördüm. Terimi kurulamam için onu bana kendisi yapmıştı. Gözyaşlarımı onunla silerek bandı yanıma aldım.</p>

  <p class="calibre1">Kasabaya geri döndüğümde Kieran suratıma bir yumruk attı. Loran konuşamıyordu ve Eo’nun babası bir duvara yaslanmıştı. Beni yarı yolda bıraktıklarını hissediyorlardı. Eo’nun annesinin ağladığım duydum. Annem bana yemek hazırlarken hiçbir şey söylemedi. Kendimi iyi hissetmiyordum. Nefes almakta zorlanıyordum. Leanna eve geç döndü ve anneme yardım etti; yemeğimi yerken saçlarımı koklayarak başımdan öptü. Yemeğimi tabağımdan ağzıma götürürken tek elimi kullanmak zorundaydım çünkü diğerini annem nasırlı avuçlarının arasında tutuyordu. Benim yerime elimi izliyor; sanki küçük, yumuşak olduğu zamanları hatırlayarak ne zaman bu kadar sertleştiğini merak ediyordu.</p>

  <p class="calibre1">Yemeğimi bitirirken Gudubet Dan geldi. Beni götürürlerken annem masadan kalkmadı. Bakışlarını az önce elimin durduğu noktaya dikmişti. Sanırım başını kaldırıp bakmazsa, bunun gerçekleşmeyeceğine inanıyordu. Daha fazlasına dayanamazdı.</p>

  <p class="calibre1">Sabah dokuzda beni herkesin önünde asacaklardı. Nedense başım dönüyordu. Kalbim yavaşlamıştı ve tuhaf hissediyordum. BaşVali’nin karıma söyledikleri zihnimde yankılanıyordu.</p>

  <p class="calibre1"><span class="calibre6">“Yapabileceğinin en iyisi bu mu?”</span></p>

  <p class="calibre1">Halkım şarkı söylerdi; biz dans eder ve severdik. Gücümüz buydu. Ama aynı zamanda da kazardık. Sonra da ölürdük. Nedenini seçme şansımız nadiren olurdu. Bu seçim, güçtü, tek silahımızdı. Ancak yeterli değildi.</p>

  <p class="calibre1">Son sözlerimi söylememe izin verdiler. Dio’yu çağırdım. Gözleri şişmiş, kan çanağına dönmüştü. Kardeşinin aksine, kırılgan bir yapısı vardı.</p>

  <p class="calibre1">“Eo’nun son sözleri neydi?” diye sordum ama dudaklarım tuhaf bir şekilde çok yavaş hareket ediyordu.</p>

  <p class="calibre1">Anneme bir bakış attı; annem sonunda durumu anladı ama başını iki yana salladı. Bana söylemedikleri bir şey vardı; bilmemi istemedikleri bir şey, ölmek üzereyken bile benden gizlenen bir sır.</p>

  <p class="calibre1">“Seni sevdiğini söyledi.”</p>

  <p class="calibre1">Ona inanmamıştım fakat gülümsedim ve alnına bir öpücük kondurdum. Daha fazla soruyu kaldıramazdı. Benim de başım dönüyordu. Konuşmak zordu.</p>

  <p class="calibre1">“Ona selamını iletirim.”</p>

  <p class="calibre1">Şarkı söylemedim. Benim varoluşumun nedeni başka bir şeydi.</p>

  <p class="calibre1">Ölümüm anlamsızdı. Sadece aşktandı.</p>

  <p class="calibre1">Ne var ki Eo haklıydı; bunu anlamıyordum. Bu benim zaferim değildi. Bu bencilceydi. Bana daha fazlası için yaşamamı söylemişti. Savaşmamı istemişti. Oysa ben burada, onun isteğinin aksine, ölüyordum. Acıya dayanamadığını için vazgeçiyordum.</p>

  <p class="calibre1">İntihara kalkışanların aptallıklarını anladıklarında yaptıkları gibi paniğe kapıldım.</p>

  <p class="calibre1">Çok geçti.</p>

  <p class="calibre1">Altımdaki kapak açıldı. Vücudum boşluğa savruldu. İp derimi yüzdü. Omurgam gıcırdadı. Belime iğneler battı. Kieran ileri atıldı. Narol amcam onu iterek uzaklaştırdı. Göz kırparak ayaklarıma dokundu ve çekti.</p>

  <p class="calibre1">Beni gömmemelerini umuyordum.</p>

  <p class="calibre1"><a id="bookmark2"></a><br /></p>
</body>
</html>
