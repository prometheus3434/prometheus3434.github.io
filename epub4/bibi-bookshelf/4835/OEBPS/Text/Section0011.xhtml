<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta http-equiv="content-type" content="text/html; charset=UTF-8"/>
<title></title>


<link href="../Styles/Style.css" type="text/css" rel="stylesheet"/>
</head>
<body>
<p>Sonra yola koyuluyorum, o ikisine benimle yolculuk etme zevkini vermemek için. Monticello’dan çanlar çalınıp duruyordu, alanda kısa pantolonlu bir yığın çocuk koşarak beni geçiyor, acemi erlere benziyorlardı. Bırakıyorum gitsinler ve serinlemek için kilisenin duvarına karşı oturuyorum, büyük kapının altı daha da serin olmalıydı, orgun ve Haleluya’nın yankılarına ve oturduğum taşın soğukluğuna bakılırsa. Ama orada sigara içemezdim.</p>
<p>Biraz sonra Vinverra ile Talino’nun geldiklerini görüyorum, çok değişmişti Vinverra; topraktan yapılmış gibiydi, temiz gömleği, ceketi ve kara şapkasıyla. Merdivenlerde duruyorlar, ama ben yanan sigaramı gösteriyor ve gitmelerini işaret ediyorum. Bunun üzerine Talino içeri girerken Vinverra inip yanıma geliyor ve belediyeye başvurup başvurmadığımı soruyor. "Hayır, başvurmadım." Vinverra tek gözüyle bakıyordu bana, başvurmak gerektiğini söylüyor. "Gidelim öyleyse, ama kapalıdır."</p>
<p>Açıktı ve içerde kimse yoktu, Vinverra’ya, "Bakın, ayini kaçıracaksınız," diyorum. O omuz bile silkmeden kasabanın içinde koşmaya başlıyor. Tütüncünün önüne götürmek niyetindeydim onu, ama o alanın çevresinden dolaşıyor, bir yandan homurdanıp duruyordu, o zaman karnemi çıkarıyorum. "Nasıl olsa burda," diyorum. "Kaçmıyor." O koca eliyle çekip alıyor, duruyor. "Kim bilir, okuması var mı acaba?" diyorum. Elinde evirip çeviriyor ve hâlâ geçerli olup olmadığını soruyor bana.</p>
<p>"Tabii geçerli", ama o durup yıla bakıyor. "Otuz beş yazıyor," diyor. Okuması yoktu, ama rakamları tanıyordu. "Çalışma karnesi değil bu," diyorum, "insan sınavı verdi mi vermiştir, motorlar da değişmediğine göre."</p>
<p>Sonunda meyhanede kara gözlüklü bir görevli buluyoruz, sekreterin çiftliğine gittiğini, gece döneceğini söylüyor. "Ne istiyorsunuz?" Vinverra onu bir yana çekip uzun uzun anlatıyor. "Verin bana,"diyor beriki. "Yarın buğdayı dövün." Karnemi veriyor ve kaldığım adresi de bildirmesini söylüyorum. Bunun üzerine görevli oturup şarap ısmarlıyor. "Bu akşam şarap içmeye gelin, onun karnesini de getirirsiniz," diyor Vinverra, gitmek istiyordu. Bense meyhane sahibi kadını gözden kaçırmıyordum. Tanımanın bir gün işe yarayacağı o hâlâ taze dullardandı. "Gerçekten iyi şarabınız vardır sizin," diyor kadın Vinverra’ya kapıda, "şarabı sunmak için kızlarınız da var. Bu delikanlıya dikkat edin, biraz çapkın gibi geldi bana."</p>
<p>Vinverra bunun üzerine geri dönüyor, birer bardak içiyoruz. Vinverra şarabı övüyor, sonra ayinin hiç olmazsa bir kısmına yetişmek istediğini söylüyor. Parayı bana vermesini, hesabı ödeyeceğimi ve işleri düzgün yapması için görevliyle konuşacağımı söylüyorum ben de. Vinverra, sanki babammış gibi, iki liret çıkarıyor, sonra yeniden bir düşünüyor ve beş liret veriyor. Sonra, kapıdan ödediği paranın böylece on beş lireti bulduğunu söylüyor.</p>
<p>O görevlinin yüzünden hiçbir şey anlamıyordum.</p>
<p>"Eee, Torino’dan mı geliyorsunuz?" diyor bana.</p>
<p>"Torino’da bir torunum var," diye meyhane sahibi kadın söze karışıyor.</p>
<p>"Tanımıyorum."</p>
<p>Torino’dan söz ederek onları güldürüyor ve bu arada Talino’yu bir kaldırımda, gelen geçene kızların nerede olduğunu sorarken tanıdığımı anlatıyorum. Dul ağzını açmadan ve eliyle yelpazelenerek gülüyordu. "Alçak," diyorum ona gözlerimle. "Benimle gel, hararetini dindireyim."</p>
<p>Tersine konuşan o oluyor: "Ama Vinverra için çalışmak işinize uygun mu?"</p>
<p>"Karnımı doyuruyor."</p>
<p>"Siz rastladığınızda Talino nerden çıkıyordu, biliyor musunuz?"</p>
<p>"Ya!" diyor görevli tükürür gibi, yüzünden hiçbir şey anlaşılmıyor.</p>
<p>"Şaka olsun diye başkalarının evlerini ateşe verdiğini biliyorum" diyorum, "ve çok budala olduğu için tutukevinde bile istemediklerini. Onu tanımak için fazla zamana gerek yok."</p>
<p>"Köylü bunlar," diyor görevli bir ara. "Uygarlıktan falan haberleri yok, cahil hepsi."</p>
<p>"Niçin, siz buralı değil misiniz?" diyorum, gözlüklerinin içine bakarak. Gülmeye başlıyor ve içiyor.</p>
<p>"Anlamadığım şey," diyorum dula, "herkes onu tanıdığı halde, içerde tutmamaları."</p>
<p>Kara gözlüklü yeniden söze karışıyor: "Kanıt olmadığı için, dostum. Birinin cahil olması adalete yetmiyor. Yoksa bu çevredeki bütün köylüler içerde olurdu o zaman. Buralarda herkes sıcak kanlı. Erkekler arasında..."</p>
<p>"Erkekler arasında olsaydı," diye atılıyor benim dul, "ama askere gitmeden önce yaptığı, cahillik olmaktan da öte, tam bir hayvanlıktı."</p>
<p>"Ne yaptı?"</p>
<p>"Eski hikâye."</p>
<p>Dul bana biraz kızmış gibi, ama gülerek bakıyor.</p>
<p>"Belki size önemsiz gibi gelir," diyor "söylemiyorum, çünkü gençsiniz ve gülüp geçersiniz."</p>
<p>Sonra görevliye dönüyor: "Onu kirletti ama."</p>
<p>"Bu da bilinmiyor," diyor öteki. "Sizi dinleyince, her şeyi görmüş gibisiniz."</p>
<p>"Nasıl bilinmiyor? Miliota alanda söylüyordu kız kardeşinin bir hafta boyu kan kaybettiğini."</p>
<p>"Herhalde kürek kullanmış değildir," diyor görevli, dişlerinin arasından. "Sonra kim biliyor ne kanı olduğunu?"</p>
<p>"Hepiniz vahşisiniz," diye bağırıyordu dul, "hepiniz vahşisiniz!"</p>
<p>Ben yavaşça kalkıp yanına gidiyor ve bütün sakinliğimle soruyorum: "Gisella mıydı yoksa?" Beni anladığını gözlerinden okuyorum. Hesabı ödeyip çıkıyorum.</p>
<p>Geçen akşamki alçak duvara gidip bir sigara yakıyorum. "Önemli değil," diye düşünüyordum "bunu bildiğimi bilmiyor. Aldattılar seni, bu doğru." Bak sen, bir sürü budalanın arasına gir ve senden daha uyanık olduklarını gör.</p>
<p>Sonra sigarayı atıp dolaşmaya başlıyorum yine. Kapılarda gördüğüm bütün yüzleri çiğnemek istiyordum. Hepsi Talino gibi görünüyordu gözüme. Derdim onunlaydı. Gisella hiçti. Ne sopa atardım ona, Tanrım, Rico olsaydım, ne sopa atardım.</p>
<p>Sonra sakinleşmek için alana dönüyor ve meyhanenin önünden geçiyorum. Görevli hep oradaydı, tabelanın altında oturuyordu öyle. Kafamı çevirip yürüyorum. Tütüncünün önünde duruyorum, kiliseden çıkmaya başlamışlardı çünkü.</p>
<p>Kilisenin önünde bir sürü insan vardı; genç, yaşlı, ters suratlar, dönüp bana bakıyor, tepeden tırnağa süzüyorlar. Ama biri, ceketini omzuna atmış bir delikanlı, ayrılıp bana yaklaşıyor: "Siz makine ustası mısınız? Beni aradığınızı söylediler. Ben Pratolu Ernesto’yum." Bu daha uygara benziyordu, ama ona bakarken Gisella geliyordu gözlerimin önüne ve kendi kendime, ‘Dikkatli ol, hepsi aynı soydan bunların,’ diyordum.</p>
<p>"Ekini yarın dövüyorsunuz," diyor, sakin, kiliseye doğru dönerek. Yüzü köylüden çok bisikletçi yüzüne benziyordu ve konuşurken ötekiler gibi yere bakmıyordu.</p>
<p>"Sizi arıyordum, çünkü bilmeden işinizi elinizden aldım. Bunu söylememişlerdi bana."</p>
<p>Gülmeye başlıyor. "Nasıl olsa kendi kendine çalışan bir makine. Çok kalacak mısınız?"</p>
<p>"Duruma bağlı."</p>
<p>O zaman bakışıyoruz, gözleri hâlâ gülüyordu ve ben Gisella’yı düşünüyordum.</p>
<p>"Talino’yla anlaşıyor musunuz peki?"</p>
<p>"O evde kalmak pek eğlenceli değil," diye homurdanıyorum.</p>
<p>"Talino arkadaşımdır," diyor. "Birlikte askerlik yaptık. Yatağını dikerler, o da yorganın üstünde uyurdu. Onun suyuna gitmek yeter."</p>
<p>"Ama suyu var mı ki?" diyorum.</p>
<p>Kiliseden çan çalınıyor ve içerdekiler çıkıyordu. Vinverra’nın başları kara örtülü kadınlar, çocuklar ve Talino’yla birlikte çıktığını görüyorum. O güneşte onun geldiğini görünce, köyde kan kaybetmenin, Torino’da bir evin gölgesinde kan kaybetmekten daha az etkileyeceğini düşünüyordum. Bir keresinde bir kazadan sonra tramvay raylarının üstünde kan kaybeden birini görmüştüm, korkunç bir şeydi; tersine, tarlanın birinde iki büklüm birinin kan kaybettiğini düşünmek daha doğal geliyor, mezbahada olduğu gibi. <i>"Bakın, nasıl yürüyor?”</i> diyecektim az daha Ernesto’ya, ama sonra kendimi tutuyorum.</p>
<p>"Tanıştığımıza sevindim," diyordu Ernesto bana bakarak.</p>
<p>Arkamda yaşlı bir adamın, "Kasabaya inmediler. Rico’nun sakin olması mümkün mü?" dediğini duyuyorum.</p>
<p>"Ayine gelmediklerine göre," diyor daha kararlı bir ses, "aklına bir şey koymuş olmalı."</p>
<p>"Yok canım, Mulini’de kalıyor ve ayine Madonna’ya gidiyorlar."</p>
<p>Ernesto, dönmeden bana gülüyor ve ben bacak değiştirerek, "Yarın buğdayınızı getirip bizde mi döveceksiniz?" diyorum.</p>
<p>"Bu akşam getirip boşaltacağım."</p>
<p>"İyi günler."</p>
<p>Dükkâna girip bir paket alıyorum, ama çok bile beklemiştim: Vinverra ile Talino geliyorlardı. Ernesto ve ötekilerle halka olmuş dikilirlerken yanlarına gidiyorum, elleri arkalarında, konuşmuyorlardı.</p>
<p>Ernesto, "Talihin varmış, Talino," dedi sonra. "Makine ustasıyla nerede tanıştınız?"</p>
<p>Talino ağzını gülünç bir biçimde büzerek bana sormasını söylüyor.</p>
<p>"Birlikte yemek yedik," diye karşılık veriyorum, "ve konuşmaya başladık."</p>
<p>Ama Talino ona bozulduğumu sezmiş gibiydi ve bana oyun oynamaya çalışıyordu. "On beş gün yediğimiz içtiğimiz ayrı gitmedi," diyor herkese bakarak. "Ama sonra hiçbir şey olmadı ve onu da salıverdiler."</p>
<p>Durumu bilen Vinverra bile ona ters ters bakıyor. "Zaman kötü," diyor Ernesto, "ama evine döndüğüne göre, Talino, sakin ol artık."</p>
<p>Kasabadan çıkarken Ernesto alana kadar bizimle birlikte geldi. Makine ustalığını askerde öğrendiğini anlatıyordu bana. "Peki köye niçin döndünüz?" diye soruyorum. "Babaların nasıl olduğunu bilirsiniz," diye karşılık veriyordu, "biraz toprağımız var ve sanki büyük bir şeymiş gibi geliyor."</p>
<p>Ernesto yoluna gittikten sonra ben Adele’yle Talino’nun arasında yürüyordum ve Talino ikinci kez o gün kendisiyle ormana gidip gitmeyeceğimi soruyor.</p>
<p>"Ya taşınacak çuvallar ne olacak?" diyor Adele.</p>
<p>"Akşama."</p>
<p>"Akşama," diye bağırıyor Vinverra arkadan, "erkenden yatacaksınız. Yarın ekin dövülecek."</p>
<p>Evde tavşanı, domatesli biber közlemesini ve Gisella’nın yaptığı güzel mısır unu peltesini buluyoruz. Şimdiymiş gibi anımsıyorum, çünkü sonra kimsenin bir şey pişirecek vakti olmadı o akşam, ondan iki soğuk dilim yedim yalnızca ve bir kan tadı var gibi geliyordu, dişlerim titriyordu, çünkü masanın üstünde tam gözlerimin önünde kan dolu bir leğen vardı ve yüreğimin ağzıma geldiğini duyumsuyordum, mısır unu peltesinden de soğuk. Ama şimdi, pelte, tavşan ve biberler, hepsi yakıyordu, çocuklar durmadan istiyorlardı, kızlar yiyorlardı. Nasıl yiyordu Gisella! Ağzıyla pelteyi, gözleriyle de beni yiyordu, yaşlı kadın da hoşnuttu, çünkü çiğneyebiliyordu. Hava öyle sıcaktı ki pencereyle dipteki kapı karşılıklı açık oldukları halde en ufak esinti yoktu. Yalnızca Talino’nun, benim gibi, suratı asıktı; sanki bir şeyler biliyor gibiydi; ama Vinverra neşeliydi ve ikimizle de şakalaşıp duruyordu.</p>
<p>"Ernesto çok iyi çocuktur," diyordu, "makine ustasıyla hemen dost oluverdi."</p>
<p>"Talino gibi kurnaz değil ama," diyor Adele. <i>‘Hepsi biliyor’</i> diye düşünüyordum, <i>‘hepsi biliyor ve kimse hesap sormuyordu’.</i></p>
<p>Ayağımın altında çiğnemek istediğim yaşlı kadındı, her şeyi görmüş olması gerekiyordu ve gelmiş hâlâ Talino’ya göz kulak olmam için ağlıyordu. Şimdi, bir piliç gibi yiyordu, pelteyi emiyor ve kızlar gülüşüyorlardı, Pina bile, Miliota bile, belki de hepsine yapmıştı Talino aynı domuzluğu.</p>
<p>Sonra düşünüyorum: ‘Sabır. Ona kızmasaydı belki de seninle gelmezdi Gisella.’ Ama yine de Talino’ya öfkem eksilmiyordu. Tam bu anda babası, "Ahmak herif niçin söyleyiverdin her şeyi alanda?" diyor.</p>
<p>"Doğru olanı söyledim," diyor o ise, çiğneyerek.</p>
<p>"Herkes doğru olanı söyleseydi," diye karşılık veriyorum suratına karşı, "sen de burada olmazdın."</p>
<p>Ve sakin sakin sigara içmek için kapıya gidiyorum. Gök öyle duru ve açıktı ki insanın gözlerini rahatsız ediyordu nerdeyse; bu kadar yorgun olmasaydım, tam Gisella’yı dün gittiğimiz çayırlığa götürüp konuşturacak gündü. Çünkü giyimli ve ayakta oldukça yalnız ve bir kemerin altında da olsa, kendini savunabilirdi.</p>
<p>Sigaramı içerken Vinverra’nın sözü yeniden çuvallara getirdiğini duyuyorum. "Sen, Berto ve Miliota, "diyordu Talino’ya, "onları dışarı çıkarmanız gerekiyor. Çocuklar demetleri aşağı indirecek, yarına hazır olmaları için. Akşama Ernesto’yla Gallea gelecekler."</p>
<p>"Önce ikindi uykumuzu uyuyalım," diyordu Adele. "Bu insanların uykusu var. Pelte uyku getiriyor."</p>
<p>"Siz kızlar hamur yoğuracaksınız. Yarın Nando’nun pişirmeye yardım etmesini istiyorum, çünkü insanı ekmek ayakta tutar." Ama sonra da, "Ekmek ve iyi şarap," diye homurdanıyordu.</p>
<p>Gidip harman yerinde oturuyorum, orada biraz gölge vardı, ahırın penceresinde ve tavşanların, ahırdaki hayvanların hareketlerini duyuyordum; her yer, güneş, tepe, ahır, sinekle doluydu, gecenin ağustosböcekleri gibi insanın uykusunu getiriyorlardı. Hiç olmazsa yalnız kalmak. Sonra şimdi elimde sapından tuttuğum bıçak vardı ve Gisella’nın gelip beni bulması,gerekiyordu.</p>
<p>Tersine, öteki çocuklarla Nando geliyor ve ağzımı aramaya başlıyorlar. Bunun üzerine soruyorum: "Hepiniz Adele’nin misiniz?" En küçük kız geride kaldığı için ağlıyordu, Nando bir mısır koçanı savurunca sesini daha da yükseltiyor. Bunun üzerine üstteki kemerden uyanan Talino sövüyor. Ben kalkıp evin çevresinde dolaşıyorum ve gidip öteki kemerde çuvalların üzerine uzanıyorum. Oradan memeyi görüyor ve düşünüyordum.</p>
<p>Birçok şey düşünüyordum, buraya geleli daha üç gün bile olmadığını. Niçin yakınıyordum öyleyse? Tutukevinden daha iyi durumdaydım; güzel kızların başından daima bir şey geçmiş olur; öyle olmasa, onlar olmazlardı.</p>
<p>Gisella vaktinde geldi, ayakkabılarının ucuna basarak yürüyordu, bir kaldırımda yürür gibi. Direğin dibindeki ip ve demir çubuk yığını içinde bir şey arıyor gibi yapıyordu, ama benim konuşmamı bekliyordu.</p>
<p>"Gisella," diyorum. Birden dönüyor, o güzel dönüşlerinden biriyle.</p>
<p>"Kardeşini nerede tanıdığımı biliyor musun?"</p>
<p>Bunu beklemiyordu, öyle kaldı. Ona dikkatle bakıyorum. Ben bu kıza doymamıştım daha. Benimle gelmesi gerekiyordu.</p>
<p>"Buraya gel, Gisella." Yanıma geliyor ve bacaklarına sarılmama ses çıkarmıyor.</p>
<p>"Talino’yla aranda bir şey olduğu doğru mu?" Öyle olsa da benim için fark etmediğini söyleyecektim neredeyse, ama değmezdi. "Ne yaptı sana?"</p>
<p>İşte kısık gözlerle bakıyordu bana, elimi duyumsamıyordu bile.</p>
<p>"Onu nerede tanıdığımı söylersem, sen de sana ne yaptığını söyler misin?"</p>
<p>Her şeyi anlamıştı bile. "İstasyonda demiştin," diye karşılık veriyor yavaşça. "Nerede peki?"</p>
<p>"Sen sana ne yaptığını söyle."</p>
<p>"Hiçbir şey," diyor ve ayrılıyor.</p>
<p>Ne güzel şeyler yapabilirdik oysa, bir budalalık yüzünden son fırsatı kaçırıyoruz. Böylesine bir budalalık yüzünden.</p>
<p>Öfkelenip, "Herkes biliyor ama," diyorum. "Kimi kandırdığını sanıyorsun? Yerini de gördüm, öyle mi, değil mi?"</p>
<p>Gisella bana bir an bakıyor, sonra kaçıyor.</p>
<p>O zaman pazar olduğunu ve Torino’da olsam bir kızın saçmalıklarının günümü berbat edemeyeceğini düşünmeye başlıyorum yeniden. Bir aydan beri gazete bile okumamıştım, liglerin ne durumda olduğundan bile haberim yoktu. Kim bilir ne güzel maçlar oluyordu. Sonra akşama doğru Pieretto, Michela’yı alıyor ve tepenin altına dansa gidiyorlardı. Bundan da belliydi buranın köylüğü: Toprağı işlenmiş iki tepe, o kadar, bir cehennem güneşi toprağı yakıyordu; Po’nun çevresindeki toprakların tam tersine, oralarda, ağustosun en sıcak günlerinde bile, hava daha serindir ve hep gölgede gibidir topraklar, bir caddenin bittiği yerde görmek bile o toprakları, yeter insana.</p>
<p>Kızgındım. Torino’da da, köyde de aynı olan bir tek şey var: kadınların saçmalıkları. Dönecek, diyorum, dönecek, çünkü bıçağın sapı benim elimde. Ama uyumayı başaramıyordum ve kuyudan bir su kokusu alıyorum, olan oldu diyerek fırlıyorum yerimden; kana kana bir su içmek istiyordum. Böylece, diye düşünüyordum, beni görüp çalıştırırlar.</p>
<p>Ama kimseler yoktu avluda, evin kapısındaysa yalnızca sineklerin vızıltısı duyuluyordu. Tadını daha iyi almak için kovadan içtiğimi anımsıyorum. Su güzel bir şey, diyordum, ama bu akşam işi uzatmayacağım artık; kendimi ağır satacağım, beni isteyen gelip arar. Sinekler, içerinin loşluğu, konuşan kimsenin olmaması; güneş yerinden kımıldamıyordu sanki o gün. İnsan kendini mahzende sanırdı.</p>
<p>O zaman taş merdivenden yukarı, kadınların uyudukları odalara çıkıyorum. Nasıl oluyor da o yaşlı kadın bu merdivenlerde düşüp boynunu kırmıyor diye düşünüyordum. Basamaklar iyice erimişti ve üstelik yalınayak inip çıkıyorlardı.</p>
<p>Mutfağın üstündeki, duvarlarında sarmısak ve meliga asılı olan oda büyüktü. Pencere açıktı, Meryem’li bir tahta karyola vardı. Kim bilir neler görmüştür bu Meryem. Ama koku, kemer altındaki kokunun aynıydı, yer tuğlaydı çünkü. Odaların birinden bir ezgi duyuyordum, konuşur gibi, hafif: çocuğunu uyutan Adele’ydi bu. Gisella başka bir yerde uyuyordu, çünkü bir gerdek yatağıydı. Kim bilir Talino, bir yatakta mı yapmıştı onu, yoksa bir çayıra mı atmıştı.</p>
<p>Tam bu sırada haykırışlarını işitiyordum, Talino ve ötekilerin. Evin arkasından geliyordu. Bunun üzerine aşağıya dönüyorum, sigaramı yakıyorum ve kirişin üstüne oturup ağaçların tepelerini seyretmeye başlıyorum.</p>
<p>Ortaya ilk çıkan köpek oldu. Demek sen de Talino’ya göz kulak oluyorsun, diyorum ona; hayvan gelip beni kokluyor, görülüyor ki aileden olmuştum bile, beni yalamak istiyordu. "Sen değil," diyorum ona, kuyruğunu sallıyor. Sonra ahırın küçük kapısından çıkan Miliota beni çağırıyor.</p>
<p>O zaman çuvalları aktarmaya gidiyorum, hiçbir şey yapmamaktan bıkmıştım çünkü, ama yaşlı adamın beklediğini görüyorum, makine için kullanacağı odun konusunda düşüncemi soruyor. "Yakacak olarak kömür en iyisidir," diyorum ona, ama bana gübre yığınının altındaki geçen yıldan kalma kömür tozlarını göstererek kömürü olduğunu anlatmak istiyor, yine de makineyi patlatmaktan korkuyordu.</p>
<p>"Kömürü görelim."</p>
<p>Buğdayın durduğu kemer altında yarım çuval kömür vardı; gülerek, "Az kömür az basınç yapar," diyorum.</p>
<p>"Geçen yıl burada Ernesto da aynı şeyi söyledi," diyor.</p>
<p>"Bu işini bildiğini gösterir."</p>
<p>"Odun yetmez mi?"</p>
<p>"Tütün çiğneyerek karın doyurmaya çalışmak gibidir. Kasabada kömür bulunur mu?"</p>
<p>Evet, bulunurdu, ama yaşlı adam makineye fazla kömür vermenin işçilere fazla şarap vermekten farksız olduğunu takmıştı kafasına.</p>
<p>Tam tartışmanın ortasında bir araba gıcırtısı duyuyoruz ve çayırdan gelen yolda buğdayın sarısı beliriyor. Üstünde, boynunda mendil olan şişman bir adam vardı; öküzlerin yanındaysa, ceketi koltuğunda, Ernesto yürüyordu.</p>
<p>"Miliota," diye haykırıyor yaşlı adam eve dönüp "Talino’yu çağır, yükü boşaltmamıza yardım etsin."</p>
</body>
</html>