<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta http-equiv="content-type" content="text/html; charset=UTF-8"/>
<title></title>


<link href="../Styles/Style.css" type="text/css" rel="stylesheet"/>
</head>
<body>
<p>Sonra, daha dar, sınır taşları olmayan, eğimli bir çayırı tırmanan bir yola sapıyor ve çiftlik evine varıyoruz. Koca bir yapıydı. İlk gördüğüm, samanlık altında sundurmalı bir bölme, bir arabanın önünde duran öküzler ve çevredeki kadınlar oluyor. Talino, çıkınını kaldırıp bağırmaya başlıyor. O zaman, ben de bağırıyorum.</p>
<p>Bir kadın koşmaya başlıyor. Barbone cinsi bir köpek üstümüze sıçrıyor. Ama, Torino’dan gelmiyoruz sanki. Bir genç kız yabayı samana saplıyor, bir oğlan eve koşuyor; çıkıyor ve elini gözlerine siper edip bize bakıyor. Ben duruyorum; Talino merhaba diyor, "İyisin, baba!" ve hiçbir şey olmuyor. Yaşlı adam eve doğru bağırıyor, "Hey, kadınlar, geldi!" ve dönüp bana bakıyor. Sonra, arabadaki kadınlara seslenip bize doğru geliyor.</p>
<p>Onlar konuşurken, adamla bakışıyoruz. Başında, eski püskü, tepesi çıkmış bir şapka vardı, Talino’yla konuşurken beni dinliyora benziyordu. ‘Anladım seni,’ diyorum içimden; ‘Bu, oğlundan daha uyanık.’ Eli aşağıdaki kalçasında, çarpık durduğu için pantolonu düşecek gibiydi. Karşı karşıya gelmeleriyle, o kuyu yüzünden bağrışmaya başlamaları bir oluyor. Oğul diyordu ki saklanmamıştı ve bacaklarını sarkıtıp kendini göstermeye çalışmıştı, ama kimse geçmiyordu ve herkes yukarıya, Grangia’ya koşuyordu, ne yapsındı... "Ne yapsındıymış!" diye kesiyor yaşlı adam, gözü hep benim üstümde. "Ben de kuyunun içine indim o zaman, korkuyordum çünkü..." "Niçin korkuyordun kabak? İlk önce saklananı yakalarlar, bilmiyor musun bunu?"</p>
<p>Daha önce defalarca yapılmış bir konuşmaya benziyordu bu, çünkü ikisi de karşısındakini dinlemiyordu. Arabanın çevresinde toplaşan kadınlar bana bakarken, evin kapısına yaşlı bir kadın çıktı. Bu arada, köpek de beni koklayıp duruyordu. Ben de saman kokusunu içime çekiyor ve yaklaşıp artık döndüğüne göre kavga etmenin bir anlamı olmadığını söylüyorum gülerek. O zaman, Talino beni tanıtıyor. Yaşlı adam, ayakkabılarıma bakıyor, elini pantolonunun içine sokup kaşınıyor, sonra arabanın çevresindekilere dönüp gece olmadan işi bitirmelerini haykırıyor. Sonra, Talino’ya, "Nineye git; sonra boşaltmaya yardım et," diyor. Çıkını elinde yürüyen Talino, kapıda dönüp bağırıyor: "Makineyi göster ona, baba!"</p>
<p>Evin arkasında, tepenin yarısını kaplayan biçilmiş bir tarla vardı. Yaşlı adam, "Şu gürültüden uzaklaşalım," diyerek evle bu tarla arasındaki harman yerine götürüyor beni. Duvarın önünde durduruyor; biraz serinlikti burası ve bizi kimse duyamazdı. "Güzel topraklar," diyorum. Uzaklarda tepe o tüylü uçta doruklanıyordu. Gübre kokusunu içime çekmeye başlıyorum. Ağustosböcekleri işitiliyordu artık.</p>
<p>"Yağışlı bir gece gerekiyordu, kuru ot için," diyor adam, göğe bakarak. "Damarlarındaki kan çok geliyordu."</p>
<p>"Kırlarda yapacak iş çok, ha?"’</p>
<p>"Herkese kendi işi. Ama toprak bizden çok yiyor."</p>
<p>"Yani?"</p>
<p>"Yani çektiğin sıkıntıya değmiyor. Kazandığın üç beş kuruşu yemen gerekiyor, ertesi yıla hazır olabilmek için."</p>
<p>"Öyleyse kazanç var."</p>
<p>"Olurdu belki, tam işler sıkıştığı sıra, ilgisiz şeyler yüzünden oğlunu alıp götürmeseler. Para gerekiyor, böyle durumlarda da."</p>
<p>"Bana kalırsa, abartıyorsunuz. Talino’nun avukata bile gereksinimi olmadı."</p>
<p>"Avukatı benim onun. Ben avukatlık yapıyorum ona."</p>
<p>"Peki, şu makine nerede?"</p>
<p>O zaman daha da çarpılan yaşlı adam, tek gözünü yumarak sordu: "Ona borç verdiniz mi?"</p>
<p>Hayır desem işim tamamdı. Bir çukurda uyumaya gönderiverirdi beni.</p>
<p>"Bir şeyler verdim," diyorum, "karnını doyurması için. Nueve’de birlikte yatmıştık."</p>
<p>Bir soluk alıp dikleşmesi için bu kadarı yetti. Daha sonra, gece, benim yerimde Pieretto olsaydı, o budalanın temize çıkmadığını söyleyeceği geliyor aklıma: Suçüstü yakalamak için salıverip eve gönderdiklerini, Talino’nun da bunu bildiğini, çünkü bir gece uykusunda bundan söz ettiğini de söyler, işe almazlarsa, kendisinin de konuşacağını eklerdi. Pieretto’nun huyuydu insanları korkutmak. Ama, bu saatte Elisee’da Michela ile birlikte olurdu Pieretto, bir ahırın arkasında bir tabak çorba için pazarlıkta, makineyi göstermeleri için ricalar etmekte değil.</p>
<p>Gerçekten, yaşlı adam, ahırın kapısını açıyor ve betonun üstünde yürüyüp bir sundurmanın altına giriyoruz. Burada çoktan gece olmuştu. Panayır barakaları gibi büyük, tahta bir kafes görünüyor. Durup bakıyorum ve bu arada adam bir sopa alıp küçük bir pencereyi açıyor. Pencereden tepe görünüyor. En önemlisi, makinenin tekerlekleri vardı.</p>
<p>"Sizin mi?" diyorum başımı eğerek.</p>
<p>Yaşlı adam da, "Anlar mısınız bunlardan?" diyor.</p>
<p>"Bir makineyi bilen, hepsini bilir. Benzinle mi çalışıyor?"</p>
<p>Bereket, adam o sırada sopayı atıyordu. Dediğimi duymuyor.</p>
<p>"Demir zımbırtısı şurada," diyerek barakanın arkasına geçiyor.</p>
<p>Ben de geçince, orada, buharlı bir makine görüyorum. Transmisyonlu bir şeydi. "Kayışları var mı?" diye soruyorum hemen.</p>
<p>Kayışlar da vardı, başka her şey de. Bu arada Talino geliyor, kapıya da iki-üç çocuk toplaşıyor. Birbirlerine, "Makine çıkıyor, makine çıkıyor," diyorlardı. Ahırdan bir zincir şangırtısı ve yemlikteki bir öküzün baş vuruşları duyuluyor, bir de genç bir kadın sesi. Çünkü, buralarda, erkek kardeş cezaevine düşünce, hayvanlara kadınlar bakar.</p>
<p>"İyiye benziyor," diyorum, bana bakan yaşlı adama.</p>
<p>O, "Temizlemek gerek," diyor.</p>
<p>"Niçin ahırda tutuyorsunuz? Kuru otla mı besliyorsunuz?"</p>
<p>Bu arada, Talino’nun arkasında iki kadın beliriyor. Başlarında kırmızı örtüler.</p>
<p>Elimi makineye vurup, "Siz bana bırakın. Bu nesnelerden anlarım ben. Manometre var mı? Evet. Yarın sabah hallederiz. Göreceksiniz, gelin gibi gidecek."</p>
<p>"San Pietro’da çalıştırmaya başlarım," diyor adam,inanmış.</p>
<p>Ne San Pietro’nun ne zaman olduğunu biliyorum, ne çalıştırmakla ne demek istediğini, ama Talino’ya bir göz kırpıp ahırda yürüyorum. Yaşlı adam, tepedeki küçük pencereyi kapıyor; kadınlar koşarak gidiyorlar. Ayaklarımıza dolaşan o çocuklarla harman yerine çıkıyoruz. Neyse, akşam oluyordu, güneş tepelerden bile çekiliyordu artık.</p>
<p>Dışarıda bir sigara yakıyorum, kadınlar tahta bir kovayla hayvanlara su taşıyorlar şimdi. Biri genç görünüyordu, yalınayaktı, ama Talino’dan daha esmer ve daha kalın yapılıydı. Birer elleriyle kovayı tutmuş, ağırlığı duymamak için yana yatık koşuyor ve bütün kadınlar gibi gülüyorlardı. Daha büyük olanı duruyor, ötekini de durduruyor ve Talino’ya, "Kız kardeşine yardım et," diyor.</p>
<p>O zaman ben ilerliyor ve bıraktığı sapı tutmaya davranıyorum. Talino sıçrayarak atılıyor. "Sen makine ustasısın," diyerek beni itip kovaya yapışıyor. Talino ile en küçük kız kardeşi arkamdan gülerek gidiyorlar. Biz ahırın önünde kalıyoruz.</p>
<p>"Hepsini içiyorlar mı?" diyorum öteki kız kardeşe. "Sağlık olsun! Benim için bir bardak yok mu?"</p>
<p>Bunun üzerine, yaşlı adam, kadına işaret etti. Kadın isteksizce ahıra gidip bir kova içinde şarap şişesiyle döndü. Ben beklerken çocuklar sigarama bakıyorlar, biri de eliyle nanik yapıyordu.</p>
<p>Yaşlı adam, "Adım Vinverra," diyerek üç bardak dolduruyor. Bardakları doldurmadan önce, teker teker kovaya daldırıp suyu harman yerine serpiyordu. Çocuklar seyrediyordu.</p>
<p>"Talino, gel şarap iç," diye sesleniyor.</p>
<p>Talino ahırda o dişi şeytanı kovalıyordu. Birbirlerini yakaladıklarını, gülüştüklerini duyuyorum. Abla kapıya gidip sesleniyor. Sonunda, üçümüz bir araya gelince, yaşlı adam, "Tanıştığımıza sevindim," diyor bana, bardağını dikiyor, sonra yere tükürüyor. Talino ile ben daha yavaş içiyoruz. Talino gülüyordu; taze ve biraz sertti şarap, bütün tepeyi gözlerimde dans ettirdi. Talino’nun yangınının orada, tepede olduğu geliyor aklıma.</p>
<p>"Anlaştınız mı?" diyor Talino, bardağı elinde.</p>
<p>"Uzun boylu konuşmaya gerek yoktu," diyor yaşlı adam, "Sen hep en kurnazısın."</p>
<p>Sonra, beni akşam yemeğine götürüyor ve mahzene benzeyen bir odada, önüme bir tas çorba koyuyorlar. Hava hemen hemen kararmıştı, kadınlarla çocuklar zor görünüyordu; bir yığın çocuk, çanakları kucaklarında, yere diz çökmüştü. Bizim katığımızsa şaraptı.</p>
<p>Kızlar benden iyi içiyordu. Dört kız vardı. Hayvanlara su verene Miliota dediklerini duyuyorum. Yirmi yaşında, teni kırk yaşında bir erkeğin teni gibiydi; çorba içtiğim kalın tabağı getiriyordu akla. Hemen hepsi yalınayaktı, arada bir masanın altında ayaklara basıyordum ama, kimsenin canının yandığı yoktu. Sofrada bir de nine vardı, hepsinin ve Talino’nun annesiydi; ayakta dolanıyor, torunlarının çanaklarını dolduruyordu; durmadan "Otur sen, ana," diyorlardı, çünkü her eğilişte inliyordu ve bacaklarının arasında daima bir çocuk oluyordu. Kızlarını görünce, hepsini doğurmuş olması olanaksız geliyordu insana. Gelinliğinde ne sağlam bir sırtı ve bacakları olmalıydı ve şimdi neredeyse küflenmişti; düşünmesi bile korkunçtu. Yaşlı Vinverra, ufacık şapkası kafasında, kaşığının üstünden hepimizi süzüyor, çorbasını yudumluyordu.</p>
<p>Dipten bir başka kız kalkıp, "Gazı yakalım," diyor. Yaşlı adam, olmaz, diye homurdanıyor, sinek çekiyor çünkü. "Nasıl olsa var," diye bağrışıyor ötekiler ve lambayı getiriyorlar, ben kibrit çıkarıyorum. Işıkta yüzler denizde yüzüyormuş gibi görünüyor, daha esmer ve daha geniş. Lambayı yakan kız başörtüsünü çıkarıp saçlarına dokunuyor. Daha önce bakmamışım ona, Talino’ya benziyor, daha doğrusu andırıyordu: En az inek ve en az kara olanıydı, gizlice saçlarını düzeltiyordu.</p>
<p>Hepsi Bra’lı Berto’dan, benim adımın da Berto olduğundan ve yaptığı işten söz ediyorlardı. Yaşlı adam, "Bana demir diye sattığı o küreği kız kardeşin kırdı," diyor.</p>
<p>Bir ara Talino kalkıp bana bakan kızın arkasına gidiyor ve bir eliyle boynundan yakalıyor, kız yerinden sıçrayınca hepsi gülüyorlar. Talino yüzüne bir şey atmış ovuşturuyor, kız tükürürken, "Ağzında biber... Torino’da iyi gider," demeden duruyordu. Sonunda kız kurtulup merdivenden yukarı kaçtı.</p>
<p>Yaşlı Vinverra "İyi yaptın," diyor. Ötekiler gülüyorlardı: "Gisella, Gisella," yaşlı kadınsa karanlık köşesinden ileniyordu.</p>
<p>Dikkatli olalım, artık Torino’da değiliz, diyorum kendi kendime, o sıcakta. Bu herif, budala olduğu özrüyle, ilk fırsatta bir öküze boynuzlatıverir beni, kız kardeşlerini ona bırakmazsam. Ama, her ihtimale karşı, adı Gisella.</p>
<p>Öbür ikisinin adları ise, Pina ve Adele’ydi. Adele bize kovayla içki getirendi, çocuklarını çoktan doğurmuştu, bütün evin annesi gibiydi. Bakışıyla da biraz Talino’yu andırıyordu; içerde, Talino’yu yıkanırken görmüş olduğum için, hepsinin gömleklerinin altında nasıl bir deri ve ter kokusu olacağını kestiriyordum.</p>
<p>Sonra, yiyip içmesini bitiren Adele, Gisella’nın gittiği yoldan çıkıyor ve kucağında yeni doğmuş bir bebeği emzirerek gelip kapının eşiğine oturuyor. Biraz sonra, Gisella’nın da eşikte oturduğunu görüyorum.</p>
<p>Nine, derin bir tabakla salata getirip masaya koyuyor. Talino, ayakta durmuş karıştırıyor, sonra başka biberler alıyor, nine soğan doğruyor, hepsini içine atıp sirke koyuyorlar. Sonra, tabağımı ekmeğimle sıyırmamı söylüyor ve salatayla dolduruyorlar. Yaşlı kadının, dişsiz ağzıyla domatesleri yumurta gibi emmesi, insanı güldürüyordu.</p>
<p>"Gisella biberleri önceden yedi," diyor Talino, ağzı dolu.</p>
<p>Yemeğini bitirmiş olan Vinverra homurdanarak kalkıyor. Talino gülmeye başlıyor. O zaman Gisella, kapıdan, arkasına dönmeden karışıyor:</p>
<p>"Yerin dibine git."</p>
<p>Talino, "Biberler iyi miydi?" diyor.</p>
<p>"Yerin dibine git."</p>
<p>"Hoşuna gitti mi?"</p>
<p>"Yerin dibine git."</p>
<p>"Kes artık!" diyor kapıda duran yaşlı adam. Ötekiler gülüyordu. Deli gibi dönen Gisella, "Yerin dibine git," diye haykırıyor. "Çıktığın tutukevine dön! Alçağın birisin sen! Korktuğun için yanında başkasını getirdin!"</p>
<p>"Biberler iyi miydi?"</p>
<p>"...Herkesten korkuyorsun, çünkü Rico var, seni arıyor. Pratolulardan korkuyorsun. Yalnızca gece kaçmasını bilirsin sen ve korktuğun için yanında başkasını getirdin. Alçak, piç, yalnızca gece kaçmasını bilirsin sen..."</p>
<p>Burada hepsi bağrışmaya başladı, çünkü yaşlı adam, kemerini çıkarmış, Gisella’y<span style="font-size: 12px; line-height: 0px;">ı</span>&#160;halı döver gibi dövmeye girişmişti. Ama, Gisella kaçmıyordu; kafasını Adele’nin böğrüne saklamaya çalışarak acı acı bağırırken, bir yılana benziyordu, Adele ise koluyla kucağındaki bebeği koruyordu. Yaşlı adam hiçbir şey söylemiyor, şapkasını çıkarmış, vurup duruyordu. Ben, yirmi yaşımda, Gisella’nın yerinde olsaydım, gösterirdim ona.</p>
<p>Sonra, kızın işini bitiren Vinverra, bir yarım dönüşle ötekinin üzerine atılıyor; odaya ikindi alacası çökmüştü; öyle bir kemer darbesi indiriyor ki sesi bütün odada duyuluyor. Ama, Talino hemen kaçıyor.</p>
<p>Herkes susmuştu, yaşlı kadın da; yalnız, eşikten Gisella’nın burnunu çektiği, Adele’nin ise memesinden bile ayırmadığı bebeği okşadığı duyuluyordu.</p>
<p>Odanın ortasında dikilen yaşlı adam, "Herkes dışarı!" diyor. İki kadının üstünden atlayarak avluya çıkıyor ve kirişin üstüne oturuyoruz, Vinverra kendine iskemle getiriyor. Herkes geçtikten sonra ayağa fırlayan Gisella, gidip evin içine saklanıyor.</p>
<p>"Abisine de benzemiyor," diyor Vinverra, Toscano’sunu yakarken.</p>
<p>Böyle bir fırsatı kaçırmak zorunda kalmak, başkaldıran bir kızı çayıra götürememek yazıktı. Çünkü kırların en iyi yanı, her şeyin kendi kokusu olmasıydı ve kuru ot kokusu benim başımı döndürürdü: Yalnızca kanı biraz sıcak olan kadınlarda yatmak isteği uyandıran bir kokuydu bu.</p>
<p>Havaya, uçan yarasalara bakıyorum ve güzel gül rengiyle, trenden gördüğümüz tepeyi görüyorum karşımda; doruğundaki meme başı ve eteklerindeki ışıklarıyla, dönüyorum, ama harman yerinden görünen tepeyi ev engelliyor. İki meme arasındayız, diyorum kendi kendime; burada kimse düşünmüyor bunu, ama iki meme arasındayız.</p>
<p>"Aşağısı Monticello," diyor yaşlı adam, ışıkları göstererek.</p>
<p>Miliota söze karışıyor. "Talino yarın gidecek."</p>
<p>"Daha vakit var," diyor ihtiyar, sert.</p>
<p>Yetmişti artık. "Evin çevresinde biraz dolaşayım. Soğanlar mideme oturdu."</p>
<p>"Şarap gerek öyleyse. Ana, kovayı getir," diyor adam hemen. "İçin hele. Kalori bu."</p>
<p>Şarap geliyor ve elimde bardak, yarasalara bakmaya başlıyorum yeniden. Hava kararmıştı artık ve tepeden ağustosböceği ve köpek seslerinden başka ses gelmiyordu.</p>
<p>Kapının ışığında, Adele, başını uyuyan bebeğinden kaldırıp alçak sesle, "Prato’nun köpeğini dinleyin," diyor. "Makine ustasıyla Talino’nun burada olduğunu biliyor. Talino’nun döndüğünü söylemiş olacaklar, zincirini kemirmeye başladı bile."</p>
<p>"Rico nasıl kemiriyor kim bilir zincirini," diyor bir başkası, "Talino döndükten sonra."</p>
<p>"Hay şeytan," diye ayağa fırlıyor yaşlı adam, "köpeği bağladınız mı? Koşun çabuk, Pina, Miliota, yemekten başka şey bilmez misiniz? Bekçilik yapması gerek. Yalnızca giyim kuşam düşünüyorsunuz. Ama yanarsak gömlekle kalırsınız, bilmiş olun."</p>
<p>Pina, yanında oğlanlar, koşarak gitti ve biraz sonra harman yerinden doğru bir köpek havlaması ve bağırmalar duyuldu.</p>
<p>Adele, alçak sesle, yeniden başlıyor: "Pratoluları konuşmamaları için tehdit eden Rico’ymuş, Pinota söylüyor. Akşamüstü, Orto’da Ernesto’nun yolunu kesip Talino’nun çıkması gerektiğini, öcünü kendi eliyle alacağını, içerde yan gelip yattığını söylemiş. Onu öldürüp kendi girmek istiyormuş tutukevine."</p>
<p>"Serseriler," diyor yaşlı adam izmaritinin üstünden, "evi olmayan, hükümetten ev bekleyen serseriler."</p>
<p>Ağzında bir şeyler çiğneyen Miliota, "Talino dönmemeliydi öyleyse," diyor, "niye döndü?"</p>
<p>"Çünkü hiçbir şey yapmadı," diyor yaşlı adam, hepimize bakarak. "Çünkü adalet var ve jandarmalar en küçük kıpırtıda Grangia’ya gitmelerinin yeteceğini biliyorlar..."</p>
<p>Karanlıkta güler gibiydi Adele, üstünde bir erkek olan kadınların yaptığı gibi. Sigaramı ağzımdan uzaklaştırırken ona bakıyorum ve Talino’nun kendisini salıverdikleri için gülüşü geliyor aklıma; bütün budalalığıyla beni aldatmayı becerdiğini düşünüyorum o zaman. Öfkeleniyorum, çünkü şimdi anlıyordum Gisella’nın haykırdıklarının anlamını, beni getirmesinin nedeninin babası değil, canını bana korutmak olduğunu da. Ama, hava alırsın diye düşünüyordum, yakmadığın bir samanlık yüzünden kuyuya saklanacak kadar budalaysan, istediklerini yapsınlar sana. Ben de bilirim yatak yakmasını, göreceksin.</p>
<p>Adele bebeğiyle kalkıp içeri giriyor. Hepsi odadaydılar, dolaşıp duruyorlardı; Talino da dönmüş olmalıydı. Ninenin kızlardan birine bağırdığını duyuyorum, sonra ışık kapıdan uzaklaşıyor, sallanıyor. Kadınlar üst kata çıkıyorlardı. Avluda yaşlı adam ve ağustosböcekleriyle yalnız kalıyoruz.</p>
<p>"Işıksız, hava sanki daha serin," diyorum, laf olsun diye.</p>
<p>"Güneşin ısıtmasının nedeni de bu işte," diyor yaşlı adam da.</p>
<p>"Yanan ev nerede?"</p>
<p>Adam tükürüyor ve damlara doğru belirsiz bir işaret yapıyor. "Şu yanda, yukarlarda," diyor, sertçe.</p>
<p>"Bakın, Vinverra," diyorum sonunda, "oğlunuz adaletle dalga geçti ama, benimle geçemez. Bu işin içinde kavga dövüş de var. Kim bu Rico, sonra bu Grangia ne?"</p>
<p>İhtiyar belli belirsiz kımıldıyor, sonra izmaritini ağzından uzaklaştırarak homurdanıyor: "Ha?"</p>
<p>"Onunla uğraşan bütün bu insanlar kim?" diyorum. "Baksanıza, köpekler bile onu ısırmak istiyormuş, Miliota söyledi ya."</p>
<p>"Hikâye bunlar," diyor ihtiyar.</p>
<p>"Hikâyeyi Talino anlatıyor. Yangının gündüz olduğunu anlatmıştı bana. Bu kuyu hikâyesi nedir?"</p>
<p>Bunun üzerine yaşlı adam içini çekiyor, şapkasını çıkarıyor ve elini pantolonundan içeri sokuyor. Kemerini çıkarıp beni de dövmeye kalkmasın! "Grangia, yanan evin adı mı?" diyorum.</p>
<p>"Bir döküntü," diyor ihtiyar, "içindeki saman kadar etmezdi. Herkes, yakmak gerek bu evi, diyordu. Tam tepede, duvarları buradan görünür. Rico, gaz lambasını devirmiş olacak, cahilin biridir çünkü, öyle ki ağustosböceği yer. Babası, herkese doğuştan budala olduğunu söylerdi..."</p>
<p>"Talino’nun ne ilgisi var peki?"</p>
<p>Talino’nun, tepe halkıyla birlikte yangını söndürmeye koşacağına, biçilmiş tarladan aşağıya doğru koşup bir kuyuya saklandığını, Prato’dan biri görmüş, diye anlatıyor adam. Tam buğdayların biçilmesinden önce olmuştu bu, birini yakalamış olmak için onu yakalamışlar ve böylece bir harmanı mahvetmişlerdi...</p>
<p>"Bu Rico ağustosböceği mi yiyor?"</p>
<p>Vinverra bir rahip gibi elini kaldırıyor, göğe bakıyor, sonra, "Kadınlar görmüş. Öyle söylüyorlar," diyor.</p>
<p>Kadınların dediği gibi ağustosböceği yiyor olabilir, ama Talino’dan hesap sormak istiyorsa o kadar budala da olmamalıydı ve her ihtimale karşı, yarın Monticello’ya giderim diye düşünüyordum.</p>
<p>"Yarın bu makineleri temizlemeniz gerekecek. Gidip uyuyun."</p>
<p>"Nerede?" diyorum.</p>
<p>"Talino’nun odasında. Uykunuz ağır mıdır?"</p>
<p>"Hem de nasıl."</p>
<p>"Uyanırsanız dikkat edin. Siz de biraz göz kulak olun."</p>
<p>Tahta bir merdivenden, ahırın üstünde bir çatı arasına götürdü beni. Aslında samanlıktı. Ama, harman yerine, Grangia’nın olduğu, tepesi tüylü öteki memeye bakıyordu. Bereket köpek uyuyordu, çünkü anımsadığıma göre harman yerine bağlamışlardı. Sonra, Talino çıkıyor merdivenden, aynı asık suratla. Yaşlı adam, "Kuru ot işini yarın bitiriyoruz," diyor. Ben çevreme bakınıp yatağı ararken onlar aralarında bir şeyler konuşuyorlar; yatak yoktu, yere atılmış büyük bir şilte vardı yalnız.</p>
<p>"Burada yataktan düşülmez," diyorum Talino’ya.</p>
<p>Vinverra, "Ateşe dikkat edin," diyor. "Kuru ot var" ve merdivenden boynunu kırmaya niyetliymiş gibi inip gidiyor.</p>
<p>Niçin bilmiyorum, ikimiz de bacaklarımızı harman yerine sarkıtıp kapkara görünen tepeye karşı oturuyoruz. Böyle bir oda, hiç olmazsa, serin olur. Talino’nun babasına benzeyip benzemediğini denemek için bir sigara yakıyorum, ama farkına bile varmıyor. Uzaklardan, tepe yönünden bir köpek havlıyordu. Belki de dişiydi: Daha kolay. Tepe bütünüyle karanlıktı: Herkes uyuyordu. Michela beni bu durumda görse gülerdi, diyorum kendi kendime. Tepenin altındaki Corso Bramante’yi düşünüyordum: İnsan yalnız da olsa, hiç olmazsa Torino’dadır ve gece yarısı her yer açıktır hâlâ.</p>
<p>"İnsanın bir gereksinmesi olursa nereye gidebilir?" diye soruyorum Talino’ya.</p>
<p>"Biçilmiş tarlaya."</p>
<p>Belki kızlar da oraya gidiyordu. Nerede uyuyorlardı kim bilir.</p>
<p>"Ya şu senin Rico gelip pantolonunu alırsa?" diyorum, gülmek için.</p>
<p>"Bırakırım alsın," diyor Talino. "Böylece barış içinde yaşarız."</p>
<p>"Grangia’yı kimin yaktığını bilmek hoşuma giderdi doğrusu."</p>
<p>Talino ayağa kalkıp pantolonunun düğmelerini çözüyor, içerde yaptığı gibi, yukardan işemeye başlıyor. Bir ata benziyordu böyle.</p>
<p>"Ben, bendim," diyor dişlerinin arasından, ben. Hiç bu kadar gülmemiştim. Buradan gündüz gibi görünüyordu her yer."</p>
<p>Ahırdan gelen öküz sesleriyle uyandık. İlk gördüğüm şey, kemerin altını bütünüyle dolduran Grangia tepesi oluyor. Torino’nun gün ışımadan, tramvaylar daha çalışmaya başlamadan çıktığımız saatlerdeki haline benziyordu. Ama, ahırda biri hayvanlara bağırmaya başlamıştı bile.</p>
<p>"O kuyu nerede?" diyorum Talino’ya.</p>
<p>Biçilmiş tarlanın öbür ucunda, yolun geçtiği yerde, sarnıca benzeyen yuvarlak, alçak bir duvarı gösteriyor.</p>
<p>"Orada mı saklandın?" diye gülüyorum. "Yangını çıkaranın sen olduğuna inanmıyorum."</p>
<p>"Ben değilim," diyor Talino, duvardan bir ceket alarak. "Ben olduğumu kim söyledi sana?"</p>
<p>O zaman gözlerimi dikip bakıyorum ona, o da tutukevindeki yüzüyle bana bakıyor, yalnızca sakalı uzamış. Yeniden bakıyorum ve güldüğünü görüyorum, onun soytarısıymışım gibi.</p>
<p>"Hayvan," diyorum. "Hiç ağustosböceği yedin mi?",</p>
<p>"Hadi güreşelim," diyor, hazırlanarak.</p>
<p>"Delisin sen," diyorum. "Kendinle güreş, istiyorsan. </p>
<p>Kapıda, elinde kovayla kuyudan gelen Adele’ye rastlıyor ve kahvaltıya oturuyoruz. Adele ateşin çevresinde yalınayak dolaşıyor, bize biber kızartıyordu. Evin içinde ses soluk yoktu.</p>
<p>"Her şeyi siz yapıyorsunuz," diyorum, "tarlada da, mutfakta da."</p>
<p>"Şimdi Talino var," diyor koluyla ateşten korunarak. "Üstelik kocam yok, askerde. Makineyi o kullanırdı."</p>
<p>"Ektiğiniz azıcık buğday için makine sahibi olmaya değiyor mu, bari?"</p>
<p>Talino ağzındaki ekmeği çiğneyerek, "Bütün tepenin ekini dövülmek için bekliyor," diyordu.</p>
<p>"Ama bütün tepe sizin değil herhalde?"</p>
<p>Adele konuşmasını sürdürüyor: "Ama makine geziyor. Kazancı burdan. Başkalarının da buğdayı var. Siz yalnızca bizim buğdayın dövüleceğini mi sanıyordunuz?"</p>
<p>Bereket Vinverra yoktu. Bereket leb demeden leblebiyi anlarım. Adele biberlerimizi verirken, durumu gözden geçiriyorum çarçabuk. Yalnızca emirleri tekrarlamak değil, ama harman makinesinin bakımını yapmak, öküzleri koşmak ve tarla tarla dolaşmak da vardı hesapta. Şimdi anlıyorum ‘makineyi çalıştırmanın’ ne demeye geldiğini. Bir aylık işimiz vardı ve bunun da bir ücreti olmalıydı. Şarapla atlatamazsın bunu, yaşlı Vinverra.</p>
<p>Onu aramak için ahıra gidiyorum, ama önce samanlığa uğrayıp tulumumu giyiyorum. Ahırda Vinverra gübre karıştırıyordu, beresini kulaklarına kadar indirmiş. Yemliklerin altında, çevrelerine bakınan, sıçrayarak sağa sola koşuşan yığınla tavşan görüyorum.</p>
<p>Birbirimize günaydın diyoruz, bugün sıcak olacak mı, diye soruyorum. Sonra konuya geliyoruz, herkesin daha uyuduğunu, ama benim makineyi yapmak için ayakta olduğumu ve o gün Monticello’ya gideceğimi söylüyorum. "Orada bir elektrik santralı var mıydı, acaba?"</p>
<p>Vinverra yabasına dayanarak, "Açık konuşalım," diyor, "siz elektrikçi misiniz, yoksa makine ustası mı?"</p>
<p>"Yaşamak için çalışan biriyim," diye yanıtlıyorum sigaramı yakarken, "ve belli bir işim olmasını isterdim." Vinverra buğday dövme işinin bir ay sürdüğünü söylüyor. "Peki," diyorum bunun üzerine, "ne gündelik vereceksiniz?"</p>
<p>O zaman öfkeli bir konuşma başlıyor; o, müşterilerden ve yiyecekten, bense saat başına belli bir ücretten söz ediyorum; sonra kendisine çuval başına para verdiklerini söylüyor; peki diyorum, ama ben hamal değilim, ben makinede çalışırım, çuvalları sayın ve gündeliğimi ödeyin.</p>
<p>"Yemekle yatak ne olacak?" Onları hesaptan düşün diyorum, ama sigara gerekli, çıplak da gezemem tabii ve ertesi gün bilardo oynamayı tehlikeye atmak hoşuma gidiyor. O zaman, kendisini, o makineyle büyüleyen damadı Pietro’dan söz ediyor, makinenin nasıl yalnızca para yediğinden, tepelere çıkan hayvanları öldürdüğünden, iki adamın kendisini her şeyden yoksun ettiğinden. Pietro buradayken yine iyiydi diyordu, iki iş arasında makineye bakıyordu; ama şimdi askerdi ve hiçbir şey yapmıyordu, o da bir makine ustasına para ödemek zorunda kalıyordu.</p>
<p>"Ödeyin öyleyse," diyorum. Çalışma günü başına on beş lirette anlaşıyoruz. Ama çiftliklerin yiyecek-içecek verdiklerini bilmiyordum, yoksa gündeliğimi yirmiye çıkarırdım.</p>
<p>Sabahı makinelerin bulunduğu sundurmanın altında geçirdim. Kazanlı makineden anlıyordum, bir Talino bile temizleyebilirdi, Adele’nin oğullarının on yaşında bile olmayan en uyanığını alıp pirinç kısımlarını gazla ovdurtmaya başlıyorum. İşin güç yanı ahşap barakadaydı, gerçek harman makinesiydi bu, geçişimle çalışan bir kapaklar bütünüydü, ama şimdi hareketsiz olduklarına göre, bir kâğıt alıyorum, kalemi yalayıp bir çizimini yapmaya başlıyorum. Vinverra gelip işlerin yolunda gidip gitmediğini soruyor. "Denemek gerek," diyorum. Bu arada onu konuşturuyor ve samanın nereden, buğdayın nereden çıktığını, çuvalların neresine takıldığını öğreniyorum. Sonra üstüne, başak demetlerinin girdiği yere sıçrıyor, başak tutucuya bakıyor ve Vinverra dikkat et, diye küfürlerle karışık haykırırken bir kibrit çakıyorum ve sonunda bütün makinenin çizimi tamam oluyor.</p>
<p>"Şimdi denememiz gerek," diyorum.</p>
<p>Denemek için kazanı yakmak gerekiyordu, Vinverra ağzında bir şey çiğneyip duruyor, çocuklar koşuşuyorlardı, ama Talino’nun kayış görevi yapması ve kumanda kolunu birkaç kez çevirmesi yeter diyorum. Talino kadınlarla birlikte geliyor, yaşlı çabuk olmasını, yığınla kuru otun beklediğini söylüyor. Bunun üzerine ben; "Ha o, ha bir öküz, siz yapın," diyorum. Sonra kolu üst tekerleğe takıyor ve marifetini göstermesini söylüyorum. Talino avuçlarına tükürüp tekerleğin ışınlarından birini yakalıyor. Ben biraz geriye çekiliyorum, Gisella’nın bize baktığını ve seslendiğini görüyorum: "Hadi!"</p>
<p>Miliota ya da Adele’nin de aynı şeyi yapabilecek güçte olduklarına eminim. Ya tekerlek çıkacak, ya makine çalışacaktı. Gerçekten çalışıyor. Her tarafı hareket etmeye başlıyor, çıtırtılar arasında: Alttaki kasa açılıyor, elekler oynamaya başlıyor, çatallar öfkeli köpekler gibi dişlerini gösteriyordu. Sıçrayarak ilerliyordu. Talino’nun yüzünde parmaklarını eziyorlarmış gibi bir anlatım belirmişti.</p>
<p>"Yeter," diyorum sonunda. "Anladım. Biraz yağ gerekli buna." Gisella yağ almaya gitti. Talino gömleğini pantolonunun içine sokarken, aklını yitirmiş biri gibi bakıyordu bana.</p>
<p>Öğlen gelip beni çağırıyorlar ve bir kez daha sebze çorbası, hamsi ve peynir yiyoruz. İşte böyle böyle sıkı etli oluyordu bu kadınlar, ama şimdi bana gülerek bakan Gisella meyveden yapılmışa benziyordu. Çünkü, yemek bittikten sonra, elma olup olmadığını soruyorum Talino’ya, o da beni bir odaya götürüyor, bütün döşeme elma doluydu, hepsi kırmızı ve sararmaya yüz tutmuş, ona benziyorlardı. Sağlam bir tanesini alıp ısırıyorum: Tadı ekşiydi, tam hoşuma giden türden.</p>
<p>"Gisella’nın elmaları," diyor Talino sofraya dönerken.</p>
<p>"Niçin?" diye soruyorum Gisella’ya. "Elma mı yumurtluyorsun?"</p>
<p>Hiçbir şey anlamıyorlardı. Tersine, yaşlı adam, bir çocuk doğunca onunla birlikte büyümesi için bir ağaç dikildiğini açıklıyor. "Talino doğduğu zaman ne dikmiştiniz kim bilir," diyorum. "Ya sobalık odun, ya da bir kabak."</p>
<p>Makineyi ovdurttuğum velet atılıyor: "Niçin bir bağ dikmiyorlar çocuklar için? Öyle yapsalar daha çok şarap olurdu."</p>
<p>"Bütün tepenin sahibi olurduk bu saatte," diyor Adele.</p>
<p>Ben Gisella ile Miliota’ya bakıyordum. Talino, "Ya senin için ne diktiler makinist?" diyor.</p>
<p>"Dert," diyorum, "dert ve tütün, evet bunlar, ama Torino’nun kaldırımlarında yetişmediği için tütünü satın almak zorunda kalıyorum. Derdiyse çok kolay bulurum."</p>
<p>Ama yararsızdı, hiçbiri bir şey anlamıyorlardı, önceki gibi gülen Gisella bile.</p>
<p>Sonra avluya, kemer altına çıkıyoruz, henüz güneş gelmiyordu kuyunun yanına, ama sinek yoksa da çocuklar vardı ve makinenin çizimini görmek istiyorlardı. O zaman sigaramı yakıyorum, bir çuvalın üzerine uzanıyorum ve bırakıyorum bağrışsınlar çocuklarla kadınlar. Karşıda ilk tepe görünüyordu, yanmış tüylü -baştan aşağı bağ- ve doruktaki meme başına bakmak hoş oluyordu. Yaşlı kadın Gisella’yı kuyudan su almaya gönderiyor -duvarın içinde bir delik, tek serin yer- çıkrığın kolunu çevirmesine yardım etmek istiyordum, ama Gisella bırakmıyor ve çıkrık koluna yapışıp bir kadın gibi şarkı söyleyen kovayı yukarı çekiyor, eğilince bacakları görünüyordu. Sonra, kova gelince birlikte alıyoruz ve şimdi beden bedeneyiz ve suda kendimizi görerek içiyoruz, kirazdan iyi bu su. Eğer o veletlerle Talino olmasa bir şeyler yapardım.</p>
<p>Ama tenine dokunmuştum ve ne kadar güneşte yanmış da olsa, hayvana benzeyen Miliota ve öbürlerinin teni gibi olmadığını görmüştüm; daha tazeydi, hoşa gidiyordu. Sonra en gençleri gibiydi ve hazırdı. Talino bir şey diyecek olsa, suçu kovayla içtiğimiz o şaraba atacaktım.</p>
<p>Sonra uyumak istiyordum, ama yaşlı kadın çocukları çağırıyordu, boğazlayacaktı sanki, öyle bağırıyordu. Sabahki çocuk, Nando, ötekileri yolluyor ve makineyi bir daha deneyip denemeyeceğimizi soruyor bana. Üstü başı öyle dökülüyordu ki, bir serseriye benziyordu, donunun bir paçası bacağının yarısına kadar iniyordu, ötekiyse kısacıktı, daha küçüklere buyurup duruyordu, Vinverra’ydı sanki.</p>
<p>"Bu yıl ben de bineceğim makineye, çünkü babam asker," diyor bana.</p>
<p>"Harmana kadınlar gelmiyor mu?"</p>
<p>"Kadınlara göre bir iş değil," diyor. "Onlar anlamaz."</p>
<p>Adele, Gisella’nın yaşındayken doğmuş olmalıydı, dedesi gibi yan yan bakıyordu.</p>
<p>"Bana kalırsa senden daha güçlü onlar."</p>
<p>"Evet, ama akılları yok."</p>
<p>"Talino’nun da yok," diyorum. "Tutukevinde bile istemediler onu, o kadar aptaldı. Talino aptal değil mi?"</p>
<p>Gülüyordu Nando, gülünce zenciye benziyordu, ama hayır, diyordu. Hayır diyor ve sonra bir elini arkasına götürüp bir bacağını kaldırıyordu, arabacıların kibrit çakmak için yaptıkları gibi. Sonra bana bakıp üstüme atar gibi yapıyor kibriti. Sonra bir gözünü kırpıp gülmeye başlıyor. Anladın mı? Talino kurnazdır.</p>
<p>Tam bu sırada Vinverra beliriyor, yaşlı kadın adına onu aramaktadır, yerden bir taş almak için eğiliyor, Nando sıçrayıp kaçıyor.</p>
<p>En sıcak saatler onlar için geçmişti bile; kuru ot almaya gidiyorlardı, bense uyuyordum. Uyandığımda karşımdaki tepe gölgede kalmıştı, güneş yana geçmişti çünkü. Araba avluya giriyor, upuzun gölgesiyle ve otun üstünde Gisella ve Miliota’yla. Sonra Talino geliyor önüme, yüzü kıpkırmızı, tıraş olmuş, ceketi kolunda, ayakkabıları ayağında. "Monticello’ya gidiyoruz. Kâğıdı teslim etmeye gidiyorum."</p>
<p>"Ben de geliyorum, sigara alırım."</p>
<p>Kapıda Vinverra niçin Toscano içmediğimi soruyor bana. Onda olduğunu, verebileceğini söylüyor. "Olmaz," diyorum, "çalıştım. Lütfeder misiniz?" Sonunda on liret veriyor ve önümüzde sıçrayan köpekle yola çıkıyoruz.</p>
<p>"Dikkatli olun!" diye haykırıyor yaşlı adam.</p>
<p>Talino da köpek gibi neşeliydi. Taşlara tekme atıyor, ıslık çalıyordu. Gisella’nın biraz ona benzediğini düşünmek öfkelendiriyordu beni.</p>
<p>Ağaçların altına geldiğimiz zaman Talino sakinleşiyor ve konuşmaya başlıyor. O zaman.kiminle yattığını soruyorum ona. Kimse olmadığını söylüyor Talino ve çobanlık yaptığı zamanların daha iyi olduğunu, çünkü o zamanlar Ginia diye bir kız olduğunu ve ineklerle geldiğini.</p>
<p>"Şimdi nerede peki?"</p>
<p>"Eh, o tepelerde."</p>
<p>"Güzel bacıların var," diyorum. "Monticello’daki bütün kızlar böyle güzel mi?"</p>
<p>Ama Bra’lı kızların daha güzel olduğunu söylüyor o.</p>
<p>"Burada nasıl tanışıyorsunuz?" diye soruyorum. "Durmadan çalışıyorsunuz."</p>
<p>Ağustos Meryemi şenliklerine gittiklerini söylüyor; çalgıcılar geldiği zaman; sonra, buğday dövülürken, harmanda, bağbozumunda içilir ve herkes dilediği gibi konuşurdu, bütün çiftliklerde.</p>
<p>"Öyleyse bu yaz eğleneceğiz, desene."</p>
<p>Evet diyor Talino, sonra yan yan bakıyor.</p>
<p>"Gece gündüz seninle birlikte olacağımı sanıyorsan," diyorum, "üç kişiyle çift olmaz."</p>
<p>"Çiftlikten çıkmak hiç gerekli değil," diyor Talino, "biriyle konuşmak için. Pina hoşuna gitmiyor mu?"</p>
<p>"Hangi Pina?"</p>
<p>"Benimki."</p>
<p>Ona bakıyorum, hiç de aptal gibi görünmüyor gözüme. Yeniden bakıyor ve beklediğini görüyorum.</p>
<p>"O mu gönderdi seni?"</p>
<p>"Miliota söyledi bana."</p>
<p>O zaman son sigaramı yakıyorum, çünkü sigara içerken daha iyi anlaşılıyor. Ama Talino ben sigara içerken susuyor, hiçbir şey söylemiyor.</p>
<p>"Pina şu şehla bakan mı?"</p>
<p>"Evet."</p>
<p>"Başka şey için değil, ama ben evlenmek istemiyorum."</p>
<p>"Ne yapalım!" diyor Talino. "Konuş, ne olur sanki, evlenmek şart değil ya."</p>
<p>Bu arada ağaçların arasından çıplak tepenin doruğunu görüyorum ve tırmanmaya başlıyoruz.</p>
<p>"Daha uzak mı?"</p>
<p>"Çok az kaldı."</p>
<p>"Konuşan var mı hiç, bacılarınla?" diye soruyorum önden yürüyen Talino’ya.</p>
<p>Talino durup beni bekliyor, "Gisella, Prato’dan Ernesto ile konuşuyordu."</p>
<p>"Ama Pratolularla kavgalı değil misiniz siz?"</p>
<p>"Eskiden konuşuyordu," diyor Talino, ağır bir sesle. Harman makinesini Pratolu Ernesto’nun almak istediğini, ama Adele ile Pietro’nun Vinverra’y<span style="font-size: 12px; line-height: 0px;">ı</span>&#160;onlar için uygun olduğuna inandırdıklarını anlatıyor. Şimdi Pratolular buğdaylarını bizim makineyle dövmek zorundaydılar ve buna ölümüne bozuluyorlardı.</p>
<p>"Prato çiftliği nerde?"</p>
<p>Ovanın dibindeydi, şu ağaçların arkasında.</p>
<p>"Ya Pratolu Ernesto ile karşılaşırsan, seninle bir alıp veremediği var mı?"</p>
<p>"Evet, ama bana dokunmaz, çünkü Gisella’yla evlenmek istiyor."</p>
<p>Durup, "Alçak piçin tekisin sen," diyorum. "Grangia’yı yakanın sen olduğunu niçin Torino’da söylemedin bana?"</p>
<p>"Söyleseydim benimle gelmezdin."</p>
<p>Bir daha duruyorum. "Seninle evlenmiş değilim. Yarın gidiyorum."</p>
<p>"Nereye?"</p>
<p>"Elektrik santralına," diye yanıtlamak isterdim, ama sonra düşününce bunu da onun uydurmalarından biri olduğunu anlıyor ve o Berto’nun Talino’ya nasıl ters ters baktığını anımsıyorum, elektrik santralından söz ettiğinde.</p>
<p>"Sakin ol, Berto," diyor Talino, suç ortağıymışım gibi, "Torino’da bile bir işin yok, üstelik Torino buraya uzak. Burada rahatın yerinde, para kazanıyorsun ve göreceksin hoşuna gidecek."</p>
<p>Köye girerken güneş tam karşımızdaydı ve evleri göremiyorduk. Kızgınlığımdan, Talino’ya, "Sen kâğıdınla kışlaya git ve nerede tütün satıldığını göster bana," diyorum. Talino gülüyor, kapılarda duran şuna buna selam vermeye başlıyor, ben arkasından yürüyorum. Bir meyhane, bir kunduracı, pis ve dar sokaklar görüyorum, serin bir duvar dibi bulup oturuyorum, "Çabuk ol, seni burada bekliyorum," diyorum ona. Tam tepenin kıyısındaydım ve tepe görünmüyordu, tam tersine ova görünüyordu, güneş altında uyuyordu sanki. İyi tırmanmıştık, çünkü, ilerlerde, bahse girerim, Torino’ya kadar görünürdü. Uzaklarda dağlar vardı.</p>
<p>Ayağımın dibinde bir bahçedeki manolyaların tepe dalları vardı. Yaprakların arasından sesler duyuyor ve bir beyazlık görüyordum, hâlâ şimdi bile soruyordum kendi kendime, oralarda birinin villası olması mümkün mü diye. Kırmızı ve temiz bir dam parçası da görünüyordu, nerdeyse ağaçlardan birine atlayıp aşağı inecektim, aşağı inip kim varsa karşısına çıkacaktım. Aşağıdan gelen ses, kadın sesiydi.</p>
<p>Tersine, ovaya bakıyor ve düşünüyordum: "Torino falan değil. Kim bilir nerede Torino?"</p>
<p>"Hayır, Torino değil," diyor koşarak gelen ve duvara yaslanan bir çocuk. "Bra tepesi."</p>
<p>Her şeyi hızla gözden geçiriyorum o zaman, kırları, ağaç ve köy lekelerini, bulutları, duvarın tuğlalarını ve yineleyip duruyorum kendi kendime: "Amma yol gelmişsin. Zahmetine de değiyor ya!"</p>
<p>Talino dönünce ona bakıyorum. "Yeniden içeri aldılar herhalde diyordum."</p>
<p>Oysa gülüyor, söylemek istediğimi anlamıyor çünkü. Susayıp susamadığımı soruyor bana. "Susadım, tabii." Bunun üzerine gazoz içmeye gidiyoruz. İyi gazoz. "Önce sigaralar." Bir daha yapmazdı bunu bana. Beş paket, on liret; bir kuruşum bile kalmıyor böylece.</p>
<p>"Gidelim artık. Parayı ver."</p>
<p>Talino ise durup, ocağını kurmuş, bir tekerleğe demir geçirmek için kazıklarını yere dikmiş olan arabacı ustasıyla şakalaşmaya başlıyor. Arabacı sarışın ama ondan daha enliydi, buz taşıyanlarınkine benzeyen deri önlüğüyle. Bir de çırağı vardı, ocağı körüklüyordu. Bir çınar ağacına dayanıp göğe bakıyorum. Çınarların arasında lambalar olduğunu görüyorum.</p>
<p>"Yakıyorlar mı acaba?" diyorum.</p>
<p>"Tabii, burada elektriğimiz var," diyor sarışın. "Dinamonun sesini duymuyor musunuz?"</p>
<p>"Değirmen sanmıştım. İş de var mı, peki?"</p>
<p>"İş var, ama para yok. Talino çiftliklerine alıncaya kadar, elektrik para getirmez."</p>
<p>"Yazın ay var; nasıl olsa görünüyor," diyor Talino.</p>
<p>İkisi de sırıtıyor o zaman ve çırak ocağa boş veriyor. Ben sigaramı ocağın kömürlerinden yakıyor ve onların yaptıkları aptallıkları seyrediyorum. Bu arada gece oluyordu.</p>
<p>Yoldan indiğimizde hava serinlemişti hiç olmazsa ve bu kırlarda henüz göremediğim ayın nerede olduğunu düşünüyordum hâlâ. Ağaçların arasından bizim tepe gözüküyordu, hava su gibi serindi.</p>
<p>"Talino," diye soruyorum, "Grangia’yı yaktığında ay yok muydu?"</p>
<p>Tam bu anda bir şeyin dörtnala geldiğini duyuyoruz, arkamızdan biri kovalıyordu sanki ve Talino sıçrıyor, gülüyor, sonra, gelenin köpek olduğunu görüyoruz.</p>
<p>"Sana bekçilik etsin diye mi getirdin onu?" diye soruyorum. "Benim de köpeğin gibi bekçilik edeceğimi mi sanıyorsun sana?"</p>
<p>Talino, yürürken, bir öküz gibi, o iri gözlerini bana dikiyor bir an. Gülüyor mu, yoksa anlamıyor mu, anlaşılmıyordu. Sonra, "Ben sana bekçilik etmiyorum," diyor.</p>
<p>Ağaçların altına geliyoruz. Yol genişti, ama kimse geçmiyordu. Gece oluyordu.</p>
<p>"Ay ne zaman çıkıyor?"</p>
<p>"Daha var," diyor Talino. Sonra, "O piç. Beklemediğim bir anda çıktı ve kuyuya doğru koşarken gördü beni. O da, herkese anlatan bacısı da piç."</p>
<p>"Kim, herkese anlatan?"</p>
<p>"Gisella, evden birinin biçilmiş tarlaya doğru koştuğunu gördü ve ben olduğumu söyledi hemen."</p>
<p>"Ama sendin, değil miydin yoksa?"</p>
<p>"Peki o ne yapıyordu gece vakti samanın içinde?"</p>
<p>Talino yüksek sesle konuşuyordu, henüz ortalık aydınlıktı çünkü, ama sonra, gece olmuş gibi çevresine bakınarak bitirdi sözünü. "Gisella konuştuysa nedenini kendi bilir," diyorum o zaman, kuru kuru, "ama sen, öğrenebilir miyim, niçin yaktın Grangia’yı?"</p>
<p>"Grangia’yı mı?" Gülmeye başladı. "Çünkü Rico ağustosböceği yer ve herkes arkasından gülüyor."</p>
<p>"Peki Pratoluların ne ilgisi var bu işle?"</p>
<p>"Hiç," diyor, "hiçbir ilgileri yok."</p>
</body>
</html>