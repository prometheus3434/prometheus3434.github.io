<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta http-equiv="content-type" content="text/html; charset=UTF-8"/>
<title></title>


<link href="../Styles/Style.css" type="text/css" rel="stylesheet"/>
</head>
<body>
<p>Gisella ile yaşlı kadının dışında hepsi harman yerinden geliyor. Çocuklar çevresinde koşuşmasalar da, insan, Talino değil Ernesto kızların kardeşi sanabilirdi. O şişko, başak demetlerinin üstünden aşağı atlıyor, söverek öküzlerin burunduruğuna yapışıyor, arabayı samanlığın önünde durduruyor. Sayvanın önü hemen hemen kapanmıştı böylece.</p>
<p>Ernesto, Miliota ve Pina ile konuşup şakalaşıyordu ama, Vinverra’yı da gözden kaçırmıyordu. Paketimi çıkarıp sigara veriyorum; gülerek yakıyoruz. Oyalandığımızı gören Vinverra bir dakika için avluya geçip Adele ile Gisella’nın hamur yoğurmaya başlayıp başlamadıklarına doğru bakmaya torna odasına gidiyor.</p>
<p>"Buğdayın orta yerinde sigara içmek tehlikeli değil mi?" diye soruyorum.</p>
<p>"Olabilir," diyor Ernesto.</p>
<p>Talino, elinde dört yabayla ortaya çıkıyor ve yabaları arabanın altına, Miliota’nın bacaklarına doğru savuruyor, korunmak için sıçramak zorunda kalıyor Miliota.</p>
<p>"Piç," diye haykırıyor.</p>
<p>"Doğru değil bu," diyor Ernesto ona, gayet sakin, "o da babasının oğlu."</p>
<p>"Birçok şey aydınlanırdı, eğer piç olsaydı," diyorum ve Ernesto’nun, anlamamış gibi, gözlerini bana diktiğini görüyorum. Önce gülerek konuşurken bana bakıyordu şimdi.</p>
<p>Vinverra dönünce boşaltmaya başlıyorlar. Şişko, başak demetlerini tutan bağları çözmüştü, sonra da Talino ile birlikte, ellerinde yabalarla, arabanın üstüne çıkmışlar, iki hamal gibi çalışıyor, yabaları saplayıp aşağı atıyorlardı demetleri. Aşağıda da, Ernesto ve kızlar demetleri sırtlayıp sayvanın altına taşıyorlardı.</p>
<p>"Yukarı, aşağı, yukarı, aşağı," diye bağırıyordu o şişko, tozun ve güneş ışığının ortasında, "yarın son kez dans edeceksiniz."</p>
<p>Ceketini çıkarmış, bir köylü gibi çalışan Ernesto’yu, kızların bükülmüş bellerini ve odasının penceresinden bize bakıp gülüyor gibi duran Adele’yi görünce utanıyor ve bir yabaya el atıp ben de girişiyorum. "Gayret," diye bağırıyor Talino, "makine ustası da çalışıyor." Sırıtarak konuşuyordu, terlemiş, boynunun damarları kabarmıştı. Demetler çok ağırdı ve Talino yastıkmış gibi atıyordu bunları kafama. Ama sıkı duruyordum ve dört beş seferden sonra yalnızca bir yangın gibi görüyordum çevremi artık, ağzımda da bir buğday, toz ve kan tadı vardı; terliyordum.</p>
<p>Sonra Talino’nun sesini duyuyorum: "Gisella seni seyretmeye geldi, gayret!" Demeti yığının üstüne atıyor ve onu görüyorum, elinde kova gülerek geçişini, öfkeli ve taptaze. Terimi kuruluyorum, Gisella kuyuya gitmişti bile, kovayı çengele takıyordu. Ernesto ve ben su çekmesini bekliyor, sonra ikimiz birden koşuyoruz içmek için. "Sırayla," diyor Gisella ve öteki ikisi yukarda yabalarını yere dayamış duruyorlar.</p>
<p>"İşimiz bitince şişeyi buraya getir," diyor Vinverra sayvandan geçerken. Ben su içerken Gisella’nın gözlerini dikmiş buğdaya baktığını anımsıyorum. Kovayı iki eliyle birden ve zorlukla tutarken, Ernesto’ya da yaptığı gibi, ama Ernesto ona bakıyordu; benimleyse, tersine, sanki öpülmenin tadını çıkarır gibiydi. Sonradan düşününce böyle geliyor bana şimdi. Ya da belki çevresinde su içen iki erkek bulunmasından dolayı gösterilen bir çaba ya da kapristi. Soramadım bunu ona.</p>
<p>İşte Talino ile Gallea arabadan atlıyorlar. İki sarhoş gibi, bize doğru geliyorlar. Talino önde, başında saman, yaba elinde.</p>
<p>"Biz orada çalışıyoruz, bunlar burada dalga geçiyorlar," diyor babasının sesiyle.</p>
<p>"Kimi gece dalga geçer, kimi gündüz," diye karşılık veriyor Gisella da. Ama o, "Bana da su ver," deyip kovanın üstüne atılıyor ve yüzünü kovaya daldırıyor. Gisella kovayı koparırcasına geri çekerek haykırıyor: "Hayır, böyle suyu kirletirsin!" Geride, ötekinin terlemiş yüzünü görüyorum. "Talino," diyor Ernesto, "kadınlara sataşma."</p>
<p>Belki Gisella geri çekilebilirdi; belki üç kişi hâlâ durdurabilirdik onu; böyle şeyler sonradan düşünülüyor. Talino, gözleri hayvan gibi belermiş, bir adım geriye sıçrayarak bir anda yabayı boynuna saplamıştı. Herkesin derin bir soluk koyverdiğini duyuyorum. Sonra Miliota’nın avludan, "Beni bekleyin!" diye haykırdığını; sonra Gisella kovayı elinden bırakıveriyor, sular ayakkabılarımı ıslatıyor. Kan sanarak geriye sıçrıyorum. Talino da sıçrıyor geriye ve Gisella’nın, "Meryem Ana!" diye hırıldadığını duyuyoruz, öksürüyor ve yaba boynundan düşüyor.</p>
<p>Terimin üstümde donduğunu anımsıyorum ve elimle boynumu tuttuğumu, Ernesto’nun onu belinden yakalayıp kaldırdığını, Gisella’nın kan revan içinde yere sarktığını ve Talino’nun ortadan yok olduğunu. Vinverra, "Hay İsa, hay İsa," deyip duruyordu. Sonra ikisinin üstüne koşuyor ve bu karmaşada yere bırakıyorlar, bir çuval gibi düşüyor Gisella, başı çamurun içinde. "Bir şey yok," diyordu Vinverra, "oyuncunun biri bu, hadi kalk!" Ama öksürüyor, kan kusuyordu Gisella, çamur kapkara olmuştu. O zaman onu kaldırıyoruz, ben bacaklarından, buğdaylara doğru götürüyoruz, sarkan yüzüne bakamıyordum, boynu atıyor, boyuna kan fışkırıyordu. Yara görünmüyordu artık.</p>
<p>Sonra kız kardeşleri geliyor, sonra çocuklar geliyor, sonra yaşlı kadın ve haykırmaya başlıyorlar. Vinverra bize uzakta durmamızı söylüyor, işi kadınlara bırakmamızı, çünkü bluzunu çıkarmak gerektiğini. "Ama bir doktor gerek," diyorum, "soluk alamadığını görmüyor musunuz?" Ernesto da bağırmaya başlıyor, yaşlı adamla boğaz boğaza gelmelerine ramak kalıyor. Sonunda Nando gidiyor, çabuk olmasını haykırıyorum arkasından ve Nando bir çılgın gibi koşuyor.</p>
<p>"Ne doktoru," diyordu ana direkten bize bakan Gallea, "rahip gerek."</p>
<p>"Ya Talino?" diyor Ernesto, gözleri belermiş.</p>
<p>Tam bu anda Adele leğenle koşarak geliyor, herkes açılıyor, yanına diz çöküyor. Ben de yaklaşıyorum ve birinin ağladığını duyuyorum; başını tutan yaşlı kadını, ağlayan Miliota’yı, ona bir tokat patlatan Adele’yi görüyorum. Ölü gibiydi Gisella, gömleğini yırtmışlar, memeleri açılmıştı, kanlı olmayan yerleri çıplaktı. Sonra yaşlı kadın bakmayın diye haykırıyor bize. Birinin kolumu tuttuğunu duyumsuyorum. Ernesto, "Talino nerede?" diye soruyor yine.</p>
<p>Galleâ öne çıkıyor. "Samanlığın üstüne kaçtı," diyor, yüzü kapkara. "Merdiveni çektim."</p>
<p>Ernesto çıkmak istiyor. Gallea’yla birlikte onu tutuyoruz. Ayağım bir şeyin sapına takılıyor. Gisella’nın yabasıydı bu; sapı kirli, ama uçları temizdi. "Bunu alalım," diyorum ona. "Silahsız, korkağın biridir Talino."</p>
<p>Yeniden bir öksürük duyuyoruz. Neyse, yaşıyordu. Kovasıyla düştüğü çamur korku veriyordu insana, kapkaraydı; buğdaylara doğru hep daha kırmızı, hep daha taze bir kan yolu uzanıyordu. Vinverra çocuklara sövmeye başlıyor yeniden, bir yandan çevresine bakınıyordu, Talino’yu arıyordu. Adele kalkıyor ve Pina’ya, sen önden git, diyor. Sonra yardıma gelmesi için Ernesto’ya sesleniyorlar. Bana değil, çünkü yeniydim ve o andan sonra soluğum düzgünleşiyor, dişlerim birbirine vurmaya başlıyor. Ernesto ile Vinverra onu kaldırıyorlar; Miliota bir kolunu tutuyordu. Yaşlı kadın çocukları kovalıyordu. Avluyu yavaş yavaş geçiyorlar, memelerini örtmüşlerdi, mutfağa giriyorlar. Son olarak sarkan saçlarını ve açık kalmış bacağını görüyorum. Sonra yukarı çıkarıyorlar onu.</p>
<p>Bir türlü inanamıyordum olana. Rico’nun Talino’yu öldürmesi gerekiyordu. Kıştı sanki, öyle takırdıyordu dişlerim. Kendimi, çocukların ortasında, Gallea’nın karşısında buluyorum ve "Yukarıya çıktığından emin misiniz?" diye soruyorum ona. "Başka nereye gitmiş olabilir?" diyor.</p>
<p>Bunun üzerine merdiveni buluyor ve sayvana dayıyorum. Gallea bana bakıyordu. Kedi gibi yukarı tırmanıp kiremitlerin üzerine çıkıyorum. Mutfağın üstündeki odalardan çığlıklar geliyordu. Talino istese beni aşağıya, avluya atar diye düşünüyordum. Sırtımı orta direğe dayıyor ve o saman yığınından, çatının altındaki, birinin saklanabileceği boşluğa kadar bakıyorum.</p>
<p>İlk gördüğüm gözleri oldu, samanın ortasında, onlardan başka bir şeyi kalmamıştı sanki. "Bir köpeğin gözleri bunlar," diye düşünüyordum, "tekmelenmiş bir köpeğin. Yarın içeri atarlar ve bir daha çıkamaz."</p>
<p>"Talino," diyorum, benden başkasının duyamayacağı bir sesle, "Talino!"</p>
<p>Bana bakıyor bakıyor Talino ve sonra "Def ol, piç!" diyor. Hâlâ kendi evindeymiş gibi güvenli konuşuyordu.</p>
<p>Anlamıyorum, sakindim ve dişlerim birbirine çarpıyordu. Konuşmak için sesimi arıyorum. O anda birden sıçrıyor Talino, üstü başı saman içinde, aşağı kenara geliyor, koşarak önümden geçiyor ve yerdeki bir delikte kayboluyor. Hayvanlara saman atılan delikten ahıra düşmüştü. Aşağıdan çarpma sesleri işitiyor ve kapıyı açmakta olduğunu anlıyorum.</p>
<p>Dönmeye kalmadan evden beni çağırıyorlar. Gallea oradaydı, kara gözlüklü görevli oradaydı, çılgına dönmüş yaşlı kadın oradaydı, merdivene tırmanmak istiyordu. Aşağı eğilip, "Saman deliğinden kaçtı," diyorum.</p>
<p>Yaşlı kadını iki kişi zor tutuyordu. İner inmez soruyorum ona: "Gisella nasıl? Doktor geldi mi?" Talino’yu azarlamak için görmek istiyordu yaşlı kadın, ama bahse girerim, gerçekte ona dokunmamızdan korkuyordu. "Sakin olun, polise bırakın bu işi," diyorum ona birdenbire, "insanlara kötülük yapamayacak artık." İşte yine sesim beynime vuruyor konuşurken, yüreğim ağzıma geliyordu.</p>
<p>Sonra mutfağa koşuyorum. Gisella’nın öldüğünü düşünmüştüm çünkü. Orada gazocağında su ısıtan Pina’yı buluyorum. Masanın üzerinde hâlâ o leğen vardı, kıpkırmızı. "Gisella nasıl?" diye soruyorum. Pina suyla merdivenlerden yukarı koşuyor.</p>
<p>Bunun üzerine ben de çıkıyorum merdivenden ve yaşlı adamla karşılaşıyorum. "Gisella nasıl?" "Nasıl olacak?" diyor o, "konuşmuyor artık." "Hepiniz delisiniz," diye haykırıyorum ona, "kanını durdurmak gerek."</p>
<p>Yatak odasından geçiyorum, bir odadan daha geçiyorum; evin öbür yanında olmalıydı. Sonunda aralık bir kapıya varıyor ve sirke kokusunu duyuyorum. Adele’nin sesini işitiyorum: "Ölüm soğukluğu geldi, tırnakları ağardı."</p>
<p>İçeri giriyorum, Adele ile Pina yatağa bir yorgan örtüyorlardı. Yere su dökülmüştü, burada da bir lamba yanıyor, su ısıtıyorlardı. Pencereden, birinin biçilmiş tarlaya doğru koştuğunu görüyorum.</p>
<p>Gisella’ya bakıyorum. Sanki o değildi artık. Yüzü ölgün değil, ama iyice yıkanmış, kaynatılmış gibiydi, gözleri açıktı, öyle kımıltısız, dokunabilirdin istesen. Yastıkta hâlâ birkaç damla kan vardı ve ağzından incecik sızıyor; Miliota elinde bir bez, hafif hafif kuruluyordu. Yalnızca Adele benim farkıma vardı ve "Ernesto aşağıda, ateş yakıyor," dedi.</p>
<p>Gisella sargılar içindeydi, bir kolu yorganın üzerinde, bir başkasının koluydu sanki, öyle değirmi ve esmer.</p>
<p>"Ama Ernesto aşağıda değil," diyorum.</p>
<p>"Öyleyse Talino’nun peşinden gitmiştir."</p>
<p>"Talino kaçtı."</p>
<p>"Ah o katır oğlu katır."</p>
<p>Sonra Adele bana, "Ateş yakmaya siz gidin bari," dedi. "Gisella’yı ısıtmamız gerek, üşüyor. Gidin, şimdi sargılarını değiştireceğim." Ağzı dikilmiş gibiydi.</p>
<p>"Bir şeyi söyleyin bana. Gisella’yı geçen sefer burasından yaralayan o değil miydi?"</p>
<p>Pina durup dinliyor, ağzını ağlayan bir çocuk gibi büzerek ve Adele kapıda bana, "Gisella’ya sormak gerek bunu. Şimdi sırası mı?" deyip kapıyı arkamdan kapatıyor.</p>
<p>Mutfakta odun yararken bir kan lekesi daha görüyorum, bu kez pencerede. "Bu, tavşanın kanı," diyorum. "Kürkü yakında bir yerdeydi. Onu da tavşan keser gibi kesti." O an, ağaçların altında çıplak görür gibi oluyorum yine onu, gözlerini üzerimden ayırmıyor ve "Bana asla dokunmadı, ne sanıyorsun? Yalnızca konuşuyorduk," diyordu. Birden bir öfke alıyor beni, onu ölüme terk etmekte hepsi anlaşmış gibiydi, sanki mallarıydı.</p>
<p>Kapıya çıkıp Vinverra’yı çağırıyorum. Yaşlı kadınla birlikte geliyorlar. Ateş yakıp su ısıtmalarını söylüyorum onlara, Gisella soğukta ölüyor diyorum. Yaşlı kadın çalılara atılıyor, çocukları çağırıp çalıştırıyor ve ateşe koca bir tencere su koyuyorlar. Pina bizimle su almaya koşuyor. Vinverra, görevli ve Gallea konuşmadan bakışıyorlardı.</p>
<p>Kovayı çekerken düşünüyordum: ‘Bu saatte çoktan ölmüştür, bizse çılgınlar gibi koşuşturuyoruz. Bu saatte çoktan ölmüştür.’ Kovayı Pina’ya verirkense, ‘Ama Adele ona sormamı söylüyordu,’ diye düşünüyordum.</p>
<p>Sonra Talino’yu ve öteki adamı düşünüyordum. Sonra Grangia’yı düşünüyordum. ‘Şu işe bak,’ diyordum ‘Talino sarnıca kaçtı. Kimse düşünmüyor bunu.’</p>
<p>Su ısınınca, yaşlı kadın Pina ile Miliota’yı çağırıyor, yalınayak küle girip kovayı alıyorlar; Miliota, gözleri kıpkırmızı, ağlayamıyordu bile. "Götürün bu çocukları, ayak altında dolaşmasınlar," diyorum, yaşlı kadına. "Gidip bakın, doktor geliyor mu?"</p>
<p>Ama inatçıydı yaşlı kadın, mutfakta kalmak istiyordu, herkesin orada kalmasını istiyordu. Bir, kapıya koşup erkeklerin konuşmalarını dinliyor, bir mengene odasına koşup harman yerine bakıyordu. Kargaşa bitmişti, ateşin söndüğü duyuluyordu. Akşam oluyordu.</p>
<p>Sonra üçünün kapıya yaklaştığını görüyorum, Vinverra içeri girip ötekileri çağırıyor. Gallea ile görevli dışarıda kalmak istiyorlardı, bunun üzerine ihtiyar şişeyi indiriyor, bardakları buluyor ve kapıda dolduruyor. Gözlerini yukarı kaldırarak içiyorlar ve eve doğru dönmüş olan Gallea, burnu havada biraz daha uzun süre kaldı, kadınların koşuşturduğu pencereye bakıyordu. Karnı acıkan bir çocuk mızıldanmaya başladı. Yaşlı kadın kapının eşiğine oturmuştu.</p>
<p>Yapacak bir şey yoktu artık. Gübrelerin arkasındaki harman yerine gidip pantolonumu indiriyorum. Büyük bir isteğim var gibi gelmişti, ama biraz sonra başlangıç noktasındaydım. Bunun üzerine kalkıyor, ağzıma bir sigara iliştiriyor ve yoldan dönüyorum. Yolun ilersinde jandarmaların kara-kırmızı renkleri beliriyor.</p>
<p>Onları görmemle dişlerim zangırdamaya başlıyor, Talino benmişim gibi, ama onların yüzünden değildi; ölü gömücülere benzedikleri içindi ve ancak onları görünce gerçekten anlamıştım olup biteni. Otların üzerine oturup kendi kendime yinelemeye başlıyorum: ‘Ama niçin tutmadılar onu? Niçin tutmadılar?’ Düşünüyordum sonra: ‘Burada beklersem bu arada doktor da gelir ve böylece döndüğümde onu görürüm.’ Çünkü, kendi payıma, ben de alçağın biriydim.</p>
<p>Önümde biçilmiş tarla uzanıyor ve tepenin altında sarnıcı görüyordum, yüzde yüz oradaydı, Talino. Bütün yollardan uzak sesler duyuyor ve pazar olduğunu düşünmüyordum. Sigaranın yarısında sıkılmıştım bile, kaldırıp atıyor ve sarnıca doğru yürüyordum. Arkasında Gisella’yı bekleyişimden bu yana yalnızca iki gece geçmişti, düşündükçe üzerime bir üşüme geliyordu, ben ben değildim artık. Talino’yla bir alıp veremediğim yoktu, bunu önceden bilen ve bana hiçbir şey söylemeyen herkese kızıyordum.</p>
<p>Alçak duvara on adım kala yerden biraz toprak alıp içeri atıyorum. Bir daha atıp dinliyorum ve hedefin Talino olduğu önceki geceyi anımsıyordum. ‘Ernesto onu yakalayıp öldürmüş olmasın?’ Böylece ölüler üçe çıkacaktı. Bulursam, ne diyecektim ona? Gisella’nın yalnızca benim olduğunu mu?</p>
<p>Sonra eğilip sarnıcın içine bakıyorum, burada olmayacağını umarak. Yoktu. Bu anda bir motosikletin çiftlik evine yaklaşıp durduğunu duyuyorum.</p>
<p>Dönsem jandarmalarla konuşmam gerekecekti ve bunun için hiç istek duymuyordum. Bununla birlikte, "Dikkatli olun, aptal görünür, ama hepinizi suya götürüp susuz getirir," demek isterdim onlara. Sonra bir kuşku düşüyor içime: "Dönmezsem, yaşlı kadın oğlunun suçsuz olduğunu söylemeye bile vardırabilir işi." Böylece eve koşuyorum. Motosiklet avluda duruyordu. Bir jandarma bekliyor, çocuklar da sayvandan ona bakıyorlardı.</p>
<p>İnmelerini beklerken Ernesto görünüyor. Üstü başı toprak içinde, ceketsiz, elleri boş. "Doktor geldi," diye haykırıyorum. O yukardan aşağı atılıyor. Mutfakta onbaşıyı görüyorum, yukardan iniyor, bana bir bakıyor sonra yürüyüp gidiyor. Hepsi mutfaktaydı; yaşlı kadın, elleri gözlerinin üstünde, ağlıyordu, başından beri yalnızca ağlamak düşüyordu ona. Vinverra masaya oturmuş, gözleri bir yere dikili, ağzındaki izmariti çiğneyip duruyordu. Hepsi bulutlarda geziniyordu, masadaki o leğeni görmüyorlardı sanki.</p>
<p>"Öldü mü?" diye soruyorum görevliye, yavaşça.</p>
<p>"Ağabeysini arıyorlar," diyor. "Bu kez işi tamam."</p>
<p>Doktor bizi gece yarısına kadar öyle bekletti, jandarmalar gideli epey olmuştu, çevre çiftliklerden insanlar geliyordu. Vinverra kapıya çıkıp homurdanıyor: "Bu buğdayı kaldırmak gerek. Sen Gallea birini al ve arabayı boşalt."</p>
<p>Böylece avluda, kadınlar gelip gider, haykırışlar, sorular, konuşmalar duyulur, Pina iskemleleri dışarı taşırken, bir gaz lambasının ışığında Gallea, Ernesto ve ötekilerle demetleri atıyordu. Sayvanda hâlâ kan lekeleri görünüyordu. Özel ne var bunda diye düşünüyordum, her gün kan içiyor sokaklar. Ama bu kana baktıkça ve bu çamurun ölmekte olan Gisella’nın sıcaklığını taşıdığını düşündükçe, bana da bir üşüme geliyordu.</p>
<p>Sonra, yukardaki odalardan, bir çocuğun bağırışı işitiliyor; Adele’nin çocuğuydu bu, sütünü istiyordu.</p>
<p>Sonra kapıda bir karmaşa oldu. Doktor çıkıyordu, avcıya benziyordu: deri ceketliydi, çantasını omzundan çapraz asmıştı. Ceketini iliklerken Vinverra’yı arıyordu. Ben düşünüyordum: "Bunca zaman yanında kaldığına göre bir şeyler yapabildi demektir, yani yaşıyor." Avludan, yalnızca uzun boylu bir adam olduğunu görüyordum, Vinverra yanında kambur gibi duruyordu. Motosikletin çevresindeki çocuklar uzaklaşıyorlar. Kadınlar konuşuyor, konuşuyordu.</p>
<p>"Peki nereye kaçtı o?" diyordu doktor. "Otuz yıl yer bu işten."</p>
<p>Işıkları hâlâ yanan o pencereye bakıyor ve dudaklarımı ısırıyordum.</p>
<p>"Yazık. Sağlam bir yapısı vardı. Domuzlar bile bu kadar dayanamaz. Bir de öteki kadınları düşünün."</p>
<p>Doktorun korkunç bir gürültü çıkararak motorunu çalıştırdığını ve Ernesto’nun, motor hareket ettikten sonra bile, ona hâlâ bir şeyler söyleyip durduğunu anımsıyorum. Sonra, farlarını yakınca çocuklar kaçıştılar ve gürültüsü ovada kaybolduğunda, avlu bir anda kapkaranlık oldu, kimse konuşmuyordu. O zaman, kararlı, Adele’yi aramaya koştum.</p>
<p>Merdivenden iki duvara dayana dayana yaşlı kadın iniyordu. "Yol verin," diyorum ona. Arkasından kucağında çocuğunu emzirerek Adele geliyordu. Aşağının ışığında görüyordum onu. "Aşağı dönün," diyor Adele. "Doktor iğne yaptı, kimseyi tanımıyor artık."</p>
<p>Bunun üzerine inip masaya oturuyor, leğene bakıyorum; dışardaysa yüksek sesle konuşuyorlar, Vinverra gidip papazı çağıracak birini arıyordu.</p>
</body>
</html>