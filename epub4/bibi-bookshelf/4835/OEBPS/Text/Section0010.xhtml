<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta http-equiv="content-type" content="text/html; charset=UTF-8"/>
<title></title>


<link href="../Styles/Style.css" type="text/css" rel="stylesheet"/>
</head>
<body>
<p>O akşam kapının önünde kızlar bana takılıp duruyorlardı. Başı da Gisella çekiyordu.</p>
<p>O Pianalı gelinin makine ustalarından hoşlanmadığını, çünkü makine ustalarının oradan oraya dolaşan ve çalışmayı sevmeyen insanlar olduklarını söylüyordu. Hele kibar konuşan Torinolu makine ustalarına beş paralık değer vermiyorlardı Monticello’da. Gisella’nın Talino’yla işbirliği yapması ve Talino’nun da arada bir lafa karışması, Pina’ya takılması öfkelendiriyordu beni.</p>
<p>Bir an geliyor dayanamıyorum. "Evlenmek için gelmedim buraya, ama isteseydim, birisi parmaklarını da birlikte yerdi."</p>
<p>"Bilinmez," diye yanıtlıyor Gisella ve bana bakıyordu, Adele’nin Talino’yla alay ettiği zamanki halini anımsatıyordu, "Kim bilir kim yalardı parmaklarını."</p>
<p>"Yeni bir şey söylemiyorsunuz," diyor takkesini ikide bir giyip çıkaran, kafasını kaşıyıp duran Vinverra, iskemlesinden. "Yarın ekini döversiniz, sen Talino ötekilerle çuvalları yüklersiniz. Berto sana yardım edecek."</p>
<p>"Burada pazarları da mı çalışılıyor?"</p>
<p>"Gerekli olduğu zaman çalışılıyor. Makine hazır mı?"</p>
<p>"İsterseniz, şimdi."</p>
<p>Bu arada gök gürlüyor. "Göreceksiniz, baba, bu gece yağmur yağacak," diyor Miliota. "Sinekler sokuyor."</p>
<p>"Seni inek sanmış olmalılar," diyor Adele.</p>
<p>Yaşlı adam da, "Ekini biçtiğimize göre tabii yağacak," diye homurdanıyor.</p>
<p>"Bak, makine ustası banyo yaptığı için onu sokmuyorlar," diyordu bu arada Adele. "Ekini dövdükten sonra, bizim de gidip Piana’da yıkanmamıza izin vermeniz gerekecek, baba."</p>
<p>"Ama neleri var bu akşam?" diyorum Talino’ya. "Sineklerden daha kötüler bu akşam."</p>
<p>"Kadınlar," diye karşılık veriyor. "Kadınlar."</p>
<p>Toprağa oturmuştu, yüzü avluya dönüktü, çakan bir şimşeğin ışığında yüzünün tıpkı tutukevindeki gibi olduğunu görüyorum. Avluda çocuklar ateşböceği yakalıyor, en küçükler bağrışıyorlardı. Birden Talino çıldırmış gibi haykırıyor. Herkes duruyor. Yaşlı kadınla konuşan Gisella bile.</p>
<p>"Ne var şimdi?"</p>
<p>"Bırakın dinleyim," diyor Talino dişlerinin arasından "serseriler siz de, bırakın dinleyim."</p>
<p>Karanlık ve yaşlı adamın soluğu duyuluyor. Harman yerinden köpeğin sıçradığı. Sonra ağustosböcekleri. Küçük bir kız birkaç adım yürüyünce Talino sövüyor.</p>
<p>"Carolina, gebertirim seni."</p>
<p>"Dur," diyor Vinverra, "ne var, Talino?"</p>
<p>Herkes alçak sesle konuşuyor ve çocuklar gürültü etmeden avluyu boşaltıyorlardı. Bir an durup dinliyorum, sonra alçak sesle Nando’ya, "Yine bir keçisi mi kaçtı acaba?" diyorum.</p>
<p>Kızlar gülüyorlar, Talino hayvanlaşmış, dönüp korkunç gözlerle bakıyor bize, ama karanlıkta iyi görünmüyordu.</p>
<p>"Grangia’dan bir öksürük işitmiş olmalı," diyor Gisella.</p>
<p>Hepsi konuşuyordu, yaşlı kadın bile. "Gülün," diyordu Talino ayakta, sırtını duvara dayamış, "gülün, ama sen Gisella, Rico düşünmezse ben düşüneceğim bunu."</p>
<p>"Öyleyse gece olmadan düşün," diye karşılık veriyor Gisella, "çünkü Rico seni arıyor ve o işi yapanın sen olduğunu da biliyor. Rico jandarmalara da benzemez. Benimle konuştu zaten, bizimle bir alıp veremediği yok. Onun derdi seninle, çünkü seni gördü."</p>
<p>"Ne gördü?"</p>
<p>"Seni gördü."</p>
<p>"Kimi gördü? Söyleyen sensin, piç oğlu piç, yakalarsam geberteceğim seni."</p>
<p>O zaman Vinverra haykırmaya koyuluyor. Öyle bağırıyordu ki Adele bir engerek gibi kalkıp bebeğini uyandırdıkları için hepsine ilenmeye başlıyor. Ağlayıp ağlamadığını anlamak için bir an kulak kesiliyoruz bir an gece işitiliyor yalnızca şimşekleri ve ağustosböcekleriyle, sonra birden avlunun ötesinden bir ses yükseliyor; ya deli, ya da kadın sesi, uzun bir çığlık, sonra bitiyor ve köpek uyanıyor, çıldırıyor adeta.</p>
<p>Yerimize çakılmış gibi kalıyoruz, köpeğin susmasıyla birlikte o çığlık yeniden yükseliyor, bu kez ses açıktı ve:</p>
<p>"Talino alıyor! Onları Talino alıyor!" diyordu.</p>
<p>"Kimden?" diye haykırıyor o zaman Talino sokağa bir boğa gibi.</p>
<p>"Grangialı Rico’dan, Grangialı Rico’dan!" Bağıranlar kalabalıktı ve sarhoşa benzemiyorlardı; ama yaşlı Vinverra ayağa kalkmış, Talino’ya, "Otur salak, içmiş bunlar, otur yerine, şimdi giderler," diyordu. Adele ise, "Bırakın bağırsın, nasıl olsa avludan çıkmıyor"; çocuklarsa kapıdaki yaşlı kadının çevresine toplaşmışlardı.</p>
<p>Kimsenin tutmadığıysa köpekti, evi titretiyordu harman yerinden. Ötekiler uzaklaştıktan sonra bile bir türlü sakinleşmiyordu. Berikiler köpeğe de karşılık verdiler, sonra Monticello’ya gittikleri anlaşıldı. "Bu gece herkes kafayı çekmiş," diyorum Vinverra’ya. Ama o ve Talino, Gisella’ya saldırmışlardı bile, Rico’yla gerçekten konuşup konuşmadığını, böyle bir şeyi ne zaman yaptığını öğrenmek istiyorlardı. "Delisin sen," diyorlardı. "Şeytanın dilisin sen. Kasten yapıyorsun."</p>


<p>Gisella’ysa Rico’nun istese bu saatte hepsini canlı canlı yakmış olacağını söyleyerek karşılık veriyordu. Talino yokken niçin bir şey yapmamıştı? Gerçekten, bir kez sazlıklardan geçmişti ve gerçekten konuşmuşlardı, yalnızca Talino’ya ödetmek istediğini söylemişti, çünkü onlar bir şey yapmamışlardı. Hayvanlığından kötülük yapan Talino gibi değildi o.</p>
<p>"Ağustosböceği yiyici," diye homurdanıyor Talino. Nando ya da biri kendini tutamayıp gülüyor.</p>
<p>"Anladın mı Talino?" diyorum ona, "dikkatli ol, alıp veremedikleri sensin."</p>
<p>O akşam Talino bir yudum bir şey içmek için mutfağa geçti, içtikçe yerinde duramaz oluyordu, ensesi yağmurda kalmış gibi terden ıslanmıştı. Babasıyla onu orada içer bırakıp yabaları kemer altına bırakmaya giden Gisella’nın önüne çıkıyorum. Yanımdan geçerken kokusunu içime çekiyorum bir an. Yüzünü omzuma dayıyor, "Neyin var, Gisella?" diyorum ona. Kedi gibi silkiniyor ve birlikte, çok iyi olduğumuzu, çünkü birbirimiz için yaratılmış olduğumuzu söylüyoruz.</p>
<p>"Ayine geliyor musun yarın?" diyor Gisella.</p>
<p>"Sabahları uyumayı severim. Sen gelip uyandırırsan belki."</p>
<p>"Ben erkenden Miliota ile gideceğim. Dönünce uyandırırım seni, yalnız oluruz o zaman. Ama sen ayine gitmiyor musun?"</p>
<p>"Vaktim yok."</p>
<p>Bu arada gök gittikçe daha güçlü gürlüyor, yapraklar uçuşmaya başlıyor. Herkes pencereleri kapamak, eşyaları içeri almak için çiftliğe dağılıyor. Talino kapının ışığında kirişin üstünde kalıyor. Ben son sigaramı yakıp ona bakıyorum, gülerek.</p>
<p>"Demek senin canını istiyorlar!" diyorum sonra birden, tam yüzünün terini kurularken.</p>
<p>Yaşlı adam da ahırdan sesleniyor ona, piç diye çağırıyor. Talino, olanca iriliği ve ağırlığıyla kalkıp gidiyor. Bu köylük yerlerin kötü yanı burasıydı, akşamın başlamasıyla bitmesi bir oluyordu ve bu gökgürültüleriyle de sakin bir gece ummak olanaksızdı. Neyse ki yorgundum, kemiklerim sızlıyordu, ama kahveye kadar bir uzanmak ve hatta bir bilardo partisi yapmak da hoşuma giderdi hani. Yoksa, Nuove’de olduğu gibiydi burada da lambayı yakıp çadıra çekilirsin. Ama köyü tanımayı bekle diye düşünüyordum, ya Gisella’yı verirsiniz bana çayıra götürürüm, ya da sabaha kadar bir daha göremezsiniz beni; o zaman, her iki durumda da göremeyeceksiniz ya. Sen, Talino, korkuyorsan, kaşın bakalım.</p>
<p>Sonra uyumaya kararlı olarak ahırın üstündeki çatı aramıza çıkıyor ve bir sigara daha yakıyorum. Merdivenin üstündeki delikten Talino’nun kafası belirdiği an, dışarda da yağmur boşanıyor.</p>
<p>Ama kısa sürdü. Karanlıkta, uçuşan yağmur damlacıkları üstümüze geliyordu, Talino yağmuru seyrediyor, konuşmuyordu.</p>
<p>"Hoşnut olmalısın," diyorum ona. "Bu yağmurda kimse dolaşamaz gece."</p>
<p>Hava tazeleniyor sonra, bir keyif oluyor içine çekmek, kırlar görünüyor, rüzgâr esiyor, bulutlar dağılıyordu. Böyledir işte yaz. Gök bir anda açılıverdi, yalnızca ay ve tepe vardı, sokak lambalarının altındaymış gibi taze ve yıkanmış. Gisella’nın yıkandığı geceler bunlar diye düşünüyordum; terini atar, teni tazelenirdi. Talino’ya, kabağa benzeyen kafasına bakıyor, Gisella’ya biraz, yalnızca biraz benzemesini bile içime sindiremiyordum. Budalalıkta benzemedikleri çok açıktı zaten.</p>
<p>"Talino," diyorum "sen iriyarı, boylu boslusun; nasıl olur da Rico korkutur seni? Boğa değil ya bu?"</p>
<p>"Elbet," diye bağırarak ayağa fırlıyor. "Hemen gidiyoruz."</p>
<p>"Nereye?"</p>
<p>"Biraz hava almaya."</p>
<p>Ayakkabılarımızı batırmaktan başka bir şeye yaramayacaktı bu, ama Talino bu saatte yerlerin çoktan kurumuş olacağını söylüyor. "Yorgunum," diyorum. Talino, genç ve onunla aynı yaşta olduğumu söylüyor.</p>
<p>"Kaç yaşındasın?" diye soruyorum.</p>
<p>"Yirmi altı." Hayvan diyorum içimden, geceleri de mi peşinde gezeceğiz? "Seninkilerin ilk çocuğu sen misin?"</p>
<p>"Hayır," diyordu, köşede bir şeyler ararken. "Benden önce Adele ve Pina var." Aydınlığa çıktığında elinde dört parmak eninde bir bahçe bıçağı vardı. Kemerine, arkaya doğru sokuyor bunu ve merdivenden inmeye başlıyor. "Gidelim."</p>
<p>"Nereye gidiyoruz?"</p>
<p>"Ginia’ya."</p>
<p>Bunun üzerine gidiyoruz, bu Ginia’yı aramaya. Sarnıca giden yolda yürümeye başlıyoruz; bu yorgun halimde peşinden niçin gittiğimi ben de bilmiyorum. Havanın tazeliğinden ya da epeydir geceleri dolaşmamamdan olabilir, olmaz demiyorum; ama aynı zamanda Talino’dan böyle bir çıkış beklemememden de olacak. "Nerede oturuyor bu Ginia?" diyorum, sazlıkların önünden geçerken. Karşılık vermeden katır gibi burnunun dikine yürüyüp gidiyor öyle. Biraz sonra yol dikleşiyor, buralara hiç gelmemiştim. Bir yan ekini yeni biçilmiş tarlalar, öte yan yeni yarılmış bir kaya duvarıydı. Ay ışığında görülebildiği kadarıyla yukarısı bağlıktı. Adımlarımızın sesini dinleyerek gidiyor, gidiyoruz. Bir dönemeçte aşağıya bakıyor ve yassılmışa benzeyen çiftlik evini görüyorum ovada. Durup "Peki, ama yukarda Grangia yok mu?" diye soruyorum.</p>
<p>Talino taşı gediğine koyuyor. "Korkuyor musun?" diyor. "Biz kendi yolumuza gidiyoruz."</p>
<p>"Öyle mi?" diyorum bunun üzerine, "ya o aldığın nesne ne olacak? Sana suç ortaklığı etmeye hiç niyetim yok, haberin ola."</p>
<p>Talino söylediklerimi dinlemiyor bile, yürümeyi sürdürüyor. Epey bir süre sonra bir köpek havlaması işitiyor ve Talino’nun bana işaret ettiğini görüyorum. İki sıçrayışta yanına gidince, yeniden yürümeye başlıyoruz. Kendine bir havalar vermek istiyor, diye düşünüyordum. Ginia’nın onu çektiği belli.</p>
<p>Görünürlerde ev mev yoktu, yalnızca ağaçların arasından keçiyolları görünüyordu arada bir. Güzel bir yerdi, ama gündüz gelmek gerekti. Bir tarlada meyveleri ay ışığı renginde ağaçlar da vardı, durmak istiyordum burada. Vadinin öbür yanından Monticello’nun ışıkları görünüyordu; ama her yer boşluk ve sisti; meme de iyi görünmüyordu. Hava soğumaya başlamıştı, bense terlemeye.</p>
<p>"Senin Ginia bize içecek bir şey verecek mi?" diye soruyorum. Neden bilmem bir meyhane işlettiği takılmıştı kafama. Yukarda tepede bir meyhane.</p>
<p>İşte yine bir dönemeçteyiz, ağaçlar görünmüyor artık burada, rüzgâr iyice soğuk esiyor ve yalnızca göğe bir başka meme gibi yükselen, otlarla kaplı, büyük bir tarla var önümüzde.</p>
<p>"Bu rüzgârda durmak istemiyorsun herhalde," derken Talino duruyor ve bahçe bıçağına el atıyor. Otlak tarlanın çevresini dolaşan yol ovada uzanıp gidiyordu. "Ne var?" diye soruyorum, alçak sesle; ama o beni duymuyordu artık ve o anda hâlâ Torino’da olmak isterdim. Talino’nun beni bir kez daha işlettiğini düşünmüyordum bile; her an tetikte, peşinden gidiyordum; ilerde yokuşun sonunda, çevresinde tek ağaç olmayan, kapkara bir ev vardı. Pencerelerinin birinden, anımsıyorum, daha aydınlık, gök görünüyordu.</p>
<p>Artık her an çığlıklar yükselebilir, diye düşünüyordum, burası her an cehenneme dönebilir. Talino, yalınayak, yavaş ama geniş adımlarla yürüyordu. Ben duruyor, onun eğildiğini görüyor, soluklarını duyuyordum. O gece tek ağustosböceğinin ötmediğini o zaman fark ediyorum. "Talino," diyorum duyulur duyulmaz bir sesle, "Talino." Sonra dama çarpan bir taşın gürültüsünü duyuyorum. Talino hâlâ ileri doğru eğilmiş, dinliyor. Attığı taşa karşılık falan veren yoktu.</p>
<p>Camlardan birine rastlayan ikinci taşı kulak kesilmiş dinliyoruz, ama düştüğünü duymuyoruz. Duvarların boş ve yanmış bir izmarit gibi kapkara ve damın yarı yarıya çökük olduğunu o zaman fark ettim. Yavaşça Talino’ya yaklaşıyorum. Talino "Piç," diyerek dönüyor.</p>
<p>"Kim sandın beni? Rico mu?" diyorum, gözlerimi pencereden ayırmadan.</p>
<p>"Kimse yok," diyor, o ise, bir budala gibi, "Kimse yok artık."</p>
<p>"Ne hale getirmişsin evi, hayvan. Şimdi camlara yiğitlik mi taslıyorsun?"</p>
<p>O dönüp bir avuç taş toplamak için eğiliyor.</p>
<p>"Kim otursun istiyorsun orada hâlâ? Bir kuyuyu dolduracak kadar yağmur yağdı. Hadi gidelim."</p>
<p>Avucundaki taşları yine de savurdu Talino, taşların dama, duvarlara ve hatta çinko bir tenekeye çarpışını duyduk. Gürültü bitti, kimse karşılık vermedi. Talino bunun üzerine haykırdı: "Hey, Grangialılar! Vinverra’nın oğlu Talino burada, dışarda!" Rüzgârda etkileyiciydi sesi. Gömleğinden yakalayıp geri çektim.</p>
<p>Ama Talino hâlâ yolun kıyısında duruyor ve sanki hiç görmemiş gibi o duvarları inceliyor. Ay ışığında tam iskelete benziyordu duvarlar, gerçek bir deprem görüntüsüydü.</p>
<p>"Gel gidelim dedim sana, konuşmak istiyorum."</p>
<p>"Öğrenebilir miyim?" diyorum, yokuş aşağı inerken, "Öğrenebilir miyim, ne oldu sana?"</p>
<p>O ise, "Rico, Mulini’de olmalı öyleyse," diyor, bana aldırmadan; "kesinlikle Mulini’dedir."</p>
<p>"Baksana, zaten evini yaktın adamın. Bırak, yaşasın da o da sana dokunmasın. Daha yetmedi mi?"</p>
<p>Ama Talino’nun yiğitliği çabuk bitmişti. Önümüzde ayak sesleri ve bir konuşma duyulunca, Talino kolumdan tutup durduruyor beni. "Kim olabilir?"</p>
<p>"Rico’dur, kim olacak! Sen çağırdın, o da geldi."</p>
<p>Ay ışığında çabuk çabuk tırmanan ve artık konuşmayan iki gölge beliriyor. Talino bahçe bıçağını pantolonunun içine sokup böğrüme bir dirsek vuruyor. Ben sövüyor ve gelenleri tanıyorum: jandarmaydı bunlar.</p>
<p>Tüfekleri omuzlarında duruyor ve Talino’dan çok bana bakıyorlar.</p>
<p>"Bu saatte kırlarda ne yapıyoruz, bakalım?" diye soruyorlar sonra, kendilerine sırıtarak bakan Talino’ya.</p>
<p>"Akşam serinliği," diyor beriki.</p>
<p>"Ya siz?" diyor bana onbaşı olan, "Nereden geliyorsunuz?"</p>
<p>Kâğıtlarımı çıkarıyor, bir sigara yakıyor ve sonra kibritle ona ışık tutuyorum.</p>
<p>"Makine ustası," diyor öteki.</p>
<p>Kibrit parmaklarımı yakınca yeni bir kibrit çıkarmaya davranıyorum, ama onbaşı kâğıtları katlayıp elime sıkıştırıyor ve "Torino’dan niçin ayrıldınız?" diye soruyor.</p>
<p>"Torino’da harman yapmıyorlar," diyor o Talino budalası.</p>
<p>"İzin için belediyeye uğramanız gerekiyor. Makine ustası belgeniz var mı?"</p>
<p>"Var mı?" diye yineliyor Talino da.</p>
<p>"Biraz önce baktığınız oydu," diyorum jandarmaya gülerek. "Ama doğru, ışık az."</p>
<p>Ay ışığında çizgi gibi gözleriyle bana bakıyordu. "İş ve oturma yerinizi bildirmeniz gerek. En kısa zamanda."</p>
<p>Sonra ayrılıyorlar. Birkaç adım sonra, "İyi geceler!" diye sesleniyor.</p>
<p>"İyi geceler," diyor öteki de.</p>
<p>Biz de iyi geceler diyor ve tepeden iniyoruz. Talino alaya başlamıştı şimdi. "Sonunda bir serseri gibi hapse girmek için mi," diyordu "okula gittin?"</p>
<p>"Seni dertop edenler bunlar mı?" diyorum ben de. "Dikkatli ol."</p>
<p>O ise konuyu değiştirmişti bile. "Yarın Ginia’yı aramaya gidelim."</p>
<p>Adım atamayacak kadar yorgundum. Talino ve benim gibileri yüzünden bütün gece devriye gezmek zorunda olan o talihsizleri düşünüyordum. Gece gündüz o tepeleri inip çıktıklarını görür gibiydim. Onlarınki de ne yaşam! Sonunda da, günün birinde ötekilerden daha cahil birinin kurşununu yemek vardı belki. Bütün bunların nedeni de Talino gibi bir öküzün, başkalarının evini yakmaktan hoşlanmasıydı.</p>
<p>"Hayır, gelmiyorum," diyorum. "Başıma sardığın dertlerden bıktım artık."</p>
<p>Avluda Vinverra’ya rastlıyoruz, bir pelerine sarınmış kemerin altından çıkıyor ve dünyanın en sakin sesiyle "Gübre yağmurda kaldı," diyor.</p>
<p>"Evet, ama benim uykum var," diyorum ben de.</p>
<p>"Gel bir şey iç," diyor Talino. "Mideyi ısıtır."</p>
<p>Mutfakta, karanlıkta, o aynı şişeden içiyoruz. Talino şişeyi önce bana veriyor. Yukardan, ağlayan çocukla alçak sesle ninni söyleyip konuşan Adele’nin sesini duyuyoruz. "Salamınız yok mu?" diyorum ona, "burada yalnızca çorba mı içersiniz siz?"</p>
<p>"Bir saat sonra gün doğacak," diyor Vinverra. "Yarın tavşan var. Gidip yatın."</p>
<p>Uykumda bir kuyuya düşüyordum, öylesine yorgundum, bir kuyuya düşüyordum ve kuyunun başında Talino, Gisella, Pieretto birçok insan beliriyordu; ben düşüyordum durmadan, bütün gece düşüyordum gibi geliyordu bana. Bilmem ne gibi alçak olmuştum ve düşerken dipte dikine duran tırmıklar var mı diye elimi aşağı uzatıp yokluyordum. Sonunda kendini şişleteceksin diyordum düşümde, başımın döndüğünü duyumsuyor ve düşünüyordum: Suya düştüğüm zaman kim bilir ne gürültü çıkarırım.</p>
<p>Uyandığımda ben, ben değildim artık. ‘Uyansan da,’ diye düşünüyordum, ‘hâlâ kuyudan çıkman gerekiyor.’ Tersine, her şeyi dingin buluyorum, tepe güneşin altında pırıl pırıl, çevrede dolaşan tek kişi yok. Talino beni uyandırmadan gitmek düşünceliliğini göstermişti. Yarı uyur yarı uyanık durumda ahırdan sesler duyuyordum; sonra, bacaklarımda güneşin sıcağını. O zaman Gisella geliyor aklıma, kalkıp şiltenin üstünde oturuyor ve gücümü topluyorum.</p>
<p>Köyde de pazar sabahları bir değişiklik olacağına inanmıyordum, ama görülüyor ki çalışmak havanın bile gücüne gidiyor, çünkü sabah taptaze ve dingin bir sabahtı.</p>
<p>"Bana o oyunu oynamakla iyi alçaklık etti bu gece Talino." Gördüğüm düş yüzünden hâlâ tatsızdım, ama tepeye baktıkça ve Rico’nun görünmediğini, Talino’nun da beni yalnız bıraktığını düşündükçe düzeliyordum. Gisella olacak alçak, diye düşünüyordum, hepsi bu işe hazır. Sonra Michela’yı düşünüyordum, aradığı kuşu bulup bulmadığını. Odasında uyuyordu o saatte; onun için de pazardı. Daha cahil görünen ama öyle olmayan Gisella en iyisiydi, hiç olmazsa beni sayıyor ve kimle işim olduğunu, kimle olmadığını anlıyordu. "Bakalım bu sabah ne diyecek bana," diyorum kendi kendime. "Ertesi gün anlaşılır bir kadın."</p>
<p>Sokaktan insanlar geçmeye başlamıştı, konuşmaları duyuluyordu. Avluda, evin önünde biri tulumbayla su çekiyordu. Hâlâ loştu avlu, Nando’nun bir ağaç kovayı doldurduğunu görüyorum. Boynumdan aşağı bir kova döktürüyorum, hayvanların suyuydu çünkü çektiği, sonra mutfağa gidiyorum. Kimse yoktu, büyülü bir havası vardı böyle. Ekmek ve elma alıp kirişin üstüne oturuyor ve yemeye başlıyorum, Nando hemen yanımda tulumbayla su çekerken.</p>
<p>Kendini göstermek için bütün gücüyle asılıyor ve arada bir durup ellerini pantolonuna kuruluyordu, arabacıların yaptığı gibi. Düşün ki ben de onun yaşında olmuş ve aynı saçmalıkları yapmıştım. Kadınlar, çocuklar, hepimiz, her yerde aynıyız.</p>
<p>Pencereden Gisella’nın sesini işitiyorum. "Bak hele! Makine ustası uyanmış demek!" Nando bana göz kırparak yanıtlıyor: "Burada kahvaltısını yapıyor."</p>
<p>Yerimden kımıldamadan inmesini bekliyorum. Kırmızı bir etek, ayakkabı ve çorap giymişti. Yüzü daha tazeydi. "Ne yedin?" diye soruyor bana. "Senin elmalarını." Rahat konuşmak için mengene odasına gidiyoruz. "Talino’yla babam gübreyi altüst ediyorlar," diyor "sonra seninle birlikte Monticello’ya gitmek istiyorlar. Ne yaptınız bu gece?" Gözleri kırmızı ve çok dikkatliydi.</p>
<p>"Hep aynı Talino," diyorum. "Ama sen Gisella, dikkatli ol. Ona böyle sürekli ters gidersen, sonunda bir kötülük edebilir sana. Hayvanın biri olduğunu biliyorsun."</p>
<p>Gisella, sanki Talino benmişim gibi bakıyordu bana ve sanki benimle de bir alıp veremediği varmış gibi.</p>
<p>"Böyle giyinmek sana yakışmış," diyorum. "Monticello’ya gittin bile galiba."</p>
<p>Gülüyordu. "Saat kaç, biliyor musun? Mısır unu peltesinin suyunu bile koydum."</p>
<p>"Bugün mısır unu peltesi mi var?" diyerek elini tutuyorum. Bana iyice sokuluyor, kendini kucaklatmak için, gözlerini ayırmadan bakıyordu, sanki yüzü onun yüzü değilmiş ve onu nasıl öptüğümü görmek istermiş gibi.</p>
<p>Kadınlar bu anda acıma duygusu uyandırır içimde. Niçin bilmiyorum, ama böyle. Gisella daha az, çünkü ona ‘Boş ver,’ desem yüzüme karşı gülmeye ve bana karşılık vermeye hazır olduğunu anlıyordum. Ama görülüyordu ki o da onu istemeyeceğimden korkuyordu.</p>
<p>"Her zaman istiyor musun, Gisella?" diyorum, hafif bir sesle.</p>
<p>"Ama sen bir gün Torino’ya döneceksin," diyordu oysa. "Burası senin köyün değil."</p>
<p>"Nerede güzel bir kız varsa, orası benim köyümdür, merak etme," diyorum ve sevindiğini görüyorum.</p>
</body>
</html>