<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?
xml version="1.0" encoding="utf-8"?--><html xmlns="http://www.w3.org/1999/xhtml">
<head><meta http-equiv="content-type" content="text/html; charset=UTF-8"/>
<title></title>


<link href="../Styles/Style.css" type="text/css" rel="stylesheet"/>
</head>
<body>
<p>Herkes avludan ayrılırken ben yerimden kımıldamamıştım, kadınların merdivenden inip çıktığını, yaşlı kadının bir bıçakla mısır unu peltesinden kesip çocuklara verdiğini görmüştüm ve yavaş yavaş sessizlik çökmüştü. Ağustosböcekleri ve uzaktan köpek sesleri de duyuluyordu.</p>
<p>Vinverra, şapkası kafasında, o da oturmuştu, gözlerini mısır unu peltesine dikmiş, yalınayakların boğuk adım seslerini dinliyor gibiydi. Biraz önce kalkıp merdivenin dibine kadar gitmiş, döndüğünde, ama bana değil, "Kadınlar, papazı bekliyorlar," demişti.</p>
<p>"Böylece ekin de çok iyi dövüldü," diyorum ona. "Vinverra, ne yapacaksınız şimdi?"</p>
<p>Vinverra bana diyor ki: "Hayır, hayır, dövemedik, yarın girişiriz işe."</p>
<p>Bana bakmamıştı bile, yüzünü toprağa dikmiş, uzakları dinliyordu çünkü. Yarın makine işe başlayacaktı, onun İncil’i buydu. Ellerimin titrediğinin farkında değildi. Ama anlıyordum, ona karşı çıkmak boşunaydı. Sonra, aldırmıyordum da ona, yolda giderken, kendini birden bir otomobilin altında bulan biri gibi, gözlerimin önünde sürekli bir şeyler uçuşuyordu.</p>
<p>"Kim dövecek ekini? Dört kol eksildi."</p>
<p>Ama inat ediyordu Vinverra: "Yardıma gelirler, gelirler mutlaka. Ernesto’nun da işi, bu."</p>
<p>"Ernesto, Talino’nun peşine düştü," diyorum. "İyi de etti."</p>
<p>"Onun işi değil," diyor Vinverra öfkeyle. "Onun işi değil."</p>
<p>"Damadınız olsaydı daha iyiydi. Hiçbir şey olmazdı o zaman."</p>
<p>Köpeklerin daha kuvvetli havladıklarını işitiyorum, bahse girerim, ay çıkmıştı. Yine, bunlar olmasaydı bu akşam Gisella ile buluşacağımızı ve yine dost olacağımızı düşünüyordum.</p>
<p>"O deli herif olduğu yerde kalsa daha iyiymiş," diyor birden Vinverra, başını kaldırmadan. "Onun talihsizliği, çıkması ve köye dönmesi oldu. Ben, daha geldiğiniz anda kokuyu almıştım."</p>
<p>"Neyin kokusunu?"</p>
<p>"O leğenin," diye karşılık veriyor Vinverra, parmağıyla göstererek.</p>
<p>"Bu da güzel," diyorum, ondan daha öfkeli. "Onun katilin biri olduğunu ve Grangia’yı onun yaktığını o zaman söylemeliydiniz bana, suçu ağustosböceklerine atacak ve benden ona göz kulak olmamı isteyecek yerde."</p>
<p>"Bir şeyler olacaktı," diyor o ise, inatla, "kaçınılmazdı. Buğdayın da dövülmesi gerekiyordu."</p>
<p>Bunun üzerine kalkıp yukarıya çıkıyorum, merdivenden daha da yüksek sesle homurdandığını duyuyordum, karanlıkta bir kadına rastlıyorum, bir şey söylemiyor bana ve hastane kokusu duyuyorum bu kez, ama pencere açıktı, Grangia ve ay görünüyordu. Bütün kadınlar yatağın çevresinde diz çökmüş oturuyorlardı, iki üç mumun ışığında, dua ediyorlardı. Evden olanların başında, ayin dönüşlerindeki gibi kara örtüler vardı. Mumlarla ayın arasında, yataktaydı Gisella, sargılar içindeydi yine, burnu ve ağzıysa kararmıştı.</p>
<p>Işık dans ediyor, başım dönüyordu. "Çoktan öldü," diye düşünüyordum "çoktan öldü." Bir sandığın üzerine sunak bile yapmışlardı ona, zeytin dalları, Meryem ve kadifeyle. Altındaysa bir leğenle bir havlu vardı.</p>
<p>Hepsi bana bakmıştı ve kadınlardan biri yandan soruyor: "Kutsal Efendimiz geldi mi?"</p>
<p>"Öldü mü?" diyorum ben de.</p>
<p>Adele hayır diye işaret ediyor, sonra yatağa doğru gidip onun yüzüne dokunuyor. Ben bakıyor, bakıyordum; kadınların biri alçak sesle, bana, "Kutsal Efendimizin yetişmesi için siz de dua edin," diyor. Ben bakıyordum, bir şey yapmak için, beni rahat bırakmaları için. Sonra dua yeniden başlıyor. Ben gözlerimi çarşafa dikmiştim.</p>
<p>Buraya geldiğimden beri daha bir gece bile doğru dürüst uyumadım diye düşünüyordum. Yarına kadar nasıl dayanırım? Vinverra da makinesini çalıştırmamı bekliyor. Çarşafa, onun yüzüne bakıyordum, Gisella’nın sağken nasıl olduğunu kazımaya çalışıyordum beynime, her zaman anımsamak için. Boğazdaki yaralar kalır diye düşünüyordum, başka yaralar gibi kapanmaz, hiçbir zaman kapanmaz. Ölünce, deri çürür, yenilenmez artık. Kim bilir, acı çekiyor muydu hâlâ?</p>
<p>Bunun üzerine gidiyorum, çünkü dua, sunak ve o revir kokusundan, Gisella’nın yaşadığını bilmek ve hiçbir şey yapmamaktan elim ayağım kesiliyordu. Sonra, kadınlar bana bakıyorlar, yaşlı kadın bir tespihi ve parmaklarını öpüyor ve eleştirir gibi homurdanıyor, homurdanıyordu. Bir an, karanlık olan son odada duruyor ve yüksek sesle, "Tutukevinde kalsaydım daha iyiydi," diyorum kendi kendime.</p>
<p>Aşağıda, Vinverra yerinden kımıldamamıştı. Şapkası ve masaya dikili gözleriyle, meyhânede şaraptan çarpılmış yaşlı bir adama benziyordu. Ve o zaman, o leğene bakmadan, bir dilim mısır unu peltesi alıp yiyorum. Toprak ve soğuk çorba kokuyordu. Yutar gibi yerken Gisella’yı düşünüyordum.</p>
<p>Sonunda bir havlama işitiyoruz, biri bize sesleniyor ve Vinverra yerinden kımıldamıyordu. Nando geliyor, korku içindeydi ama belli etmiyordu, tersine bize jandarmaların onu yakaladığını söylüyor. Nando’yu yatmaya gönderiyorum.</p>
<p>Avlu serindi, soğuktu nerdeyse, ay ışığında meme görünüyordu. Aklıma Rico geliyor ve bu gecenin Talino’yu öldürebileceği gece olduğunu bilip bilmediği. O, öldürmeliydi onu. Ona düşüyordu. Ben içeri girmiştim bir kez. Ama o Rico da ötekiler gibi geri durmuş olmalıydı.</p>
<p>Sonra sigara içmeye başlıyorum ve kendi kendime "Hayır, böyle suyu kirletirsin. Hayır, böyle suyu kirletirsin," diyordum. Gisella’nın ona bağıran sesiyle, ama daha hafif. Bu işler nasıldır, düşünüyordum: Biri yeni gelse ve olayı anlatsalar, onu haksız bulurdu. Ama suç herkesindi, jandarma başçavuşu da içinde ve onu, onu öldürmüşlerdi.</p>
<p>Pencerede sarı, neredeyse sönük bir ışık vardı. Yukarı bir daha çıksam o yaşlı kadınlar Kutsal Efendileri olmadığım için tepelerlerdi beni. Gisella böyle olmazdı, eminim. Bunu kendisine sorarım diyordum, ama sonra öldüğünü düşünüyordum.</p>
<p>O zaman mutfağa giriyorum, Vinverra o ölü gözleriyle bana bakıyor. Biraz mısır unu peltesi daha yiyorum ve çiğnerken "Ya Talino dönerse?" diyorum.</p>
<p>Vinverra da: "Biraz şarap için, sonra gidip uyuyun. Yarın yorucu olacak."</p>
<p>"Yukarı gitmiyor musunuz?" diye soruyorum ona.</p>
<p>Öyle yorgundum ki başım düşüyordu. Gecenin nasıl geçtiğini anımsamıyorum. Üşüyordum, başımı masaya dayayıp uyukluyordum, arada bir uykumda sıçrıyor, sigara içmeye çalışıyordum ve sigaram sönüyordu; sonra konuşmalar duyuyordum, sessizliği duyuyordum.</p>
<p>Birden uyanıyorum, pencere alacakaranlıktı. Vinverra yoktu. Adele vardı ve ateşi yakıyordu. Vinver-ra’yla şarap içtiğimi anımsıyordum; ama Gisella’yı uyurken de anımsamıştım ve ağzımda hâlâ o tat vardı.</p>
<p>"Gisella nasıl?"</p>
<p>"Gisella aynı, hâlâ kendini bilmeden yatıyor."</p>
<p>"Acı çekiyor mu?"</p>
<p>Ama Adele, "Bir şey yemek ister misin?" diye soruyor bana. Gözleri kıpkırmızı, uykuluydu, benden daha yorgun görünüyordu. Isınmak istersem gidip su getirmemi söylüyor bana.</p>
<p>Dışarısı aydınlıktı. Kova kuyunun dibindeyken sesler duyuyor ve üstünde beyaz gömlek, elinde bir peşkir ve önünde iki çocukla papazı görüyorum. Doğru mutfağa giderlerken köpek havlıyor. Dolu kovayla döndüğümde yukarı çıkmışlardı bile.</p>
<p>Yukardan sesler işitiyordum, masaların, iskemlelerin çekildiğini. Ahırdan Vinverra geliyor. Geldiklerini söylüyorum ona, yalnız mı yoksa yanında günlük taşıyan kutsayıcı da var mıydı, diye soruyor o da. Sonra kendisine bir bardak doldurup ağzını temizliyor.</p>
<p>O anda merdivenden Ernesto iniyor. Bütün gece dağda sanıyordum onu, bunun üzerine ben de çıkmaya davranıyorum, ama Ernesto, "Bekleyin, kutsal yağ veriyor ona," diyor.</p>
<p>"Ne olur, veriyorsa!"</p>
<p>"Kadınlar istemiyor."</p>
<p>Bunu söylerken güler gibi oluyor, bütün gece ilk gülüşü olmalıydı bu, çenelerinin hâlâ kasılı olduğu görülebiliyordu çünkü.</p>
<p>"İçin biraz, Ernesto," diyor Vinverra ve bizi ahıra doğru götürüyor.</p>
<p>Toprakta hâlâ sabah nemi vardı; kapıları harman yerine açıp hayvanları hazırlıyoruz, çünkü makineler avluya çekilmişti. Ben Talino’nun kaçtığı deliğe bakıyordum, tepede güneş yeni doğuyordu. Ortalıkta ses soluk yoktu, kırlardan bir horoz ötüşü bile duyulmuyor, köpek eşiğe kıvrılmış bizi seyrediyordu.</p>
<p>Ernesto bana kayışları takmayı gösterirken Grangia’ya bir göz atıyor ve ona, "Kim bilir nereye gitti," diyorum.</p>
<p>"Dönecek," diyor Ernesto.</p>
<p>"Onu içerde bırakmak elinizdeydi."</p>
<p>Ernesto kötü kötü bakıyor bana. Sonra: "Hakkı olmayana bir fırsat tanımak istedim. Bu son olacak."</p>
<p>Sonra avludan çağırıyorlar bizi. Buğdayı dövmeye geliyorlardı, dün akşamki yüzlerdi. Talino’yu Monticello’da yakaladıklarını söylüyor biri; bir başkası Langa’ya doğru kaçtığını; bir üçüncüsü uzakta olamayacağını. "Ama nasıl oldu?" diye soruyordu kimi de. "Şuracıkta oldu, lekeleri görüyorsun; Pratolu Ernesto tutmasaydı öküzleri de boğazlayacaktı."</p>
<p>Başka kadınlar geliyor yukarı çıkıyorlardı. Ben pencereye bakıyordum, papaz hâlâ orada olmalıydı.</p>
<p>Makineleri, harman yerine götürüp yerleştiriyoruz. Ben karmakarışık koşuşturmayı seyrediyordum. Hepsi sövüp sayıyordu ama alçak sesle, anımsıyorum.</p>
<p>Güneş yükselmiş ama papaz hâlâ çıkmamıştı. Ernesto ile motoru çalıştırmıştık bile ve kayışı geçirmemizle, işte, tahta kapaklar, bir kovan eşekarısından çok gürültü yaparak, açılıp kapanmaya başlamıştı. "Düdük," diyor biri. "Makine çalışmaya başlayınca düdüğünü öttürmek gerek, çevrede herkesin duyması için." "Yapamayız," diyor ve pencereyi gösteriyorum. O zaman biçerdövenin üzerine çıkıp yabalara sarılıyor ve demetleri içine atmaya başlıyorlar. Her demetin içinde kaybolmasıyla, makine sanki ikiye ayrılacak gibi oluyor, sanki eşekarıları iki katına çıkıyordu. Başlangıçta o birkaç adam karmakarışık koşuşup duruyordu, sonra beni fırınımda yalnız bırakıyorlar; sayvandan bu yana dizilip demetleri öyle aktarıyorlar; kadınların bir kısmı harmandan çıkan buğdayın döküldüğü çuvallara bakıyor, bir kısmı da samanları yığıyordu. Gözlerinin üstüne kadar inen başörtüleri, çıplak bacakları, havada uçuşan etekleriyle, görüyordum onları. Sonra, birini Miliota’ya benzetiyorum. Hemen koşup durduruyorum. "Yukarda, papazın yanında değil miydin sen?" "Papaz gideli epey oluyor." "Peki, Gisella nasıl?" "Artık konuşamıyor." Başörtüsünün altında kan ter içinde kalmıştı Miliota, ama gözleri hâlâ kıpkırmızıydı. "Ölmedi mi?" Miliota yabasını bırakıp ağlayarak yere çöküveriyor. "Öldü mü?" "Bilmiyorum. Beni tanımıyor artık."</p>
<p>Makineyi bırakamıyordum, Ernesto yoktu. Tam o anda kulak paralayan bir düdük işitiyorum, uzun bir düdük; dönüp bakınca o ayılardan ikisini görüyorum, sirene asılmış, ne olursa olsun işaret vermek istiyorlardı. Koşup tekme tokat aşağı atıyorum. Biri direnince küreğe davranıyorum. Buğdayının başına dönüyor.</p>
<p>Ve böyle sürdü gitti o sabah: Ernesto’yıı arıyordum ama ortada yoktu. Her şeye boş vermek, güneş altında o koca makinenin sesi ve toz, uyku veriyordu. Makinenin o alçalıp yükselmesi, güneşin ve ocağın sıcağı hep aynıydı, yabalarla, dirgenlerle çalışıp duran insanlar, çuvalları taşıyıp atanlar. Ernesto’ya kızıyordum, yukarda olduğuna bahse girerdim. Bu arada düşünüyordum: Belki çoktan ölmüştü, ne fark ederdi. Ölmediyse, diyordum, belki buğdayın dövüldüğünü duyar, anımsar ve uykuya dalar. Bu saatte acı çekmiyordur artık.</p>
<p>Sonra kömür azalıyor, makine yavaşlıyor. Vinverra’ya, "Kömür gelince çağırın," deyip mutfağa koşuyorum. Adele ile başka bir kadın hamur yoğuruyorlardı. "Ernesto?" "Yukarda."</p>
<p>Yukarısı serindi, ama Ernesto belden yukarısı çıplak, pencerenin önünde oturuyordu. Yaşlı kadın, yatağın başucunda oturmuş, yastığı da örten yorgana konan sinekleri kovalıyordu. Ve yorganın altında kimse yok gibi görünüyordu.</p>
<p>Kimse bir şey söylemiyordu. Buraya gelmeyi o kadar düşünmüştüm ve şimdi hemen hemen sakinleşmiştim.</p>
<p>"Makine durdu," diyor Ernesto, "kömür mü bitti?"</p>
<p>Yüzünü açtık ve bir süre baktım. "Aşağı inelim," diyor Ernesto, "yapacak bir şey yok artık."</p>
<p>Düdük çalsınlardı artık, haykırsınanlardı, makineyi patlatsınlardı isterlerse, düşünüyordum, buğdayın üzerindeki, suratları kıpkırmızı iki adamı görerek, ateşten çok yakan tozun içindeki. Bu işleri yapmaktı başlarını döndüren, onları hayvana çeviren. Çalışmayan makinenin çevresinde, kollarında dağılmış demetlerle beklerken, Gisella’nın öldüğünü biliyor gibiydiler.</p>
<p>Çalışma yeniden başlarken haber de dolaşmaya başlamıştı. Şimdi kimi konuşuyor, kimi işi bırakıyor, kimi görmeye gidiyordu. Hemen hemen bütün kadınlar ortadan kayboldu. Bir anda, gerilmiş kayışın altında, ben, Nando ve Ernesto yalnız kalıyoruz. Ötekilerin hepsi mutfağa ve kapıya üşüşmüşlerdi. Yalnızca Nando hoşnut ve ter içinde gidip geliyor, ateşi yeniden yakmam için kucak kucak çalı taşıyordu bana.</p>
<p>Öğleyin Vinverra’yı bir yana çekip "Bu akşam bana on beş liret ödeyeceksiniz öyle mi, değil mi?" diyorum.</p>
<p>Merdivendeki Adele bize bakıyordu.</p>
<p>"Görüyorsunuz, gömleğim ne halde," diyorum sonra. "Kürek mahkûmu değilim. Bu akşam hesabımı görür ve kendinize bir makine ustası ararsınız. Ernesto ile de konuştum, onu alabilirsiniz."</p>
<p>Vinverra ne demek istediğimi anlamıştı, soluğu bile çıkmadı.</p>
<p>"Önce harmanı bitireceksiniz, ha?"</p>
<p>"Elbet, paramı almak istiyorsam."</p>
<p>Sofra mengene odasında kurulmuştu. Yalnızca erişte ve şarap vardı. Yaşlı kadın, zamanları ve yardımcıları olmadığını söyleyerek özür dileyip duruyordu.</p>
<p>Benim de karnım açtı, üstelik uykum da vardı. Tabağımı alıp yemeğe dışarı gidiyorum, yalnız kalmak için. Sonra bir bardak içmek için içeri dönüyorum; Pina ile Miliota, alçak sesle konuşan ve tabaklarına bakan erkeklere hizmet ediyorlardı. Çocuklar bir yana toplaşmışlardı, Vinverra başında takkesiyle sofranın başında dolanıp duruyordu.</p>
<p>Kendi başıma Gisella’nın elma odasına gidiyor, en güzellerini alıp çılgın gibi ısırıyorum. Bu akşam, diye düşünüyordum, ceplerimi elmayla doldururum. Sonra yürümeye başlıyor, evin çevresini dolaşıyorum, her yan güneşten yanıyordu ama hiç olmazsa ortalıkta kimse yoktu. Gübre yığınının orda bir incir ağacı vardı, karşısında durup "Yeter, sana düşmüyor artık. Ne kadar düşünürsen, o kadar ölüyor," diyorum kendi kendime.</p>
<p>Soluğumu tutunca güneşin gürültüsü işitiliyordu, bir yangın gibi. Ne biçim ağaç, bir tek yemişi bile yok diyordum, bir parmak bile gölge vermiyor. Böylece köye gelmeyi öğrendin işte. Senin yerin Torino’da. Sonra harman yerine gidip ahırın önüne, biraz gölge olan basamağa oturuyorum.</p>
<p>Oldu olacak, Grangia’ya karşı yere uzanıyor ve gözlerimi kapıyorum. Uyurken, tepeden sesler duyuyordum, iki adım ötedenmiş gibi. Rüzgâr olmalıydı. Kim bilir Talino’yu yakalamışlar mıydı? Asla yakalamazlar onu, diye düşünüyordum, bütün dünya aynı.</p>
<p>Sonra uyanıyor ve karşımda görüyorum onu, gölgesini. Yalınayak, dövülmüş ekinin ortasına kadar gelmişti, bana baktığını duyumsamıştım. Bir dizinden kan akıyordu, poturunun paçaları sıvalıydı. Çevreme bakınıyorum, kimse yoktu.</p>
<p>"Makineyi işittim," diyor.</p>
<p>"Nereden geliyorsun?"</p>
<p>Bir adım atıyor, dönüyor ve tepeyi gösteriyor. "Grangia’da uyudum," diyor, her zamanki sesiyle. "Makineyi işittim. Her yanım kırılıyor."</p>
<p>Korkuyordu ama, çevresine bakınıyordu. Öfkelenmiştim, düşünüyordum: "Burada beni bir kez daha aptal yerine koyuyor, onu durdurmazsam beni bir kez daha aptal yerine koyacak."</p>
<p>"Öldüğünden haberin var mı?" diyorum birden, dişlerimin arasından.</p>
<p>"Öldü mü?" diyor.</p>
<p>Gözleri tutukevine girdiği zamanki gibiydi. Bir saman çöpünü dişlerinin arasında döndürür gibi, dört bir yanda gezdiriyordu gözlerini ve yerinden kıpırdamıyordu. Utandığı için gözlerini kapıyor ve bir eliyle pantolonunu yukarı çekiştiriyordu.</p>
<p>Birden üzerine atılıp niçin yere yıkmadım onu, hâlâ bilmiyorum. Nando bile yapabilirdi bunu, öylesine ürkmüştü. "Jandarmaların işi bu," diyordum kendi kendime, "Gisella nasıl olsa öldü, sonra Torino’ya döneceğim. Onun içeri atılması gerek, ama jandarmaların işi bu."</p>
<p>Ne budala diye düşünüyordum, niye kaçmıyor?</p>
<p>O anda Gisella’nın üzerinde gözlerime getiriyorum onu, Gisella’nın haykırışını, onun kızı bir hayvan gibi döverek altında tutuşunu. Bunu yüzümde okumuş olmalıydı, titrediğini, parmaklarını sıktığını fark ediyorum çünkü. Ama konuşmuştum artık onunla. "Avluya gel," diyorum, "gel de ne yaptığını gör."</p>
<p>Ama o, "Git, babamı çağır, bir iyilik yap, babam gerek bana," diyor.</p>
<p>Bense ona bakıyor bakıyorum ve sonra "Kendin git," diyorum.</p>
<p>Havaya bakıyordu şimdi, baktığı yana dönüyorum, uyuduğumuz sayvandı baktığı. Hep o kımıltısız duramayan gözleriyle. Sonra konuşuyor ama benimle değil. "Buradayım," diyor, hoşnut bir sesle. Ahırın penceresinde Vinverra vardı.</p>
<p>Yol üstündeki sazlara doğru koşmaya başladı; bir an sonra yaşlı adamın çıktığını ve olabildiğince hızlı, biçilmiş tarlaya doğru gittiğini görüyorum.</p>
<p>Bomboş tepeye bakarken, Nando’nun sesini duyuyorum. Sesleniyor, "Jandarmalar sizi arıyor," diyor ahırın penceresinden. "Çabuk."</p>
<p>Ama avluda Monticello belediye görevlisi vardı, onbaşıya benim çalışma belgemi gösteriyordu. İki jandarmanın tüfekleri çapraz asılıydı, kadınlar pencereden onlara bakıyordu. Ernesto ve o üçünden başka kimse yoktu avluda.</p>
<p>"Harman nasıl gidiyor bu yıl?" diye soruyor onbaşı, gözlerini çevrede gezdirerek.</p>
<p>"İş az, akşama biter," diyor Ernesto.</p>
<p>"Baba Vinverra evde değil mi?"</p>
<p>"Şimdi döner," diyor Nando. "Mahzene inmiş olmalı." Ernesto ile kirişe doğru yürümeye başlıyorlar, Adele hâlâ pencereden bize bakarken. Ama özellikle bana baktığını sanmıyorum.</p>
</body>
</html>