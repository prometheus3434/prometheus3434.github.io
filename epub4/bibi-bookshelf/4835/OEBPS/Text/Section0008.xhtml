<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta http-equiv="content-type" content="text/html; charset=UTF-8"/>
<title></title>


<link href="../Styles/Style.css" type="text/css" rel="stylesheet"/>
</head>
<body>
<p>Sonra dar yokuş yola varıyor ve gülüşler işitiyoruz. Talino duruyor, bir taş alıp böğürtlenlere fırlatıyor. Ama tam o anda ağaçların altında Gisella ile Miliota çıkıyor ve uzakta başka bir kadın sesinin umutsuzca seslendiğini duyuyorum, gece çoktan olmuş gibi.</p>
<p>"Ne istiyorsunuz?" diyor Talino.</p>
<p>Ne istedikleri anlaşılıyordu ve Gisella çayırın başındaki o sese öfkesinden tırmığı toprağa saplıyor.</p>
<p>Talino, "Babam nerede?" diyor.</p>
<p>Esmer ile beyaz, yüzüne karşı gülüyorlar, Gisella ise omuz silkiyor. Sonra bir çuval gibi otlara bırakıyor kendini, ama bacaklarını örtüyor. Miliota, arkada ayakta, bizi bekliyor. "Ernesto geldi," diyor biz yaklaşınca, "buğdayı ne zaman döveceğimizi soruyordu."</p>
<p>"Nerede şimdi?"</p>
<p>"Babamla harman yerine gittiler..."</p>
<p>Talino bana bakıyor, donuk donuk, sonra gözü Gisella’ya takılıyor ve "Ne var?" diyor ona.</p>
<p>Gisella yerinden kımıldamıyor, Miliota ise, "Beni tutamazsın," diyerek koşmaya başlıyor. Gisella, "Yakalarsan sana bir şey söyleyecek," diyor Talino’ya.</p>
<p>Sövmeye başlamış olan Talino, Miliota’nın üstüne atlıyor ve yere yuvarlanıyorlar. Miliota hendeğe doğru sürüklüyor onu: Güreşiyorlarsa hangisi kazanıyordu bilmiyorum. Ama Miliota haykırmaya, tekmeler savurmaya başlıyor; çünkü sonunda dikenlerin üstüne düşmüşlerdi ve giysisi yırtılmış olarak kalkıyor.</p>
<p>"Kadınlara böyle mi davranılır?" diyorum bana bakan Gisella’ya.</p>
<p>"Ona böyle davranılır... Bu akşam size bir şey söyleyeceğim, kuyuda bekleyin."</p>
<p>"Hangi kuyu?"</p>
<p>"Arkadaki... sarnıç."</p>
<p>Sonra otların üzerine oturup babaları çağırıncaya kadar şakalaştık; Talino, Ernesto ile kimin geldiğini, onunla konuşup konuşmadıklarını öğrenmek istiyordu. Kızlarsa dalga geçiyorlardı onunla, fısıldayarak konuşunca daha iyi duyulan kalın sesiyle Miliota bile.</p>
<p>Arada bir Pina arabadan sesleniyordu, yitik bir ruh gibi.</p>
<p>"Ondan kaçtınız mı?" diye soruyor Talino.</p>
<p>Gisella, "Gelmedi çünkü utanıyordu," diye atılıyor, ağzı tümüyle istek, saçları gözlerine düşmüş, bacakları açılmış. "Birisinden utanıyor."</p>
<p>"Herhalde bu yüzden," diyorum ben "hep başka yana bakıyor."</p>
<p>"Her şeyimi yırttın," diyordu Miliota, bir eli etekliğinin altında, "savaştan çıktım sanki. Bacaklarıma bakın."</p>
<p>"Böyle serin olur," diyorum. Gisella’yla birlikte gülüyoruz. "Dereye girseydiniz daha çok açardınız."</p>
<p>"Biz dereye değil, ot yığınlarına giriyoruz," diyordu Miliota.</p>
<p>"Niçin gece yüklemiyorsunuz otları? Daha serin olurdu."</p>
<p>Talino da, "Gece Pina da utanmazdı," diye sırıtıyor.</p>
<p>"Ama dün gece boğucu bir sıcak vardı, ay bile görünmüyordu."</p>
<p>"Bu gece görünecek, hem bakın ne güzel serinlik olacak," diye haykırıyor Gisella. "Kim bilir ne güzel serinlik!"</p>
<p>Sonra gülüyoruz, Pina’nın "Oh, Gisella!" diye seslendiğini duyuyoruz. Gisella: "Bu salak amma bağırıyor, babam duyacak," diyor; kalkıyoruz, kızlar çayırda uzaklaşıyorlar, biz de eve doğru çıkıyoruz:</p>
<p>Gece bir türlü olmuyordu o akşam, yaşlı kadın elma odasında buluyor beni, kim olduğumu soruyor, çünkü içerde iyi görmüyordu artık. Kızının elmalarından birini yediğimi söylüyorum ona, izniyle, ağzımın pasını temizlemek için. Gerçekten kurumuş bir elmaya benzeyen kadın pencereye koşup avluya bakıyor, sonra beni daha iyi görmeye çalışıyor, bir şeyler homurdanıp duruyor. "Pietro yok," diyor, "siz buradasınız, Pietro yok. Tanrı aşkına. Kardeş gibisiniz. Talino birbirinize yardım ettiğinizi söyledi bana. Ne felaket geldi başımıza."</p>
<p>"Hangi felaket?"</p>
<p>İhtiyar kadın çenesini kaldırıp elimden tutuyor. "Tanrı aşkına," diyor, "Tanrı aşkına."</p>
<p>Ağladığını görüyorum sonra, ne yapacağımı bilemiyorum.</p>
<p>"Üzülmeyin, bir şey değil," diyorum yalnızca.</p>
<p>"Kimseye rastlamadınız mı? Kimseye rastlamamaya dikkat edin. Yalnız bırakmayın Talino’yu..."</p>
<p>"Koca adam o," diyorum.</p>
<p>"Asıl bunun için. Küçük bir çocukmuş gibi şaka yapar o, başkalarının da olduğunu düşünmez bile, insanların konuştuğunu..."</p>
<p>Ahmaktı yani: bildiğim şey. Alçak olduğunu söylemiyordu ama yaşlı kadın. Akşam yemeğinde bırakıyorum onları Ernesto’dan konuşsunlar, ben Pina’yı inceliyorum. Gisella’ya ise hiçbir şey yokmuş gibi davranıyordum. Beslemeye benziyordu Pina ve bereket gözünü tabağından kaldırmıyordu. Topuz gibi bir şeydi: kadın değil sanki boğa. Şu benimle sevişmek önerisi hoşuma gidiyordu; hiç olmazsa Miliota olsaydı, bir şeyler biliyordu o; ama Miliota’nın beline sarılınca da kolunu kırabilirdi insan. Adele’yle evlenmiş olan Pietro’yu düşünüyorum; ya çoktan kolunu kırmış olmalıydı, ya da dev gibi güçlüydü.</p>
<p>Gisella, evet, o uygundu: Çuvalla yastık kadar fark vardı aralarında, mayo bile giyebilirdi. Düşünüyordum da, karşıma ilk o çıkmıştı: Görülüyor ki insanın gövdesi de seçiyor ve konuşmaksızın anlıyor.</p>
<p>Onu çiftlikte mayoyla dolaşırken görmek düşüncesi beni güldürüyor, gülerek yiyordum; Gisella da bana bakıyordu. Sonra, direğin üstünde terliyordum, yemek üstü oturması bir türlü bitmiyordu çünkü, loş bir yerde oturmuş konuşmalarını dinliyordum, yaşlı Vinverra iki kez esnemişti, ama Adele’nin lafı tükenmek bilmiyordu. Konuşmaya en küçükler, hatta çevredeki çayırların tüm ağustosböcekleri bile karışıyordu.</p>
<p>O gece bulutluydu, çakan yaz şimşekleri havada pencerelere benziyordu. Adele hâlâ bir şeyler anlatıyor, arada bir de Talino’nun kalın sesi ona eşlik ediyordu.</p>
<p>"Ernesto, makine ustamız olup olmadığını görmek istedi," diyorlardı.</p>
<p>"Herkes kendi işine baksın," diye yanıtlıyordu yaşlı adam.</p>
<p>"Ama o işini biliyor mu?"</p>
<p>"Talino’nun başka bir makine ustasıyla dönmesine izin verdiği için ne pişmandır kim bilir."</p>
<p>Bunun üzerine ayağa kalkıp, "Dönmesine izin verdiyse, geri de gönderebilir," diyorum.</p>
<p>"Onu gönderebilir belki, ama sizi değil," diyor Adele.</p>
<p>"Daha iyi ya."</p>
<p>Köpekler haykırışmaya başlıyor sonra: "Grangia’nın üzerinde ay doğdu," diyor Gisella ve Tanrı’nın izniyle yatmaya gidiyoruz.</p>
<p>"Sen yukarı çık, ben oraya kadar gidip döneceğim," diyorum Talino’ya. Gerçekten ay vardı, sıcak renkli, ağır bir ay. Sarnıca giderken, biçilmiş tarlanın yangın gecesi uzun, olgun buğdaylarla kaplı olduğunu ve Talino’yu o buğdayların ortasında gördüklerine göre, beni haydi haydi görebileceklerini düşünüyordum. O konuştuğumuz ağaçların altına çağıramaz mıydı sanki?</p>
<p>Kuyu, tam yolun kıyısında, alçak yuvarlak bir duvardı; daha ilerde tepeyi kapatan bir öbek saz vardı. "Yoldan gelecek ve sazların oraya gideceğiz," diyordum. Görülmemek için kuyu duvarının arkasında yere atıyorum kendimi ve altımda taşları duyumsuyorum. "Hele gelsin, nerede ot olduğunu bilir o; hepsi bilirler," ve bir şey yapmış olmak için bir sigara yakıyorum.</p>
<p>Böyle yere yakın olmak hoştu, çünkü yıldızdan çok ağustosböceği vardı ve arada bir de tepede köpekler havlıyordu. Çevremde biri olsa, bu karanlıkta geldiğini duyumsayamazdım. Yolun ötesinde sazlar hışırdıyordu. Gece korkunun serinlikten doğduğunu düşünüyordum hep, ama burası sıcaktı ve ben yine de korkuyordum. Hiç olmazsa Talino’nun beni aramaya çıkmayacağına güvenebilseydim diye düşünüyordum: sonra "Budalasın. Gündüz çıkmaktan bile korkuyor o," diyordum kendi kendime.</p>
<p><i>"Ya Berto,"</i> diyor bir ses, <i>"ya Talino'nun değil, senin peindelerse?"</i></p>
<p>"Kim?" diyorum, "evleri ben yakmadım, Ernesto’nun yüzündense, makine ustasının o olduğunu da söylememişlerdi bana."</p>
<p>Sonra, bu kadar budala olduğum için öfkeleniyorum, ağustos böceklerini dinliyorum, hiçbir şey söylemiyorum artık. Gisella gelmese diye düşünüyorum, hak ettin bunu; bir kadın o ve tabii gece çıkmaması gerekir. Biçilmiş tarlada biraz rüzgâr vardı, ama sigaranın dumanını bile dağıtmayacak kadar tembel bir rüzgârdı; yalnızca bir soluk kadar serinletiyor ve köpeklerin seslerini taşıyordu. Bir ara bizimkinin de havlamaya başladığını duyuyorum harman yerinden doğru.</p>
<p>"Gisella olsaydı, oynardı onunla," diyorum sonra, "lanet olası ay."</p>
<p>O zaman Gisella’nın bana ne demek istediğini düşünmeye başlıyorum ve nereye kadar izin vereceğini. "Burada, ay ışığında istemeyecek," diyordum; "hem ya yalnızca konuşmak isterse?" Gülüyordum sonra, memeye benzeyen tepeden söz ederek çabucak sadede geleceğimi düşünerek.</p>
<p>Bekleyip duruyorum ve ay yükseliyordu. Başımı topraktan kaldırmıyor, köpek seslerinin kayalardaki titreşimlerini bile duyumsuyordum. Ağustosböcekleri öyle yüksek perdeden ötüyorlardı ki artık işitmiyordum bile. Hiç kımıldamıyordum ve sigaram elimden düştü. Kim gelirse gelsin, sevinirdim diye düşünüyordum.</p>
<p>"Cesaretimi sınamak için bekletmiş olmasın beni?" diyorum ve bunun üzerine sıçrayıp kalkıyor, kuyunun üzerine oturuyorum, çünkü birden Gisella’nın harman yerinden bakınca kimseyi görmezse gelmeyeceği gelmişti aklıma. Ayağa kalkıyorum ve yüzüme çekidüzen vermek için, gülmeye başlıyorum.</p>
<p>Durmadan gülüyorum ve sonunda çıldırmamak için kesiyorum gülmeyi. Biçilmiş tarladan biri gülerek karşılık vermişti, ama Gisella değildi bu: Bir hayvan sesiydi, yaşlı bir kadın sesine benziyordu, insanın dişlerini birbirine çarptıracak bir ses. Ter içinde kalıyorum. Sonra, biçilmiş tarlanın ortasında durduğunu görüyorum onun, ağır devinimli, kapkara bir şey ve yine gülüyor, kendi kendine.</p>
<p>Bir keçiydi bu. Duvara dayanıp oturuyor, ona bakıyor, bakıyorum, tam üstüme doğru geliyordu çünkü. Bereket Gisella burada değildi ve beni görmüyordu. Keçi üç metre uzakta durup bana bakıyor; sonra dönüp koşmaya başlıyor ve bir dağkeçisi gibi sazların arasına dalıyor. Biraz hışırtı, sonra sessizlik.</p>
<p>"Berto, git saklan," diyorum dört yana bakınarak. "Ya Talino görseydi seni?"</p>
<p>Sakinleşmiştim şimdi, kanım çekilmiş gibi. Ama Gisella gelmiyordu, sigara yakıyor, içiyordum; biçilmiş tarla ayın durumuna göre bir aydınlık, bir karanlık oluyordu; rüzgâr çıktı, sazlar hışırdamaya, ağustosböcekleriyle yarışmaya başlamışlardı, bütün köpekler uyumuştu. Benim de uykum geliyordu artık. Sonra bulutlar çekiliyor ve her yan bir ay ışığı denizine dönüyor. Öyle ki çiftlik evinin arkasında Monticello’nun esmer meme başı görünüyordu. Bu kez öfkemden gülüyorum ve Gisella’nın da benimle alay ettiğini başından beri bildiğim sonucuna varıyorum. "Burası Talino’nun köyü, Berto. Belki de Talino’yla anlaşmıştı ve sen burada onları güldürüyorsun." izmariti atıp yürümeye başlıyorum.</p>
<p>"Acaba akşam yemeğinden öncesi için miydi?" diye düşünüyorum. "Bu gece dedi ama." insan başladı mı bir daha durmuyor. ‘Talino söylemişti sana,’ diye düşünüyorum, ‘başkasıyla seviştiğini, sen rahatsız ediyordun, o da ötekiyle buluşmak için seni uzaklaştırdı. Böylesi en iyisi,’ diyordum, ‘hiç olmazsa konuşmaz.’</p>
<p>Köpeği uyandırmamak için evin çevresinden dolaşıyor ve avludan geçmek istiyordum. Burası karanlıktı, ay ışığı girmiyordu ve ahırın arkasındaki kemer altına saklanan biri rahatlıkla boğazlayabilirdi beni. Arkamda kimse olup olmadığına bakmak için avludan geçiyor ve ahırın merdivenlerine çıkıyorum. İçerden ipin gerildiğini duyumsuyorum. Sonra kapı açılıyor ve Gisella çıkıyor karşıma, neredeyse haykırıyordum. İçeri itiyor beni, kapıyı sırtıyla kapıyor, kemerin merdiven altında kalıyoruz öyle.</p>
<p>"Sus," diye ağzımı kapıyor. "Talino üç saattir bekliyor."</p>
<p>"Ben beklemiyor muyum?" diyorum, belinden kavrayarak.</p>
<p>Yalınayak olduğunu duyuyorum, kuru otun kokusunu. O konuşmak istiyordu, ama ben bırakmıyordum. Biraz karşı koyuyor, bir yandan da, "Ya babam gelirse, ya babam gelirse," deyip duruyordu.</p>
<p>"Herkes uyanık mı bu evde? Benimle konuşmak istiyor muydun, istemiyor muydun?"</p>
<p>O zaman Gisella kendisini otun üzerine sürüklememe izin verdi, yavaş olmamı söylüyordu bir yandan, ama ayakta kaldı. Öyle karanlıktı ki yalnızca terini duyumsuyordum. "Niçin gelmedin sarnıca," diyorum, "korktun, ha?"</p>
<p>"Talino biçilmiş tarlayı gözlüyor," diyor. "Harman yerine çıkamazdım. Ama niçin sen diyorsun bana?"</p>
<p>"Gece sen denir..."</p>
<p>"Hayır, hayır," diyordu, "bırak beni, gideyim. Yalnızca görmek istiyordum seni. Çok geç oldu."</p>
<p>"Ne söylemek istiyordun bana?"</p>
<p>"Hiç. Talino yukarda bizi dinliyor. Yarın konuşuruz, yarın..."</p>
<p>Beni otların üstüne itip kaçıyor. Bırakıyorum gitsin, sonra sövüyorum arkasından, ama öfkesiz. Çünkü çok karanlıktı ve yatmaktan çok çıplak görmek istiyordum onu ve başka bir zaman daha eğlenceli olabilirdi. Sonra, bir kez geldiğine göre...</p>
<p>Yukarda Talino uyur gibi yapıyor çıktığımda, şiltenin üzerine uzanmış, üstünde yalnızca pantolonu var. Durup göğsüne bakarken düşünüyordum: "Sen Gisella olsaydın daha iyiydi." Biraz ay ışığı giriyordu içeri, beyaz tenini görüyordum, Gisella’mn teninin böyle olması olanaksızdı.</p>
<p>"Salak," diyorum, "böyle açık yatarsan nezle olursun." Doğruluyor bunun üzerine. "Bunaldıysan," diyorum, "çık da biraz dolaş."</p>
<p>"Nerden geliyorsun?" diyor. "Bir keçi kaçtı, biliyor musun?"</p>
<p>"Sazlıklarda gördüm. Git de yakala, git."</p>
<p>Gülmediği zaman öyle bakıyordu ki bir tekeye benziyordu.</p>
<p>"Sazlıklara mı gittin? Ne yapmaya?"</p>
<p>"Dolaşmaya. Rico bıçağıyla kafanı kesmek için bekliyor mu, diye bakmaya. Onu gördüm, seni beklediğini söyledi bana, sonra keçiyi yakaladı."</p>
<p>"Sahi mi?" diye soruyor.</p>
<p>O uğursuz keçi yüzünden Vinverra uyandırdı bizi ve hiç de hevesli olmadığım halde güneşin doğuşunu görmek zorunda kaldım. Bırakıyorum, haykırarak koşturuyorlar, Talino gidiyor, ahırda tartıştıklarını duyuyorum, ama Talino benim keçiyi gördüğümü söylemiyor, yalnızca tepeden yana gitmiş olmalı diyor. Kemerin altında, serin sabah güneşinde sigara içerken düşünüyordum: Şimdi fıçıda yıkanırım, sonra kahvaltı ederim, sonra Gisella’yla konuşurum, sonra kırlarda dolaşırım; Talino’suz yazlıkta gibi olacak.</p>
<p>Mutfağa girdiğimde, Adele ile Gisella’yı içerde dolaşır buluyorum, yaşlı kadınsa odalara çıkan merdivenden ayaklarının kapkara tırnaklarının üstünde sıçrayarak iniyordu, bir şarkı söylemesi eksikti.</p>
<p>"Bu gece sarnıçta gördüm onu," diyorum Gisella’nın duyması için. "Otlasın diye salıverdiğinizi sanmıştım."</p>
<p>Yaşlı kadın keçinin başına bir şey gelirse sütünün kesileceğini bağırıyor. Ama Adele, "Meraklanmayın anne, aramaya gittiler," diyordu. Tam bu sırada Nando ile bir küçüğü ortaya çıkıyor ve yaşlı kadın bunları haşlamaya başlıyor: "Serseriler siz de, peyniri yemesi hoşunuza gidiyor ama, gidip siz de arayın bakayım."</p>
<p>Ben, Adele ve Gisella gülerek bakışıyoruz ve Adele, "Böyle bağırırsanız beni de korkutursunuz, benim de sütüm kesilir," diyordu ve ateşi göstererek gülüyor, bize bakarak ve böyle yüzüne ateş vurmuş olarak biraz daha yaşlı bir Gisella’ya benziyordu. "Gerçekten kız kardeş," diyordum, "ama ilk çocukta bitiyor bu."</p>
<p>Sonra Gisella’nın ahıra gitmek için tahta kovayı aldığını görüyor, ayağa kalkıp "Ben de aramaya gidiyorum o hayvanı," diyorum. Ama iki bacaksız peşimizden geliyor, ahırın kapısında bizimle birlikte duruyorlar. Gisella kovayı ineklerden birinin altına koyup sağmaya başlıyor, ineğin memesini kendi memesi gibi tutuyordu. Onu böyle eğilmiş görmek iştahlandırıyordu insanı.</p>
<p>"Baksana," diyorum Nando’ya, "baban nasıl bağırıyor! Git, sen de ara keçiyi!"</p>
<p>"Peki, makineyi temizletecek misin sonra?"</p>
<p>"Sonra da sigara vereceğim."</p>
<p>Nando yanındakini alıp uzaklaşınca, Gisella’nın bana bakmasını bekliyorum.</p>
<p>"Bu gece burada buluşalım," diyorum.</p>
<p>"Ne yapmak için?" diye soruyor.</p>
<p>"Konuşmak için."</p>
<p>"Yarın pazar," diyor Gisella.</p>
<p>"Ne olmuş yani pazarsa?"</p>
<p>"Monticello’ya ayine gidiyor musunuz?"</p>
<p>"Ötekiler giderse ben kalırım."</p>
<p>Gisella anlamlı anlamlı gülmeye ve başını sallamaya başlıyor.</p>
<p>Gözlerimi ona dikiyorum. Onunkinden daha anlamlı bir bakışla. "Bu akşam gidiyorum," diyorum. "Sonra çayırın sonunda beklerim seni, yalnız gel."</p>
<p>"Prato’dan korkmuyor musunuz?" diyor anlamaz görünerek.</p>
<p>"Sarnıçtan korkmadım," diye karşılık veriyorum. Uzun uzun bakıyor bana.</p>
<p>Sonra Pina keçiyle birlikte geliyor, ikisi de kapkara ve kir içindeydi, korkmuş gözleriyle. Nando, fındıklıkta bulduk, diye bağırarak önden koşuyordu; Vinverra daha önce bulamadıkları için kızlara bozuldu. Harman yerinde Vinverra ile kaldık, makineye bir kez daha bakmamı istiyordu; Vinverra, ipini nasıl kopardığını anlamak için keçinin burunduruğunu incelerken Nando bana bir keresinde hayvanları otlağa götürdüğünde dönmeyen keçiyi anlatıyordu. Aramış, seslenmiş, keçi karşılık vermiyor ama nasıl ağladığı duyuluyormuş; ertesi gün dönmüş, ama sağ sağ süt vermiyormuş, meğer bütün sütünü karayılan emmişmiş.</p>
<p>"Sesini çıkarmadan çek bakalım," diyerek sigaramı çocuğa uzatıyorum ve oğlan bir yandan çekiştirmeye başlarken makinenin durduğu sundurmaya doğru yollanıyor.</p>
<p>Sonunda çocukla yalnız kalınca harman makinesini baştan başa elden geçiriyorum, ama bu kez ciddi, çünkü o Pratoların Ernesto anlıyorsa, buğdayını dövdüğümüzde beni sınamaktan geri kalmayacaktı. Çiftliklerde bize nasıl davranırlardı, onu Nando’dan öğrendim. Her harmanın bir panayır gibi olduğunu, gelen gidenin belli olmadığını, eğlenildiğini, açık sofra kurulduğunu, akşamları bağbozumunda olduğu gibi şarkı söylenip içildiğini anlattı. Sundurmanın kapısından o tüylü doruğuyla Grangia Tepesi görünüyordu ve yukardaki avlularda öğlen güneşinde motorla uğraşmanın fırında pişmekten beter olduğunu düşünmeye başlıyordum.</p>
<p>Tam bu sırada her zamanki gönülsüzlüğüyle Talino geliyordu ve iş olsun diye öküzlerin yattığı samanı altüst etmeye koyuluyor. Sonra kapıdan bize bağırıyor: "Nando orada mı?" Yanına gönderiyorum. O gün otlakta neler yapacağını anlatıyor Talino, çok geç kalırsa ya da yine bir keçiyi gevşek bağlarsa başına gelecek olduğunu söylüyor.</p>
<p>"Ama dün Gisella bağladı keçileri," diyor çocuk.</p>
<p>O zaman ben bağırıyorum: "Peki sen niye peşinden inip yakalamadın Talino, kaçtığını gördüğünde?"</p>
<p>Talino homurdanıyor, sonra, "Gisella piçi," diyor. Ahırın avluya bakan kapısının açıldığını ve Adele’nin, "En uyanık geldi," dediğini duyuyorum. Sonra öküzlerin kımıldandığını, bir tokat sesi, Nando’nun "Alçak!" diye bağırdığını ve Talino sövüyor.</p>
<p>Tiyatro gibiydi: Haykırarak Vinverra geliyor. Sundurmadan hep birden bağrıştıklarını duyuyorum. En öfkelisi Adele’ydi ve Talino’ya çatıyordu, çünkü yalnızken bulutlarda gezdiklerini ve şimdi bir keçi yüzünden bunca gürültü çıktığını söylüyordu. Sonra konuşma değişiyor ve sazlıkta gördüğüm halde yakalamadığım için bana çatmaya başlıyor Talino. Ne yapıyordum o saatte sazlıkta?</p>
<p>O zaman paçavrayı atıp ileriye, kapıya çıkıyorum. Talino’ya, hepsine bakıyorum. Vinverra samanı altüst etmek için yabaya el atıyor, ama daha önce beni duyuyorlar. Yalnızca! "Açık konuşalım," diyorum. "Orada bir makine var. Makine için buradayım ben; ne sana, ne de senden uyanık hayvanlarına bekçilik etmek için. Sıktığının farkında değil misin? Git evleri yak sen. Kimse keçi değil burada, sana nereye gittiğinin, ne yaptığının hesabını vermek zorunda değil."</p>
</body>
</html>