<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta http-equiv="content-type" content="text/html; charset=UTF-8"/>
<title></title>


<link href="../Styles/Style.css" type="text/css" rel="stylesheet"/>
</head>
<body>
<p>Kızlar, tarlaya gitmedikleri zaman, mutfağın arkasındaki mengene odasında oluyorlardı. Uzun bir odaydı burası, yer tuğla döşeli değildi, penceresizdi ve soğan, patates, kazma gibi şeylerle doluydu, içerde, insan sırtını kapıya dönünce, mahzen gibi karanlık oluyordu.</p>
<p>"Sizler nerede yatıyorsunuz?" diye soruyordum Pina’ ya, eşikte.</p>
<p>"Üst katta, buğday odalarında uyuyoruz."</p>
<p>"Ya çarşaf?" diyorum birer toprak kütlesine benzeyen ayaklarına bakarak.</p>
<p>Pina, bacaklarına baktığımı sanarak gözlerini kaçırıp dizlerini birleştiriyordu.</p>
<p>Sakin ol, sana dokunmam bile, diye düşünüyordum. "Yalınayak gezmek kokmayı önler," diyorum, "ama insanın ayakları irileşir ve derisi köseleye döner. Talino’nun sırtı bembeyaz. Sizinki değil mi?"</p>
<p>Ama o budala istediği gibi konuştuğumu bile anlamıyordu.</p>
<p>"Hiç bilmiyorum," diyor. "Sırtımızı göremeyiz ki!"</p>
<p>"Ama uyluklarınızı görebilirsiniz. Hiç görmediniz mi uyluklarınızı?"</p>
<p>Pina utançtan gülmeye başlıyor, ama bir kızarma belirtisi görünmüyordu. O topuz gibi gövdesiyle öfkelendiriyordu insanı. Bu evde kızarmasını bilen tek kadın Gisella’ydı.</p>
<p>"Siz hepiniz Talino’ya benziyorsunuz," diyorum laf olsun diye. "Talino’ya benzemeyen tek kişi Gisella."</p>
<p>"Gisella içimizde en beyazımızdır," diyor Pina, bir boğa gibi. Ama sonra duruyor, çünkü beni ilgilendiren tek şeyin bu olduğunu anlıyor. O zaman, daha büyük olan Miliota ile kendisinin evlenip evlenmeyeceklerini soruyorum. Ama o inatla hayır diyordu.</p>
<p>Tavukların yanından dönen Gisella konuştuğumuzu görüp biraz uzakta duruyor.</p>
<p>"Kadınlarda beyaz ten hiç güzel değil. Yanık bir renk gerekli diye düşünüyorum," diyordum ben.</p>
<p>Pina yakınındaki çuvaldan bir patates alıp soruyor:</p>
<p>"Böyle mi?"</p>
<p>"Daha yumuşak düşünüyorum," diyor ve yan gözle Gisella’ya bakıyorum. O gülüyor.</p>
<p>Gece olmadan çayırda görüşeceğimize söz vermişti Gisella. Gözleriyle bir yanıtlama biçimi vardı; Talino gibi, o da yakmış olabilirdi Grangia’yi. Bunu söylemedim ama daha önce, ahırda süt sağarken, ben de tutmuştum ineğin memesini ve onun parmaklarını, birlikte çekiştirirken bir parça süt akmıştı. "Uslu dur," demişti kulağıma, gülerek.</p>
<p>Kapı açıktı ve her an biri gelebilirdi. Kalkıp bir sigara yakmıştım, yalınayak gezmek yüzünden kalınlaşan ayaklarına bakıyordum.</p>
<p>"Ayine gittiğin zaman çorap giyiyor musun?" diye sormuştum.</p>
<p>Bunun üzerine, Gisella bir balerin gibi bacaklarını uzatmıştı oturduğu yerden ve gözlerini benden ayırmadan.</p>
<p>"Böyle güzel değil mi?"</p>
<p>Bacağı esmer ama güçlüydü. "Eteğini yukarı çek," diyordum yerimden kımıldamadan, "dizden belli olur." O gülmeye başlamıştı, gözlerini gözlerime dikerek, içime işliyordu.</p>
<p>Şimdi beni Pina ile konuşurken yakalayan bir başkası olsa, neler yapardı kim bilir, ama o yapmamıştı, o beni anlıyordu.</p>
<p>"Daha sabahtan susadım," diyorum Pina’ya. "Güneş insanı nasıl pişiriyor!"</p>
<p>O kiraz kokan su mutfakta kovada duruyordu ve hepsi bir kepçeyle ondan içiyorlardı, Gisella da. Su boğazımdan aşağı inerken, sarmısak döven Adele o akşam Monticello’ya gidip gitmeyeceğimi soruyor.</p>
<p>"Yalnız mı?" diyor.</p>
<p>"Umarım."</p>
<p>"Akşam yollardan korkmuyor musunuz?"</p>
<p>"Talino değilim ben."</p>
<p>Adele’yi iyi göremiyordum, çünkü duman ve sabah güneşinden bir kuyu gibiydi mutfak; ama sesinden eğlendiğini anlıyorum. "Karşınıza birinin çıkmasını istiyorsanız, yemekten sonra hemen yola çıkın," diyor. "Çünkü sonra akşama kadar otun yığılması gerek ve hepimiz çalışacağız."</p>
<p>Kadınların gülerek konuşması sizi bir yana çekip öğüt vermesine benziyor.</p>
<p>Kepçeyi yerine koyup: "Evet, gideceğim ve sonra kızlara yardım etmek için vakitli döneceğim."</p>
<p>"Hiç zorunlu değilsiniz," diyor oysa.</p>
<p>"Zorunlu olduğum için çalışmıyorum."</p>
<p>Yemekte işler yolunda gitti. En küçüklerden biri, yaşlı kadının bacaklarının arasına girip onu elinde bir tabak çorbayla devirdi. Çocuk haykırıyordu ama kadın haşlanmıştı ve ortalık karıştı, böylece Gisella ile anlaşabildik. İstediği zaman bir budala olmayan Vinverra çocuğu döveceğine, yalnızca, "Nineni öldürecekse Talino öldürecek, sen değil," dedi.</p>
<p>Yarım saat sonra Gisella’ya işareti çoktan vermiş, tepenin sonundaki ağaçların altında, Monticello yolunda yürüyordum. Kapalı bir odadaymış gibi sıcaktı hava ve canım sıkkın, düşünüyordum: ‘Hem aynı evin içinde olsun, hem de böyle ormanlarda bekle.’</p>
<p>Talino’nun peşimden gelmesini isterdim, nerdeyse isteğim geçiyordu artık. Gece sabrederim diyordum kendi kendime, ama hiç olmazsa gündüz güvende duymalıydım kendimi. Durduğum yerden evi göremiyordum, yalnızca arabayı bekleyen son ot yığınları görülüyordu. Gisella’nın oradan çıkması gerekiyordu.</p>
<p>Nerdeyse hemen o an geldi, koşmadan ve yoldan aşağı sıçradı.</p>
<p>"Seni gördüler mi?" diyorum.</p>
<p>"Yatıyorlar."</p>
<p>Onu yakalayıp "Peki biz niye yapmayalım bunu?" diyorum.</p>
<p>Otlarda bir yer arayıp oturduk, Gisella kendisini öpmeme izin verdi ve bu arada, "Konuşalım, daha iyi," diyordu. "Ne üstüne?" diyorum dişlerimin üzerinden ve bu arada ellerim gövdesini arıyor.</p>
<p>Gisella istemiyordu ve "Niçin, niçin?" diyordu. "Çünkü yalnızız," diyorum ve birlikte kalkıyoruz.</p>
<p>Bir ağaca yaslanmıştım ve yolu görüyordum. Bir yaprak gölgesi bile kımıldamıyordu. "Biliyor musun, terliyoruz," diyorum. "Bir su olsa da girsek."</p>
<p>Gisella bana bakıyor, kızarıyor, çevresine bakınıyor ve sonra, "Elimizi çabuk tutarsak, bildiğim bir su var," diyor; sonra ağaçların arasına dalıyor, ben de arkasından. Hızlı gidiyordu, zaman zaman yalnızca bir bacağını görüyor ve soluğunu duyuyordum. Evet, sonunda yalnızız diye düşünüyordum ve memelerin ortasındayız. Arada bir, açık bir patikaya çıkıyorduk ama yalnızca ağaçlar ve sıcak gök görünüyordu: İki tepe yeterince yüksek değillerdi.</p>
<p>"Benimle geldiğini Adele’ye söyledin mi?" diye soruyorum yalnız.</p>
<p>Gisella durup beni bekliyor. Suyun gürültüsünü duyuyor ve ayaklarımın dibinde pırıltısını görüyorum. Gisella’nın arkasında gök yükseliyordu, çünkü burada bodur söğütlerden başka ağaç yoktu. Sonra dönüyor, onun güldüğünü ve otların üzerinde yuvarlandığını görüyorum. Üzerine atılıyorum, boğuşuyoruz.</p>
<p>Yattığı yerde bile koşar gibiydi ve bir deli gibi konuşuyordu, bir an bıraksam hemen bacaklarım kapıyordu. Ter içinde kalmıştı, bir dil gibi ıslaktı. "Monticello’dan gitmiyorum artık," diyordum ona, o benim saçlarımı çekerken.</p>
<p>Sonra başım memelerinin üzerinde, dinleniyoruz, kalbinin çarpışını duyuyorum. Benimki de çarpıyordu, ama o duyamazdı. Ağaç yapraklarının otlara değdiği bir çukurun içindeydik, gece gibi karanlıktı nerdeyse, güneş ağaçların üstünde kalmıştı. Kulak verince, suyun güneşin altında gürültüyle akışı duyuluyordu.</p>
<p>"Burada kimse görmez bizi," diyordum; "soyunup suya girelim."</p>
<p>Oysa başını kaldırmadan ellerimi tutuyor ve "Ağustosböcekleri görüyor bizi, duymuyor musun?" diyordu.</p>
<p>"Ağustosböceklerinden mi utanıyorsun, yoksa benden mi?"</p>
<p>O zaman kendini okşattırıyor, öyle yerde yatarken, alçak sesle bir şeyler söylüyor, gözlerini kapıyordu ve güneş otların üzerinde hızla ilerleyerek bacaklarına, beline kadar geldi. "Çok karanlık," diyordum ona ve o, kendisine bakmama izin veriyordu. Teni beyaz, eti sıkıydı, çok hoştu. Otlara bakıyormuş gibi, kaçamak bakıyordum ve o dizlerinin güneşte olduğunun farkında değildi.</p>
<p>"Oh Gisella, çocuk mu doğurdun?"</p>
<p>Birden sıçrayıp örtündü.</p>
<p>"O işaret ne? Yaralandın mı?"</p>
<p>"Ne o? Ne gördün?"</p>
<p>Şaşkınlaşmıştı, zavallı şeytan. "Önemli değil, Gisella," diyorum. "Otur şuraya, göster bana."</p>
<p>Örtünüyor ve kararsız, bana bakıyordu.</p>
<p>"Çocuğun oldu mu hiç, söyle?"</p>
<p>Bir süre sustuktan sonra, "Bir tırmığın üstüne düştüm," diye yanıtlıyor. "Gerçekten düştüm, yaralandım."</p>
<p>"Ernesto’nun tırmığı olmasın sakın bu?"</p>
<p>O zaman bakışını değiştirdi. "Gerçekten düştüm. On dört yaşımdaydım."</p>
<p>Öfkelenmeye başlamıştım. Ayağa fırlıyor ve ona bakıyorum. Örtünüyordu Gisella, o değildi artık.</p>
<p>"Ernesto ile konuşuyorduk dersem, bana inanır mısın? Ama yara tırmıktan oldu, ant içerim. Çocuk doğurmuş olsaydım yanımda olurdu."</p>
<p>Kötü bir şeyi kabul ettikleri zaman kadınlara sakın inanma, der hep Pieretto. Ama Gisella yarasını gösterdi bana, artık utanmıyordu: Yara, çocuk doğurmanın neden olduğu gibi bir kesik değildi, derin tırnak izlerine benziyordu.</p>
<p>"Kediyle mi oynadın?" diye gülüyorum.</p>
<p>"Çok kan kaybettim. Ölüyorum sandım," diyor elimi tutarak.</p>
<p>"Artık acımıyor mu?"</p>
<p>"Çok bastırırsan, acır." Yine gülüyordu. O zaman kalkıp bir sigara yakıyorum. "Peki, Ernesto ne diyor?"</p>
<p>Gisella bana bakıyor.</p>
<p>"Ernesto görmedi mi bunu? Konuştuğunuzu sen söyledin."</p>
<p>Gisella ayağa kalkmıştı artık. "Yalnızca konuşuyorduk," diyor. "Hiç dokunmadı bana, ne sanıyorsun?"</p>
<p>"Gisella," diyorum, "Gisella..."</p>
<p>Ona bakıyorum ve kıpkırmızı olduğunu görüyorum, zavallı şeytan, gözlerini benden ayıramıyordu. Tırmık ya da bıçak, benimle gelmişti ve gene gelecekti.</p>
<p>"Gisella, belki budalanın biriyim, ama önemi yok. Bırak beni göreyim, çünkü görmek hoşuma gidiyor."</p>
<p>Ama hemen toparlandık, çünkü vakit ilerlemişti ve dönmek istiyordu. Başka bir şeyden utanıyordu şimdi: Ağzını kulağıma dayayıp yaranın çirkin durup durmadığını soruyor. "Kim görecek?" diyorum. "Benim böyle hoşuma gidiyorsun."</p>
<p>"Ben suya girmiyorum, sen git," diyor; sonra, "ayrı ayrı dönsek iyi olur."</p>
<p>O gidip sesi kesildikten sonra, orada, güneşin altında öyle isteksiz kalıyorum ve bunun daha önce başkasıyla da olduğunu düşünüyordum. İnsanın artık kadın istemediği bir andır bu; ama, Michela ile yaptığım gibi çekip gitmek aklımın köşesinden bile geçmiyordu. Gisella daha doğal olduğu ve ayağa kalktığı anda bir erkek gibi bakıp hareket ettiği için olacak; vaktiyle o kanı kaybettiği zaman da böyle yapmış olmalıydı. Michela’ya dokunmuş olsaydım, nasıl yakınırdı kim bilir? Oysa "Çok bastırırsan acır," demişti, o kadar.</p>
<p>‘Bu arada,’ diye düşünüyordum, ‘ikimizi de gözaltında tutan Talino’yu atlattım; hâlâ peşinde olan Ernesto’yu da atlattım; ama o beni atlatamadı, çünkü el değmemiş olduğuna inanmadığımı biliyor.’ Hâlâ görür gibiydim onu o otların üstünde.</p>
<p>Aşağıdaki su Sangone’nin bir başka türlüsüydü, ama daha geniş ve daha sığdı. Yer yer kumluklar ve bodur salkım söğütler vardı içinde, karşı kıyıda değil, ortasında ve sonları gelmiyordu bir türlü. Ayakkabılarım elimde geçiyorum ama hiçbir yerde daha derin değil, o zaman soyunup atlar gibi yıkanıyorum. Dönüş yolunu da bilmiyordum. Küçük bir ağaçlığın arkasından Monticello Tepesi’ni görüyorum ve öte yana doğru yürüyorum, git git, kum yerini ota bırakıyor, tırmanmaya başlıyorum, ama kaybolmuştum. Yine de bu çukurdan çıkmak bile rahatlatıcı bir şeydi, çünkü ıslak taşların üstünde eğilip bükülmekten, kızgın kumun üstünde koşmaktan bıkmıştım. Burada birini istediğin gibi öldürebilirsin, diye düşünüyordum; kim bilir Gisella dönmüş müydü? Ama korkmayan tek kişiydi Gisella. Grangia ve Rico hakkında ne bildiğini sormak istiyordum o gün, ama unutmuştum.</p>
<p>Ayakta duramayacak kadar yorgundum, rastladığım ilk çayıra atıyorum kendimi, akasyaların gölgesine, tüm çayırı görüyordum, sonundaki ağaçları ve tertemiz göğü. Sigara içerken rüzgârın getirdiği köpek havlamalarını ve bazı konuşmalar duyuyorum.</p>
<p>"Prato Çiftliği olmasın?"</p>
<p>Yemyeşildi burada her yer, Talino’nun biçilmiş tarlalarına, kıyıya benzemiyordu. Daha sakin insanlar yaşıyor olmalı burada diye düşünüyordum, Grangia’da olduğu gibi güneş çarpmaz insanı burada. Kuyudan çekilen bir kovanın gıcırtısını duyuyordum, Gisella’yı düşünüyordum, karnım açtı, temiz havayı içime çekiyordum. Evde kiraz kokan su var diye düşünüyordum, susuzluğumu tutarsam hepsini bir dikişte içerim sonra.</p>
<p>Gisella ile evde beni o suyun beklediği düşünceleri arasında mutluydum ve "Talino alçağı! Göründüğün kadar budala değilsin sen!" diyordum.</p>
<p>Çiftlik evinin Ernesto’nun olduğunu kafama takmıştım ve o Bralı Berto’nun dediklerini anımsıyordum. Pratolar’ın jandarmalara tanıklığa gidecek mevsim değil dediklerini söylemişti. Yani Talino beni bir kez daha işletmediyse, Talino’yu ele veren Gisella’dan başkası değildi. Aklı başında biri olmalıydı bu Ernesto, makineden anladığına ve Gisella hoşuna gittiğine göre.</p>
<p>"Gitme oraya, böyle iyisin," diyordu bir ses. "Bir yılan yuvası orası. Anlatılanlardan çıkardığım kadarıyla bu Pratolu Ernesto makine ustasının sen olduğunu çoktan öğrenmiştir ve kafası çalışıyorsa Gisella’dan hoşlandığını da biliyordur."</p>
<p>Ama, avluya girdiğimde, yalnızca bir kadınla karşılaşıyorum, daha ufak tefek bir Adele, oranın Prato Çiftliği olmadığını söylüyor bana ve tam tersine Prato’nun suyun ötesinde olduğunu: Nereden geliyordum?</p>
<p>"Torinolu makine ustası siz misiniz?"</p>
<p>Ondan içecek bir şey isteyince, köpeğe bağırarak beni mutfağa götürüyor. Dışarı bir sürü çocuk fırlıyor.</p>
<p>"Pazartesi yüzde yüz döveriz," diyordum ona ve o küçük gözleriyle bakarak Prato’ya niçin gitmek istediğimi soruyor bana. O zaman bu işin daha önce Prato’nun olduğunu duyduğumu söylüyor ve Prato ile Vinverra arasında bir tartışma olup olmadığını soruyorum ona.</p>
<p>Zoraki gibi gülüyor kadın. "Tartışma her zaman olur."</p>
<p>"Ben yalnızca kendimi ayarlamak için bilmek istiyordum."</p>
<p>İçerken ben kepçenin üstünden ona bakıyordum, o da bana.</p>
<p>"Bu Vinverralar’ı tanımıyorum," diyorum, "ama birçok şey duydum. Kimin sözü geçer o evde?"</p>
<p>"Size ne veriyorlar?"</p>
<p>"Yemek ve yatak... Niçin? Az mı?" diyorum. "Ernesto’ya ne kadar veriyorlardı?"</p>
<p>"Ernesto’nun malı var," diyor kadın, bana acınacak birine bakar gibi bakarak.</p>
<p>"Öyleyse kızları ödemiş olacak ücretini," diyorum o zaman.</p>
<p>"Daha kolay bir şey olamaz."</p>
<p>Ben öyle saf saf gülüyorum. "Evlenmek istediğini sanıyordum..."</p>
<p>"Kim? Ernesto mu? Vinverra bir kızını evlendirirse, bir işçi eksik tutmak için, damadını yanında çalıştırmak ister."</p>
<p>"Ya kızları çekip gitmek isterse?"</p>
<p>Ama kadın susmaya başlamıştı, bir amacım olduğunu anlamıştı çünkü. Bunun üzerine, dönüş yolunu sordum ona ve avludan çıkmadan tarif etti. Kadın, çocuklar ve köpek bir ağacın altında durmuş beni seyrediyorlar ve ben sapsarı eriklerin altında gidiyordum, çok canım çekiyordu, ama üstümdeki gözler yüzünden elimi süremiyordum. Gisella’ya şeftalilerle eriklerin nerede olduğunu sormalıyım ya da onunla birlikte bağa gitmeliyim diye düşünüyordum.</p>
<p>Ağaçların altında yürür ve hendeklerden atlarken, uzaklarda birinin şarkı söylediğini duyuyordum, tepeden gökle toprağın arasına yayılan sesler, rüzgârlı akşamlarda çalan bandoları anımsatıyordu. Bu köyde şarkı söyleyenler olduğunu bilmiyordum; görünürde kimse yoktu; peki, Gisella değilse kim olabilirdi? Sonunda, Grangia Tepesi’nin karşısına çıktığımda, gerçekten koca bir dağ etkisi bıraktı üzerimde. Ne çok bağ, biçilmiş tarla, ağaç vardı tüylü doruğun altında! Evet, insanlar da vardı. Bir haritaya benziyordu.</p>
<p>İhtiyar beni işçi gibi çalıştıracağını sanıyorsa, yanılıyordu. Kızlarından biriyle evlenmeye de gerek yoktu. Gisella, yıkanıp giyinirse Torino’ya uyabilirdi, ama o bile aşırı cahildi. Bilardosu bile olmayan bir köyde tutamazlardı beni. ‘Beni Talino’nun yerine onunla yatırmasını söylemeliyim yaşlı adama,’ diye düşünüyordum. ‘O zaman düşünülebilirdi burada kalmak.’</p>
<p>Gök kapalıydı, bu gece de boğucu olacağa benziyordu.</p>
</body>
</html>