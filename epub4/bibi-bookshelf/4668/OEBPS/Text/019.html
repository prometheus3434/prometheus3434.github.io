<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/balci60.css" rel="stylesheet" type="text/css" />

  <title>13</title>
</head>

<body>
  <h1>13</h1>

  <p>Gür bir erkek sesi Aksyutka'nın ta kulağının dibinde, "Hanımefendi uyuyor mu, yoksa uyanık mı?" diye sordu. Aksyutka iyice kıstığı gözlerini açınca, karşısında konağın yan bölmesinden daha yüksek duran bir karaltı gördü. Bir çığlık atarak hemen geriye döndü, öyle hızlı koşmaya başladı ki, eteği bile arkasından zor yetişiyordu. Bir sıçrayışta konağın sahanlığına, ikinci sıçrayışta hizmetçiler bölmesine geldi: Yabanıl bir çığlıkla kendini yatağa dar attı. Dunyaşa, teyzesi ve öbür hizmetçi kız oldukları yerde donakaldılar. Henüz kendilerine gelmemişlerdi ki, ilkin holde, sonra kapının önünde ağır ağır ilerleyen kararsız ayak sesleri işittiler. Dunyaşa elindeki merhemi yere düşürerek hanımının yanına koştu, ikinci hizmetçi duvarda asılı duran etekliğin arkasına gizlendi. Aralarında en yürekli olan, Dunyaşa'nın teyzesi kapıya arkadan dayanmak istedi, ama o sırada kapı açılarak içeriye yaşlı bir köylü girdi. Bu, kayık gibi geniş çarıklar giymiş olan Dutlov'du. Kızların korkusuna aldırmaksızın gözleriyle duvarda bir aziz resmi aradı, köşede asılı küçük tasvir kutusunu göremediği için fincan dizili dolaba<a id="a19"></a><a href="../Text/notes.html#a58"><span class="t17">{19}</span></a> dönerek istavroz çıkardı. Şapkasını pencerenin önüne koyduktan sonra, koltuğunun altını kaşımak istiyormuş gibi elini gocuğunun içine iyice soktu, oradan çıpa biçiminde, beş yere yanık rengi mühür basılmış bir zarf çıkardı. Dunyaşa'nın teyzesi elini göğsüne götürüp güçlükle konuşarak, "Aman, Semyon Dutlov, ödümü patlattın," dedi. "Bak, zor konuşuyorum, yüreğim ağzıma geldi."</p>

  <p>Eteğin arkasından çıkan ikinci kız, "Böyle paldır küldür içeri girilir mi?" diye söylendi.</p>

  <p>"Hanımefendiyi de telaşlandırdınız. Sormadan etmeden hizmetçiler bölümüne girilir mi? Köylü işte, ne olacak!"</p>

  <p>Dutlov kimseden özür dilemeden hanımefendiyi görmek istediğini söyledi.</p>

  <p>Dunyaşa, bu kaba köylünün davranışına karşılık, "Hanımefendi hasta," diye tersledi onu.</p>

  <p>Bu sırada Aksyutka, kulakları çınlatan çirkin bir sesle gülerek tekrar başını yastıkların arasına soktu. Kahkaha attıkça pembeleşen boynundan, kızaran yanaklarından etinin kopup gitmesinden korkuyormuş gibi, başını oradan bir saat kadar çıkarmadı. Dunyaşa ile teyzesi bu delişmen kıza epeyce çıkıştılar. Koca koca insanların bir köylüden korkmaları Aksyutka'nın çok garibine gitmişti; gülmekten kendini alamıyor, pabuçlu ayakları hop hop oynarken bütün gövdesi titriyordu.</p>

  <p>Dutlov durdu, küçük yaramaza neler olduğunu anlamak ister gibi dik dik baktı, ama bir anlam veremeyince konuşmasını sürdürdü:</p>

  <p>"Demek öyle! Çok üzüldüm. Ne olur, kendisine bir köylünün para dolu bir mektup bulduğunu söyler misiniz?"</p>

  <p>"Ne parası?"</p>

  <p>Dunyaşa durumu hanımına bildirmeden önce mektubun üstündeki adresi okudu, Dutlov'dan, İlyiç'in kentten getirmesi gereken bu parayı nerden, nasıl bulduğunu sordu. Her şeyi öğrendikten sonra, hâlâ gülmeye devam eden haberci kızı zorla hole çıkararak, hanımının yanına gitti. Hanımefendi, Dutlov'u içeri almak istemiyordu. Dunyaşa ise bu konuda fazla bir şey açıklamamıştı. Dutlov ne yapacağını bilemez bir durumdaydı.</p>

  <p>Hanımefendi, "Benim bütün bu olanlara aklım ermiyor. Ne parası, hangi köylü? Şimdi kimseyi göremem. Beni rahat bırakın," demişti.</p>

  <p>Dutlov zarfı elinde evirdi çevirdi.</p>

  <p>"Şimdi ben ne yapacağım? Az para değil ki! Bir daha oku bakalım kızım, burada ne yazıyor?"</p>

  <p>Dunyaşa adresi ona bir daha okudu. Dutlov bir türlü inanamıyordu. Paraların hanımefendiye ait olmayabileceği, ona adresi yanlış okudukları gibi bir kanıya saplanmıştı. Bunun üzerine Dunyaşa bir kez daha okudu. Adam içini çekti, zarfı koynuna soktu, dışarı çıkmak için kapıya yöneldi. Çıkarken de, "Anlaşıldı, bu parayı bekçiye vereceğiz," dedi.</p>

  <p>Zarfın, köylünün koynunda kayboluşunu seyreden Dunyaşa, onu durdurarak, "Dur bakayım," dedi. "Bir kez daha deneyeyim. Mektubu da ver."</p>

  <p>"Semyon Dutlov'un yolda bulduğunu söyleyin."</p>

  <p>"Peki, hadi ver şunu!"</p>

  <p>"İçinde yalnız mektup var sandım. Bir köylüye okuttum, meğer para da varmış."</p>

  <p>"Hadi, ver artık!"</p>

  <p>Değerli zarfından ayrılmak istemeyen Dutlov, durmadan konuşuyordu:</p>

  <p>"Kötü bir şey olmasın diye eve bile uğramadım. Böyle söyleyin. Doğruca buraya geldim."</p>

  <p>Dunyaşa zarfı aldı, ikinci kez hanımının yanına yollandı. Hanımefendi sert bir sesle onu kapıda durdurdu:</p>

  <p>"Ah, gene mi aynı konu, Dunyaşa! Bana bu paralardan söz etme, Tanrı aşkına. Polikuşka'yı gözlerimin önüne getiriyorum da..."</p>

  <p>Dunyaşa diretiyordu:</p>

  <p>"Efendim, köylü parayı kime vereceğini soruyor."</p>

  <p>Hanımefendi zarfı açtı, paraları görür görmez yerinden sıçradı, sonra derin düşüncelere daldı.</p>

  <p>"Uğursuz paralar! Bunlar iki kişinin başını yedi! Hemen al götür!"</p>

  <p>"Dutlov bulmuş, efendim. Gitsin mi, yoksa kendisini görecek misiniz?"</p>

  <p>Dunyaşa ağırdan alıyordu. Biraz daha bekledikten sonra, "Paranın hepsi tamam mı? Eksilmiş mi, hanımcığım?" diye sordu.</p>

  <p>Hanımefendi, Dunyaşa'nın elini yakaladı.</p>

  <p>"Gözüm görmesin bu paraları! Uğursuzdur bunlar. Ona söyle, isterse kendisinin olsun."</p>

  <p>Sonra şaşkın şaşkın duran Dunyaşa'ya baktı.</p>

  <p>Karşısında çocuk varmış gibi gülerek konuşan Dunyaşa, "Bin altı yüz ruble az para değil," dedi.</p>

  <p>Hanımefendi sabırsızlanıyordu:</p>

  <p>"Alsın götürsün, diyorum sana! Ne dediğimi anlamadın mı daha? Bu paralar uğursuz, fazla başımı ağrıtıp durma! Bırak, nasıl bulduysa öyle alıp götürsün. Hadi git, git hadi!"</p>

  <p>Dunyaşa, hizmetçiler bölmesine varınca Dutlov, "Nasıl, tamam mıymış?" diye sordu.</p>

  <p>Zarfı köylüye uzatan Dunyaşa, "Bir kere de kendin say," dedi. "Paraları sana vermemi buyurdu."</p>

  <p>Dutlov, şapkasını koltuğunun altına aldı, iki büklüm eğilerek saymaya başladı. Bir ara evde hesap kutusu<a id="a20"></a><a href="../Text/notes.html#a60"><span class="t17">{20}</span></a> olup olmadığını sordu. Hanımefendinin aklı karıştığı için sayma işini kendisine bıraktığını sanıyordu.</p>

  <p>Dunyaşa öfkelenerek, "Git de evinde say!" dedi. "Senin bunlar, hepsi senin! İstemem, gözüm görmesin, kim getirdiyse ona ver," dedi.</p>

  <p>Dutlov, oturduğu yerden gözlerini Dunyaşa'ya çevirdi. Dunyaşa'nın teyzesi ellerini sallayarak, "Aman Tanrım, başına talih kuşu kondu! Bakın şu işe," diye haykırdı.</p>

  <p>"Şaka yapmıyorsunuz ya, Avdotya Nikolayevna?"</p>

  <p>Bunu söyleyen ikinci hizmetçi kulaklarına inanamıyordu.</p>

  <p>Dunyaşa canının sıkıldığını gizlemeden, "Şimdi şakanın sırası mı?" dedi. "Köylüye vermemi buyurdu. Al hadi paranı, durma buralarda! Dünya bu, kimi güler, kimi ağlar..."</p>

  <p>Teyzesi, "Az değil, bin altı yüz ruble," dedi.</p>

  <p>Dunyaşa, "Daha da fazla," diye karşılık verdi. "Artık Aziz Nikola'ya on kopeklik bir mumu esirgemezsin. Hey, sana ne oluyor, daha anlamadın mı? Yoksulun birine çıksa gene iyiydi, adamın bir sürü parası var."</p>

  <p>En sonunda Dutlov işin şaka olmadığını anladı, saymak için önüne yaydığı banknotları toplayıp zarfa koymaya başladı. Elleri titriyordu, bir yandan da kızların kendisiyle alay edip etmediklerini anlamak için bön bön yüzlerine bakıyordu. Dunyaşa parayı da, köylüyü de küçümsediğini göstermek için, "Vah vah! Zavallı daha kendine gelemedi. Üstelik sevincinden ne yapacağını iyice şaşırdı," dedi. "Ver, şunları zarfına koyuvereyim."</p>

  <p>Dunyaşa zarfı almak için elini uzattı, ama Dutlov vermedi, paraları avcunda topak yaparak şapkasına davrandı.</p>

  <p>"Nasıl, iyi oldu, değil mi?" diye sordu Dunyaşa.</p>

  <p>"Ne diyeyim, bilmem ki..."</p>

  <p>Sözünü bitiremedi. Yalnız elini salladı, gülümsedi. Neredeyse ağlayacaktı. Çıkıp gitti.</p>

  <p>Hanımefendinin odasında çıngırak çaldı.</p>

  <p>"Verdin mi?"</p>

  <p>"Verdim."</p>

  <p>"Ee, memnun oldu mu?"</p>

  <p>"Sevincinden deliye döndü."</p>

  <p>"Ah, çağır onu! Nasıl bulduğunu soracağım. Buraya çağır, ben odadan çıkmak istemiyorum."</p>

  <p>Dunyaşa koşarak çıktı, köylüye holde yetişti. Daha şapkasını bile giymemiş olan köylü, öne eğilerek elindeki keseyi açmayı çalışıyor, para destesini de dişlerinin arasında tutuyordu. Sanki paralar keseye girmedikçe onun olmayacakmış gibi bir his vardı içinde. Dunyaşa onu çağırınca irkildi.</p>

  <p>"Ne var, Avdotya... Avdotya Nikolayevna? Geri mi almak istiyor yoksa? Ne olur, siz bana arka çıkın, söz, size bal getiririm."</p>

  <p>"Çok getirdin! Bilirim..."</p>

  <p>Kapı bir daha açıldı, köylüyü hanımefendinin odasına götürdüler. Tüm neşesi kaçmıştı adamcağızın. Odalardan geçerken sanki tarlada ekinleri çiğnemek istemiyormuş gibi ayaklarını kaldıra kaldıra, çarıklarıyla gürültü etmeden yürüyor, bir yandan da korku içinde, "Geriye dönüp kaçsam mı, ne yapsam! Gitmemek en iyisi!" diye düşünüyordu. Çevresinde gördüklerinden iyice şaşkına dönmüştü. Bir aynanın önünden geçti, birtakım çiçekler, çarıklı ayaklarını kaldıran bir köylü, ufacık gözlü bir efendi resmi, yeşil bir teknecik, sonra beyaz bir şey gördü. Bakın bakın, bu beyaz şey konuşmaya başladı. Meğer hanımefendinin kendisi değil miymiş bu konuşan nesne? Şaşkın şaşkın bakınmaktan başka bir şey yapmıyordu Dutlov. Nerde olduğunu bilmiyor, çevresini sis içinde görüyordu.</p>

  <p>"Dutlov sen misin?"</p>

  <p>"Evet, efendimiz. Elimi bile sürmedim. Çok üzüldüm, efendim. Çabuk gelmek için atı öyle hızlı sürdüm ki!"</p>

  <p>Hanımefendi küçümseyen, ama iyilikçi bir gülümsemeyle, "Şansın varmış, paraların hepsi senin olsun," dedi.</p>

  <p>Köylü gözlerini açmış, bel bel bakıyordu.</p>

  <p>"Senin gibi bir adamın eline geçtiği için kıvançlıyım. Güle güle harca. Ee, sevindin mi bakayım?"</p>

  <p>"Sevinilmez mi! Sevindim, efendim! Sizin için Tanrı'ya dua edeceğim. Çok mutluyum. Tanrım uzun ömürler versin. Ama size karşı görevlerimizi gereği gibi yerine getiremiyoruz biz köleleriniz."</p>

  <p>"Nerde buldun parayı?"</p>

  <p>"Hanımefendimiz için her zaman dürüstlükle çalışmalıyız, yoksa... "</p>

  <p>Dunyaşa, "Efendim, şaşırdı iyice," dedi.</p>

  <p>"Askere gidecek yeğenimi götürmüş, geriye dönüyordum, yolda buldum zarfı. Herhalde Polikey getirirken düşürmüş."</p>

  <p>"Peki, hadi git, kuzum! Memnun oldum."</p>

  <p>"Ben de memnun oldum."</p>

  <p>Köylü odadan çıkarken teşekkür etmediğini, hanımına karşı gerektiği gibi saygılı davranmadığını anımsadı. Hanımefendi ile Dunyaşa arkadan bakıp gülümserlerken, o, ekin tarlasında yürürcesine ayaklarını havaya kaldırıyor, koşmamak için kendini zor tutuyordu. Geriye çağıracaklarmış, durdurup elindekileri alacaklarmış gibi bir duygu içindeydi.</p>

  <p>&nbsp;</p>
</body>
</html>
