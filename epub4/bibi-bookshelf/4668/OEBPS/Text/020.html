<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/balci60.css" rel="stylesheet" type="text/css" />

  <title>14</title>
</head>

<body>
  <h1>14</h1>

  <p>Dutlov açık havaya çıkar çıkmaz yolun kenarındaki küçük ıhlamur ağaçlarının altına gitti, kesesini çıkarmak için kuşağını da çözerek paraları desteleyip saymaya başladı. Ağzından hiç ses çıkmadığı halde, dudakları uzaya yayıla oynayıp duruyordu. Paraları yeniden tomar yapıp kuşağına bağladıktan sonra istavroz çıkardı, sarhoşun sürdüğü araba yalpalaya yalpalaya yürüdü gitti. Kafasına üşüşen koyu düşüncelerden dolayı, karanlığın içinde karşısında bir köylünün durduğunu neden sonra fark etti. Adama seslendi. Bu, elinde sopası, uşakların evleri yöresinde nöbet bekleyen Yefim'di. Yalnızlıktan, can sıkıntısından patlamış olmalıydı. Dutlov'u tanıyarak sevinçle bağırdı:</p>

  <p>"Vay, sen misin Semyon Dayı? Ee, askerleri götürdün, geldin mi?"</p>

  <p>"Götürdük. Burada ne yapıyorsun bakayım?"</p>

  <p>"İlyiç kendini asmış da onu bekliyorum."</p>

  <p>"Ya! Deme! Hani nerde?"</p>

  <p>Yefimka sopasıyla yan bölmenin karanlık çatısını gösterdi.</p>

  <p>"Nah şurada! Tavan katında asılı duruyormuş."</p>

  <p>Dutlov köylünün kolu doğrultusuna baktı, hiçbir şey görmemekle birlikte yüzünü buruşturdu, gözlerini kıstı, başını salladı.</p>

  <p>Yefim, "Arabacı, polisin de geldiğini söyledi," dedi. "Ölüyü indireceklermiş şimdi. Geceleyin korkunç oluyor, be dayı! Yukarıya çıkmamı emretseler bile çıkamam inan ki. Yegor Mihayloviç döve döve öldürse gene çıkamam."</p>

  <p>Dutlov kendi kendine söyleniyordu:</p>

  <p>"Günaha girmiş! Günaha girmiş!"</p>

  <p>"İlgilenmedi," demesinler diye söylüyordu bunları, oysa ağzından neler çıktığını kendi de bilmiyor, bir an önce evine gitmek istiyordu. Fakat Yegor Mihayloviç'in sesi onu durdurdu.</p>

  <p>Kâhya sahanlıktan, "Hey, nöbetçi, gel buraya!" diye bağırdı.</p>

  <p>Yefimka ses verince Kâhya sordu:</p>

  <p>"Yanında duran adam kim?"</p>

  <p>"Dutlov."</p>

  <p>"Semyon, sen de gel, hadi!"</p>

  <p>İkisi sahanlığa yaklaşınca arabacının elindeki fenerin ışığında Yegor Mihayloviç, Dutlov'u göstererek, "İşte, ihtiyar da bizimle gelir," dedi.</p>

  <p>Dutlov bir tuhaf olduysa da, yapılacak başka şey yoktu.</p>

  <p>"Bak Yefımka, en gencimiz sensin. Çatıya, ölünün yanına hemen çıkıver de merdiveni düzelt. Memur Bey görsünler."</p>

  <p>Yan bölmeye yaklaşmak düşüncesinden bile ürperen Yefımka, oraya doğru koşarak gitti. Sertleşmiş çarıkları tahta gibi tok sesler çıkarıyordu.</p>

  <p>Polis bir kibrit çaktı, piposunu yaktı. Kalkıp geldiği yer iki fersah uzaklıktaydı. Sarhoşluğu yüzünden bir süre önce şefinden iyi bir zılgıt yemişti; bundan dolayı son derece gayretliydi. Gecenin onu dememiş gelmiş, gelir gelmez de ölüyü görmek istemişti. Yegor Mihayloviç, Dutlov'dan niçin burada bulunduğunu sordu. Yürürlerken Dutlov, Kâhya'ya bulduğu paradan, hanımefendinin onu kendisine vermesinden söz etti. 'Yegor Mihaliç'ten izin istemeye' geldiğini söyledi. Kâhya zarfı istedi, alıp baktı. Dutlov'un ödü patladı. Polis de zarfı eline aldı, soğuk bir sesle işin ayrıntılarını sordu.</p>

  <p>Dutlov, "Tamam, para elden gitti artık," diye düşündü, özür dilemek üzereydi ki, polis paraları geriye verdi.</p>

  <p>"İşte, çarıklının başına talih kuşu kondu," dedi.</p>

  <p>Yegor Mihayloviç, "Dört ayağının üzerine düştü canım," diye polisi doğruladı. "Yeğenini teslim etmeye götürmüştü, şimdi yerine para verir artık."</p>

  <p>Polis, "Ya," diyerek yürüdü.</p>

  <p>Yegor Mihayloviç sordu:</p>

  <p>"Yeğenini kurtaracak mısın, yoksa ne yapacaksın?"</p>

  <p>"Kurtarabilir miyim, efendim? Parayı ulaştırabilecek miyiz bakalım? Geç kaldık gibime geliyor."</p>

  <p>Yegor Mihayloviç, "Sen bilirsin," dedi.</p>

  <p>Sonra ikisi birden polisin peşine takıldılar.</p>

  <p>Yan bölmeye yaklaştılar, sofada elleri fenerli sarhoş nöbetçiler bekleşiyordu. Dutlov biraz geride kalmıştı. Nöbetçilerin garip, suçlu suçlu duruşları vardı. Kötü bir şey yapmamış olduklarına göre, bu, ağızlarından yayılan votka kokusuyla ilgili olmalıydı. Tümü de suskundu. Polis, "Nerde, hani?" diye sordu.</p>

  <p>Yegor Mihayloviç fısıltıyla, "Şurada," dedi.</p>

  <p>Sonra Yefimka'ya döndü:</p>

  <p>"Hadi, delikanlı, fenerle sen önden yürü!"</p>

  <p>Yefimka yukarda bir tahtayı düzeltmişti, bütün korkusu geçmiş gibiydi; basamakları ikişer üçer atlıyor, her iki yanına bakıp polisin yolunu aydınlatarak, neşeli bir yüzle yukarı çıkıyordu. Polisin arkasında da Yegor Mihayloviç vardı. Onlar çatıya çıkınca Dutlov bir ayağını basamağa koydu, içini çekerek durdu. Bir-iki dakika geçti, tavanda ayak sesleri kesildi. Cesede yaklaşmışlardı anlaşılan, Yefimka aralıktan bağırdı:</p>

  <p>"Dayı, seni çağırıyorlar!"</p>

  <p>Dutlov yukarı çıktı. Fenerin aydınlığında, kirişin arkasında polisin, Yegor Mihayloviç'in yalnız belden yukarısı görünüyordu; onların arkasında başka birinin sırtı vardı. Polikey'di bu. Dutlov kirişin öbür yanına geçti, istavroz çıkarıp durdu.</p>

  <p>Polis, "Döndürün şunu," dedi.</p>

  <p>Kimse yerinden kıpırdamıyordu. Yegor Mihayloviç bağırdı:</p>

  <p>"Yefimka, hadi yiğidim!"</p>

  <p>Yefimka da kirişin öbür yanına geçti, İlyiç'in yüzünü kendilerine doğru çevirdi. Sonra neşeyle bir ölüye, bir büyüklerine bakarak İlyiç'in yanında dimdik durdu. Garip bir yaratığı ya da tutsak pazarında bir cariyeyi seyircilere gösteren biri de böyle, müşterilerin her istediğini yerine getirmek için hazır beklerken, kâh kalabalığa, kâh gösterdiği kıza bakar durur.</p>

  <p>"Bir daha çevir!"</p>

  <p>İlyiç bir daha döndürdü, ölünün elleri usulca sallandı, ayakları kumda süründü.</p>

  <p>"Kaldır, ipten çıkar!"</p>

  <p>Yegor Mihayloviç, polise, "İpi kesmesini emreder misiniz Vasili Boriseviç?" dedi. "Hey, çocuklar, çabuk balta getirin."</p>

  <p>Nöbetçiler ile Dutlov'un ölüye yaklaşmaları için iki kez emir vermek gerekti. Yefimka, İlyiç'e kesilmiş davar gözüyle bakıyordu. Sonunda ipi kesip ölüyü indirdiler, üzerini örttüler. Polis, ertesi gün bir doktor geleceğini söyleyerek herkesi evine gönderdi.</p>

  <p>&nbsp;</p>
</body>
</html>
