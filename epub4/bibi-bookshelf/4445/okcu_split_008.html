<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>okcu</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h1 class="h1baslik" id="calibre_toc_7">ALTINCI KISIM</h1>
				<p class="solbaslik">Baycu Noyan’ın Karin (Erzurum) şehrinde ve Rum ülkesinde yaptığı savaş ve tahribatlar</p>
				<p class="normal">Ermeni takviminin 688. yılında<sup class="calibre3"><a href="okcu_split_087.html#footnote-292-67" id="footnote-292-67-backlink" name="footnote-292-67-backlink">[67]</a></sup> (1239), Moğol kumandanı Baycu Noyan<sup class="calibre3"><a href="okcu_split_088.html#footnote-292-68" id="footnote-292-68-backlink" name="footnote-292-68-backlink">[68]</a></sup>, askerlerini topladı ve muazzam bir orduyla Erzurum şehri<sup class="calibre3"><a href="okcu_split_089.html#footnote-292-69" id="footnote-292-69-backlink" name="footnote-292-69-backlink">[69]</a></sup> üzerine yürüdü. Moğollar şehri iki ay kuşatma altında tuttuktan sonra ele geçirdiler. Zengin ve güzel şehri tahrip ettiler, halkını acımasızca kılıçtan geçirdiler. Yine, şehirdeki bütün manastırları ve muhteşem kiliseleri viraneye çevirdiler. Bunun üzerine, Ermeni ve Gürcü prensleri, şehitnâme, havariyun yazıları ve resullerin amelleri ve Yeni Sion’un inşa ve süslemesi için, güzel ve eşsiz altın yazılı İncil gibi pek çok kitabı alarak doğu diyarına götürüp, manastırları kilise süslemeleriyle ihya ettiler. Ertesi yıl, okçu millet Gürcü ve Ermeni Prensleriyle birlikte yeniden asker topladı ve muazzam bir orduyla<sup class="calibre3"><a href="okcu_split_090.html#footnote-292-70" id="footnote-292-70-backlink" name="footnote-292-70-backlink">[70]</a></sup> Rum ülkesine yürüdü�.</p>
				<p class="normal">Ordunun başında bulunan Baycu Noyan, savaşlarda çok başarılıydı ve karşısına çıkan herkesi bozguna uğratıyordu. Ama bu başarılarının temelinde yatan asıl neden, ön saflarda yer alan ve şiddetli hücumlarla düşmana saldıran Ermeni ve Gürcü prensleriydi<sup class="calibre3"><a href="okcu_split_091.html#footnote-292-71" id="footnote-292-71-backlink" name="footnote-292-71-backlink">[71]</a></sup>. Moğollar, ok ve yaylarıyla onların arkasından geliyordu. </p>
				<p class="normal">Bu şekilde Rum topraklarına giren Moğolları, yüz altmış bin askeriyle Sultan Kiatadin (Gıyaseddin) karşıladı. Büyük Şalue’nin oğlu<sup class="calibre3"><a href="okcu_split_092.html#footnote-292-72" id="footnote-292-72-backlink" name="footnote-292-72-backlink">[72]</a></sup> da uzun zamandan beri Sultan’ın yanında bulunuyordu<sup class="calibre3"><a href="okcu_split_093.html#footnote-292-73" id="footnote-292-73-backlink" name="footnote-292-73-backlink">[73]</a></sup>. Savaş düzeni alındı<sup class="calibre3"><a href="okcu_split_094.html#footnote-292-74" id="footnote-292-74-backlink" name="footnote-292-74-backlink">[74]</a></sup>. Moğol ordusunun sol kanadında yer alan Moğol askerleri Şalue’nin oğluna karşı savaştılar. Muzaffer Ermeni ve Gürcü prensleri ise sağ kanatta Sultan’ın askerlerine karşı savaşıyorlardı. Savaşın kızıştığı bir sırada, cesur ve ünlü Şalueoğlu ardı ardına yaptığı saldırılar sonucunda, Moğolların sol kanadını bozguna uğrattı ve pek çok Moğol askerini de kılıçtan geçirdi. </p>
				<p class="normal">Büyük Vahram’ın oğlu ve Pılu Zakare’nin torunu olan Gag Kalesi senyörü Gürcü prensi Akbuğa<sup class="calibre3"><a href="okcu_split_095.html#footnote-292-75" id="footnote-292-75-backlink" name="footnote-292-75-backlink">[75]</a></sup>, yanında bulunan diğer Ermeni ve Gürcü askeriyle birlikte, Sultan’ın askerlerine karşı kahramanca savaştı. Rum Selçuklu ordusunun sağ kanadını dağıtarak pek çok komutanın da başını uçurdu. Gürcü ve Ermenilerin bu saldırılarını gören Sultan Gıyaseddin Keyhüsrev büyük bir üzüntüye kapılmıştı. Akşam olunca, taraflar savaşmayı bırakarak Erzurum ile Erzınka (Erzincan) arasındaki ovada karşılıklı ordugah kurdular<sup class="calibre3"><a href="okcu_split_096.html#footnote-292-76" id="footnote-292-76-backlink" name="footnote-292-76-backlink">[76]</a></sup>.</p>
				<p class="normal">Ertesi gün, sabah olunca, Moğol, Ermeni ve Gürcü askerleri, Sultan’ın ordusuna karşı yürümek üzere birleştikten sonra, büyük bir süvari kuvvetiyle harekete geçtiler. Ancak Selçuklu ordugahına vardıklarında; çok miktarda erzak ve eşya ile dolu çadırlardan başka bir şey bulamadılar. İçten ve dıştan bir çok kıymetli eşyalarla süslenmiş olan sultan çadırının kapısında leopar, aslan ve kaplan gibi vahşi hayvanların bağlı olduğunu gördüler<sup class="calibre3"><a href="okcu_split_097.html#footnote-292-77" id="footnote-292-77-backlink" name="footnote-292-77-backlink">[77]</a></sup>. Sultan Gıyaseddin Keyhüsrev, Moğollara itaat etmek isteyen emirlerin muhtemel bir ihanetinden çekindiği için, geceleyin bütün ordusuyla birlikte kaçmıştı.</p>
				<p class="normal">Sultan’ın savaşı bırakıp kaçtığını gören Moğollar, bunun bir tuzak olmasından şüphelenerek, çadırları korumaları için bir birlik görevlendirerek, ordunun büyük bölümüyle kaçan Sultan’ı takip etmeye koyuldular. Ancak, Sultan Gıyaseddin çoktan ülkenin iç kısımlarındaki güvenilir bölgelere varmıştı. Bu yüzden Moğollar bu takipten bir sonuç alamadan geri döndüler. Moğollar, Rum Sultanı’nın gerçekten kaçmış olduğunu öğrendiklerinde geri dönmeye karar vermişlerdi. Ordunun bütün erzak ve eşyasını ve korku içinde kaçarken bırakılmış olan güzel renkli büyük çadırları ele geçirdiler. Ertesi gün, büyük bir sevinçle Rum ülkesine hücum ettiler. İlk önce Erzincan’ı ele geçirip oraya bir şıhne (vali) tayin ettikten sonra Kayseri üzerine yürüdüler. Kayseri halkı Moğollara karşı direnmişler ve şehri teslim etmek istememişlerdi. Bu yüzden Moğollar burada birçok insanın kanını döktüler. Bu şehrin Moğollara karşı koymak istemesinin nedeni, şehirde bol miktarda erzak ve ayrıca bir de süvari gücünün bulunmasıydı. Bu nedenle şehri akit ile teslime yanaşmamışlardı. Kurnaz Moğol askerleri, büyük uğraşlar sonunda hile ile şehri ele geçirmeyi başardılar. Şehrin ileri gelenlerini öldürdüler, halkın malını mülkünü yağmaladılar ve çoğunu esir aldılar. İlerleyişlerine devamla Kon (Konya)’yı<sup class="calibre3"><a href="okcu_split_098.html#footnote-292-78" id="footnote-292-78-backlink" name="footnote-292-78-backlink">[78]</a></sup> ve Akhşar’ı<sup class="calibre3"><a href="okcu_split_099.html#footnote-292-79" id="footnote-292-79-backlink" name="footnote-292-79-backlink">[79]</a></sup> da büyük köy ve manastırlarıyla beraber zaptettiler. Sonra, Sivas üzerine yürüyerek kuşatma ile bu şehri de ele geçirdiler. Ancak, bu şehrin halkını kılıçtan geçirmeyerek, sadece mal ve mülklerini yağmalamakla yetindiler. Daha sonra burada nüfus sayımı yaparak, sayılarına göre halkı mal ve tağar vergisi ödemeye mecbur kıldılar. Moğollar, Rum ülkelerine şıhne ve reis tayin ettikten sonra, bu ülkeden aldıkları yüklü bir ganimetle, esirleri de yanlarında olduğu halde doğuya, kendi ülkelerine ve de başkentlerine döndüler. </p>
				</body>
</html>