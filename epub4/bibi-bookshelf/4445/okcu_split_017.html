<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>okcu</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h1 class="h1baslik" id="calibre_toc_16">ONBEŞİNCİ KISIM</h1>
				<p class="solbaslik">Hetum’un Baybars’la müzakerede bulunması. Ermeni Katolikosu Der Hagop. Levon’un esaretten dönüşü. Hetum’un bundan duyduğu sevinç, tahttan feragat etmesi, dünya işlerinden çekilmesi ve ölümü. Gürcistan Kralı David’in ölümü.</p>
				<p class="normal">Ermeni kralı, prenslerle yaptığı görüşmeden sonra, oğlu Levon’dan haber almak, Sultan’ın niyetini anlamak ve oğlunu kurtarabilmesi için ne kadar bir fidye vermesi gerektiğini öğrenmek amacıyla, Mısır Sultanı’na elçiler gönderdi. Mısır Sultanı Fındukhtar, iyi yürekli ve alçak gönüllü bir zattı. Veliaht Levon’a gayet iyi davranmış; gerek günlük ihtiyaçlarının temininde, gerekse diğer konularda ona itina göstermişti. Sultan, Kral Hetum’un elçilerinin geldiğini duyunca, bundan çok memnun oldu ve: “Levon babasına ve krallığına iade edilecektir. Ancak, benim de, Moğolların yanında esir bulunan Sığur adında aziz bir arkadaşım var. Eğer onu Moğollardan siz isterseniz, sizi reddetmezler. Arkadaşımı Moğolların elinden kurtarıp benim yanıma getirin, sonra da Levon’u alıp götürün”, dedi.</p>
				<p class="normal">Ermeni kralı elçilerinin getirdiği haberi öğrenir öğrenmez, derhal birçok hediye ve diğer kıymetli eşyalarla doğuya Abaka Han’ın yanına gitti. Mısırlıların kendisine ve ülkesine yaptıklarını bir bir anlattıktan sonra, Abaka Han’a yanında esir bulunan Sığur’la ilgili talebini iletti. Abaka Han, Kral Hetum’un isteğini kabul etmekle beraber, onu hemen oracıkta kendisine teslim etmedi. Kral Hetum ülkesine geri döndükten sonra, yeğenini tekrar Abaka Han’ın yanına gönderdi. Yeğeni, Allah’ın yardımıyla gidip esir Sığur’u ülkemize getirdi.</p>
				<p class="normal">Bu günlerde, Mısır Sultanı Antak (Antakya) şehri üzerine yürüdü, şehri zaptederek<sup class="calibre3"><a href="okcu_split_166.html#footnote-292-146" id="footnote-292-146-backlink" name="footnote-292-146-backlink">[146]</a></sup> temelinden yıktırdı ve katliam yaptı. Bu sefer sırasında yapılan zulmü tasvir etmek imkansızdır. </p>
				<p class="normal">Kral, Sultan’a haber göndererek Sığur’un getirildiğini bildirdi. Sultan aldığı bu haberden son derece memnun oldu ve birçok hediyelerle birlikte Levon’u geri gönderdi<sup class="calibre3"><a href="okcu_split_167.html#footnote-292-147" id="footnote-292-147-backlink" name="footnote-292-147-backlink">[147]</a></sup>. Ermeniler de aynı şekilde birçok hediye ile birlikte Sığur’u iade ettiler<sup class="calibre3"><a href="okcu_split_168.html#footnote-292-148" id="footnote-292-148-backlink" name="footnote-292-148-backlink">[148]</a></sup>. Baron Levon ülkesine geri dönünce, Kral Hetum, ülkedeki diğer prensler, ruhaniler ve bütün Hıristiyan halkı çok sevindiler.</p>
				<p class="normal">Büyük Ermeni patriğinin ölümünden sonra, Ermeni ülkesi bir yıl boyunca patriksiz kalmıştı. Çünkü kral, oğullarının derdine düştüğü için bu işle ilgilenememişti ve kralın katılımı olmaksızın bu iş halledilemezdi. Bu yüzden, prensler, vardapetler ve piskoposlar, krala müracaat ederek Ermeni ülkesinin patriksiz ve katolikossuz kalmasının uygun olmayacağını söylediler. Bunun üzerine, kral, piskoposların, papazların ve vardapetlerin katılımıyla büyük bir meclis toplamak zorunda kaldı. Toplantıda, tam istediği gibi alim, faziletli, alçak gönüllü ve mükemmel bir vardapet olan Hagop adlı bir zat buldu ve büyük merasimle katolikos olarak takdis ettirip Surp Grigor Lusavoriç’in tahtına oturttu<sup class="calibre3"><a href="okcu_split_169.html#footnote-292-149" id="footnote-292-149-backlink" name="footnote-292-149-backlink">[149]</a></sup>. Hazreti İsa onu, Ekânim-i Selâse’ye tapan milletleri uzun yıllar idare etmek üzere aziz ve afif ve doğru inanç içinde hıfz eylesin.</p>
				<p class="normal">Esaretten kurtulan Baron Levon geri dönünce, dindar ve aziz Kral Hetum derhal kendisini karşılamaya gitti. Daha sonra bütün krallık haklarını oğlu Baron Levon’a tevdi ederek, çok sevdiği manastır hayatına çekildi. Manastır hayatına çekildikten birkaç gün sonra, vücudunda, kendisine çok acı veren bir yara peyda oldu. Vaktini daima oruç ve dua ile geçiren kral, nihayet, ruhaniler silkine girdi ve Makar adını aldı. Aradan az bir zaman geçtikten sonra, Hazreti İsa tarafından taç giymiş dindar ve aziz kral Hetum Allah’a kavuştu<sup class="calibre3"><a href="okcu_split_170.html#footnote-292-150" id="footnote-292-150-backlink" name="footnote-292-150-backlink">[150]</a></sup>. Onu büyük merasimle ve tazimlerle, Dırazark<sup class="calibre3"><a href="okcu_split_171.html#footnote-292-151" id="footnote-292-151-backlink" name="footnote-292-151-backlink">[151]</a></sup> denilen meşhur manastıra defnettiler. Cenâb-ı Hak, ruhunu aziz krallarla beraber yüceltsin veya aynı taç ile taçlandırsın. Onu, azizlerin mekânı olan semavi meskenlere nail eylesin.</p>
				<p class="normal">Dindar Ermeni kralının ölümünden sonra, zannımca aynı ayın içinde, Gürcistan kralı David de öldü. İki kral, sağlıklarında çok sevilmiş ve güzellikleriyle tanınmış kimselerdi. Onlar, semavi kralımız Hazreti İsa’nın huzurunda dahi böyle olsunlar.</p>
				</body>
</html>