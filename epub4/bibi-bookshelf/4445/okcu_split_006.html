<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>okcu</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h1 class="h1baslik" id="calibre_toc_5">DÖRDÜNCÜ KISIM</h1>
				<p class="solbaslik">Kuyruklu yıldız, Moğolların yeni bir saldırısı. İstila edilen ülkelerin tahribinden vazgeçmeleri. Ele geçirilen ülkelerin reisler arasında paylaşılması.</p>
				<p class="normal">Bu sırada bir kuyruklu yıldız birkaç gün göründü, sonra gözden kayboldu. Aynı günlerde güneş de günün altıncı saatinden dokuzuncu saatine kadar tutuldu.</p>
				<p class="normal">Yukarıda adları geçen üç reis, Gürcü ve Ağuvan ülkelerini ele geçirdikten sonra, bereketli toprağı ve güzel havası dolayısıyla otların yaz kış yeşil kaldığı Muğan ülkesine döndüler; burada bir süre kaldıktan sonra, Gürcistan ve Ağuvank Hıristiyanlarının ortadan kaldırılmaları veya esir edilmelerini hiçe sayarak tekrar Hıristiyanlara karşı yürümeye karar verdiler. </p>
				<p class="normal">Moğollar, meşhur Şımeağa Kayası’nı<sup class="calibre3"><a href="okcu_split_069.html#footnote-292-49" id="footnote-292-49-backlink" name="footnote-292-49-backlink">[49]</a></sup> zapt edip buradaki binlerce insanı kılıçtan geçirdiler ve sayısız çocuk esir aldılar. Ancak hâlâ doymamışlardı. Gürcistan’a yeni bir saldırı daha düzenlemek ve bu ülkeyi tamamen tahrip edip, tarihten silmek niyetindeydiler. </p>
				<p class="normal">Ancak sonsuz kudret sahibi olan Allah, kendisine güvenen ve ibadet edenleri ihmal etmez. Böylece, Allah Moğolların bu haksız arzularına engel oldu ve üç reisten ikisinin canını aldı.</p>
				<p class="normal">Bu reislerin ne tasarlamış olduklarını kısaca anlatayım: Akşam <span class="ideitalik">khurultay</span> yani meclis kurdular ve zapt edilen ülkelere tekrar giderek, bütün halkı kılıçtan geçirmeye karar verdiler. Bu üçü birden değil, sadece ikisi razı olmuştu. Çarma, Allah’ın emriyle, iyi niyetler besleyerek: “Memlekette yapılan bunca tahribat ve katliâm yeter. Bu ülke varlığını sürdürdüğü takdirde (halk) toprağı işleyebilir, bağ ve tarlalarından elde ettiği ürünün yarısını bize verir, yarısıyla da kendi geçinir” dedi.</p>
				<p class="normal">Reisler böylesine düşüncelere dalmışken akşam oldu, <span class="ideitalik">kurultay </span>dağıldı, kendileri de yatmaya gittiler. Sabah olunca, kötü niyetli iki reis ölü olarak bulundu. Ülkenin imar ve barış içinde huzurlu bir yaşam sürmesini istemiş olan Çarma adlı diğer reis ise sağ kalmıştı.</p>
				<p class="normal">Bunun üzerine, Çarma olaya şahit olanlarla beraber, büyük reisleri olan Cengiz Han’ın huzuruna çıktı ve diğer reis arkadaşlarıyla yaptıkları konuşmaları, planlarını, onların aynı gece içinde öldüklerini, kendisinin ise sağ kaldığını anlattı<sup class="calibre3"><a href="okcu_split_070.html#footnote-292-50" id="footnote-292-50-backlink" name="footnote-292-50-backlink">[50]</a></sup>.</p>
				<p class="normal">Cengiz Han anlatılanları duyunca hayretler içinde kalarak Çarma’ya: “O reislerin düşüncesine Allah razı olmadı; onlar bu yüzden aniden öldüler. Sen ise, hayırlı düşüncelerin için sağ kaldın. Zira Allah’ın iradesi, ülkeyi ele geçirmek ve refah içerisinde yaşatmak, imar etmek, halkın bize itaat etmesine ve <span class="ideitalik">tızğu</span>, mal ve <span class="ideitalik">tağar</span> ve <span class="ideitalik">ğıpçur</span> vermesiyle ilgili isteklerimizi bildirmek, emirlerimize uymayan ve vergi vermeyenleri ise, bunu duyan ve görenlerin korkarak aynı şekilde davranmamaları için öldürmek ve ülkelerini de tahrip etmektir” dedi.</p>
				<p class="normal">Cengiz Han bunları söyledikten sonra, Çarma’ya, gidip sayesinde ölümden kurtulduğu iyi fikirlerini tatbik etmesini emretti. Ayltana Hatun<sup class="calibre3"><a href="okcu_split_071.html#footnote-292-51" id="footnote-292-51-backlink" name="footnote-292-51-backlink">[51]</a></sup> ismindeki yumuşak huylu karısını Çarma’ya verdi ve ona ayrıca Çarma Han ünvanını da verdi. Bundan sonra, Çarma Han, Cengiz Han’ın hayırsever ve sevimli karısı Ayltana Hatun’u alarak, yanına yüz on reis almış olduğu halde, Moğolların kışlağı olan Muğan’a gelerek oraya yerleşti.</p>
				<p class="normal">Daha sonra, Çarma Han’ın emriyle <span class="ideitalik">kurultay</span> ve büyük meclis kuruldu. Bu yüz on reis, ülkeleri aralarında paylaştılar. Bu reisler, ülkeyi üç kısma ayırdıktan sonra bir kısmı kuzeye, diğer bir kısmı güneye doğru, bir kısmı da, hâlâ ellerinde tuttukları ülkenin iç taraflarına gittiler.</p>
				<p class="normal">Ülkenin iç taraflarına doğru giden reislerin isimleri şunlardır: Han’ın arkadaşı Asutu Noyan (metinde Nuin<sup class="calibre3"><a href="okcu_split_072.html#footnote-292-52" id="footnote-292-52-backlink" name="footnote-292-52-backlink">[52]</a></sup>), Han unvanını alan Çağatay<sup class="calibre3"><a href="okcu_split_073.html#footnote-292-53" id="footnote-292-53-backlink" name="footnote-292-53-backlink">[53]</a></sup>, sonra Sanitay<sup class="calibre3"><a href="okcu_split_074.html#footnote-292-54" id="footnote-292-54-backlink" name="footnote-292-54-backlink">[54]</a></sup>, diğer küçük Çağatay, bütün askerin başına getirilen Baycu<sup class="calibre3"><a href="okcu_split_075.html#footnote-292-55" id="footnote-292-55-backlink" name="footnote-292-55-backlink">[55]</a></sup> Noyan, Asar Noyan<sup class="calibre3"><a href="okcu_split_076.html#footnote-292-56" id="footnote-292-56-backlink" name="footnote-292-56-backlink">[56]</a></sup>, Khocay<sup class="calibre3"><a href="okcu_split_077.html#footnote-292-57" id="footnote-292-57-backlink" name="footnote-292-57-backlink">[57]</a></sup> Noyan, Khurumçi<sup class="calibre3"><a href="okcu_split_078.html#footnote-292-58" id="footnote-292-58-backlink" name="footnote-292-58-backlink">[58]</a></sup> Noyan, Khunan<sup class="calibre3"><a href="okcu_split_079.html#footnote-292-59" id="footnote-292-59-backlink" name="footnote-292-59-backlink">[59]</a></sup> Noyan, Tenal<sup class="calibre3"><a href="okcu_split_080.html#footnote-292-60" id="footnote-292-60-backlink" name="footnote-292-60-backlink">[60]</a></sup> Noyan ve Engurek (metinde Angurag)<sup class="calibre3"><a href="okcu_split_081.html#footnote-292-61" id="footnote-292-61-backlink" name="footnote-292-61-backlink">[61]</a></sup> Noyan<sup class="calibre3"><a href="okcu_split_082.html#footnote-292-62" id="footnote-292-62-backlink" name="footnote-292-62-backlink">[62]</a></sup>.</p>
				<p class="normal">Bu on üç reis de, Gürcü ve Ağuvan ülkelerini dağ ve ovaları da dahil olmak üzere aralarında paylaştılar. Çarma Han’ın büyük mekanı da, önce tahrip edilip daha sonra yeniden imar edilen Gantsag (Gence) şehrine nakledildi.</p>
				</body>
</html>