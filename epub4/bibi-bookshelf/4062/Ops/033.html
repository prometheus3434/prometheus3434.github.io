<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.6.1"/>
<link rel="stylesheet" type="text/css" href="style.css"/>
<title>Dolambaçlı Yollar</title>
</head>
<body>
<h2 class="h21"><a id="a53"></a>Dolambaçlı Yollar</h2>
<p class="p8">GEORGES uzun süre uyumuştu; tren ansızın durdu. Georges gözlerini açtı; bir sürü insan biniyordu trene. Onun perdeleri kapatılmış kompartımanı ise boş kaldı. Son anda, kalktığında gelen bir çift, yer olup olmadığını sordu. Georges, kibar kibar yana çekildi. Adam ona çarptı ve özür dilemedi. Terbiyeli ve kültürlü maymunlardan oluşma toplumda, karşılaştığı her kabalıktan zevk alan Georges, hayretle adama baktı. Onun bakışlarını yanlış yorumlayan kadın, oturur oturmaz özür dileyerek kocasının kör olduğunu söyledi. &ldquo;Bunu kestiremezdim,&rdquo; diye karşılık verdi Georges, &ldquo;çünkü hareketleri şaşılacak denli kendinden emin. Doktorum ve bugüne değin gözleri görmeyen çok hastam oldu.&rdquo; Adam eğilip selam verdi. Uzun boylu ve zayıftı. &ldquo;Ona bir şeyler okursam, rahatsız eder mi sizi?&rdquo; diye sordu karısı. Yüzündeki uysal kendini adamıştık ifadesinin çekici bir yanı vardı; yalnızca gözleri görmeyen kocası için yaşamaktaydı büyük bir olasılıkla. &ldquo;Rica ederim, rahatsızlık ne demek! Ama daha sonra uyuyacak olursam, lütfen sıkıldım sanmayın!&rdquo; Georges&rsquo;un özlemini çektiği kabalık yerine, kibar konuşmalar birbirini izlemekteydi. Kadın, el çantasından bir roman çıkarıp derinden gelen ve biraz önceki konuşmalardan hoşlandığını belli eden bir ifadeyle okumaya başladı.</p>
<p class="p8">Şimdi Peter&rsquo;in de görünüşü, bu kör adam gibi olmalıydı; kaskatı ve acı dolu. Neydi acaba Peter&rsquo;in dingin ruhunun sarsılmasına yol açan? Yalnız ve dertsiz bir yaşam sürmekteydi; insanlarla ilişki kurmazdı. Duyarlı kişilerin dünyanın hali karşısında zaman zaman içine düştükleri bunalımlar, onun açısından söz konusu olmazdı; Peter&rsquo;in dünyası, kitaplığından ibaretti. Belleği olağanüstüydü. Beyni onunki kadar güçlü olmayanlar, aşırı okumak yüzünden yıkıma uğrayabilirlerdi; Peter&rsquo;in ise okuduğu ve belleğine yerleştirdiği her hece, bir sonraki karşısında bağımsızlığını korurdu. Kişiliğiyle, oyuncu kavramının tam karşıtını simgelemekteydi; yalnızca o, yalnızca kendisi vardı. Başkaları karşısında bölünecek yerde, dış görünüşleriyle algıladığı başkalarını değerlendirmek için ölçüt olarak kendisini kullanırdı; kendi kendisini de salt dışardan ve kafasının aracılığıyla tanımaktaydı. Bundan ötürü, yalnız bir insanın yıllar boyu Doğu uygarlıkları ile uğraşmasının zorunlu olarak beraberinde getireceği çok büyük tehlikelerden kaçınabilmişti. Peter, Lao Tse&rsquo;ye ve tüm Hintlilere karşı güvenlik altındaydı. Katı ve gerçekçi tutumu yüzünden, ahlâk felsefesiyle uğraşan filozoflara eğilimi vardı. Kendi Konfüçyüs&rsquo;ünü nerede olsa bulurdu. Onun gibi, neredeyse cinsellikten yoksun bir canlıyı bunalıma götüren ne olabilirdi?</p>
<p class="p8">&ldquo;Beni yine intihara sürüklüyorsun!&rdquo; Georges, romanı yarım kulakla dinlemekteydi; okumakta olan ses, hoş geliyordu kulağına; değişik tonlarını algılayabiliyordu; ama roman kahramanının bu budalaca tümcesine yüksek sesle gülmekten kendini alamadı, öfkeli bir ses: &ldquo;Eğer kör olsaydınız gülmezdiniz, bayım!&rdquo; diyerek onu azarladı. Kör adamdı konuşan; ağzını ilk açışında kaba konuşmuştu, &ldquo;özür dilerim,&rdquo; dedi Georges, &ldquo;ama ben aşkın bu türüne inanmıyorum.&rdquo; &ldquo;Anlayamıyorsanız, ciddi bir insanın zevk almasını engellemeyin! Ben aşkın ne olduğunu sizden çok daha iyi bilirim. Körüm ben. Bu soru sizi hiç ilgilendirmez!&rdquo; Georges: &ldquo;Beni yanlış anladınız,&rdquo; diye konuşmaya başladı. Adamın körlüğünden ötürü acı çektiğini algılamıştı ve ona yardım etmek istiyordu. O sırada gözü kadına takıldı; kadın heyecanla elini kolunu sallıyordu; parmağını dudaklarına götürüyor, ellerini kavuşamıyor, Tanrı aşkına susmasını işaret ediyordu; Georges sustu. Kadın, dudak hareketleriyle teşekkür etti. Kör adam, kolunu kaldırmıştı. Niyeti neydi? Kendini savunmak mı, yoksa karşısındakine saldırmak mı? Kolunu aşağı indirip &ldquo;Devam et!&rdquo; buyruğunu verdi. Kadın okumaya başladı; sesi titriyordu. Korku muydu bu titremenin nedeni? Yoksa böyle duyarlı bir insanla karşılaşmaktan duyduğu sevinç mi?</p>
<p class="p8">Körlük. Karanlık ve çok eski bir anı, bir ses perdesinin ardından gitgide daha büyüyüp belirginleşerek doğruldu. Bir oda. Onun yanında da bir başka oda. Küçük bir yatak vardı bu odada. İçinde, yüzü kıpkırmızı olan küçük bir erkek çocuk yatıyordu. Korkuyordu. Yabancı bir ses; &ldquo;Kör oldum! Kör oldum!&rdquo; diye hıçkırıyor, &ldquo;okumak istiyorum!&rdquo; diye yineleyerek sürekli ağlıyordu. Anne, odanın içinde dolanıp duruyordu. Kapıdan, sesin bağırmakta olduğu yan odaya geçiyordu. O oda karanlıktı; burası ise aydınlıktı. &ldquo;Bağıran kim?&rdquo; diye sormak istiyordu çocuk. Ama korkuyordu. Sorarsa, sesin sahibi gelir ve bir çakıyla dilini keser diye korkuyordu. Bunun üzerine şarkı söylemeye başladı; bildiği tüm şarkıları söyledikten sonra, baştan başladı. Yüksek sesle, avaz avaz bağırarak söylüyor, kendi sesinin yüksekliğinden başı çatlayacak gibi oluyordu. &ldquo;Kıpkırmızıyım ben,&rdquo; diye söylüyordu. Kapı açıldı. &ldquo;Susacak mısın sen!&rdquo; dedi anne, &ldquo;Ateşin var. Ne oluyorsun?&rdquo; O sırada yan odadaki korkunç ses inleyip: &ldquo;Ben kör oldum! Ben körüm artık!&rdquo; diye bağırdı. Küçük Georg yataktan düştü ve ağlayarak annesine doğru emekledi. Annesinin dizlerine sarıldı. &ldquo;Ne oldu, neyin var, söylesene?&rdquo; &ldquo;Adam! O adam!&rdquo; &ldquo;Adam nerede?&rdquo; &ldquo;Karanlık odada bir adam bağırıyor! Bir adam var orada!&rdquo; &ldquo;O odadaki Peter, senin kardeşin Peter.&rdquo; &ldquo;Hayır, hayır!&rdquo; küçük Georg, ter ter tepiniyordu, &ldquo;Bırak o adamı yalnız başına, benim yanımda kal!&rdquo; &ldquo;Ama Georg, benim akıllı yavrum, bağıran Peter. Senin gibi, o da kabakulak. Bu yüzden gözleri görmüyor şimdi ve biraz ağlıyor. Yarın yine sağlığına kavuşacak. Gel, görmek ister misin onu?&rdquo; &ldquo;Hayır! Hayır!&rdquo; direniyordu çocuk. &ldquo;Peter ama, başka bir Peter bu,&rdquo; diye düşünüyordu Georg, annesi odada kaldığı sürece hafiften ağladı. Annesi öteki odadaki &ldquo;adamın&rdquo; yanına gider gitmez yorganın altına saklandı. Sesi duyduğu zamanlar ise yine yüksek sesle ağlamaya koyuldu. Uzun süren bir ağlama oldu bu, daha önce hiç bu denli ağlamamıştı. Görüntü, gözyaşlarıyla bulandı.</p>
<p class="p8">Georg, Peter&rsquo;in şimdi de aynı şeyden korktuğunu anlamıştı: Kardeşi, kör olmaktan korkuyordu! Belki kötüydü gözlerinin durumu. Belki zaman zaman okumayı bırakmak zorunda kalıyordu. Peter&rsquo;e bundan daha büyük acı verecek bir şey düşünülebilir miydi? Günlük çalışma planının dışına çıkacak bir saat, onu yabancı düşüncelere götürmeye yeterliydi. Kendi kendisine ilişkin olan her şey, Peter&rsquo;e yabancıydı. Kafası seçme olguları, haberleri, görüşleri tarttığı ve birbirine bağladığı sürece, yalnızlığının yararlı olduğundan kuşku duymazdı. Gerçekten yalnız kalması, başka deyişle kendi kendisiyle baş başa kalması ise hiçbir zaman söz konusu değildi. Zaten bilginin özelliği budur: o, aynı anda olabildiğince çok konuya eğilebilmek için yalnız yaşar. Sanki o koşullarda tek bir konuyla bile baş başa kaldığında, gerçekten kendi olabilirmiş gibi! Büyük bir olasılıkla Peter&rsquo;in gözleri yorulmuştu. Kim bilir, belki çalışırken ışığı yeterli değildi! Belki de alışkanlığını ve doktorlara karşı olan küçümseme duygusunu yenip bir doktora gitmiş, doktor da gözlerini kesinlikle koruması ve dinlenmesi gerektiğini söylemişti. Günlerce sürecek bu tür bir dinlenme, Peter&rsquo;i yıkabilirdi. Hasta gözlerinin yerine kulaklarını kullanıp, müziğe ve insanlara kulak verecek yerde (insan sesinin çeşitli tonlarından daha zengin bir şey, düşünülebilir miydi?), hiç kuşkusuz kitaplarının önünde geziniyor, gözlerinin iyi niyetinden kuşkuya düşüyor, onlara yalvarıyor, sövüp sayıyordu; büyük bir dehşetle, çocukluğundaki o bir günlük körlüğünü anımsamış, bir kez daha ve uzunca bir süre için kör olabileceği korkusuyla titremiş, kendinden geçmiş, çaresiz kalmış, düşünülebilecek en haşin ve gururlu insan olduğu için de, komşularından, tanıdıklarından ya da başkaca birinden yardım istemezden önce kardeşini çağırmıştı. Onu bu körlükten kurtaracağım, diye karar verdi Georg. Bugüne dek hiçbir tedaviyi bu denli kolay bulmamıştım. Yapmam gereken üç şey var: Peter&rsquo;in gözlerini iyice muayene etmek, evindeki aydınlatma durumunu gözden geçirmek, sonra da &mdash;ortada korkmak için gerçekten neden yoksa&mdash; kardeşini korkularının yersizliğine inandıracak dikkatli ve sevecen bir konuşma yapmak.</p>
<p class="p8">Kendisiyle kaba biçimde konuşmuş olan kör adama sevecenlikle bakıp, varlığından ötürü ona içinden teşekkür etti. Telgrafı doğru yorumlayabilmiş olmasını bu adama borçluydu. Duyarlı bir insan açısından her karşılaşma, duyguların ve anıların uyanmasına yol açtığından, yararlı ya da zararlı olur. Tutkusuz insanlar ise gezici kalıplardan farksızdırlar, ne dolabilirler, ne de taşabilirler; donmuş kaleler gibi yeryüzünde gezinir dururlar. Neden hareket ederler? Onları harekete geçiren, ne olur? Birer hayvan olarak dolaşıp durmaları, salt rastlantıdır; gerçekte bitkilerden ayrılır yanları yoktur. Başları kesilse bile yaşamlarını sürdürebilirler, çünkü kökleri vardır. Salt bitkilere uygun düşen Stoa felsefesi, hayvanlara karşı bir ihanettir. Onun için hayvan olmaya bakalım! Kökleri olan, koparıp atsın onları! Georg, trenin kendisini neden bu denli hızla götürdüğünü bilmekten mutluluk duyuyordu. Bir kör gibi, hiç düşünmeden binmişti trene. Sonra bir kör gibi çocukluğunu düşlemişti. Trene bir kör adam binince, lokomotif de yönünü bulmuş, bir körün iyileşmesine götüren yolda ilerlemeye başlamıştı. Çünkü bir ruh doktoru açısından, Peter&rsquo;in gerçekten kör olmasıyla, yalnızca körleşmekten korkması arasında bir ayrım yoktu. Bu noktada uyuyabilirdi artık. Hayvanlar, eğilimlerini en uç noktaya değin götürdükten sonra, bu sivri ucu kırıverirlerdi. En sevdikleri şey, hızlarının uğradığı değişimlerdi. Doyana dek yerler, yorulana dek de sevişirlerdi. Dinlenmelerini uyku düzeyine çıkarırlardı. Çok geçmeden Georg da uykuya daldı.</p>
<p class="p8">Kitap okuyan kadın satırlar arasında dolaşırken, Georg&rsquo;un başını dayamış olduğu güzel ellerini belli belirsiz okşadı. Georg&rsquo;un onun sesine kulak verdiğini düşünüyordu. Bazı sözcükleri özellikle vurguluyordu; ne denli mutsuz olduğunu Georg anlasın istiyordu. Bu yolculuğu asla unutmayacaktı; biraz sonra inmek zorundaydı. Kitabı bir anı olarak burada bırakacaktı; bütün istediği, Georg&rsquo;un bir kez bakmasıydı. İlk istasyonda indi. Kocasını önünde yürütüyordu; başka zamanlar kendisi önden giderdi. Kapıya vardığında, soluğunu tuttu. Arkasını dönmeksizin &mdash;kocası, onun hareket etmesine kızardı çünkü&mdash; ve her şeyi göze alarak; &ldquo;Hoşça kalın!&rdquo; dedi. Yıllardır içinde saklamaklaydı bu tonda bir konuşmayı. Georg, karşılık veremedi. Kadın mutluydu. Sessiz sessiz ağlayarak ve kendi güzelliğinden hafif esrikleşmiş durumda, kör adamın trenden inmesine yardım etti. Kendini zorlayarak, Georg&rsquo;un kompartımanına, sezgilerinin Georg&rsquo;u baktırttığı pencereye bakmadı. Baksaydı, Georg&rsquo;un gözündeki yaşları görebilirdi; utanıyordu. Roman, Georg&rsquo;un yanındaydı. Georg uyuyordu.</p>
<p class="p8">Sabah olduğunda yıkandı. Akşam ise gittiği yere varmıştı. Çok lüks olmayan bir otele indi. Gazetelerde ve geri kalan herkesin zararına ısrarla piyasaya sürülen bir düzine bilim adamı arasında yer aldığından, daha büyük bir otele indiği takdirde çevrede heyecan uyandırabilirdi. Kardeşini gece vakti rahatsız etmemek için, ziyaretini ertesi güne erteledi. Sabırsızlığın verdiği tedirginlikten kurtulmak için operaya gitti. Mozart&rsquo;ta emin ellerdeydi.</p>
<p class="p8">Gece düşünde iki horoz gördü. Büyüğü kırmızı ve zayıf, daha küçük olanı ise bakımlı ve kurnazdı. Dövüşmeleri uzun sürdü; insana düşünmeyi unutturacak denli heyecanlı bir dövüştü. Görüyorsunuz ya, dedi izleyicilerden biri, insanlar ne hale geliyor burada! İnsanlar mı, diye öttü küçük horoz. Ne İnsanı? Bizler horozuz. Dövüş horozları. Alay etmeyin bizimle! İzleyici geri çekildi. Giderek küçüldü. Ansızın onun da yalnızca bir horoz olduğunu gördüler. Ama korkak bir horoz, dedi büyüğü, artık kalkma zamanı geldi. Küçük horoz razı oldu. Dövüşü kazanmıştı; uçup gitti. Kırmızı horoz orada kaldı. Giderek büyüdü. Rengi de giderek daha parlıyordu. İnsanın gözlerini acıtıyordu. Bu sırada gözler açıldı. Pencerede dev bir güneş vardı.</p>
<p class="p8">Georg acele hazırlandı ve bir saatin içinde Ehrlich Caddesi 24 numaradaki binanın önüne geldi. Neredeyse soylu bir görünümü vardı yapının; karakterini yitirmişti. Georg dördüncü kata çıkıp zili çaldı. Kapıyı yaşlı bir kadın açtı. Üstünde kolalı, mavi bir etek vardı; sırıtıyordu. Georg neredeyse bir tuhaflık mı var, diye kendi üstüne başına bakacaktı; ama kendini tutup sordu:</p>
<p class="p8">&mdash; Kardeşim evde mi?</p>
<p class="p8">Kadın hemen sırıtmayı bıraktı, gözlerini karşısındakine dikip:</p>
<p class="p8">&mdash; Rica ederim, burada kardeş mardeş yok, dedi.</p>
<p class="p8">&mdash; Adım, Profesör Georges Kien. Kardeşim Dr. Peter Kien&rsquo;i arıyorum. Sekiz yıl önce burada oturuyordu. Taşınmışsa, yeni adresini burada kimden öğrenebileceğimi söyleyebilirsiniz belki.</p>
<p class="p8">&mdash; Hiçbir şey söylemesem daha iyi.</p>
<p class="p8">&mdash; Ama ta Paris&rsquo;ten geliyorum. En azından burada oturup oturmadığını söylersiniz herhalde!</p>
<p class="p8">&mdash; Rica ederim, halinize şükretmelisiniz!</p>
<p class="p8">&mdash; Neden şükredecekmişim?</p>
<p class="p8">&mdash; Herkes aptal değildir.</p>
<p class="p8">&mdash; Hiç kuşkusuz.</p>
<p class="p8">&mdash; İstense, neler anlatılabilir.</p>
<p class="p8">&mdash; Kardeşim hasta mı acaba?</p>
<p class="p8">&mdash; Ama ne kardeş! Utanmalısınız öyle bir kardeşiniz olduğu için!</p>
<p class="p8">&mdash; O halde söyleyin bir şey biliyorsanız!</p>
<p class="p8">&mdash; Söylemekle ne geçecek elime?</p>
<p class="p8">Georg, bozuk para çantasından bir madeni para çıkardı, kadının kolunu yakaladı, parayı kendiliğinden açılıveren avucuna tatlı bir ifadeyle bastırdı. Kadın yine sırıtmaya başlamıştı.</p>
<p class="p8">&mdash; Şimdi kardeşim hakkında bildiklerinizi söyleyeceksiniz, değil mi?</p>
<p class="p8">&mdash; Herkes söyleyebilir.</p>
<p class="p8">&mdash; Peki?</p>
<p class="p8">&mdash; İnsan ansızın ölebilir. Biraz daha, lütfen!</p>
<p class="p8">Kadın omuzlarını kaldırmıştı. Georg bir madeni para daha çıkardı, kadın da öteki elini uzattı. Georg, kadının eline değecek yerde, parayı yukardan avucuna bıraktı. Kadın:</p>
<p class="p8">&mdash; O halde ben gidebilirim, diyerek Georg&rsquo;un yüzüne kötü kötü baktı.</p>
<p class="p8">&mdash; Kardeşim hakkında ne biliyorsunuz?</p>
<p class="p8">&mdash; Aradan sekiz yıldan çok geçti. Ama önceki gün her şey ortaya çıktı.</p>
<p class="p8">Peter, sekiz yıldan bu yana hiçbir şey yazmamıştı. Telgraf ise önceki gün gelmişti. Kadın bir şeyler biliyor olmalıydı. Georg, kadın daha çabuk anlatsın diye: </p>
<p class="p8">&mdash; Peki siz ne yaptınız, diye sordu.</p>
<p class="p8">&mdash; Polise gittik. Dürüst bir kadın bu durumda hemen polise gider.</p>
<p class="p8">&mdash; Tabii, tabii Kardeşime yaptığınız yardımlardan ötürü çok teşekkür ederim.</p>
<p class="p8">&mdash; Polisler çok şaşırdılar.</p>
<p class="p8">&mdash; Peki ne yaptı kardeşim?</p>
<p class="p8">Georg, kafası biraz karışık olan kardeşinin, geri zekâlı polislere gözündeki rahatsızlığı anlatırkenki halini gözünde canlandırmaya çalışıyordu.</p>
<p class="p8">&mdash; Hırsızlık yaptı! Yürek diye bir şey yok ki adamda!</p>
<p class="p8">&mdash; Hırsızlık mı yaptı?</p>
<p class="p8">&mdash; Öldürdü kadını! Ama benim suçum ne bunda? İlk karısıydı. İkinci karısı ise benim. Parçalan sakladı. Kitapların arkasında yeterince yer vardı. Hep hırsız derdim. Ama önceki gün katil olduğu ortaya çıktı. Ben de rezil oldum. Nasıl bu denli aptal olabilmişim! Hep söylerim, insanlar bu denli aptal olmamalı diye. Ama ne yaparsınız, insanlar böyle. Ne çok kitap, diye düşünürdüm hep. Sonra ne yapar bu insan altıyla yedi arasında? Cesetleri kesip biçiyormuş, ne yapacak? Parçaları oraya buraya taşımış da, kimse farkına varmadı. Hesap cüzdanını da çaldı. Benim elimde avucumda tek kuruş var mı? Açlıktan ölebilirdim. Bana sahip olmak da istedi. Ben ikinci karısıyım. Boşanacağım. Ama önce kesenin ağzını açmalı! Bundan sekiz yıl önce deliğe tıkılmalıydı! Şimdi aşağıda kapalı. Ben kapadım onu! Göz göre göre kendimi öldürtemem!</p>
<p class="p8">Kadın ağlayarak kapıyı adamın yüzüne kapattı. Peter bir katildi. Okul arkadaşlarından hep dayak yiyen sessiz, zayıf Peter. Merdivenler sallanıyordu. Tavan başına yıkılmak üzereydi. Son derece titiz ve temiz bir adam olan Georg, yere düşen şapkasını kaldırmadı. Evlenmişti Peter. Bunu bilen yoktu. Şimdiki, ikinci karısıydı, 50&rsquo;nin üstünde, çirkin, geri zekâlı, adi, doğru dürüst konuşamayan bir kadın ve önceki gün kardeşinin saldırısından kurtulmuştu. İlk karısını parçalamıştı. Sevdiği kitaplarını parçaları saklamak için kullanmıştı. Peter ve hakikat. Bari önceden yalan söyleseydi! Tüm çocukluğu ve gençliği boyunca durmadan yalan söyleyen bir insan olsaydı! Demek Georg bunun için çağrılmıştı. Telgraf ya karısı, ya da polis tarafından çekilmişti. Peter&rsquo;in cinsellikten yoksun olduğu da bir masaldı. Bütün masallar gibi güzel, hiçbir temele dayanmayan, budalaca bir masal. Georg, şehvet uğruna katil olan birinin kardeşi. Bütün gazetelerde iri başlıklar. Yaşayan en büyük Sinolog! Doğu Asya&rsquo;yı en iyi bilen uzman! İkili bir yaşam sürmüştü! Akıl hastaları kliniğinin başkanlığından çekilmek. Başarısızlık. Boşanmak. Yerine bir asistanının geçmesi. Ya hastalar, evet, ya hastalar! Onlara acı çektirecekler şimdi, iyileştirmeye çalışacaklar! Tam sekiz yüz hasta! Georg&rsquo;u seviyorlardı, onsuz yapamazlardı, onları bırakmazdı, başkanlıktan çekilmesi olanaksızdı. Hastalar her yanından çekiyorlardı, gidemezsin, gidersen biz de geliriz, burada kal, çok yalnızız, ötekiler bizim dilimizden anlamıyorlar, sen bizi dinliyorsun, anlıyorsun, bize gülüyorsun; hastaları ender bulunan, güzel kuşlardı. Her birinin vatanı bir başka yerdeydi, hiçbiri ötekini anlamıyordu, birbirlerine sövüp sayıyorlardı da, bunun bile farkına varmıyorlardı, Georg onların uğruna yaşıyordu, onları bırakmayacaktı, kalacaktı. Peter&rsquo;in sorunu bir çözüme bağlanmalıydı. Başına gelen felaket, dayanılmayacak bir felaket değildi. O, Çin yazısı uğruna yaşıyordu, Georg ise insanlar uğruna. Bir akıl hastanesine kapatılmalıydı Peter. Çok uzun süre kendini her şeyden yoksun kılmıştı. Sonra ilk karısıyla evlenince, aklı bulanmıştı. Bu denli ani bir değişikliğe nasıl dayanabilirdi? Polis kardeşini verirdi herhalde. Belki onu Paris&rsquo;e götürmeyi de başarırdı. Cezai ehliyetinin bulunmadığı kanıtlanabilirdi. Georg kliniğinin başından kesinlikle çekilmeyecekti.</p>
<p class="p8">Tam tersine, öne doğru bir adım attı, şapkasını yerden kaldırıp tozunu silkti ve kibar, ama kararlı bir tutumla kapıya vurdu. Şapkasını eline alır almaz yine kendinden emin, dünyanın durumuna alışkın doktor kişiliğine kavuşmuştu. &ldquo;Sayın bayan!&rdquo; diye yalan söyledi, &ldquo;Sayın bayan!&rdquo; Genç bir âşık gibi, yalvarırcasına ve kendisine de gülünç gelen bir coşkuyla yineledi bu iki sözcüğü; sanki kendi oynadığı sahnenin önündeki salondan kendini izler gibiydi. İçerden kadının hazırlandığını duydu. Belki küçük bir aynası vardır, diye düşündü, belki pudra sürüyordur ve beni dinleyecektir. Kadın kapıyı açıp sırıttı. &ldquo;Sizden bazı bilgiler isteyecektim!&rdquo; Kadının uğradığı düş kırıklığını algıladı. Kadın, aşk dolu sözlerin sürmesini ya da en azından bir kez daha sayın bayan denmesini beklemişti; ağzı açık kaldı, bakışları da sertleşmişti.</p>
<p class="p8">&ldquo;Bütün bildiğim katil olduğu, o kadar.&rdquo;</p>
<p class="p8">Vahşi hayvan sesini andıran bir ses: &ldquo;Sus!&rdquo; diye böğürdü, önce iki yumruk göründü, yumrukları iri, kızıl bir kafa izledi. &ldquo;İnanmayın bu karının söylediklerine! Boş sözler hepsi! Benim evimde katil falan bulunmaz! Ben söz sahibi olduğum sürece bulunmaz! Bana dört kanarya borçlanmıştı, kardeşi sizseniz şunu söyleyeyim ki, hepsi de çok değerli kuşlardı, özel olarak yetiştirilmişlerdi. Ama karşılığında para verdi. Hem iyi para verdi. Hemen dün gece. Belki bugün, patenti bana ait olan deliği artık açarım baksın diye. Görmeyin, delikten bakmaya bayılıyor. Görmek ister misiniz? Yemek veriliyor kendisine. Ne isterse. Onu ben kapattım. Bu karıdan korkuyordu. Tat alamıyordu. Zaten böylesinden kimse hoşlanmaz. Şu haline baksanıza! Kardeşinizi ne hale getirdi, bir bilseniz! Canına okudu. Kardeşiniz, bu kadının kendisi için var olmadığını söylüyor. Kadını görmektense, kendini kör etmeyi yeğliyor. Haklı da. Böylesine ancak karı döküntüsü denir! Kardeşiniz onunla evlenmeseydi, her şey yolunda gidecekti, kardeşinizin kafasına da bir şey olmayacaktı!&rdquo; Kadın konuşmak istedi, ama adam böğrüne bir dirsek indirip kadını evin içine itti.</p>
<p class="p8">&mdash; Siz kimsiniz, diye sordu Georg.</p>
<p class="p8">&mdash; Karşınızda, kardeşinizin en iyi dostu var. Adım Benedikt Pfaff, öteki adıyla Kızıl Kedi, emekli memur! Bu binaya ben bakıyorum. Yasalara da her zaman kılı kılma uyarım. Siz kimsiniz? Yani mesleğiniz nedir?</p>
<p class="p8">Georg, kardeşini görmek istedi. Tüm cinayetler, korkular, yeryüzünün tüm kötülükleri buhar olup uçmuştu. Kapıcıdan hoşlanmıştı. Adamın başı ona bu sabah gördüğü güneşi anımsatıyordu. Kaba saba, ama insanın içini açan, uygar kentlerde ve evlerde eşine artık çok ender rastlanılan, vahşi güçte bir adamdı. Merdivenler sarsılıyordu. Atlas, dünyayı taşıyacak yerde, yerden yere vurmaktaydı. İri baldırları döşemeleri eziyordu. Pabuçları ve ayakları sanki taştandı. Duvarlar, sözcüklerinin yankısıyla sarsılıyordu. Apartmanda yaşayanlar, bu adama nasıl dayanabiliyorlar, diye düşündü Georg. Kadının geri zekâlı olduğunu hemen anlayamadığı için kendinden biraz utandı. Oysa özellikle söylediği tümcelerin ilkel yapısı yüzünden, kadının söylediği aptalca şeylerin doğruluğuna inanmıştı. Suçu yolculuğun, onu her günkü düşüncelerinden uzaklaştırmış olan Mozart&rsquo;ın ve akıl hastası bir kapıcı karısıyla değil, hasta bir kardeşle karşılaşmayı beklemiş olmasının üstüne attı. Çok ciddi bir adam olan Peter&rsquo;in bu tuhaf yaşlı kadının tuzağına düşmüş olmasını anlayışla karşılıyordu. Kendisine hiç kuşkusuz kadın yüzünden telgraf çekmiş olan kardeşinin körlüğüne ve deneyimsizliğine güldü; zararın giderilmesinin bu denli kolay oluşundan ötürü de sevinç duydu. Kapıcıya sorduğu bir soruya aldığı yanıt, düşüncelerini destekler nitelikteydi; kadın yıllarca Peter&rsquo;in ev işlerini görmüş, başlangıçtaki bu işlevinden daha saygın bir konuma gelebilmek için yararlanmıştı. Georg, kendisini bir cinayetin yol açabileceği dertlerden esirgemiş olan kardeşine karşı sevgiyle doluydu. Aldığı yalın telgrafın yalın bir anlamı vardı. Kim bilir, belki yarın trene atlayabilir, öbür gün de yine kliniğinin koğuşlarında gezinebilirdi!</p>
<p class="p8">Aşağıda, apartmanın girişinde Atlas, bir kapının önünde durdu, cebinden bir anahtar çıkarıp kapıyı açtı. &ldquo;Ben önden gideceğim,&rdquo; diye fısıldayarak, iri bir parmağı dudaklarına götürdü. Georg, kapıcının içerde: &ldquo;Sayın profesör, sevgili dostum!&rdquo; dediğini duydu. &ldquo;Sana bir ziyaretçi getiriyorum! Karşılığında ne vereceksin bana?&rdquo; Georg içeri girdi, kapıyı kapattı ve karşılaştığı odanın çıplaklığı karşısında şaşırdı. Pencere, tahtalarla kapatılmıştı, çok hafif bir ışık, bir yatakla bir dolabı aydınlatmaktaydı, herhangi bir şeyi doğru dürüst seçebilmek olanaksızdı. Georg, algıladığı bayat yemek kokusu yüzünden elinde olmaksızın burnunu tuttu. Peter neredeydi? Hayvan kafesindekileri andıran bir hışırtı duyuldu. Georg, elini duvara doğru uzattı. Yanılmamıştı, duvar elinin uzandığı uzaklıklaydı; odanın darlığı gerçekten korkunçtu. &ldquo;Pencereyi açsanıza!&rdquo; dedi yüksek sesle. Atlas&rsquo;ın sesi: &ldquo;Hayır, olmaz!&rdquo; diye karşılık verdi. Demek ki Peter&rsquo;in derdi, yalnızca kadın değildi, gözlerinden de hastaydı; odasının karanlık oluşunun anlamı buydu. Peki ama neredeydi? &ldquo;Burada! Burada işte!&rdquo; Atlas, kafese tıkılmış bir aslan gibi kükrüyordu, &ldquo;Patenti bana ait olan buluşun önünde diz çökmüş!&rdquo; Georg, duvar boyunca iki adım altı ve bir şeye takıldı. Peter miydi bu? Eğilince, bir insan iskeletine dokundu. İskeleti kaldırdı; kollarındaki insan titriyordu; esinti mi vardı yoksa? Ama hayır, her yer kapalıydı; tam o sırada can çekişen birinin, ya da konuşan bir ölünün her türlü ifadeden yoksun, bitkin sesi duyuldu:</p>
<p class="p8">&mdash; Kim o?</p>
<p class="p8">&mdash; Ben, Georg, kardeşin Georg, beni duymuyor musun, Peter?</p>
<p class="p8">&mdash; Georg mu? Şimdi sese bir canlılık gelmişti.</p>
<p class="p8">&mdash; Evet, Georg; seni görmek istedim, seni görmek için geldim. Paris&rsquo;ten geliyorum.</p>
<p class="p8">&mdash; Gerçekten sen misin?</p>
<p class="p8">&mdash; Neden inanmıyorsun benim olduğuma?</p>
<p class="p8">&mdash; İyi göremiyorum. Burası çok karanlık.</p>
<p class="p8">&mdash; Ben seni tanıdım, zayıflığından tamdım.</p>
<p class="p8">Ansızın buyruk veren kararlı ve sert bir ses duyuldu. Georg, biraz ürkmüştü:</p>
<p class="p8">&mdash; Odadan çıkın, Pfaff!</p>
<p class="p8">&mdash; Ne?</p>
<p class="p8">&mdash; Rica ederim yalnız bırakın bizi, diye ekledi Georg.</p>
<p class="p8">&mdash; Derhal çıkın buradan, diye emir verdi Peter, eski Peter.</p>
<p class="p8">Pfaff odadan çıkıp gitti. Yeni gelen bey, çok kibardı, bir yerin başkanı gibi görünüyordu, öyleydi de büyük bir olasılıkla. Küstahlığından ötürü profesöre haddini bildirme işini daha sonra da yapabilirdi. Ama bir avans almak üzere, çıkarken kapıyı çarptı; başkana olan saygısından ötürü kilitlemedi.</p>
<p class="p8">Georg, Peter&rsquo;i yatağa yatırdı; kardeşi, artık Georg&rsquo;un kollarında olmadığını fark etmedi bile. Georg pencereye gidip tahtaları kaldırmaya çalıştı.</p>
<p class="p8">&mdash; Biraz sonra yine kapatırım, dedi. Ama şimdi temiz hava almalısın. Gözlerin acırsa, bir süre kapalı tut.</p>
<p class="p8">&mdash; Gözlerim acımıyor.</p>
<p class="p8">&mdash; O halde neden dinlendiriyorsun? Çok okuduğunu, bundan ötürü de bir süre karanlıkta dinlenmek istediğini sandım.</p>
<p class="p8">&mdash; Tahtalar pencereye daha dün akşam takıldı.</p>
<p class="p8">&mdash; Sen mi bu denli sıkı çaktın? Yerinden oynatabilmem, neredeyse olanaksız. Bu denli güçlü olduğunu hiç düşünmemiştim,</p>
<p class="p8">&mdash; O tahtaları kapıcı olacak o paralı asker taktı.</p>
<p class="p8">&mdash; Paralı asker mi?</p>
<p class="p8">&mdash; Parayla satın alınabilen, kaba saba bir herif.</p>
<p class="p8">&mdash; Bana şirin gözüktü. Hele çevrendeki öteki insanlarla karşılaştırıldığında!</p>
<p class="p8">&mdash; Eskiden bana da öyle gözükürdü.</p>
<p class="p8">&mdash; Sana ne yaptı ki?</p>
<p class="p8">&mdash; Terbiyesizlik ediyor, sen diyor bana.</p>
<p class="p8">&mdash; Sanırım dostun olduğunu göstermek için böyle yapıyor. Herhalde uzun süredir bu küçük odada değilsin?</p>
<p class="p8">&mdash; Önceki gün öğlen vaktinden beri.</p>
<p class="p8">&mdash; O zamandan bu yana bir düzelme oldu mu? Gözlerinde demek istiyorum. Umarım beraberinde kitap getirmemişsindir!</p>
<p class="p8">&mdash; Kitaplarını yukarda. Küçük el kitaplığım ise çalındı.</p>
<p class="p8">&mdash; Çok büyük şans! Yoksa burada da okumaya kalkışırdın. Bu ise gözlerin için zehir etkisi yaratırdı. Sanırım şimdi sen de gözlerinin geleceğinden kaygılısın. Eskiden hiç aldırmazdın gözlerine. Bu yüzden de onları olabildiğince kötüye kullandın.</p>
<p class="p8">&mdash; Benim gözlerim sapasağlam.</p>
<p class="p8">&mdash; Emin misin? Hiçbir şikâyetin yok mu?</p>
<p class="p8">&mdash; Hayır.</p>
<p class="p8">Sonunda tahtalar sökülmüştü. Oda parlak bir ışıkla doldu. Pencereden içeriye tertemiz hava giriyordu. Georg derin ve rahat bir soluk aldı. O ana dek muayene iyi gitmişti. Peter&rsquo;in hesaplı sorulara verdiği karşılıklar doğru, ciddi ve her zaman olduğu gibi biraz tersti. Bütün kötülük, yalnızca ve yalnızca kadındaydı; Peter, kadına yönelik bir sözü duymazlıktan gelmişti. Gözlerinden korkmuyordu; gözlerinin durumu konusunda üst üste sorularla karşılaşınca, haklı olarak öfkelenmişti. Georg dönüp arkasına baktı. Duvarda içi boş iki kuş kafesi asılıydı. Yatak çarşaflarının üstünde kırmızı lekeler vardı. Köşedeki lavabonun içindeki kirli su da kırmızı parıltılar saçıyordu. Peter, parmaklarından anlaşılabildiğinden de daha zayıftı. Yanaklarında iki derin çizgi vardı. Yüzü yıllar önce olduğundan daha uzun, zayıf ve sert ifadeli görünüyordu. Alnında, sanki gözleri hep ardına dek açık duruyormuş gibi, dört çok belirgin kırışık vardı. Dudak diye bir şey görünmüyordu; yalnızca tedirgin bir çizgi, dudakların yerini belli etmekteydi. Açık mavi gözlerinin bakışları, hep Georg&rsquo;un üzerindeydi; gözlerin kendisi umursamazmış gibi bir ifade takınmaya çalışırken, göz uçlarından merak ve kuşku okunuyordu. Peter sol kolunu arkasına saklamıştı.</p>
<p class="p8">&mdash; Elinde ne var?</p>
<p class="p8">Georg, kardeşinin kolunu arkasından çekince, elinin kan içinde bir beze sanlı olduğunu gördü.</p>
<p class="p8">&mdash; Yaralandım.</p>
<p class="p8">&mdash; Nasıl oldu bu?</p>
<p class="p8">&mdash; Yemek yerken bıçak ansızın kayıp serçe parmağıma saplandı. Parmağımın üst bölümünü yitirdim.</p>
<p class="p8">&mdash; Çok kuvvetle saplamış olmalısın bıçağı!</p>
<p class="p8">&mdash; Parmağımın bir bölümü aşağı sarkmıştı. Artık kurtarılamaz diye düşünerek ve hepsinin acısından bir defada kurtulmak için kestim.</p>
<p class="p8">&mdash; Seni bu denli korkulan ne oldu?</p>
<p class="p8">&mdash; Ne olduğunu biliyorsun.</p>
<p class="p8">&mdash; Nereden bileyim, Peter?</p>
<p class="p8">&mdash; Kapıcı anlatmıştır.</p>
<p class="p8">&mdash; Tuhaf, ama tek sözcük söylemedi bana.</p>
<p class="p8">&mdash; Bütün suç onda. Kanarya beslediğini bilmiyordum. Kim bilir neden, kafesleri yatağın altına saklamış. Bütün bir öğleden sonra ve onu izleyen bütün bir gün, burada çıt yoktu. Sonra dün, akşam yemeği sırasında, tam elimi keserken, korkunç bir gürültü koptu. Duyduğum korku yüzünden de parmağımdan oldum. Çalışırken ne denli sessizliği gereksindiğimi bilirsin. Ama ben de o iğrenç heriften öcümü aldım. Böyle kaba şakalardan hoşlanıyor. Kafesleri bilerek yatağın altına saklamış olduğuna inanıyorum. Yoksa duvarda, şimdi asılı oldukları yerde bırakabilirdi.</p>
<p class="p8">&mdash; Öcünü nasıl aldın?</p>
<p class="p8">&mdash; Kuşları serbest bıraktım. Duyduğum acı karşısında, hafif kalan bir öç aslında. Kuşlar dışarı çıkınca, büyük bir olasılıkla ölmüştür. Kapıcı da öfkesinden pencereme bu tahtaları çaktı. Ayrıca kuşların parasını kendisine ödedim. Kuşlara paha biçilemeyeceğini, onları yetiştirmesinin uzun yıllar almış olduğunu ileri sürdü. Yalan söylediği kuşkusuz. Kanaryaların emirle ötüp emirle sustuklarını bir yerde okudun mu hiç?</p>
<p class="p8">&mdash; Hayır.</p>
<p class="p8">&mdash; Böyle diyerek fiyatlarını artırmak istedi. İnsan, yalnızca kadınların kocalarının paralarına göz diktiğini düşünür. Oysa bu, büyük bir yanılgı. Kuşların karşılığını nasıl ödediğimi görüyorsun.</p>
<p class="p8">Georg yakınlardaki bir eczaneye koşup tentürdiyot, sargı bezi ve Peter&rsquo;e güç verebilecek bir şeyler aldı. Yara tehlikesizdi; ama zaten zayıf bir insan olan kardeşinin bunca kan yitirmiş olması, Georg&rsquo;a korku veriyordu. Yaranın hemen dün sarılmış olması gerekirdi. Kapıcı canavarın biriydi, yalnızca kuşlarını düşünüyordu. Peter&rsquo;in anlattıkları, inanılır gibi geliyordu. Buna karşın, anlatılanların ayrıntılarının da doğru olup olmadığını suçludan sormak, zorunluydu. En iyisi hemen yukarı, daireye çıkmak ve kapıcının gerek dünkü, gerekse daha önceki olaylara ilişkin olarak anlatacaklarını dinlemekti. Georg, bunu yapacağına hiç memnun değildi. Bugün ikinci kez bir insan hakkında yanılıyordu. Bir ruh doktoru olarak kazandığı başarılardan ötürü kendini insan sarrafı sayıyordu, böyle saymakta da haklıydı. Kızıl saçlı adam, yalnızca güçlü değil, aynı zamanda hileci ve tehlikeliydi. Yatağın altına sakladığı kuşlarla yaptığı şaka, kendini en iyi dostu diye tanıttığı Peter&rsquo;i aslında ne denli umursamadığını gösteriyordu. Pencereye tahtalar çakıp hastayı ışıkları ve havadan yoksun bırakmayı içi götürebilmişti. Yarayla hiç ilgilenmemişti. Georg onunla tanıştığında söylediği ilk tümcelerden biri de, kardeşinin ona borçlu olduğu dört kanaryanın parasını ödediği, hem de iyi para verdiği olmuştu. Tek düşündüğü paraydı. Büyük bir olasılıkla kadınla işbirliği içerisindeydi. Yukarda, dairede kadının yanında kalıyordu. Kadın, adamın kaba dirsek vuruşuna ve daha da kaba sövüp saymalarına ses çıkarmamış, dahası biraz öfkelenmişse, biraz da bu davranışlardan hoşlanmıştı. Demek ki kapıcının sevgilisiydi. Georg, bunların hiçbirini anlayamamıştı. Peter&rsquo;in cinayet suçundan arınması karşısında duyduğu sevinç, işte bu denli büyük olmuştu. Şimdi yine utanıyordu kendinden; sezgi gücünü evde unutup gelmiş gibiydi. Ne kadar gülünçtü böyle bir kadına inanmış oluşu! Ya bir paralı askere &mdash;Peter&rsquo;in koyduğu ad, çok yerindeydi&mdash; bu denli yakınlık göstermiş oluşu, aptallık değil de neydi? Adam hiç kuşkusuz yüzüne sırıtacaktı, onu alt etmişti çünkü. İki dolandırıcının da sırıtmalarında şaşılacak bir yan yoktu, elde ellikleri kazançlardan ve Peter&rsquo;i yenilgiye uğratmış olduklarından emindiler. Evin ve kitaplığın kendilerine, Peter&rsquo;in de aşağıdaki delikte kalacağına kesin gözüyle bakıyorlardı. Kadın, kapıyı açtığında Georg&rsquo;u sırıtarak selamlamıştı.</p>
<p class="p8">Georg, kapıcıya gitmezden önce Peter&rsquo;in yarasını sarmaya karar verdi. Yara, dinleyeceği açıklamalardan daha önemliydi. Nasılsa yeni bir şey öğrenecek değildi. Daha sonra kardeşinin yanından ayrılmak için rahatlıkla bir bahane bulabilirdi.</p>
<p class="p8">&nbsp;</p>
</body>
</html>