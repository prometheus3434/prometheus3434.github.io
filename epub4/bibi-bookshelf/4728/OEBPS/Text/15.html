<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>15.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x15.html" xml:lang="tr-TR">
    <div class="Basic-Text-Frame">
      <p class="anabaslik-1" id="toc_marker-10">Ayaklanma<br />
      Kasım 1918 – Ocak 1919</p>

      <p class="resim-1"><span class="char-style-override-7"><img alt="3.png" class="image" height="20" src="../Images/3_fmt9.jpeg" width="39" /></span></p>

      <p class="arabaslik-sol-kucuk-1">Artık çok sürmez</p>

      <p class="paragraf-1">Rosa Luxemburg 12 Eylül 1918’de Sophie Liebknecht’e yazdığı bir mektupta “Doğu ve Batı hakkında herhalde aşağı yukarı aynı veya benzer şeyler düşünüyor ve hissediyoruz” diye yazdı. “Görünen o ki, insan mantığı hâkim olana değin, meselelerin karmaşıklığı en olanak dışı sınırları bile zorlamak niyetinde.”<span class="dip-1"><a class="footnote-link" href="#footnote-225-1" id="footnote-225-1-backlink">1</a></span>Kendisini oyalamak için botanik üzerine kitaplar ve 16. ve 17. yüzyıl Alman edebiyatından parçalar okuyor, fakat çoğunlukla <span class="char-style-override-2">Rus Devrimi</span> ile <span class="char-style-override-2">Savaş, Ulusal Sorun ve Devrim</span> başlıklı çalışmalarına ve başka metinlere yoğunlaşıyordu; çünkü özgür olur olmaz derhal faaliyete geçebilmek için sağlam bir temel yaratmak gayretindeydi. Ayrıca bu haftalar içerisinde I. ve II. Enternasyonal’in tarihi üzerine şimdiye değin yayınlanmamış ve sayısız karalama, ekleme, işaret ve kenar notları içeren bir taslak da oluştu. Kısmen kurşunkalemle, kısmen de mürekkeple üç ayrı türde kâğıda yazılmış olan metin, toplam 32 A5 sayfası uzunluğunda. İlk sayfanın üstünde şu tür notlar alınmış: “Entern. ve Tarihi 1. 1864. 2. 1889. <span class="char-style-override-11">1 Mayıs kutlaması, Kurumlar</span>… <span class="char-style-override-11">Barış</span>. ‘Savaştan sonra’ <span class="char-style-override-11">Parti kongresi</span>.”<span class="dip-1"><a class="footnote-link" href="#footnote-225-2" id="footnote-225-2-backlink">2</a></span></p>

      <p class="paragraf-1">Çalışmada Rosa Luxemburg’un zaman zaman üstü kapalı dile getirilmiş düşünceleri, her iki Enternasyonal’in yola koyuluşu ve çöküşü arasında yaşanan çatışmalara, savaş sonunda emperyalist güçlerin takındığı tavra, Rus devrimi ve olası bir Avrupa devrimine karşı gösterilen direncin çeşitli tezahürlerine duyduğu öfkeyi yansıtıyor. Bir çözüme ulaşmamış uluslararası sorunların en önemli üçünün ulusal sorun, sömürgelerin geleceği ve demokrasi yaklaşımları olduğunu belirtiyor; endişe içerisinde kapitalist toplumun savaştan sonraki kaosun üstesinden gelemeyeceği öngörüsünde bulunuyor ve felaketin bertaraf edilmesine yönelik önerilerini madde madde sıralıyordu: “1. Ekonomik sorun. Korkunç miktarda üretim aracı savaşta yok edildi: Demir ve çelik, her türlü hammadde, bakır, motor ve gemiler, dev bir ekim alanı ve çayırlar, hem de en verimli bölgelerde. Avrupa işçilerinin vasıflı ve teknik eğitimli ana gövdesi, onlarca yıllık kültürün ürünü, katledildi –aynen yeni nesil, bir sonraki nesil gibi. Geriye kalanlar büyük ölçüde sakatlanmış durumda. Yani işgücü kökten çöküntüye uğradı. Köy işletmeleri her yerde bakımsız ve harap durumda. İlk önce şunlar yaşanacak: Eğitimli işgücü yokluğu, hammadde sıkıntısı ve aynı zamanda hem hammadde yokluğu hem de savaş endüstrisinin tasfiyesi nedeniyle, savaştan akın akın dönen kitleler için işsizlik. Korkunç bir genel ekonomik kriz ve dünya çapında açlık, doğrudan tehditler. Ayrıca: Halk sağlığının ürkütücü bir düzeyde bozulması, ölüm oranlarında artış, nüfusun hızla gerilemesi, fiziksel bozukluklar, salgın hastalıklar.” Sayfanın sol tarafına şu not alınmış: “Eskiden her savaştan sonra ekonomik kalkınma başlardı. Bu kez durum farklı!” Metin şöyle devam ediyor: “Kapitalist anarşi bu durumla baş edemez. Kısa süre içerisinde anarşiye ve genel çöküşe götürür. ‘Devlet ekonomisi’ savaşta şu biçimlerde sahne aldı: 1. Olağanüstü halin süreklileştirilmesi. 2. Klasik olarak, karaborsa ve gıda vurguncuları için yeşerme ortamı. 3. Kitlelerin açlığa terk edilmesi. Toplumu ancak özel mülkiyetle, kâr hırsıyla ve ‘ulusal’ sınırlarla engellenmemiş, geniş kapsamlı ve radikal toplumsal önlemler kurtarabilir.</p>

      <p class="paragraf-1">Şimdiye kadar kullanılmamış tarım arazilerinin değerlendirilmesi, büyük toprak mülkiyetine son verilerek tarımsal verimliliğin en üst aşamaya çıkartılması, çalışabilecek nüfustan üretimde yararlanılması, büyük özel ormanların, av alanlarının ve aile, kilise ve manastır topraklarının kamusal kullanıma devredilmesi. Uygun sağlık koşulları sağlanarak kadın işgücünden faydalanılması ve savaştan geriye kalan erkeklerin azalan çalışma kapasitesi göz önünde bulundurularak çalışma koşullarının derhal ve kapsamlı bir şekilde yeniden düzenlenmesi. Şehirlerin yeniden inşasını ve şehir ile tarımın birleştirilmesini gerektiren bir iskân reformu! Salgın tehdidi karşısında sağlığın devletleştirilmesi! Lüks üretime ve silah üretimine son verilmesi.</p>

      <p class="paragraf-1">2. Mali sorun. Tüm devletler eşi benzeri görülmemiş bir borç yüküyle savaştan çıkıyor –hem galip hem mağluplar, hem savaşa katılanlar hem tarafsız kalanlar. Kapitalist devlet, mali sermaye ve silah sermayesinin, banka sermayesinin elinde. Almanya’da yerli, Fransa ve İngiltere’de yabancı sermayenin. Bu borç yükü ne olacak? Kitlelerin vergilendirilmesi? Yapamazlar. Sermayenin vergilendirilmesi? Kapitalist devlet buna hiçbir zaman kalkışamaz. İngiltere’de kısmen, fakat buna karşılık Hindistan’la vs. telafi edilir. Bu kamu borcu bugünden itibaren tüm gelirleri yiyip bitirecek. Peki, ekonominin yeniden inşası? Tam da en büyük sorumluluğun devlete düştüğü bir sırada. Ayrıca savaş kötürümlerinin, dul ve yetimlerin bakımı! Tazminatların iptal edilmesi, devletlerin varlığını sürdürebilmesi için birinci önkoşul, fakat özellikle bu çıkış yolu imkânsız.</p>

      <p class="paragraf-1">3. Ulusal sorunlar. Hukukun yeniden tesis edilmesi hangi yıl başladı? 1871 ile mi? Fakat Polonya bu durumda 1772 yılına dayanıyor! İrlanda’da durum ne? Veya Hindistan? Filipinler? Çin’de kiralanan topraklar? Cezayir ve Tunus? Sömürgeler sorununun tümü? Ayrıca: Uluslar birbirleriyle nasıl barıştırılacak? Çin ve İran’a ne olacak, rahat bırakılacaklar mı? Ve Birleşik Devletler’deki <span class="char-style-override-11">siyahlar</span>?</p>

      <p class="paragraf-1">4. Barış sorunu, silahsızlanma. Silah sanayi sermayesi savaşta en büyük sermaye grubu oldu. Savaşta boşa harcanan tüm zenginlik orada birikti! İngiltere ve Amerika, militarizmlerini daha yeni oluşturdu. Japonya tedarikçi olarak çok büyüdü. Militarizmin tekniği ‘küçük işletmeler’le bağdaşmıyor. Üretimde ‘biraz anarşi’ ne kadar mümkünse (mümkün değilse), ‘biraz militarizm’ de o kadar mümkün (mümkün değil). Aynı silah endüstrisi sermayesi şimdi (doğrudan ve bankalar aracılığıyla) devletin baş alacaklısı. Militarizm politik olarak da artık koz niteliğinde, özellikle Birleşik Devletler’de, Wilson’un evinde. Türkiye’nin paylaşımı. Alman sömürgelerinin paylaşımı. Japonya’nın tazmini. Güç dengelerinin önemli oranda kayması. Yeni rakipler: İngiltere ve Amerika. İngiltere, Amerika ve Japonya.</p>

      <p class="paragraf-1">Tüm bunlardan tek bir çıkış yolu var: Sosyalizm!</p>

      <p class="paragraf-1">Aynı bir toprak kayması gibi, durdurulması imkânsız; bir kaya parçası, peşinden diğerini sürüklüyor. Eski Avrupa temellerinden sarsılıp kendi içine çöküyor ve onunla birlikte eski burjuva dünyası da. Geriye enkazdan başka hiçbir şey kalamaz ve bu enkazın içinden sosyalist toplumdan başka hiçbir şey çıkamaz.</p>

      <p class="paragraf-1">Doğu, batı ve kuzey sarsılıyor, imparatorluklar parçalanıyor, tahtlar un ufak oluyor…”</p>

      <p class="paragraf-1">“Barış sorunu” üzerine yine aşağılayıcı ve alaycı bir tavırla şu notları alıyordu: “Yeni ulus devletler (K. K.’nın teorisine göre ulusal demokrasiler). Bu ‘demokrasi’nin altındaki çapanoğlu, Ukrayna, Finlandiya, Baltık ülkeleri ve Polonya’da görüldü. Bu civcivlerin boyunları, daha tüyleri çıkmadan koparılmalı.”<span class="dip-1"><a class="footnote-link" href="#footnote-225-3" id="footnote-225-3-backlink">3</a></span></p>

      <p class="paragraf-1">Maddeler halindeki bu çalışma, Rosa Luxemburg’un dile getirilen tüm sorunlar üzerine temel tezlerini içeriyor. Savaş süresince birçok makale ve yazıda sosyal demokrasinin ve Enternasyonal’in krizi üzerine geliştirdiği düşünceler, burada savaş sonrası dünyada öngördüğü politik durumla bağlantılı olarak bir kez daha özetlenmiş durumda.<span class="dip-1"><a class="footnote-link" href="#footnote-225-4" id="footnote-225-4-backlink">4</a></span></p>

      <p class="paragraf-1">Rosa Luxemburg 14 Eylül’de Adolf Geck’e “Oturuyor, çalışıyor, okuyor ve bekliyorum”<span class="dip-1"><a class="footnote-link" href="#footnote-225-5" id="footnote-225-5-backlink">5</a></span>diye yazmıştı. 3 Ekim’de Prens Max von Baden yeni şansölye olarak atandı. SPD’nin iki başkanından birisi olan Philipp Scheidemann ve Alman Sendikaları Genel Komisyonu 2. Başkanı Gustav Bauer, bakanlık müsteşarı olarak hükümete katıldı. Rosa Luxemburg hükümet değişikliğini takiben gündeme gelen aftan dolayı umutlandı ve yeni şansölyeye bir telgraf çekti. Yanıt yerine, muhtemelen “tedbir amaçlı tutuklama” sırasında verilen cezalardan birisiyle ilgili olarak, yeni bir tutuklama kararı<span class="dip-1"><a class="footnote-link" href="#footnote-225-6" id="footnote-225-6-backlink">6</a></span> aldı. Avukatının yeni itirazlarından bir beklentisi yoktu. 1 Kasım’da avukatına yazdığı kısa cümledeki sabırsızlık ve hoşnutsuzluk kendisini hemen belli etmekteydi: “Yakında serbest kalacağım varsayımından hareketle kitaplarımı vs. paketledim, sandıkları kapattım ve şimdi oldukça rahatsız bir ortamda oturuyorum.”<span class="dip-1"><a class="footnote-link" href="#footnote-225-7" id="footnote-225-7-backlink">7</a></span></p>

      <p class="paragraf-1">Bu gerilimli ortamda Rosa Luxemburg mektup yazmakta zorlanıyordu. Görevli memurlar nedeniyle zaten açıkça konuşulamadığı için, ziyaretçi kabul etmeye de pek istekli değildi. Tek hedefi yeniden özgür olmaktı. Wilhelm Dittmann, Kurt Eisner ve Karl Liebknecht bu arada serbest bırakılmıştı. Hiçbir gelişme olmadığı için, avukatının yeni itirazlarından bir beklentisi kalmamıştı. 4 Kasım’da Mathilde Jacob’a kaderine boyun eğmiş bir ruh haliyle şunları yazdı: “Lütfen evimdeki temizlik için kendinizi yormayın. Acelesi olmadığını görüyorsunuz. Ağır kitap sandıklarını yavaş yavaş göndermek isterdim, fakat evde onları teslim alacak hiç kimse yok ki…”<span class="dip-1"><a class="footnote-link" href="#footnote-225-8" id="footnote-225-8-backlink">8</a></span>Tüm bunların üstüne haksız bir kira artışına da sinirlenmişti ve “Südende’deki sevgili yuva”sını kaybetmek istemiyordu. 7 Kasım’da Mathilde’ye üzüntülerini bildirdi: “Zavallıcık, evim sizin için tam bir baş belası oldu!”<span class="dip-1"><a class="footnote-link" href="#footnote-225-9" id="footnote-225-9-backlink">9</a></span>Aynı gün Mathilde Wurm’dan bir mektup aldı: “Sevgili Rosacığım, gazeteyi her gün senin serbest bırakıldığını okumak umuduyla açıyorum ve hevesim her gün kursağımda kalıyor. Şu andaki demokratik hükümetimiz o kadar şahane ki, hâlâ bir af yasamız bile yok ve senin tutukluluk durumun sürüyor. Özgürlüğünün gasp edilmesi sana çok acı veriyor olmalı!”<span class="dip-1"><a class="footnote-link" href="#footnote-225-10" id="footnote-225-10-backlink">10</a></span></p>

      <p class="arabaslik-sol-kucuk-1"><span class="char-style-override-1">C’est la révolution</span></p>

      <p class="paragraf-1">7 Kasım akşamı hapishane müdürü Rosa Luxemburg’a özgür olduğunu bildirdi ve ertesi gün Rosa Luxemburg nihayet zindandan çıkabildi.<span class="dip-1"><a class="footnote-link" href="#footnote-225-11" id="footnote-225-11-backlink">11</a></span>Bahriyelilerin ayaklanmasıyla 3 Kasım’da Kiel’de başlayan devrim, bu esnada Almanya’nın pek çok bölgesine yayılmıştı. 8 Kasım’da Breslau’da da gösteriler düzenlendi ve Rosa Luxemburg bunlara katılmakta bir an olsun tereddüt etmedi. Nakliye işçilerinin Roß Meydanı 23 adresindeki bürosunda Breslau şehir ve eyalet parlamentosunun sosyal demokrat üyesi Paul Löbe’ye kendisine her zaman ulaşabileceğini bildiren bir mektup yazdı ve Dom Meydanı’nda göstericiler önünde konuşacağı için kısa bir görüşme talep etti.<span class="dip-1"><a class="footnote-link" href="#footnote-225-12" id="footnote-225-12-backlink">12</a></span>Sendika binasının girişinde buluştuklarında, savaşın ve askeri diktatörlüğün sona ermesinden duydukları sevinçle kucaklaştılar.</p>

      <p class="paragraf-1">Rosa Luxemburg geçici olarak, Breslau hapishanesinde kaldığı süre içerisinde yemeğini tedarik etmiş olan Schlich ailesinin yanına yerleşti. Siviller için tren olmadığından dolayı, Berlin’e nasıl ulaşacağı henüz belli değildi.</p>

      <p class="paragraf-1">9 Kasım sabahının erken saatlerinde Württemberg monarşisinin işçi ve askerler tarafından devrildiği duyuldu. Clara Zetkin Stuttgart’ın Schloß Meydanı’nda coşkuyla karşılanmış ve göstericilere hitaben bir konuşma yapmıştı. Spartaküs Grubu ve USPD, buradaki İşçi ve Asker Sovyeti’nde<a class="footnote-link" href="#footnote-225-13" id="footnote-225-13-backlink">13</a> ve Edwin Hoernle, Fritz Rück, August Thalmeier ve Jacob Walcher gibi isimlerin de yer aldığı İcra Komitesi’nde şimdilik çoğunluktaydı. Böylesi haberler Rosa Luxemburg’un sabırsızlığını artırıyordu; bir an önce devrime dâhil olması ve bunun için de Berlin’e gitmesi gerekiyordu.</p>

      <p class="paragraf-1">9 Kasım’da Berlin’deki Spartaküs Grubu ve devrimci sözcülerin İcra Komitesi mücadele çağrısı yaptı ve bildirilerle monarşinin yıkılması, sosyalist bir cumhuriyetin kurulması, hükümetin işçi ve asker sovyetlerinin temsilcileri tarafından devralınması ve Rus Sovyet Cumhuriyeti ile derhal temasa geçilmesi talebinde bulundu.<span class="dip-1"><a class="footnote-link" href="#footnote-225-14" id="footnote-225-14-backlink">14</a></span>Yüz binlerce insan grev çağrısına uydu ve gösteriler düzenleyip polis ve subayların silahlarına el koydu, polis karakollarını işgal etti, garnizonlara saldırdı ve politik tutukluları kurtardı. Ekim affı kapsamına alınmamış olan Leo Jogiches, şimdi Paul Levi tarafından Moabit hapishanesinden çıkartılmıştı.</p>

      <p class="paragraf-1">9 Kasım gününün öğlen saatlerinde Berlin, devrimci işçilerin elindeydi. Kayser II. Wilhelm tahttan çekildi ve Şansölye Prens Max von Baden, Kurucu Meclis seçimleri yapılacağını ilan etti. SPD’nin iki başkanından birisi olan Friedrich Ebert, Prens Max von Baden tarafından yeni şansölye ilan edildi ve “itidal ve düzen” çağrısında bulundu. Fakat eski rejimin son kırıntılarını kurtarma çabaları başarılı olmadı. Almanya’nın egemenleri, artık devrimi durduramıyordu.</p>

      <p class="paragraf-1">Karl Liebknecht göstericilerin başında Saray’a yürümüş ve Saray’ın Berlin İşçi ve Asker Sovyeti’nin koruması altında olduğunu açıklamıştı. “Barışı elde ettik. Şu anda barış yapıldı. Eski olan artık yok. Yüzyıllardır burada yaşayan Hohenzollern hanedanının iktidarı geride kaldı. Bu saat itibarıyla özgür Almanya sosyalist cumhuriyetini ilan ediyor ve dört gün önce hakaretlerle buradan kovulan Rus kardeşlerimizi selamlıyoruz.”<span class="dip-1"><a class="footnote-link" href="#footnote-225-15" id="footnote-225-15-backlink">15</a></span>Alman hükümeti 5 Kasım’da Sovyet Rusya ile diplomatik ilişkileri kesmişti.</p>

      <p class="paragraf-1">Aynı gün Philipp Scheidemann, Reichstag binası önünde özgür Almanya cumhuriyetini ilan etti; orada toplanan kalabalık tarafından bu karara zorlanmıştı ve devrimin bundan sonraki gidişatında SPD etkisini güvenceye almak istiyordu. İşçi ve askerlerin çoğu, monarşinin yıkılmasıyla ve Halk Temsilciler Kurulu’nun (USPD’den Emil Barth, Wilhelm Dittmann ve Hugo Haase, SPD’den ise Friedrich Ebert, Otto Landsberg ve Philipp Scheidemann) oluşturulmasıyla birlikte politik iktidarın ele geçirildiğini ve sosyalizm yolunun açıldığını sanmaktaydı. Ancak Halk Temsilciler Kurulu’nun 12 Kasım tarihli hükümet programı, kapitalist toplum düzeninin temellerine dokunmuyordu.</p>

      <p class="paragraf-1">Rosa Luxemburg hâlâ Breslau’dan ayrılamıyordu. Mathilde Jacob’dan telefonla sürekli olarak olayların gidişatını öğreniyor ve “kurtulmak” için sabırsızlanıyordu. Leo Jogiches Rosa Luxemburg’un 10 Kasım’da, Breslau ile tren bağlantısı yeniden sağlanan Frankfurt/Oder’den arabayla alınmasına karar verdi. Fakat el koyulmuş eskortlu askeri araçlarla Frankfurt/Oder’e ulaşmak için girişilen iki deneme sonuçsuz kaldı. Berlin’in banliyölerinden öteye geçmek mümkün olmadı.</p>

      <p class="paragraf-1"><span>Bu arada Rosa Luxemburg şansını tıka basa dolu bir trende tek başına denedi ve</span> <span>Mathilde</span> <span>Jacob’un hatırladığına göre 10 Kasım’da saat 22 sularında Berlin’in Schlesischer Bahnhof istasyonuna ulaştı. Önce Mathilde’nin annesine gitti</span><span class="dip-1"><a class="footnote-link" href="#footnote-225-16" id="footnote-225-16-backlink">16</a></span><span>, sonra aynı</span> <span>Karl</span> <span>Liebknecht gibi Anhalter tren istasyonu karşısındaki ‘Exzelsior’ oteline yerleşti. Aynı günün geç saatlerinde</span> <span>Mathilde</span> <span>Jacob ile birlikte,</span> <span>Karl</span> <span>Liebknecht,</span> <span>Leo</span> <span>Jogiches,</span> <span>Wilhelm</span> <span>Pieck ve Spartaküs Grubu’nun diğer yöneticilerinin toplanmış olduğu</span> <span class="char-style-override-2">Berliner Lokal-Anzeiger</span><span>’in (Berlin’de çıkan yerel bir gazete –</span><span class="char-style-override-2">çev.</span><span>) binasına vardılar.</span></p>

      <p class="paragraf-1">Gazete binası ve matbaası 9 Kasım’da Spartakistler ve silahlı denizci ve askerler tarafından işgal edilmişti. Henüz işgal akşamında Hermann Duncker ve Ernst Meyer yönetiminde <span class="char-style-override-2">Rote Fahne</span>’nin (Kızıl Bayrak) ilk sayısı çıkartıldı. Spartaküs Grubu’nun yayın organı <span class="char-style-override-2">Kızıl Bayrak</span>, 10 Kasım’da işçi ve askerleri sovyet seçimlerine çağırdı. Çağrıda devrimin sürdürülmesi doğrultusunda şu görevler sıralanıyordu: Polis ve subayların silahsızlandırılması; halkın silahlandırılması; tüm resmi dairelerin ve askeri komuta merkezlerinin işçi ve asker sovyetlerinin sözcüleri tarafından devralınması; Reichstag ve tüm parlamentoların ve mevcut hükümetin feshedilmesi; tüm hanedanlıkların ve eyalet yönetimlerinin ortadan kaldırılması; cumhuriyetin birliğinin sağlanması; hükümetin seçilecek olan Berlin İşçi ve Asker Sovyeti tarafından devralınması; kardeş sosyalist partilerle ilişkilerin tesis edilmesi ve 5 Kasım 1918’de bir provokasyon nedeniyle sınır dışı edilen Sovyet Rusya Büyükelçiliği’nin geri çağrılması.<span class="dip-1"><a class="footnote-link" href="#footnote-225-17" id="footnote-225-17-backlink">17</a></span></p>

      <p class="paragraf-1">Spartaküs Grubu tüm devrimci kitlesel toplantılarda bu taleplerin en önemlilerini içeren bir kararın onaylanması tavsiyesinde bulundu ve Rosa Luxemburg’un Almanya Merkezi İşçi ve Asker Sovyeti’ne seçilmesini önerdi. Karar tasarısı şu sözlerle son buluyordu: “Rosa Luxemburg’un şahsında, Batı ve Doğu Avrupa’nın yüz binlerce erkek ve kadını uğruna emperyalizme karşı özgürlük mücadelesinin düşünsel silahlarını hazırlamaya katkı koyan ve bu nedenle egemen sınıfların can düşmanı olarak son ana kadar zindanlarda tutulan kadını selamlıyoruz.”<span class="dip-1"><a class="footnote-link" href="#footnote-225-18" id="footnote-225-18-backlink">18</a></span></p>

      <p class="paragraf-1">Hermann Duncker’in anlattığına göre, Rosa Luxemburg <span class="char-style-override-2">Kızıl Bayrak</span>’ın hazırlandığı binaya geldiğinde, “orada başka bir hava esmeye başlamıştı”. “Beyefendilerin ve tüm personelin daha bir gün önce proletaryanın devrimci iradesi karşısında gösterdiği itaat, yerini giderek artan bir direnç ve sabotaj eğilimine bırakmıştı.” Burjuva basın baronlarının şikâyeti üzerine “devrim hükümeti” gazetenin eski sahiplerine geri verilmesine, yani karşı-devrimci zehrini serbestçe akıtmaya devam etmesine hükmetti. “Bunun üzerine Rosa Luxemburg tüm çalışanların önünde öylesine etkili ve coşkulu bir konuşma yaptı ki, çalışanlar cephesinden çıkan zorluklar son buldu ve <span class="char-style-override-2">Kızıl Bayrak</span>’ın ikinci sayısı baskıya verilebildi.”<span class="dip-1"><a class="footnote-link" href="#footnote-225-19" id="footnote-225-19-backlink">19</a></span></p>

      <p class="paragraf-1">11 Kasım’da Exzelsior otelinde Spartaküs Birliği kuruldu. Wilhelm Pieck’in hatırladığına göre Leo Jogiches “o güne kadar Enternasyonal Grubu (Spartaküs Grubu) olan ismimizin ‘Spartaküs Birliği’ olarak değiştirilmesini” önerdi. “Fakat Birlik henüz bir parti değildi ve üyeleri örgütsel açıdan Almanya Bağımsız Sosyal Demokrat Partisi’ne dâhildi, yani bu parti içerisinde ayrı bir propaganda topluluğuydu. Taraftarlarımıza Spartaküs Birliği’ne aidiyetin somut bir sembolü olarak ajitasyon kartları bastırıldı ve 50 Fenik’e dağıtıldı, ancak sürekli aidat talep edilmedi. Bu durum elbette USPD içerisinde eninde sonunda çatışmalara yol açacaktı. Fakat Rosa Luxemburg Spartakist yoldaşların görüşlerini parti içinde yaygınlaştırmak ve derhal yeni bir parti kurmak zorunda kalmamak için USPD’de kalmalarını yararlı bulmaktaydı. […] Spartaküs’ün merkezi yönetimi başta Karl Liebknecht, Rosa Luxemburg, Franz Mehring ve Leo Jogiches olmak üzere on üç yoldaştan oluşmaktaydı. Merkezi yönetime yukarıdakilerin yanı sıra Ernst Meyer, Hermann ve Käte Duncker, Wilhelm Pieck, Hugo Eberlein, August Thalmeier, Paul Levi, Willi Budich ve Paul Lange de dâhildi.”<span class="dip-1"><a class="footnote-link" href="#footnote-225-20" id="footnote-225-20-backlink">20</a></span></p>

      <p class="paragraf-1">Rosa Luxemburg aynı Leo Jogiches ve Clara Zetkin gibi USPD içerisinde kalma yanlısıydı. Clara Zetkin, Rosa Luxemburg ile 16 Kasım’da yaptığı bir telefon görüşmesini şu şekilde özetledi: “Ayrılmanın kaçınılmaz hale gelmesi olasılık dâhilinde, hatta belki kuvvetle muhtemel. Fakat o halde bunu, yığınlar üzerindeki etkimizin en güçlü olduğu koşullarda gerçekleştirelim; yani ayrılmayı örgütlerin küçüklüğü veya büyüklüğü tartışması olmaktan çıkartıp, daha geniş proleter yığınlara ulaşabileceğimiz koşullarda. Şu anda bu koşullar mevcut değil. Ayrılma neredeyse hiç fark edilmeyen, anlaşılmayan ve kitlelerde yankı bulmayan bir olay olur ve yönetici kadrolarımızın bilinen zayıflığı nedeniyle kitlelere ulaşmamız büyük ölçüde zorlaşır.”<span class="dip-1"><a class="footnote-link" href="#footnote-225-21" id="footnote-225-21-backlink">21</a></span></p>

      <p class="paragraf-1">Spartaküs Birliği’nin merkezi bürosu başta Wilhelm Sokağı 114 adresindeydi, fakat kısa süre sonra Rus telgraf acentesinin Friedrich Sokağı 217’deki eski bürosuna taşındı. <span class="char-style-override-2">Kızıl Bayrak</span>’ın yayın kurulu Wilhelm Sokağı’nda kaldı. Örgüt, gönüllü bağışlarla finanse ediliyordu. Spartaküs Birliği Berlin’in dışında Bavyera, Braunschweig, Chemnitz, Dresden, Hessen, Frankfurt/Main, Leipzig, Magdeburg, Aşağı Ren, Kuzey Batı, Yukarı Silezya, Doğu Prusya, Ruhr Havzası, Stuttgart, Thüringen ve Wasserkante’de de etkiliydi.</p>

      <p class="paragraf-1">Rosa Luxemburg 11 Kasım tarihli toplantıda en güncel görevler olarak günlük bir gazetenin, haftalık <span class="char-style-override-2">Enternasyonal</span> dergisinin ve gençler, kadınlar ve askerler için gazetelerin çıkartılmasını ve bir basın-yayın dağıtımının kurulmasını sıraladı.<span class="dip-1"><a class="footnote-link" href="#footnote-225-22" id="footnote-225-22-backlink">22</a></span>Ancak o an için en önemlisi, <span class="char-style-override-2">Kızıl Bayrak</span>’ın yayınlanmasını sürdürebilmekti.</p>

      <p class="paragraf-1">Rosa Luxemburg ve Karl Liebknecht 11 Kasım’da <span class="char-style-override-2">Kızıl Bayrak</span> yayın kurulundaki faaliyetlerine başlamak istediklerinde, provoke edilmiş dizgi ve baskı çalışanları bir işletme toplantısında protestolara girişti. Bu olaylar sırasında ikisi de neredeyse yeniden tutuklanıyordu. Scherl Yayınevi, İcra Kurulu’nun “Bayan R. Luxemburg’un sorumluluğunda (vekili E. Meyer) çıkan günlük gazete <span class="char-style-override-2">Kızıl Bayrak</span>’ın basılması ve baskı ve dağıtım için gerekli olan donanımın kullanıma sunulması”<span class="dip-1"><a class="footnote-link" href="#footnote-225-23" id="footnote-225-23-backlink">23</a></span>doğrultusundaki kararnamesini yerine getirmedi. Rosa Luxemburg’un, yayıneviyle ticari bir sözleşme temelinde gazetenin baskısını garantiye alma çabaları da başarılı olmadı.<span class="dip-1"><a class="footnote-link" href="#footnote-225-24" id="footnote-225-24-backlink">24</a></span>Hükümet işgal altındaki gazetelerin serbest kalmasını kararlaştırdı ve bunları askeri koruma altına aldı. Scherl Yayınevi’nin provoke edilmiş işçileri <span class="char-style-override-2">Kızıl Bayrak</span>’ı basmayı reddettikleri için toplam 16.000 Mark ödeme aldılar. Bu redde karşı sesini yükselten herkes işten çıkartıldı.<span class="dip-1"><a class="footnote-link" href="#footnote-225-25" id="footnote-225-25-backlink">25</a></span></p>

      <p class="paragraf-1">Spartaküs Birliği baskı imkânını büyük zorluklar sonucunda Königgrätzer Sokağı 40/41 adresindeki Arthur Lehmann matbaasında buldu ve <span class="char-style-override-2">Kızıl Bayrak</span> bir hafta aradan sonra 18 Kasım’da yeniden çıkartılabildi. Matbaa sahibinin oğlu, savaş sonrasında çok kısıtlı olan ve Spartaküs Birliği tarafından temin edilen kâğıdın sarfiyatını denetliyordu. Kâğıdın ne şekilde kullanıldığını bizzat denetleyen Rosa Luxemburg ile her gün karşılaşmaktaydı. “Rosa Luxemburg’un omuzlarında ne kadar fazla yük taşıdığından o zamanlar pek fazla haberdar değildim, fakat oldukça gergin olduğunu pekâlâ fark edebiliyordum. Her karşılaştığımızda nasıl olduğumu sorması, hatta çoğu zaman cesaretlendirici birkaç kelime bulması bu nedenle beni etkiliyordu.”<span class="dip-1"><a class="footnote-link" href="#footnote-225-26" id="footnote-225-26-backlink">26</a></span></p>

      <p class="paragraf-1">Rosa Luxemburg 17 Kasım’da, ertesi gün <span class="char-style-override-2">Kızıl Bayrak</span>’ta basılacak olan “Başlangıç” ve “Eski Oyun” başlıklı makaleleri yazdı ve bu makalelerde, varılan noktadan dolayı hayallere kapılmaya karşı uyardı. Spartaküs Birliği’nin darbeci ve anarşist olduğu şeklindeki yaygın söylentileri en adi iftiralardan beslenen iğrenç bir provokasyon olarak mahkûm etti. Bilinçli kitlelerin öfkesi kraliyet ahırlarına, pastanelere ve korkak dar kafalılara değil, kamuoyunu arsız yalanlarıyla zehirleyen ve halkı Spartaküs Birliğine karşı kışkırtan “Scheidemann, Ebert, Otto Braun, Bauer, Legien ve Baumeister gibi uşak sosyal demokratlara” yönelecek ve bu da “burjuva gericiliğinin ve Prens Max’ın dostlarını, kapitalist sömürünün muhafız birliklerini, karşı-devrimin pusuya yatan ileri karakolunu, üstüne koyun postu geçirmiş kurtları silip süpürecekti!”<span class="dip-1"><a class="footnote-link" href="#footnote-225-27" id="footnote-225-27-backlink">27</a></span></p>

      <p class="paragraf-1">Rosa Luxemburg <span class="char-style-override-2">Kızıl Bayrak</span>’ın yine gazete piyasasında olmasından dolayı hoşnuttu ve geldiğinden beri yalnızca telefonla görüştüğü veya telgrafla haberleştiği Clara Zetkin’e 18 Kasım’da bir mektup yazdı. “Canım, aceleyle yalnızca birkaç satır. Trenden indiğimden beri ayağımı henüz evime atamadım. Düne kadar sürekli <span class="char-style-override-2">Kızıl Bayrak</span>’ın peşinde koşturup durduk. Çıkacak mı, çıkmayacak mı? Nihayet çıktı. Ona sabır göstermen lazım, teknik açıdan henüz tam hazır değil, hepsi zamanla olacak. Fakat özellikle içerikle ilgili yorumunu öğrenmek istiyorum. Tamamıyla aynı fikirde olduğumuzu düşünüyor ve bundan dolayı mutluluk duyuyorum.”<span class="dip-1"><a class="footnote-link" href="#footnote-225-28" id="footnote-225-28-backlink">28</a></span>Sanatoryumda bulunan Franz Mehring’e yazdığı bir mektupta onun da <span class="char-style-override-2">Kızıl Bayrak</span> hakkındaki görüşlerini sordu.<span class="dip-1"><a class="footnote-link" href="#footnote-225-29" id="footnote-225-29-backlink">29</a></span></p>

      <p class="paragraf-1">Yeni gazete, Karl Liebknecht ve Rosa Luxemburg’un ortaklaşa sorumluluğundaydı. Alfred Merges başka Spartaküs üyeleriyle birlikte ikisinin korumalığını üstlenmişti. “Fiziksel açıdan zayıf ve küçük Rosa’nın gücü bana insanüstü görünüyordu” diye yazdı. “Bu denli kırılgan görünmesine rağmen, üstlendiği tüm görevleri sağlam iradesiyle zamanında yerine getiriyordu. Karl bir toplantıdan gelir gelmez, oturup durumu görüşüyor ve toplantıya merkezdeki diğer yoldaşlarla devam ediyorlardı. Bir sonraki ana makalenin çatısı böyle belirleniyordu.”<span class="dip-1"><a class="footnote-link" href="#footnote-225-30" id="footnote-225-30-backlink">30</a></span></p>

      <p class="paragraf-1">Rosa Luxemburg 1918 yılının Kasım ayında kendisini tümüyle <span class="char-style-override-2">Kızıl Bayrak</span> işlerine verdi. Clara Zetkin’e 29 Kasım’da şu satırları yazdı: “Sana anlatmak istediğim ne kadar çok şeyin olduğunu ve burada nasıl yaşadığımı bir bilseydin –cadı kazanında gibi! Dün gece saat 12’de ilk kez evime geldim. Bunun tek nedeni, ikimizin –Karl [Liebknecht] ve ben– çevredeki (Potsdam Meydanı ve Anhalter tren istasyonu çevresi) tüm otellerden çıkartılmamızdı!”<span class="dip-1"><a class="footnote-link" href="#footnote-225-31" id="footnote-225-31-backlink">31</a></span>Fakat işler mükemmel ilerliyordu.</p>

      <p class="paragraf-1">Rosa Luxemburg yapabileceğinin en fazlasını yapmak zorundaydı. Mizanpaj denetiminden sorumlu olması nedeniyle, her gün gece yarısına kadar <span class="char-style-override-2">Kızıl Bayrak</span>’ın basıldığı matbaada kalıyordu. Bu işte ona Paul Levi, August Thalmeier ve Fritz Rück yardım etmekteydi. Kâğıtla ilgili olarak sürekli sorun çıkıyordu. Daha güncel konulara değinebilmek için gazeteyi altı sayfaya genişletmek veya günde iki kez çıkarmak istiyordu. En yeni haberler çoğunlukla saat 22 veya 23 civarında geliyordu. Rosa Luxemburg’un okunaklı el yazısıyla yazdığı makaleleri temize çeken genç yoldaş Frieda Alice, saçları kırlaşmış ve gergin yüzlü kadını ilk kez görünce korkmuştu: “Ne! Bütün bu büyük düşünceler bu garip kadının kafasından mı çıkıyor?”</p>

      <p class="paragraf-1"><span class="char-style-override-2">Kızıl Bayrak</span> için harcanan tüm bu emek sonuçsuz kalmadı. Rosa Luxemburg yayının Bağımsız Sosyal Demokratlar’daki (USPD) yankısıyla ile ilgili olarak Clara Zetkin’e şunları yazdı: “<span class="char-style-override-2">Kızıl Bayrak</span>, Berlin’in tek sosyalist gazetesi. <span class="char-style-override-2">Özgürlük</span> [USPD’nin yayın organı] herkeste büyük bir hayal kırıklığı yaratıyor. Geçenlerde hem partinin Berlin Merkezi Yönetim Kurulu toplantısında, hem de Basın Komisyonu’nda <span class="char-style-override-2">Özgürlük</span> sert bir şekilde eleştirilmiş ve <span class="char-style-override-2">Kızıl Bayrak</span> örnek gösterilmiş. Yalnızca Haase ve Hilferding (gazetenin sorumlusu) <span class="char-style-override-2">Özgürlük</span>’ü zayıf bir şekilde savunabildi. Däumig, Eichhorn vs. bizimle aynı zeminde olduklarını söylüyorlar, aynı Ledebour, Zietz, Kurt Rosenfeld ve kitleler gibi!”<span class="dip-1"><a class="footnote-link" href="#footnote-225-32" id="footnote-225-32-backlink">32</a></span></p>

      <p class="arabaslik-sol-kucuk-1">İnsanın dişlerini gıcırdatası geliyor</p>

      <p class="paragraf-1"><span class="char-style-override-2">Kızıl Bayrak</span> 18 Kasım’dan itibaren kitlesel eylem çağrısında bulunmuştu. Spartaküs Birliği tarafından organize edilen toplantıların ilki 21 Kasım’da yapıldı. Karl Liebknecht, Paul Levi ve Wilhelm Pieck’in yanı sıra Rosa Luxemburg da konuşmacılar arasındaydı. Neukölln Pasajı Toplantı Salonu’nda konuşmasını yaparken o denli büyük bir kalabalık toplanmıştı ki, ikinci bir toplantı düzenlenmesi gerekti. Rosa Luxemburg coşkulu bir alkışla karşılandı ve konuşmasında, o güne değin elde edilen kazanımları, diğer partilerin tutumunu, karşı-devrim tehlikesini ve önlerinde duran görevleri değerlendirdi. Scheidemann’cılara yönelik eleştirisi tam destek buldu. Tartışmalarda Karl Liebknecht ve Rosa Luxemburg’a karşı sürdürülen kışkırtmalar mahkûm edildi ve Spartaküs Birliği’nin pozisyonu vurgulandı. Rosa Luxemburg konuşmasının sonunda sosyalizmin yalnızca proletaryanın çoğunluğu tarafından kurulabileceğini açıkladı. Toplantı, sosyal devrim lehine atılan sloganlarla, iyimser bir havada sona erdi.<span class="dip-1"><a class="footnote-link" href="#footnote-225-33" id="footnote-225-33-backlink">33</a></span></p>

      <p class="paragraf-1">Kasım Devrimi sırasında, bölünmüş işçi hareketi içinde süren tartışmaların ana konusu, kurucu meclis ile ilgili alınacak tavırdı. Kurucu meclis, Almanya’nın onlarca yıllık parlamento deneyimi temelinde, despotça yönetilen Rusya’ya kıyasla farklı bir konuma sahipti. Rosa Luxemburg 20 Kasım tarihli <span class="char-style-override-2">Kızıl Bayrak</span>’ın baş makalesinde kurucu meclisin bir fırsat değil, prensip sorunu olduğunu, sosyalizmin kendisini gerçekleştirmesi anlamına geldiğini açıkladı. Ebert, Haase ve diğerlerinin, yeterince savaş ve şiddet yaşandığı ve Almanya’nın bundan sonraki toplum düzeni hakkında kararı kurucu meclisin vermesi gerektiği görüşlerine karşı, egemen sınıf olan burjuvazinin tüm ekonomik ve toplumsal iktidar aygıtlarını elinde tuttuğunu ve sıradan bir parti gibi parlamento tarafından alaşağı edilemeyeceğini savundu. Aynı Fransız Devrimi’nde burjuvazinin kendi sınıf örgütü olarak kurucu meclisi yaratması gibi, proletarya da devrim sonrasında kendi politik iktidar aygıtını, “şehir ve tarım proletaryasının temsilcisi olarak işçi parlamentosunu” yaratmalıydı. Kurucu meclis, küçük burjuvazinin “milli birlik” ve burjuva devletinin “özgürlük, eşitlik, kardeşlik” hayallerinin eskide kalmış bir aksesuarından başka bir şey değildi.</p>

      <p class="paragraf-1">Rosa Luxemburg’a göre kurucu meclisten yana olan herkes devrimi “bilinçli veya bilinçsiz olarak burjuva devrimleri dönemine” geri götürüyordu ve “ya burjuvazinin maskeli bir ajanıydı, ya da küçük burjuva ideolojisinin bilinçsiz bir taraftarı”.<span class="dip-1"><a class="footnote-link" href="#footnote-225-34" id="footnote-225-34-backlink">34</a></span></p>

      <p class="paragraf-1">Rosa Luxemburg işçi ve asker sovyetleri yanlısı tavrıyla devrimin sürdürülmesini, aşamalı olarak toplumsal devrime geçilmesini ve sosyalist seçeneğe yönelmeyi savunmaktaydı.</p>

      <p class="paragraf-1">Aynı sosyal demokrat çoğunluğun liderleri gibi USPD’nin sağ kanadı da kurucu meclisi bir an önce toplama eğilimindeydi. <span class="char-style-override-2">Özgürlük</span>’te birbiri ardına, sovyetlerin er ya da geç kurucu meclisin gerisinde durması gerektiğini savunan makaleler yayınlanmaktaydı. Örneğin Rudolf Hilferding 18 Kasım’da Alman işçilerinin “sosyalizmin düşünce okulunda eğitim görmüş olduğunu” ve bu nedenle seçimlerde yenilgi almayacağını yazdı. Sınırsız bir sovyet diktatörlüğünün devam etmesi, iç savaşa yol açardı.<span class="dip-1"><a class="footnote-link" href="#footnote-225-35" id="footnote-225-35-backlink">35</a></span>Karl Kautsky de “Kurucu Meclis ve Sovyet Meclisi” başlıklı makalesinde, sovyetlerin proletaryanın bir mücadele örgütü olduğu ve bu nedenle proleter devlet organı haline getirilmemeleri gerektiği görüşünü tekrarladı.<span class="dip-1"><a class="footnote-link" href="#footnote-225-36" id="footnote-225-36-backlink">36</a></span>Bu tezi daha önceden 1918 yazında “Proletarya Diktatörlüğü” başlıklı yazısında Ekim Devrimi’ne karşı ortaya atmıştı.<span class="dip-1"><a class="footnote-link" href="#footnote-225-37" id="footnote-225-37-backlink">37</a></span>Kautsky hızlı hareket edilmesi tavsiyesinde bulundu. Geçici kurumları ve belirsizlik sürecini geride bırakma zamanı gelmişti. Kurucu meclis için öngörülen seçim sistemi, sovyetlerin “karmaşık” sistemine kıyasla çok daha “şeffat”tı ve bu nedenle “şüpheye yer bırakmayan bir otoriteye” sahipti.<span class="dip-1"><a class="footnote-link" href="#footnote-225-38" id="footnote-225-38-backlink">38</a></span>Kautsky böylece devrimin temel sorunu olan iktidar sorununu, seçimlerin şekliyle ilgili hukuksal-biçimsel bir konuya dönüştürmekteydi.</p>

      <p class="paragraf-1">Rosa Luxemburg 24 Kasım’da bu görüşleri, proletaryanın “kapitalist özel mülkiyete, ücretli köleliğe ve burjuva sınıf iktidarına kesin bir son vermek ve yeni sosyalist toplum düzenini kurmak için devletin tüm politik iktidarını elinde tutması gerektiğini”<span class="dip-1"><a class="footnote-link" href="#footnote-225-39" id="footnote-225-39-backlink">39</a></span>söyleyerek yanıtladı. Sosyalizm, parlamentonun çoğunluk kararıyla kurulamazdı.</p>

      <p class="paragraf-1"><span>Rosa Luxemburg’un Kasım Devrimi sırasında söylediği ve yazdığı her şeyin merkezinde, her devrimin temel sorununun iktidar sorunu olduğu düşüncesi yer almaktaydı.</span> <span class="char-style-override-2">Rus Devrimi</span> <span>başlıklı çalışmasında olduğu gibi, sürekli bir şekilde, halk yığınlarının kendi deneyimleri sonucunda, parti ve diğer işçi örgütleri aracılığıyla bilinçli ve hedefli eylemlere odaklanması gerektiğine işaret ediyor; okuyucu ve dinleyicilerine hiç durmaksızın, halkın iktidarı için kendiliğinden kitlesel eylemlerden nasıl yararlanılabileceği hakkında önerilerde bulunuyordu. Başlıca talepler şunlardı: “Kuruluş sürecinin ilk kaotik ve kendiliğindenci havasının devrimin bilinçli hedef ve görevleri tarafından dağıtılabilmesi için, yerel işçi ve asker sovyetlerinin geliştirilip yeniden seçilmesi; kitlelerin bu temsilcilerinin sürekli toplanması ve esas politik iktidarın dar kapsamlı yürütme komitesinden geniş tabanlı işçi ve asker sovyetlerine aktarılması; Almanya’nın tüm proleterlerinin sınıf birliğini sağlamak, onu politik bir güç haline getirmek ve devrimin kazanımlarının muhafızı ve vurucu gücü olarak örgütlemek üzere, işçi ve asker parlamentosunun derhal toplanması.”</span><span class="dip-1"><a class="footnote-link" href="#footnote-225-40" id="footnote-225-40-backlink">40</a></span><span>Rosa Luxemburg başkaları tarafından yüceltilen kurucu meclis seçimlerini, sovyetlerin iktidarı için en tehlikeli karşı ağırlık odağı olarak görmekteydi. Aylar önce</span> <span>Lenin’i kurucu meclisi kaldırdığı için sert bir dille eleştirip, parlamenter açıdan tecrübesiz Rusya için en iyi politik çözüm olarak kurucu meclis ve sovyetlerin birleştirilmesini tavsiye ederken, şimdi Alman devriminde sadece işçi ve asker sovyetlerinin iktidarını savunuyordu.</span></p>

      <p class="paragraf-1">Rosa Luxemburg başarıya ancak sosyalist bir demokrasiyle ulaşılabileceğine inanıyordu: “Bugün önümüzde duran soru demokrasi mi, yoksa diktatörlük mü sorusu değildir. Tarihin gündeme koyduğu soru <span class="char-style-override-2">burjuva</span> demokrasisi mi, yoksa <span class="char-style-override-2">sosyalist</span> demokrasi mi sorusudur. Çünkü proletarya diktatörlüğü sosyalist anlamda demokrasi demektir. Proletarya diktatörlüğü kapitalizmin ajanlarının bilerek çarpıttığı gibi bombalar, darbeler, kargaşa ve ‘anarşi’ değil; tüm politik iktidar aygıtının, sosyalizmi gerçekleştirmek ve kapitalist sınıfı mülksüzleştirmek için proletaryanın devrimci çoğunluğunun iradesi aracılığıyla, yani sosyalist demokrasi ruhuyla kullanılmasıdır.”<span class="dip-1"><a class="footnote-link" href="#footnote-225-41" id="footnote-225-41-backlink">41</a></span></p>

      <p class="paragraf-1">Rosa Luxemburg’un söylemi henüz arayışta olanlara sabır, bocalayanlara mücadele, kararsızlara eleştiri, korkak pazarlıkçılara mesafe ve devrimin düşmanlarıyla tavizsiz bir hesaplaşma içermekteydi. Her bir işçi ve asker için inatla mücadele edilmesi gerektiğini biliyordu. “Uygar dünyanın gerici devleti, 24 saat içerisinde yerini devrimci bir halk devletine bırakmaz. Daha dün Finlandiya’da, Rusya’da, Ukrayna’da ve Baltıklarda gericiliğin jandarmaları olarak devrimci proleterleri katleden askerler ve buna gönül rahatlığıyla göz yuman işçiler, 24 saat içerisinde sosyalizmin kararlı destekçilerine dönüşmedi.”<span class="dip-1"><a class="footnote-link" href="#footnote-225-42" id="footnote-225-42-backlink">42</a></span></p>

      <p class="paragraf-1">Rosa Luxemburg her şeye rağmen eskiden olduğu gibi kitlelerin devrimci kararlılığına ve kendisi gibi devrimci liderlerin ikna kabiliyetine güveniyordu. Fakat kitlelerle bağı, devrimin sürdürülebilmesi için doğru kararları vermeye yeterli miydi? Farklı politik aktörler arasındaki güç dengelerini gerçekçi bir şekilde değerlendirebiliyor muydu? Bundan kuşku duymak haklı gibi gözüküyor, çünkü Spartaküs Birliği taraftarları bir azınlık olarak kaldı. Az sayıdaki yönetici üye, taraftarları her gün devrimin gidişatı hakkında bilgilendirmekte yetersiz kalıyor, olayların çok hızlı gelişmesi nedeniyle kendi aralarında irtibatı sağlamakta bile zorlanıyordu. Takiplere ve iftira kampanyalarına karşı sürekli kendini savunma zorunluluğu, düşünce geliştirmeye zaman bırakmıyordu. Tüm liderlerinin ve pek çok sempatizanın fedakârca uğraşı da eylemlerin yoğunlaştırılmasına yetmedi; kaldı ki eylemler, bir partinin örgütsel desteğine sahip değildi. Buna rağmen bazı örgütlenme çalışmaları gerçekleştirilebildi: Berlin fabrikalarının devrimci sözcüleriyle irtibat kuruldu, gençler örgütlenmeye ve Spartaküs’e yakınlaşmaya başladı. Rosa Luxemburg’un Clara Zetkin’e yazdığı mektuplarda kadın ve eğitim çalışmalarından da bahsediliyor. Rosa Luxemburg Kasım sonunda arkadaşına, sol USPD üyelerinin Spartaküs Biriliği’nden, SPD-USPD hükümetine ilkesel bir eleştiri yöneltmesini beklediğini yazdı. “Anlaşıldığı kadarıyla Scheidemann’larla girilen uğursuz ilişkiden kurtulup bizimle birlikte yürümek arzusundalar.”<span class="dip-1"><a class="footnote-link" href="#footnote-225-43" id="footnote-225-43-backlink">43</a></span></p>

      <p class="paragraf-1">Ancak kitleleri etkileme arzusu ile gerçek etki arasında büyük bir uçurum vardı. Spartaküs Birliği, devrim rüzgârıyla oluşan Halk Temsilcileri Kurulu’na ve İşçi ve Asker Sovyetleri İcra Komitesi’ne karşı muhalefet ediyordu. Rosa Luxemburg devrimin yavaş ilerlemesinin temel suçunu, hükümetin işleyişinde devrimci kazanımların pekiştirilmesini savunmayan SPD ve USPD liderlerine yüklemekteydi. Rosa Luxemburg’a göre liderler kurucu meclisten yana tavır alıyor ve devrimin böylece en fazla burjuva-demokratik bir cumhuriyette donup kalacağını algılayamıyordu. İmparatorluğun bürokrasi ve adalet aygıtının olduğu gibi kalmasına nasıl izin verebilirlerdi? Rosa Luxemburg çok öfkeliydi. Ölüm cezasının derhal kaldırılmasını bile savunmamışlardı. Ayrıca Spartaküs’e karşı giriştikleri provokasyonlar, onları burjuva gericiliğiyle, devrim için zararlı olabilecek tehlikeli bir ortaklığa itiyordu.</p>

      <p class="paragraf-1">Rosa Luxemburg’un 1918/19 devrim haftaları sırasında ortaya koyduğu düşünce ve eylemler, demokrasi ve parti anlayışı açısından kendi kendisiyle tartışma içerisinde olduğu sayısız sorun ve çelişkiyi gün ışığına çıkartıyor. Özgürlük, eşitlik ve kardeşlik taleplerinin değerinin farkındaydı ve burjuva demokrasilerinde emek ile sermaye arasındaki uzlaşmaz çelişki nedeniyle, yurttaşların ne politik ne de sosyal açıdan eşit haklara sahip olamayacağını bizzat yaşamış; farklı düşünenlerin iftira, kovuşturma, yargılama veya “tedbir amaçlı tutuklama” yoluyla dışlandığını kendi deneyimiyle görmüştü. Sovyet Rusya’da da sınırsız özgürlük ve demokrasinin bir ütopya olarak kalması, ona büyük bir acı veriyordu. Rosa Luxemburg tüm bunlara rağmen Sovyet iktidarını kayıtsız şartsız savunmaktaydı. Ona göre devrim burjuva demokrasisinin ötesine geçmeli, fakat burjuva demokrasisinin nefret edilen baskı yöntemlerini kararlılıkla reddetmeliydi. Almanya, Rusya ile karşılaştırıldığında, bunu sağlayacak önkoşullara daha çok sahip olmakla birlikte, buradaki mücadele işçi hareketinin bölünmüşlüğünden olumsuz etkilenmekteydi. Devrim karşıtlarının burjuva demokratik kurumları kullanmakta gösterdiği ustalık, ek bir kafa karışıklığı nedeni olarak göz önünde bulundurulmalıydı.</p>

      <p class="paragraf-1">Rosa Luxemburg 30 Eylül 1918’de Julian Marchlewski’ye Breslau hapishanesinden şu kızgın satırları yazmıştı: “Bu halkın yerinden kalkması için herhalde korkunç olayların meydana gelmesi gerekiyor. Fakat yavaş yavaş bunlar olacak gibi görünüyor. Barışın proletaryanın eylemleri sonucunda değil, toplarla –bu kez de Amerikan topları– dayatılması tam bir skandal olur.”<span class="dip-1"><a class="footnote-link" href="#footnote-225-44" id="footnote-225-44-backlink">44</a></span>Devrimin patlak vermesinden sonra daha iyimserdi ve Almanya’da, işçi hareketi içerisinde de geniş ölçüde yaygın olan parlamenter hayallere karşı mücadelenin özellikle belirleyici bir rol oynadığını düşünüyordu. 17 Aralık 1918 tarihli <span class="char-style-override-2">Kızıl Bayrak</span>’ta “Burjuvazi tarafından yüzyıllardır istismar edilen kavramlar, tarihsel eylemin pratik eleştirisine tabi tutulmalıdır” diye yazdı. “1789 Fransa’sında burjuvazinin ilan ettiği ‘Liberté, Egalité, Fraternité’ (özgürlük, eşitlik, kardeşlik –<span class="char-style-override-2">çev.</span>), burjuvazinin sınıf iktidarının yıkılması sayesinde ilk kez gerçek olacak. Ve bu kurtuluş eyleminin ilk sahnesi olarak, tüm dünyanın ve dünya tarihinin önünde şunları haykıralım: Bugüne değin eşitlik ve demokrasi olarak kabul edilenler, yani parlamento, kurucu meclis ve eşit oy hakkı, yalan dolandan başka bir şey değildi! Kapitalizmin alaşağı edilebilmesi için, devrimci bir silah olarak, tüm iktidarın emekçi kitlelerce ele geçirilmesi –işte gerçek eşitlik, gerçek demokrasi budur!”<span class="dip-1"><a class="footnote-link" href="#footnote-225-45" id="footnote-225-45-backlink">45</a></span></p>

      <p class="paragraf-1">Rosa Luxemburg, yirmi yıl önce Bernstein’ın reform girişimlerini aşırı derece vurgulamasına karşı çıkmış, aynı zamanda toplumun demokratikleştirilmesi doğrultusundaki reformlar için verilen mücadeleyi yapıcı bir tutumla desteklemiş ve bu nedenle de etkili bir baskı aracı olarak politik kitlesel grevden yana tavır almıştı. Şimdi ise devrimin reformlar vasıtasıyla boğulmak istenmesine tanık oluyordu. Sosyalist demokrasiyi en üst hedef olarak koydu, fakat bunun için gerekli çoğunluğun ne zaman ve nasıl kazanılacağı sorusu onun için de yanıtsızdı.</p>

      <p class="paragraf-1"><span>Rosa Luxemburg devrimci güçlerin bölündüğünü ve pek çok işçi ve askerin eylem kabiliyetinin felce uğradığını görüyor, fakat buna rağmen kitlelerin politik olgunlaşma sürecine haftalar geçtikçe daha fazla umut bağlıyor ve yığınlara kayıtsız şartsız bir güven besleyerek kendisine ve yoldaşlarına eylem gücü aşılamaya çabalıyordu. 1 Aralık 1918’de, Spartaküs Birliği’nin düzenlediği altı toplantıdan birisinde, Öğretmenevi’nde “Spartaküs Birliği Ne İstiyor?” konulu bir konferans verdi. Konuşmasını takiben uzun bir tartışma yapıldı. Yaklaşık 3000 katılımcı, yalnızca üç karşı oyla Rosa Luxemburg’un görüşlerini onayladı ve karar tasarısında kurucu meclisin toplanmasını reddetti. Katılımcılar “tüm iktidarın İşçi ve Asker Sovyetlerine verilmesi ve işçi sınıfı ve sosyalizme ihanet eden</span> <span>Scheidemann,</span> <span>Ebert ve yandaşlarının hükümetten kovulması, emekçi halkın devrimi korumak için silahlandırılması ve toplumun sosyalizasyonu yönünde etkili önlemlerin alınması”</span><span class="dip-1"><a class="footnote-link" href="#footnote-225-46" id="footnote-225-46-backlink">46</a></span><span>talebinde bulundu. Rosa Luxemburg böylesi tepkilerden aşırı iyimser sonuçlar çıkarıyor; geleneksel olarak SPD ve USPD yanında olan kitlelerin, kendisi ve</span> <span>Karl</span> <span>Liebknecht tarafından yönetilen Spartaküs Birliği saflarına geçeceğini ve böylece USPD’de de solun etkisinin güçleneceğini umuyordu. Bu zorlu mücadelede, programatik netliğin belirleyici etkisine ve dürüst liderlerin karizmasına güveniyordu. Ancak devrimin nesnel ve öznel koşullarını, kitlelerin sıkça değişen zihniyeti ile kendiliğindenciliği arasındaki gerilimli ilişkiyi, Halk Temsilcileri Kurulu, İşçi ve Asker Sovyetleri İcra Komitesi ve diğer işçi parti/örgütlerinin çelişkili tutumunu kişisel bağlılıklarla etkilemek mümkün değildi.</span></p>

      <p class="paragraf-1">Kasım sonunda Almanya Sosyalist Gençliği’nin merkez yayın organı <span class="char-style-override-2">Die junge Garde</span> (Genç Muhafızlar) Rosa Luxemburg’dan 4 Aralık sayısı için bir makale istedi. Rosa Luxemburg makalede, işçi gençliğe “insanlığın geleceğini inşa etme görevine hazır olduğunu herkese gösterme” çağrısında bulunmaya karar verdi ve şöyle yazdı: “Eski dünya tümüyle yıkılmayı ve yeni bir dünya tümüyle kurulmayı bekliyor.” Devrimin her günü, toplumun dönüştürülmesinin işçi sınıfı için çok meşakkatli ve uzun süreli bir görev olduğunu ve bu görevde en tehlikeli direnişlerin hesaba katılması gerektiğini göstermekteydi. Kapitalist işletme yöntemleri olmaksızın ekonomiyi, tekniği ve yüksek verimliliği geliştirmek ve “tüm toplum adına düşünmek” devrimci ayaklanmadan daha zor konulardı. Rosa Luxemburg “Toplumun Sosyalizasyonu” başlığını koyduğu makalesinde, bunların birbirinin önkoşulu olduğunu vurguladı: “Tembel, dikkatsiz, bencil, düşüncesiz ve umursamaz insanlarla sosyalizm kurulamaz. Sosyalist toplumun, diğer insanlar için en zor görevleri aşk ve coşku, fedakârlık ve duygudaşlık, cesaret ve dayanıklılıkla başarmaya azmetmiş insanlara ihtiyacı vardır […] Bugünün devrimi için kazandığımız maharetli savaşçılardan, yarının yeni düzenini kuracak olan sosyalist işçileri yaratacağız.”<span class="dip-1"><a class="footnote-link" href="#footnote-225-47" id="footnote-225-47-backlink">47</a></span></p>

      <p class="arabaslik-sol-kucuk-1">Cadı kazanı gibi</p>

      <p class="paragraf-1">1918 yılının Aralık ayı başında giderek daha çok sayıda monarşist ve militaristi gerici subaylar önderliğindeki gönüllü kıtalarda örgütlemeye başlayan karşı-devrim, devrimcilere en acımasız yöntemlerle saldırmakta ve ayaklanmayı kanla boğmakta tereddüt etmeyeceğini gösterdi. Sokak panolarında, sokakların ve evlerin duvarlarında milliyetçi ve anti-Bolşevik sloganlara giderek daha sık rastlanır oldu. Örneğin provokatif bir bildiride şöyle denilmekteydi: “Hayatlarında hiçbir zaman bir mengene veya çalışma tezgâhının arkasında durmamış olan Karl Liebknecht, Levi adında birisi ve çenebaz Rosa Luxemburg, bizim ve babalarımızın hayallerini yine yok etmek üzere. Burjuvazide, şişkin cüzdanlılarda ve nihayet yok edilen militarizm cephesinde hemen kıpırdanmalar başladı! Bu birinci sınıf otel müşterilerinin, Bay Karl Liebknecht ve gericiliğin onun gibi gönüllü veya gönülsüz maşalarının çenesi en kısa zamanda kapatılmazsa, açlıktan ölmesek bile en güzel ve haklı umutlarımızı mezara gömmemiz gerekecek. Çünkü Troçki, Radek, Joffe, Liebknecht, Levi ve Luxemburg’un Bolşevizm’i, barışın önünde bir engel teşkil ediyor…”<span class="dip-1"><a class="footnote-link" href="#footnote-225-48" id="footnote-225-48-backlink">48</a></span></p>

      <p class="paragraf-1">Karşı-devrimci askeri birlikler ilk darbe denemesini 6 Aralık’ta gerçekleştirdi. Ebert cumhuriyetin başına getirilecek ve İşçi ve Asker Sovyetleri İcra Komitesi üyeleri tutuklanacaktı. Chaussee Sokağı’nda silahsız göstericilere ateş açıldı. <span class="char-style-override-2">Kızıl Bayrak</span>’ın binası basıldığı sırada, Rosa Luxemburg ve Karl Liebknecht Prusya İçişleri Bakanlığı’nda USPD yönetici kurullarının düzenlediği bir konferanstaydı. Spartaküs Birliği ertesi gün için derhal büyük bir protesto gösterisi planladı. Rosa Luxemburg dehşet içinde ve öfkeliydi. Endişe içerisinde, Chaussee Sokağı’ndaki olaylar sırasında ağır bir şekilde yaralanmış olan Spartaküs Birliği yöneticisi ve Kızıl Askerler Birliği Başkanı Willi Budich’in sağlık durumunu sordu ve yaşadığı haberini aldı. “Sonra heyecanla ‘Çantam nerede?’ diye bağırdı. Çanta yazı masasının üstündeki yerinde duruyordu. Rosa Luxemburg çantanın içinden son 20 Markını çıkardı, sevgiyle elime tutuşturdu ve hâlâ sevinç dolu bir heyecanla fısıldadı: ‘Ona çiçek al!” Lotte Pulewka bundan sonrasını şu sözlerle anlatıyor: “Ben pratik biriyimdir ve o zamanlar kimsede fazla para yoktu. Bu nedenle paranın bir kısmını bir şişe kırmızı şarap veya benzer bir şey için harcayıp harcayamayacağımı sordum. Rosa Luxemburg ‘Tabii, tabii, ne gerekiyorsa al ve onu ayağa kaldır, ona ihtiyacımız var’ dedi. Rosa Luxemburg’un talimatını yerine getirdim.”<span class="dip-1"><a class="footnote-link" href="#footnote-225-49" id="footnote-225-49-backlink">49</a></span></p>

      <p class="paragraf-1">Darbe girişimi, hükümet içerisindeki USPD temsilcileri için tavır almak zamanının geldiğini göstermişti. Artık yalnızca Spartaküs taraftarları değil, Georg Ledebour ve USPD’nin diğer sol kanat üyeleri de, Halk Temsilciler Kurulu’ndaki USPD’lilerin ihmalkârlığını eleştiriyor ve Ebert-Scheidemann hükümetinden çekilmelerini talep ediyordu. Rosa Luxemburg USPD’nin 15 Aralık tarihli Berlin Olağanüstü Genel Kurulu’nda şu açıklamayı yaptı: “6 Aralık darbesinde karşı-devrimin tüm ipleri Ebert ve Wels’in (Berlin Şehir Komutanı) elinde toplanıyordu. Tüm subay ve generaller, Lequis ve Hindenburg hükümetin yanında duruyor ve Haase bize bunun sosyalist bir hükümet olduğunu söylüyor. Proletaryanın kafasını, tam da hükümetin bu yöntemleri karıştırıyor. 6 Aralık’tan sonra Bağımsızlar (USDP <span class="char-style-override-2">-çev</span>) hükümeti terk etmeli; kitleleri uyandırmak ve onlara devrimin tehlikede olduğunu anlatmak üzere bu olayların sorumluluğunu reddetmeliydi. Bunun yapılmaması, kitlelerin uyutulmasına yol açıyor. Bu uyutma politikasının devamı ise, Haase’nin bugünkü konuşması oldu.”<span class="dip-1"><a class="footnote-link" href="#footnote-225-50" id="footnote-225-50-backlink">50</a></span></p>

      <p class="paragraf-1">Rosa Luxemburg inatla gerek Spartaküs Birliği ve USPD içerisinde gerekse de okuyucu ve dinleyicileri arasında her şeyin doğru algılanması için mücadele ediyordu. “Spartaküs Birliği Ne İstiyor?” başlığıyla, Spartaküs Birliği için Karl Liebknecht’in 28 Kasım tarihli temel ilkeleriyle örtüşen bir program hazırladı.<span class="dip-1"><a class="footnote-link" href="#footnote-225-51" id="footnote-225-51-backlink">51</a></span>Program 14 Aralık’ta <span class="char-style-override-2">Kızıl Bayrak</span>’ta yayınlandı. Rosa Luxemburg’a göre birkaç devrim haftası, tarihin son sömürücü sınıfı olan emperyalist burjuvazinin kâr ve sömürü imtiyazı uğruna tüm seleflerinin vahşet ve alçaklığını gölgede bırakmasına yetmiş de artmıştı. Proletaryaya karşı cehennemin tüm olanaklarını harekete geçiriyordu. “Emperyalist burjuvazi köylülüğü kentlere karşı seferber edecek, gerici işçileri sosyalist öncü işçilere karşı provoke edecek, subayları katliam yapmaya kışkırtacak, her sosyalist önlemi pasif direncin binlerce aracıyla felç etmeye çalışacak, devrimin üstüne onlarca Vendee<a class="footnote-link" href="#footnote-225-52" id="footnote-225-52-backlink">52</a> salacak, Clemenceau, Lloyd George ve Wilson gibi dış düşmanları ülkeye çağıracak –emperyalist burjuvazi ücret köleliğinden vazgeçmektense, ülkeyi üstünde dumanlar tüten bir harabeye çevirecek.”<span class="dip-1"><a class="footnote-link" href="#footnote-225-53" id="footnote-225-53-backlink">53</a></span></p>

      <p class="paragraf-1">Son deneyimler Rosa Luxemburg’un şiddet hakkındaki düşüncelerini doğrudan ortaya koymasına yol açtı: “Kapitalistlerin iyi niyetle, parlamento veya kurucu meclisin sosyalist bir kararına boyun eğeceğini; mülkiyet, kâr ve sömürü imtiyazından vazgeçeceğini sanmak tam bir çılgınlık. Tüm egemen sınıflar, imtiyazları için hep sonuna kadar ve tüm güçleriyle savaştı […] Tüm bu direncin demirden bir yumrukla ve tavizsiz bir enerjiyle, adım adım kırılması zorunludur. Burjuva karşı-devriminin şiddetine, proletaryanın şiddetiyle yanıt verilmelidir. Burjuvazinin suikast, entrika ve tertiplerinin karşısına proleter yığınların boyun eğmez kararlılığı, dikkati ve her zaman hazır ve nazır eylem yeteneği çıkartılmalı; karşı-devrim tehlikesinin karşısına halkın silahlandırılması koyulmalı, egemen sınıflar silahsızlandırılmalıdır.”<span class="dip-1"><a class="footnote-link" href="#footnote-225-54" id="footnote-225-54-backlink">54</a></span>Ancak bu, Rosa Luxemburg’un birdenbire, öteden beri suçlandığı üzere “kızıl” terörü onayladığı anlamına gelmiyordu. Tam tersine linç adaleti, cinayet ve başka insanlık dışı yöntemleri ilkesel olarak reddediyordu. Rosa Luxemburg’a göre iyi bir amaç bile bu araçların kullanılmasını haklı kılmıyor, tersine sosyalist düşüncelere büyük bir zarar veriyordu. Proleter devrimin hedeflerini gerçekleştirmek için kan akıtmaya, teröre ve alçakça cinayetlere ihtiyacı yoktu.<span class="dip-1"><a class="footnote-link" href="#footnote-225-55" id="footnote-225-55-backlink">55</a></span></p>

      <p class="paragraf-1">Fakat karşı-devrim işçi sınıfını, sınıf savaşının tüm biçimleri için silahlanmaya zorlamaktaydı. “İşte, emekçi halk yığınlarının devrimin hedefleri uğruna politik güçlerle donatılması, proletarya diktatörlüğü ve bu nedenle de gerçek demokrasidir. Halkın kandırılmadığı gerçek demokrasiye; ücret kölesinin kapitalist, toprak proleterinin büyük toprak sahibi yanına oturup, sahte bir eşitlik içerisinde hayat sorunları hakkında parlamenter tartışmalar yürüttüğü zaman değil, milyonlarca proleter devlet iktidarını nasırlı ellerinin içine alıp, savaş tanrısı Thor gibi çekicini egemen sınıfların beynine indirdiği zaman ulaşılır.”<span class="dip-1"><a class="footnote-link" href="#footnote-225-56" id="footnote-225-56-backlink">56</a></span></p>

      <p class="paragraf-1">Rosa Luxemburg Spartaküs Birliği’nin politik, sosyal, ekonomik ve uluslararası alanlarda devrimi korumak için öngördüğü acil önlemleri 25 ana noktada özetledi. Bunların en önemlileri şunlardı: Karşı-devrimin silahsızlandırılması ve halkın çekirdek birlikler halinde İşçi Milisi ve Kızıl Kıtalar’da silahlandırılması; savaşa neden olanları ve karşı-devrim komplocularını cezalandırmak üzere bir devrim mahkemesinin görevlendirilmesi; yekpare bir Alman Sosyalist Cumhuriyeti’nin kurulması; tüm iktidarın sovyetlere devredilmesi; çalışma saatlerinin azaltılması ve gıda, konut ve eğitim sisteminin temelden dönüştürülmesine yönelik köklü sosyal reformların gerçekleştirilmesi; sosyalist devrimi uluslararası bir temele oturtmak ve barışın dünya proletaryası tarafından biçimlendirilmesini ve güvenceye alınmasını sağlamak üzere yurtdışındaki kardeş partilerle derhal irtibat kurulması.<span class="dip-1"><a class="footnote-link" href="#footnote-225-57" id="footnote-225-57-backlink">57</a></span></p>

      <p class="paragraf-1">Rosa Luxemburg ekonomiyle ilgili olarak şu taleplerde bulundu: “1. Tüm hanedanlık servet ve gelirlerine toplum adına el koyulması; 2. İşçi ve Asker Sovyetleri Merkez Kurulu tarafından belirlenen bir miktarın üstündeki tüm devlet ve kamu borçlarının ve savaş kredilerinin yok sayılması; 3. Tüm orta ve büyük tarım işletmelerinin topraklarının kamulaştırılması; ülke çapında merkezi bir yönetim altında sosyalist tarım kooperatiflerin kurulması; küçük köylü işletmelerinin sosyalist kooperatiflere gönüllü katılımına kadar sahiplerinin elinde kalması; 4. Tüm banka, maden, demir-çelik işletmeleri ile endüstri ve ticaretteki tüm büyük işletmelerin Sovyet Cumhuriyeti tarafından kamulaştırılması; 5. Merkez Kurulu tarafından saptanacak bir miktarın üzerindeki tüm servetlere el koyulması; 6. Tüm kamu ulaşım sisteminin Sovyet Cumhuriyeti tarafından devralınması; 7. İşçi Sovyetleriyle uyum içerisinde işletmelerin içişlerini düzenlemek, çalışma ilişkilerini düzene koymak, üretimi kontrol etmek ve nihayet işletme yönetimini üstlenmek üzere işçi temsilcilerinin seçilmesi; 8. Merkezi bir grev komisyonunun kurulması ve bu komisyonun işçi temsilcileriyle birlikte hareket ederek, tüm ülkede başlayan grev hareketine bütüncül bir yönetim ve sosyalist bir yön kazandırması ve İşçi ve Asker Sovyetleri’nin en geniş desteğini sağlaması.”<span class="dip-1"><a class="footnote-link" href="#footnote-225-58" id="footnote-225-58-backlink">58</a></span>Karl Radek, Spartaküs Birliği’nin önde gelen yöneticilerinin Rosa Luxemburg tarafından hazırlanan taslak üzerine tartışıp mutabakata vardıklarını belirtti.<span class="dip-1"><a class="footnote-link" href="#footnote-225-59" id="footnote-225-59-backlink">59</a></span></p>

      <p class="paragraf-1">Rosa Luxemburg’un “Spartaküs Birliği Ne İstiyor?” başlıklı yazısının <span class="char-style-override-2">Kızıl Bayrak</span> tarafından yayınlanmasından bir gün sonra, <span class="char-style-override-2">Özgürlük</span> bu program taslağını “fantastik bir ütopya” ve “tehlikeli bir Blankizm eğilimi”<span class="dip-1"><a class="footnote-link" href="#footnote-225-60" id="footnote-225-60-backlink">60</a></span>olarak değerlendirdi.</p>

      <p class="paragraf-1">Rosa Luxemburg 15 Aralık’ta Pharus salonlarında düzenlenen USPD Berlin Olağanüstü Genel Kurulu’nda yaptığı konuşmada, program taslağını açıklama fırsatı buldu ve genel kurula sunduğu karar tasarısında USPD temsilcilerinin Ebert-Scheidemann hükümetinden derhal çekilmesini, tüm iktidarın İşçi ve Asker Sovyetleri tarafından devralınmasını ve USPD Kongresi’nin derhal toplanmasını talep etti.<span class="dip-1"><a class="footnote-link" href="#footnote-225-61" id="footnote-225-61-backlink">61</a></span>Ancak Rudolf Hilferding’in Ulusal Meclis seçimlerinde mümkün olan en büyük başarıya odaklanan önergesi 485 delege tarafından desteklenirken, Rosa Luxemburg’un karar tasarısı 195 oyda kaldı.</p>

      <p class="paragraf-1">Ertesi gün 16 Aralık’ta Berlin’de 489 delegenin katıldığı I. Sovyet Kongresi başladı. Spartaküs Birliği’nin 10 delegesi arasında Fritz Heckert ve Eugen Leviné de bulunmaktaydı. Rosa Luxemburg ve Karl Liebknecht delege olamamıştı.</p>

      <p class="paragraf-1">Rosa Luxemburg <span class="char-style-override-2">Kızıl Bayrak</span>’taki kongre makalesine “Haydi Barikatlara” başlığını koydu ve bir kez daha karşı-devrim tehdidine karşı uyararak, Ebert-Scheidemann hükümetini kitlelerin devrimci enerjisini felce uğratmak ve böylece devrimin düşmanlarına destek vermekle suçladı. “Bu ‘sosyalist’ hükümet neler yapmadı ki! Eski resmi makamları yeniden oluşturmak için her gün bir kararname; kovulan kaymakam, emniyet müdürü ve belediye başkanlarını yerlerine geri getirmek için bir kararname daha; özel mülkiyetin dokunulmazlığı hakkında bir kararname; sınıf temelli adaletin organları olan mahkemelerin ‘bağımsız’ olduğunu ve sınıf adaletinin devam edeceğini ilan eden kararnameler; vergilerin şimdiye değin olduğu gibi ödeneceğini bildiren yeni bir kararname: sonuç <span class="char-style-override-2">nulla dies sine linea</span>, yani kararnamesiz hiçbir gün yok ve kapitalist egemenliğin çürümüş binasından düşmek üzere olan her taş yeniden yerine koyuluyor.”<span class="dip-1"><a class="footnote-link" href="#footnote-225-62" id="footnote-225-62-backlink">62</a></span></p>

      <p class="paragraf-1">Kongreye Rosa Luxemburg ve Karl Liebknecht’e en azından tavsiye oy hakkı verilmesi için iki dilekçe sunuldu, fakat her iki dilekçe de çoğunluğun oylarıyla reddedildi. I. Sovyet Kongresi’nin Karl Liebknecht ve Rosa Luxemburg ile ilgili tutumu, Spartaküs Birliği’ne, Sovyet Kongresi sırasında kitlesel gösteri çağrısında bulunmaktan başka bir yol bırakmadı. 250.000 işçi ve asker, kongrenin yapıldığı Prusya Meclisi’nin önüne yürüdü. Topluluk Karl Liebknecht’in konuşmasından sonra kongreye, devrimci güçlerin taleplerini bildiren bir heyet gönderdi.</p>

      <p class="paragraf-1">Heyet salona girmeyi başarmıştı, fakat SPD’nin sağcı yönetimi kongrede sahip olduğu salt çoğunluk sayesinde politikasını kongreye onaylattı. Kongre 18 Aralık’ta SPD’nin “Ulusal Meclis tarafından açıklanacak yeni bir düzenlemeye kadar yasama ve yürütme yetkisinin Halk Temsilcileri Kurulu’na devredilmesini” öngören önergesini onayladı. “Alman ve Prusya kabinelerinin parlamenter denetimi” için İşçi ve Asker Sovyetleri Merkezi Kurulu görevlendirildi; kurul yalnızca hükümetin önemli yasa tasarılarında tavsiye hakkına sahip olacaktı.<span class="dip-1"><a class="footnote-link" href="#footnote-225-63" id="footnote-225-63-backlink">63</a></span>Bu merkezi kurula sadece sosyal demokratlar seçildi. Böylece “Ulusal meclis mi, sovyet sistemi mi?” sorusu hakkındaki karar, ulusal meclis yani burjuva demokrasisi lehine verilmişti. Rosa Luxemburg Sovyet Kongresi üzerine <span class="char-style-override-2">Kızıl Bayrak</span>’ta şöyle yazdı: “İşçi ve Asker Sovyetleri’nin politik iktidarının lağvedilmesi, Ulusal Meclis’in göreve çağrılması ve 6 Aralık kliğine diktatörlük yetkilerinin verilmesi… Burjuvazi bugünkü koşullarda daha fazla ne isteyebilirdi ki?”<span class="dip-1"><a class="footnote-link" href="#footnote-225-64" id="footnote-225-64-backlink">64</a></span>Rosa Luxemburg’a göre devrim ilk ham dönemini henüz geride bırakmamıştı ve “kapitalizm mi, sosyalizm mi?” sorusu gerçek yanıtını buluncaya kadar uzun bir mücadele verilecekti.</p>

      <p class="arabaslik-sol-kucuk-1">Devrimlerin açık görüş alanına ihtiyacı olur</p>

      <p class="paragraf-1">Rosa Luxemburg ve Spartaküs Birliği’nin trajedisi, kitlelerin istekleri ve devrimci iradesi ile ilgili olarak yanılgı içerisinde bulunmasıydı. Dört yıl savaştan sonra insanların çoğu barış, huzur içinde çalışmak, güvenli bir evde oturmak ve makul bir şekilde beslenip giyinmek istiyordu. Çok ileri aşamalara zorlanmış bir devrimin yeni kanların akmasına, kaosa ve güvensizliğe yol açmasından endişeleniyorlardı. Karşı-devrim tarafından Rusya’daki Bolşevik iktidarı hakkında yayılan korku haberleri pek çok yurttaşın kaygılarını artırmaktaydı. Yalnızca halk iradesi temelinde gerçekleştirilen ve halkın çoğunluğu tarafından desteklenen bir devrimin başarıya ulaşabileceğini düşünen ve diktatoryal yöntemlerle girişilen bir azınlık ayaklanmasını kesinlikle reddeden Rosa Luxemburg, hayatının ülküsü için kitlesel bir taban bulamadı. Aralık ortasındaki Sovyet Kongresi’nde yaşanan olayların gösterdiği gibi, devrimin aktif katılımcılarının bulunduğu forumlarda bile fikirlerini açıklamasına olanak tanınmıyordu. Diğer Spartaküs yöneticileriyle birlikte çaresizlik içinde USPD yönetimini bir parti kongresi düzenlemek için harekete geçirmeye çabaladı. Wilhelm Pieck USPD Yönetim Kurulu’na yönelik bu talebi 22 Aralık’ta Spartaküs Birliği adına tekrarladı. Rosa Luxemburg 24 Aralık tarihli <span class="char-style-override-2">Özgürlük</span>’te, USPD yönetiminin 19 Ocak 1919’daki Ulusal Meclis seçimleri öncesinde kesinlikle bir parti kongresinden yana olmadığını okuyunca sarsıldı. Ertesi gün Clara Zetkin’e, Berlin’deki durumun giderek sertleştiğini bildirirken, hem Ebert-Scheidemann hükümetiyle olan ilişkileri, hem de USPD içerisindeki ilişkileri kastediyordu. “Parti dağılma aşamasında” diye yazdı. “Ströbel, Haase, Bock (!) ve Özgürlük açıkça ‘sola karşı sınırlama’ talep ediyor, yani bize karşı. Öte taraftan taşrada USP ile Scheidemann’cılar arasındaki kaynaşma tüm hızıyla devam ediyor.”<span class="dip-1"><a class="footnote-link" href="#footnote-225-65" id="footnote-225-65-backlink">65</a></span>Ancak USPD’nin “dağılması” hiçbir şekilde söz konusu değildi; bu, Rosa Luxemburg’un yanlış bir yargısından ibaretti.</p>

      <p class="paragraf-1">25 Aralık’ta, Breslau hapishanesinden çıktığından beri ilk defa Berlin-Südende’deki evinde yazı masasının arkasında oturuyordu. Clara Zetkin’e “Sana gelebilmeyi ne kadar çok isterdim!” diye yazdı. “Fakat bu söz konusu bile olamaz, çünkü gazete işlerine zincirlenmiş durumdayım […]. Ayrıca neredeyse her gün sabahtan itibaren konferans ve görüşmeler, arada toplantılar ve birkaç günde bir değişiklik olarak ‘resmi makamlar’dan gelen, Karl [Liebknecht] ve benim peşimde katil serserilerin olduğu ve evde gecelemeyip her gün başka bir barınak aramamız gerektiğini bildiren uyarılar. Sonunda tüm bu aptallıklardan sıkılıp Südende’ye geri dönüyor ve ilk andan itibaren bu curcuna ve koşturmaca içinde yaşayıp dururken kendimi bir türlü toparlayamıyorum.”<span class="dip-1"><a class="footnote-link" href="#footnote-225-66" id="footnote-225-66-backlink">66</a></span></p>

      <p class="paragraf-1">24 Aralık’ta karşı-devrimci birlikler Halk Bahriye Tümeni’ne saldırmış ve Marstall Sarayı’nda yeni bir kıyıma neden olmuştu. Bayramın ilk gününde yaklaşık 30.000 işçi ve asker bu kıyımı protesto etti. Öfkeli göstericiler kendiliğinden bir eylemle <span class="char-style-override-2">İleri</span> binasını işgal etti. Rosa Luxemburg uzaktaki arkadaşına “Binada 18 adet makineli tüfek ve bir zırhlı araba bulundu”<span class="dip-1"><a class="footnote-link" href="#footnote-225-67" id="footnote-225-67-backlink">67</a></span>diye yazdı. Hemen şehre dönmesi gerekiyordu. Her gün böyle geçiyordu ve kendisini düşünecek vakti yoktu. “C’est la révolution (Bu, devrimdir –<span class="char-style-override-2">çev.</span>)”<span class="dip-1"><a class="footnote-link" href="#footnote-225-68" id="footnote-225-68-backlink">68</a></span></p>

      <p class="paragraf-1"><span class="char-style-override-2">Kızıl Bayrak</span>’ta 27 Aralık’ta Spartaküs Birliği’nin Reich Konferansı’na çağrı yapıldı. Konferansta Spartaküs Birliği’nin merkez yönetimi USPD içerisindeki krizi, Rosa Luxemburg’un program taslağını, Ulusal Meclisi ve sosyal demokrat partilerin Bern’de yapılması planlanan konferansını görüşecekti.<span class="dip-1"><a class="footnote-link" href="#footnote-225-69" id="footnote-225-69-backlink">69</a></span></p>

      <p class="paragraf-1">Rosa Luxemburg 29 Aralık tarihli <span class="char-style-override-2">Kızıl Bayrak</span>’ta, Spartaküs Birliği ile Ebert-Scheidemann’cılar ve Bağımsızlar arasında bir uçurum olduğunu yazdı. “Bunlar, politik devrim ve proletarya için bitmiştir. […] Devrimler yarım iş, uzlaşma, dalkavukluk ve sinme tanımaz. Devrimlerin açık görüş alanına, kesin ilkelere, kararlılığa ve adam gibi adamlara ihtiyacı vardır. Dev görüş açılarına ve alt etmesi gereken tarihsel sorunlara sahip olan, henüz başlangıç safhasındaki bugünün devrimi; her bir safhada, her zafer ve her yenilgide şaşmaz bir şekilde büyük hedefi, yani sosyalist dünya devrimini ve proletaryanın insanlığı sermayenin boyunduruğundan kurtarmak için verdiği tavizsiz iktidar mücadelesini gösteren bir pusulaya sahip olmalıdır. Yön gösteren bu pusula, bu delici kama, proleter-sosyalist devrimin bu mayası olmak –işte iki dünyanın şu anki çatışmasında Spartaküs Birliği’nin özel görevi budur.”<span class="dip-1"><a class="footnote-link" href="#footnote-225-70" id="footnote-225-70-backlink">70</a></span></p>

      <p class="paragraf-1">Berlin’deki Prusya Meclisi’nin Banket Salonu’nda o gün toplanan ve aralarında Kızıl Askerler Birliği ve gençlik örgütünden birer delegenin ve misafirlerin de bulunduğu konferans delegeleri, kapalı bir oturumda Werner Hirsch, Leo Jogiches ve Carl Minster’in üç oyuna karşı Bağımsız Sosyal Demokrat Parti’den ayrılmaya ve kendi partilerini kurmaya karar verdi. Rosa Luxemburg son ana kadar bu adımı atmakta tereddüt gösterdi. Ancak USPD içerisinde devrimin gidişatı ile ilgili olarak eleştirel tartışmalar için herhangi bir imkânın kalmadığı belli olunca, ayrılma lehinde oy kullandı.</p>

      <p class="paragraf-1">Spartaküs Birliği Reich Konferansı delegeleri 30 Aralık 1918’de Almanya Komünist Partisi’ni kurdu. Partinin adının ne olacağı hakında ve Rosa Luxemburg da daha bir gün önce “Sosyalist İşçi Partisi” adından yana tavır almıştı. Karl Liebknecht ve Hugo Eberlein’ın konuşmasından ve yapılan ek tartışmalardan sonra çoğunluk, Fritz Heckert tarafından önerilmiş olan “Almanya Komünist Partisi (Spartaküs Birliği)” adında karar kıldı.</p>

      <p class="paragraf-1">Parti kongresinin divan başkanlığına Wilhelm Pieck ve Jacob Walcher seçildi. Gündemde altı madde vardı: USPD Krizi (Karl Liebknecht), Ulusal Meclis (Paul Levi), Programımız ve Politik Durum (Rosa Luxemburg), Örgütümüz (Hugo Eberlein), Ekonomik Mücadele (Paul Lange), Uluslararası Konferans (Hermann Duncker). Ernst Meyer delege ve misafirleri selamladı ve oturum başlamadan önce, sağlık sorunları nedeniyle konferansa katılamayan Franz Mehring ve Clara Zetkin’e birer telgraf gönderilmesi kararlaştırıldı.</p>

      <p class="paragraf-1">Karl Liebknecht ilk oturum gününde, teori ve pratikteki ilkesizliği nedeniyle kitlesel devrimci eylemleri yönetmekte aciz kalan USPD’den örgütsel olarak ayrılmanın gerekliliğini ayrıntılı bir şekilde gerekçelendirdi ve sert suçlamalarda bulundu: “Bunlar 9 Kasım’dan beri Ebert-Scheidemann ile birlikte yürüdü ve böylece iki şey yapmış oldu. Birincisi Ebert-Scheidemann’ın ayıplarını örten incir yaprağı oldular. Çoğunluk sosyalistleriyle işbirliği yaparak birlik izlenimi yaratıp birlik sloganlarını savundular. Kitlelerin gözünde USP’nin politikasıyla çoğunluk sosyalistlerinin politikası arasındaki farkların silinmesine neden oldular. Böylece yalnızca Ebert-Scheidemann için değil, yoldaşlarıyla birlikte gizli ajanı oldukları karşı-devrimin tümü için de incir yaprağı görevini gördüler.”<span class="dip-1"><a class="footnote-link" href="#footnote-225-71" id="footnote-225-71-backlink">71</a></span></p>

      <p class="paragraf-1">Hugo Eberlein parti kongresinin bir konuda karar vermesi gerektiğini açıkladı: “Şimdiye kadar olduğu gibi bir seçim derneği mi olacağız, yoksa hedef olarak önümüze koyduğumuz üzere gelecekte devrimci bir mücadele örgütü mü olmak istiyoruz? Eğer bu soruyu evet diye yanıtlıyorsak, şimdiye kadar örgütsel temel olarak kabul ettiğimiz her şeyi bir yana bırakmak ve partiyi yeniden kurmak zorundayız…”<span class="dip-1"><a class="footnote-link" href="#footnote-225-72" id="footnote-225-72-backlink">72</a></span></p>

      <p class="paragraf-1">Partinin kuruluşundan sonra Rus Sovyet Cumhuriyeti’nin temsilcisi Karl Radek’e söz verildi. Radek Ekim Devrimi’nin deneyimlerini aktardı, Rusya ve Almanya proletaryası arasındaki mücadele ittifakının korunacağını temin etti ve ortak mücadele mirasını vurguladı: “Sizler Rus devriminin taklitçileri ve Sovyet Rusya’nın ajanları olarak gösteriliyorsunuz. Eğer taklit söz konusuysa, Rus devrimi emekçi Alman halkından çok şey öğrendi. Bizim şu anda Rusya’da gerçekleştirdiğimiz şey, Marx tarafından tüm dünya işçi sınıfının önünde savunulan Alman komünizminin büyük ve saf öğretisinden başka bir şey değil. Sovyet sistemi ile ilgili görüşlerimiz deneyimlerle gelişti; fakat Alman işçi dünyasını savaş öncesinde harekete geçiren geleceğin mücadele biçimleri ve bu konuda yapılan tartışmalar da düşüncelerimizi besledi. Rus Komünist Partisi, fikirsel lideriniz Rosa Luxemburg ile geçmişte yakın bir şekilde birlikte çalışmaktan dolayı büyük bir gurur duyuyor. Sizlere Bolşevik Rusya’nın ajanları olduğunuz suçlaması yapılıyorsa, şunu bilin ki, biz hepimiz çok daha büyük olan ve hepimizin tabi olduğu bir davanın, emekçi halkın kapitalist boyunduruktan kurtarılması davasının ajanlarıyız.”<span class="dip-1"><a class="footnote-link" href="#footnote-225-73" id="footnote-225-73-backlink">73</a></span>Karl Liebknecht Karl Radek’e duygulu kelimelerle teşekkür etti. Rosa Luxemburg 20 Aralık’ta Eduard Fuchs’a Lenin için bir mektup vermiş ve mektupta “ailemizin”, yani Spartaküs Birliği’nin en içten selamlarını aktarmıştı: “Tanrının gelecek yıl tüm arzularımızı yerine getirmesi dileğiyle.”<span class="dip-1"><a class="footnote-link" href="#footnote-225-74" id="footnote-225-74-backlink">74</a></span></p>

      <p class="paragraf-1">Rosa Luxemburg parti kongresinde üç kez söz aldı: program konuşması için, Ulusal Meclis seçimlerine katılım üzerine yapılan tartışmalar sırasında, ekonomik mücadeleler ve sendikaların rolü tartışmasında.</p>

      <p class="paragraf-1">Rosa Luxemburg’un program konuşması coşkuyla alkışlandı. Konuşmasına, delegelere proletaryanın ve partisinin güncel ve gelecekteki görevlerini daha iyi anlatmak için, Avrupa’nın büyük burjuva-demokratik devrimleri ve Alman sosyal demokrasisinin tarihine bir bakışla başladı. “Yeniden Marx ile birlikteyiz, yeniden onun bayrağı altında toplandık. Şimdi gerçek Marksizm sayesinde, Alman sosyal demokrasisinde bunca zamandır resmi Marksizm olarak yayılan bu yedek Marksizm’in ne olduğu görülecek. (‘Bravo!’) Bu Marksizm’in temsilcilerinin bugün nerede olduklarını sizler de görüyorsunuz; Ebert, David ve yandaşlarının yanında. Bize onlarca yıldır gerçek ve saf Marksizm olarak yutturulan bu öğretinin resmi temsilcileri şimdi orada. Fakat hayır, Marksizm asla kimseyi Scheidemann’larla birlikte karşı-devrimci politika yapmaya sürüklemez.”<span class="dip-1"><a class="footnote-link" href="#footnote-225-75" id="footnote-225-75-backlink">75</a></span></p>

      <p class="paragraf-1">Rosa Luxemburg 1918/19 yıl dönümündeki fiili güç dengelerine rağmen, proleter dünya devrimi vizyonundan vazgeçmedi. “Büyük kapitalist devletlerin 70 yıllık gelişimi, kapitalizmi dünyadan yok edecek bir aşamaya geldiğimizi gösteriyor. Hatta daha da fazlasını: Bugün yalnızca bu görevi yerine getirecek bir durumda olmakla kalmıyoruz; bu görev yalnızca proletaryaya karşı üstlenilen bir yükümlülük değil, aynı zamanda insan toplumunun kurtuluşu için de tek çözüm yolu. (Coşkulu onay.)”<span class="dip-1"><a class="footnote-link" href="#footnote-225-76" id="footnote-225-76-backlink">76</a></span></p>

      <p class="paragraf-1">Rosa Luxemburg, Alman proletaryasının tarihsel misyonunu tek bir devrimci eylemle gerçekleştirmeyeceğini vurguladı. Partinin görevi, işçi sınıfına her adımda tarihsel misyonunu hatırlatmak, devrimin aşamalarında sosyalist hedefi gözden kaybetmemek ve tüm ulusal bölünmelere karşı proletarya enternasyonalizmini temsil etmekti.</p>

      <p class="paragraf-1">İşçi ve asker sovyetlerinin kurulması, Rosa Luxemburg’a göre ulusal farklılıklardan bağımsız, genel bir yönelimdi. Konuşmasında şöyle dedi: “Almanya’dan sonra hangi ülkede proleter devrim patlak verirse versin, yapacağı ilk işin mutlaka işçi ve asker sovyetlerini kurmak olacağını söyleyebiliriz. (‘Çok doğru!’)”<span class="dip-1"><a class="footnote-link" href="#footnote-225-77" id="footnote-225-77-backlink">77</a></span>İşçilerin güç dengeleri hakkında yanılmasını veya kasıtlı bir şekilde yanıltılmasını, devrim için bir tehlike olarak görmekteydi. Örneğin Ebert-Scheidemann hükümeti, egemenlik yapısını ve sosyo-ekonomik koşulları temelden değiştirmeksizin kendisini sosyalist bir hükümet olarak takdim etmekteydi. 1891 yılında yapılan Erfurt Kongresi’nden beri sosyal demokratların açık hedefi olduğu üzere güya “kamulaştırma” gerçekleştiriliyor, fakat gerçekte eski egemenlik koşullarını yeni yöntemlerle restore ediliyordu. Sovyet sisteminden yana tavır alan pek çok kişi, iktidarın sovyetler aracılığıyla geliştirilemediğini görüyor, kendi kendini aldatıyor ve yönetimi etkileme kanalları elinden alınıp önemli kararlarda hükümet organları tarafından saf dışı bırakıldığında aciz kalıyordu. Rosa Luxemburg şu noktaları vurguladı: “Kitleleri ilk önce şu konuda eğitmeliyiz: İşçi ve asker sovyetleri, devlet aygıtının manivelası olmalı ve her gücü soğurup sosyalist dönüşüm doğrultusunda harekete geçirmelidir. İşçi ve asker sovyetlerinde örgütlü olan işçi kitleleri bile bu durumdan çok uzak; bunun tek istisnası, görevlerinin bilincinde olan küçük proleter azınlıklar.”<span class="dip-1"><a class="footnote-link" href="#footnote-225-78" id="footnote-225-78-backlink">78</a></span>Rosa Luxemburg ilk ayaklanmaların ve sovyet hareketinin kendiliğindenciliğini, politik devrim kavramıyla özetledi.</p>

      <p class="paragraf-1">Partinin kitleleri şu anda Ebert-Scheidemann hükümetinin düşürülmesine ve doğrudan “tam anlamıyla bir sosyalist-proleter-devrimci hükümetin” kurulmasına yönlendiremeyeceğini kabul ediyordu, çünkü “maalesef henüz hükümeti düşürerek sosyalizmi güvenceye alacak durumda değiliz”.<span class="dip-1"><a class="footnote-link" href="#footnote-225-79" id="footnote-225-79-backlink">79</a></span>İşçi ve asker sovyetleri burjuva devletinin içini alttan alta boşaltmalı ve toplumsal iktidarı, yasamayı ve bürokrasiyi devralmalıydı. İşçi sovyetlerinin devlet içindeki tüm iktidarı ele geçirmesi için çalışılmalıydı.<span class="dip-1"><a class="footnote-link" href="#footnote-225-80" id="footnote-225-80-backlink">80</a></span>Şu anda yapılması gereken şey, proletaryanın devrimci ekonomik mücadelesi aracılığıyla Ebert-Scheidemann hükümetinin etkinliğini adım adım dinamitlemekti.</p>

      <p class="paragraf-1">Rosa Luxemburg’a göre, Almanya’da Kasım sonunda baş gösteren grev hareketi devrimi hızlandırmıştı ve bu grevler, Alman emperyalizminin çöküşü ve işçi ve askerlerin kısa süreli politik devrimi nedeniyle sermaye egemenliğinin uğradığı büyük sarsıntıya kitlelerin verdiği bir yanıttı. Almanya’da sermaye ile emek arasında başlayan bu nihai çatışmanın tek sonucu, ücretli sömürü ilişkilerinin ortadan kaldırılması ve sosyalist ekonominin inşası olabilirdi.</p>

      <p class="paragraf-1">Fakat sosyalizmi tarım olmaksızın gerçekleştirmeye kalkışmak delilikti; çünkü sanayi, sosyalist temelde düzenlenmiş bir tarımla kaynaştırılmadan dönüştürülemezdi. Aksi durumda köylülük karşı-devrimci güçlerin yedek ordusu olarak varlığını sürdürürdü. Rosa Luxemburg bu nedenle partinin “yalnızca işçi ve asker sovyetlerini geliştirmekle kalmayıp, aynı zamanda tarım işçilerini ve küçük köylüleri de sovyet sistemine dâhil etmesi”<span class="dip-1"><a class="footnote-link" href="#footnote-225-81" id="footnote-225-81-backlink">81</a></span>talebinde bulundu. Devrim sırasında Alman işçi sınıfının maruz bırakıldığı anti-Bolşevik provokasyon seline karşın, işçi sınıfı devrimin alfabesini Bolşeviklerden öğrendiğini unutmamalıydı: “İşçi ve Asker Sovyetlerini Ruslardan aldınız (Onaylama sözleri.).”<span class="dip-1"><a class="footnote-link" href="#footnote-225-82" id="footnote-225-82-backlink">82</a></span></p>

      <p class="paragraf-1">Rosa Luxemburg’un program konuşmasından sonra sunduğu karar tasarısı oybirliğiyle kabul edildi. Parti kongresi karar tasarısında, Alman birliklerinin Rus devrimine karşı Baltık baronları ve İngiliz emperyalistleriyle birlikte örgütlediği saldırı nedeniyle, Ebert-Scheidemann hükümeti Alman proletaryasının baş düşmanı ilan ediliyordu.<span class="dip-1"><a class="footnote-link" href="#footnote-225-83" id="footnote-225-83-backlink">83</a></span></p>

      <p class="paragraf-1">Rosa Luxemburg’un konuşmasından sonra ağırlıklı olarak partinin devrimci taktiği ve sosyalist toplumun inşası üzerine tartışıldı. Rosa Luxemburg, 1 Aralık 1918’de görüşülen bu gündem maddesi hakkında bir kapanış konuşması yaptı. Konuşması parti kongresinin ilkesel onayını aldı ve tüm öneri ve eklemeler 25 kişinin seçildiği bir komisyona devredildi. Komisyon bir sonraki parti kongresine kadar parti programının tüm sorunlarını ve örgüt tüzüğü taslağını ele alacaktı.</p>

      <p class="paragraf-1">Kongre, 16 delegenin önerisi üzerine Rosa Luxemburg’un konuşmasının ajitasyon broşürü olarak yayınlanmasını kararlaştırdı. Paul Frölich ve Otto Rühle “August Winnig’in ihaneti” ve Rus devriminin düşmanlarına uşaklık ile ilgili bölümlerin bildiri olarak dağıtılmasını önerdi. Kongre bu önergeyi de onayladı.</p>

      <p class="paragraf-1">19 Ocak’ta düzenlenmesi planlanan Ulusal Meclis seçimlerine katılım konusunda yapılan tartışmalarda Rosa Luxemburg, Karl Liebknecht, Paul Levi, Robert Gehrke, Käte Duncker, Fritz Heckert, Ulrich Rogg, Werner Hirsch ve Carl Minster, delegelerin çoğunluğunu KPD’nin (Spartaküs Birliği) seçimlere katılmasına ikna edemedi. 62 delege, Ulusal Meclisi aynı onlar gibi karşı-devrimin sancağı olarak kabul eden, fakat buna rağmen görüşleri yaygınlaştırmak ve kitleleri etkilemek için seçim kampanyasının ve parlamento kürsüsünün kullanılmasını gerekli gören merkeze karşı oy verdi. Rosa Luxemburg, devrim sayesinde oy hakkını elde eden erkek ve kadınların, özellikle de kadınların büyük çoğunluğunun seçim boykotunu anlayamayacağını öngörüyordu; fakat yeterli sayıda delegeyi ikna edemedi.</p>

      <p class="paragraf-1">Spartaküs Birliği tarafından kurulan yeni partinin devrim hakkındaki görüşleri ile halkın iradesi arasındaki büyük uçurumu Rosa Luxemburg da dâhil olmak üzere hiç kimse algılayamadı. Rosa Luxemburg kendisinin hazırladığı parti programını fiilen devrimin programı olarak gördüğü ve o anki somut duruma uygun bir eylem programı mevcut olmadığı için, kitlesel etkisinin artırılmasına yönelik olanaklar son derece zayıftı. Birkaç hafta sonra yapılan Ulusal Meclis seçimlerinde yaklaşık 14 milyon yurttaş, yani Almanya’daki tüm oy hakkı sahiplerinin neredeyse yüzde 50’si oyunu SPD ve USPD’ye verdi. KPD (Spartaküs Birliği) seçimlere katılmadı.</p>

      <p class="paragraf-1">Spartaküs Birliği merkez komite üyeleri Hermann Duncker, Käte Duncker, Hugo Eberlein, Leo Jogiches, Paul Lange, Paul Levi, Karl Liebknecht, Rosa Luxemburg, Ernst Meyer, Wilhelm Pieck ve August Thalmeier 31 Aralık’ta iki aleyhte oya karşı parti kongresinden güvenoyu aldı. Spartaküs Birliği içinde yer alan Uluslararası Almanya Komünistleri’nin temsilcisi Paul Frölich merkez komiteye seçildi.</p>

      <p class="paragraf-1">Rosa Luxemburg sonuçlardan hoşnuttu. Ulusal Meclis seçimlerine katılmama kararının cesaretini kırmasına izin vermedi. Bu karar nedeniyle dehşete kapılan Clara Zetkin’e 11 Ocak’ta şöyle yazdı: “Bizim ‘yenilgimiz’ yalnızca biraz çocuksu, olgunlaşmamış ve düz bir radikalizmin zaferiydi. Fakat bu durum yalnızca konferansın başlangıcı için geçerli sayılır. Konferansın devamında bizimle (merkez) delegeler arasındaki iletişim yeniden kuruldu ve konuşmam sırasında kısaca seçimlere katılım konusuna değinirken, başlangıçtakinden çok farklı bir rezonans hissettim. Spartakistlerin büyük çoğunluğuyla taze bir nesil olduğunu unutma, partinin ‘eski sınanmış’ aptallaştırıcı geleneklerinden özgürleşmiş bir nesil –bu durum artı ve eksileriyle birlikte kabul edilmeli. Olayı ölüm kalım meselesi yapmama ve trajikleştirmeme konusunda fikir birliğine vardık.” Rosa Luxemburg hareketin genel olarak mükemmel bir şekilde geliştiğini ekledi.<span class="dip-1"><a class="footnote-link" href="#footnote-225-84" id="footnote-225-84-backlink">84</a></span></p>

      <p class="paragraf-1">Rosa Luxemburg <span class="char-style-override-2">Kızıl Bayrak</span>’ta yayınlanan kongre değerlendirmesinde, Almanya Komünist Partisi’nin nihayet kurulduğunu ve bunun “bir avuç radikal yöneticinin kamuoyundan gizli bir şekilde kendi kafasından ‘icat ettiği’ bir bölünme, bir ‘mezhep meselesi’ olmadığını” vurguladı. “KPD tarihsel gelişmenin doğal bir ürünü, Alman devriminin gelişmesinin bir parçası ve dolayısıyla proleter kitlelerin politik yaşamının bir dışavurumu olarak ortaya çıktı. Komünist Parti’nin kuruluşu, Alman devriminin birinci aşamasını sonlandırıp ikinci aşamasını başlatan kavşağa bağlanmaktadır.”<span class="dip-1"><a class="footnote-link" href="#footnote-225-85" id="footnote-225-85-backlink">85</a></span></p>

      <p class="paragraf-1">Yeni kurulan partiyle, devletin üst makamlarına yerleşen sosyal demokrasinin sağa yönelişine işçi ve asker saflarından enerjik ve kararlı bir sol karşı çıkışla kökten bir yanıt vermek isteniyordu.<span class="dip-1"><a class="footnote-link" href="#footnote-225-86" id="footnote-225-86-backlink">86</a></span>Rosa Luxemburg ve Karl Liebknecht’in görüş ve hedeflerini daha fazla sayıda insana açıklamak için 14 günleri bile kalmamıştı. İşçi hareketinde üçüncü bir partinin kurulmasıyla artan bölünmeyle nasıl baş edeceklerdi?</p>

      <p class="arabaslik-sol-kucuk-1">Size yardım etmek istiyorum</p>

      <p class="paragraf-1">Rosa Luxemburg, parti ve insanlık için büyük bir beklenti içerisinde olduğu Brandel Geck’in ölüm haberini aldığında Marie ve Adolf Geck’e şu satırları yazmıştı: “Canlarım, acının sizi esir almasına izin vermeyin, evinizde hep parlayan güneşi bu felaketin arkasına gömmeyin. Hepimiz kör kaderin esiriyiz. Tek tesellim, belki de çok yakında, her yanda pusuda bekleyen karşı-devrimin bir kurşunuyla öbür dünyaya gönderilecek olmam.”<span class="dip-1"><a class="footnote-link" href="#footnote-225-87" id="footnote-225-87-backlink">87</a></span>11 Ocak 1919’da Clara Zetkin’e, Berlin’de bir haftadan beri süren sokak savaşlarında birçok yoldaşın öldürüldüğünü bildirmek zorunda kaldı. Leo Jogiches, Georg Ledebour ve Ernst Meyer tutuklanmıştı.<span class="dip-1"><a class="footnote-link" href="#footnote-225-88" id="footnote-225-88-backlink">88</a></span></p>

      <p class="paragraf-1">Karşı-devrimin kışkırtma ve takibatları, 1919 başlarından beri genel olarak Almanya Komünist Partisi’ni (Spartaküs Birliği) ve özel olarak da Rosa Luxemburg ve Karl Liebknecht’i hedef almaktaydı. <span class="char-style-override-2">Deutsche Allgemeine Zeitung</span> henüz 30 Aralık 1918’de, “bunların başını ezmek için teorilerin yeterli olmayacağını”, karşılarına “şiddetle dikilmek” gerektiğini yazdı. Basında cinayete açıkça çağrı yapılmaktaydı. Her yana asılan dev boyutta afişler nefreti körüklüyor ve artık devrimin kellesinin koparılmasını istiyordu. “Liderlerini öldürün! Liebknecht ve Luxemburg’u öldürün! O zaman barışa kavuşacak, iş ve ekmek sahibi olacaksınız.” Sosyal demokrat <span class="char-style-override-2">İleri</span> de nefret orkestrasına katılmaktaydı.</p>

      <p class="paragraf-1">General Groener şöyle anlatıyordu: “1919 yılının ilk günleriyle birlikte Berlin’de kolları sıvamaya ve temizlik yapmaya hazırdık. O ana ve geleceğe yönelik tüm tedbirler Başkomutanlık ile uyum içerisinde alınıyordu; fakat hükümet ve halk önünde sorumluluk, kısa süre içerisinde Reich Savunma Bakanlığı’na atanacak olan ve Ebert’in izinde, subaylarla tam bir ittifak kuran Noske’ye aitti.”<span class="dip-1"><a class="footnote-link" href="#footnote-225-89" id="footnote-225-89-backlink">89</a></span>1 Ocak 1919’da <span class="char-style-override-2">İleri</span>, USPD’nin sol kanadına mensup olan ve karşı-devrimci entrikalara karşı sert bir tavır alan Berlin Emniyet Müdürü Emil Eichhorn’a karşı iftira dolu bir makaleyle, Berlin’li devrimcilere karşı provokasyonu başlattı. Kampanyanın sonucunda Eichhorn, 4 Ocak’ta Prusya’nın sosyal demokrat hükümeti tarafından görevinden alındı. 100.000’den fazla kadın ve erkek işçi, devrimci işyeri temsilcilerinin, USPD Berlin yönetiminin ve KPD genel merkezinin çağrısına uyarak gösteri yapmak üzere Tiergarten’e ve Aleksander Meydanı’nda bulunan Emniyet Müdürlüğü’ne yürüdü. Gösterinin yönetimi, 33 kişiden oluşan bir devrimci eylem komitesi oluşturuldu. Komiteye USPD, devrimci işyeri temsilcileri, Halk Bahriyeliler Tümeni ve Berlin Garnizonu temsilcilerinin yanı sıra Karl Liebknecht ve Wilhelm Pieck de dâhildi. Komite başkanları Karl Liebknecht, Georg Ledebour ve Paul Scholze oldu. Eylem komitesi görkemli kitle gösterisinin etkisi altında “Kahrolsun Ebert-Scheidemann Hükümeti!” ve “Hükümeti Devirin!” sloganlarının atılmasını kararlaştırdı. Bu, gerçekçi olmayan bir karardı. Kargaşa ve başıboşluk giderek ağırlık kazandı, ayrıca eylem komitesindeki USPD yöneticileri bir yandan kitleleri sokağa çağırırken, diğer yandan Ebert-Scheidemann hükümetiyle pazarlık yapmaktaydı. KPD merkezi, izlenmesi gereken taktik konusunda tereddütlüydü; Rosa Luxemburg ve Leo Jogiches doğrudan iktidar mücadelesi için çağrıda bulunulmasını doğru bulmuyordu.<span class="dip-1"><a class="footnote-link" href="#footnote-225-90" id="footnote-225-90-backlink">90</a></span>En sonunda 8 Ocak’ta KPD merkezi, eylemde hükümet düşürme sloganları atılmasına karşı çıktı, eylem komitesinin başında bulunan USPD yöneticilerinin teslimiyetçi tavrını mahkûm etti ve Karl Liebknecht ile Wilhelm Pieck’i eylem komitesinden geriye çekti. KPD tüm fikir ayrılıklarına karşın, “kararlı ve devrimci bir eylem her söz konusu olduğunda, devrimci işyeri temsilcileriyle birlikte omuz omuza mücadeleye devam etmek” istiyordu.<span class="dip-1"><a class="footnote-link" href="#footnote-225-91" id="footnote-225-91-backlink">91</a></span></p>

      <p class="paragraf-1">Bu arada SPD yöneticileri, özellikle de Gustav Noske, eski İmparatorluk subaylarıyla birlikte Ocak ayaklanmasını kanlı bir şekilde bastırmak için hazırlık yapmaktaydı. 8 Ocak’ta saldırıya geçtiler. Politik genel grev yeni bir doruk noktasına ulaşmasına rağmen, Beyaz Muhafızların ezici saldırısına karşı koyamadı. Bunu takip eden günlerde kanlı mücadeleler içerisinde yüzlerce işçi öldürüldü, yaralandı ve tutuklandı. Hugo Haase dehşet içerisinde “Berlin’deki durumu tahayyül bile edemezsin” diye yazdı. “Beyaz terör yalnızca Çarlık rejimindekiyle karşılaştırılabilir bir kudurmuşlukla saldırıp duruyor […] Kendilerini yasaların koruyucusu olarak sunan Landsberg, Ebert ve Scheidemann, eski subay ve astsubaylardan ve burjuva evlatlarından oluşturup kışkırttıkları asker çetelerini serbest bıraktı […] Bolşevik teröre karşı en keskin çığlıkları atanlar, korkunç taşkınlıklara girişiyor veya göz yumuyor. Eğer bunların Petersburg veya Moskova’da yapıldığı haberi gelseydi, sözümona uygar dünyada büyük bir yaygara kopardı.”<span class="dip-1"><a class="footnote-link" href="#footnote-225-92" id="footnote-225-92-backlink">92</a></span></p>

      <p class="paragraf-1"><span>Sürekli takip edilen ve bir illegal sığınaktan diğerine geçmek zorunda kalan</span> <span>Karl</span> <span>Liebknecht ve Rosa Luxemburg, yenilenlerin yanında saf tuttu ve tüm büyük devrimciler gibi tarihsel iyimserliğin ruhuna sadık kaldı. Peter</span> <span>Weiss</span> <span class="char-style-override-2">Die Ästhetik des Widerstands</span><span>’ta [Direnmenin Estetiği, Yapı Kredi Yayınları, İstanbul, 2005] Rosa Luxemburg’un hayatındaki son haftaların dramını isabetli sözlerle betimliyor: “Sovyetlerin kurulması vakitsiz olmuştu ve işçi sınıfının yalnızca küçük bir bölümü Spartakist taleplerin arkasında durmaktaydı. Üretimin yeniden başlamasıyla birlikte gelişmenin sağlanacağını söyleyen sloganlar, çoğunluğun yanılmasına yol açtı. Aydınlatılmaları için zaman kalmamıştı […] Bu, burjuvazinin işçi sınıfına karşı bir savaşıydı; azınlığın, aldatılan ve zayıf düşürülen çoğunluğun öncülerine karşı bir savaşı. Ve biz –böyle dedi babam– Rosa Luxemburg’un yaptığının aynısını yaptık. Biz bunu yarı şuursuz bir vaziyette yaptık, o ise ne yaptığını biliyordu. O anda yanlış bir yola sapmış olan, fakat adaletin yanında duranların safında kaldı […] Başkalarına örnek olmak gibi bir hayalin esiri olmuştuk. Sonra bunun yanlış olduğunu kabullenmek zorunda kaldık. Dava olarak değil, zamanlama açısından yanlış. Çünkü tarihsel materyalist anlayış –dedi babam– doğru zamanlamada ifadesini bulur.”</span><span class="dip-1"><a class="footnote-link" href="#footnote-225-93" id="footnote-225-93-backlink">93</a></span></p>

      <p class="paragraf-1"><span class="char-style-override-2">Kızıl Bayrak</span>’ın 7, 8, 11 ve 13 Ocak 1919 tarihli sayılarında Rosa Luxemburg’un “Liderler Ne Yapıyor?”, “İhmal Edilen Görevler”, “Liderlerin Başarısızlığı” ve “İskambil Kâğıdından Evler”<span class="dip-1"><a class="footnote-link" href="#footnote-225-94" id="footnote-225-94-backlink">94</a></span>başlıklı makaleleri çıktı. Rosa Luxemburg bu makalelerde 9 Kasım’dan beri süregelen devrimin acı dersleri olarak, artık kaçınılmaz olan yenilgi bağlamında örgütlerin kararsızlığını ve yöneticilerin yetersizliğini ele alıyordu. 14 Ocak tarihli son makalesinde şöyle yazdı: “’Varşova’da düzen sağlandı!’, ‘Paris’te düzen sağlandı!’, ‘Berlin’de düzen sağlandı!’ Her yarım yüzyılda bir ‘düzen’ korucularının haberleri, tarihsel mücadelenin merkezleri hakkında böyle diyor. Ve sevinç çığlıkları atan ‘galipler’, periyodik olarak kanlı katliamlarla ayakta tutulabilen bir ‘düzen’in kaçınılmaz bir şekilde kendi tarihsel yazgısına, çöküşüne doğru koştuğunu fark etmiyor. […] Devrimin kaybedecek zamanı yok. Henüz kapatılmamış mezarlar, ‘zafer’ ve ‘yenilgiler’ üzerinden büyük hedeflerine doğru koşmaya devam ediyor. Uluslararası sosyalizmin militanlarının ilk görevi, devrimin ilke ve yollarını büyük bir bilinçlilikle takip etmektir”<span class="dip-1"><a class="footnote-link" href="#footnote-225-95" id="footnote-225-95-backlink">95</a></span></p>

      <p class="paragraf-1">Ocak 1919’da, dört yıllık bir savaşın ardından sosyal demokrat hükümetin yönettiği bir kapitalist toplumun ‘düzeni’, devrimci kitle eylemleriyle hâlâ köşeye sıkıştırılabilir ve telaşlandırılabilir, fakat iktidardan düşürülemez bir durumdaydı. Bunu başarabilmek için, daha ileri bir değişimden yana olanlar çok fazla bölünmüş, ulaşılan safhaya ilişkin hayaller çok büyük, içte ve dışta huzur ve barış arzusu çok güçlü, karşı-devrimci komplolar çok acımasızdı.</p>

      <p class="paragraf-1">Devrim düşmanları 15 Ocak 1919’da son darbeyi indirdi. Rosa Luxemburg ve Karl Liebknecht Berlin-Wilmersdorf semtinde Mannheimer Sokağı 43 adresinde Marcusson ailesinin evinde kıstırıldı ve oradaki milisler tarafından tutuklandı. Akşamüzeri Yüzbaşı Pabst komutanlığındaki Muhafız Süvari Tümeni’nin komuta merkezi Eden oteline götürüldüler. Pabst telefonla Noske’den fiili bir cinayet izni almıştı. Karl Liebknecht ağır işkencelerden sonra Tiergarten’de kalleşçe vurularak öldürüldü ve kimliği belirlenemeyen bir ölü olarak katilleri tarafından morga teslim edildi. Bundan hemen sonra Rosa Luxemburg, Moabit hapishanesine aktarılacağı bahanesiyle otelden dışarıya sürüklendi, hakarete uğradı, keskin nişancı Runge’nin dipçik darbesiyle yere düşürüldü, dövülerek bir arabaya koyuldu ve arabaya atlayan Denizci Teğmen Hermann W. Souchon tarafından vurularak öldürülüp Landwehr kanalına atıldı. <span class="char-style-override-2">BZ am Mittag</span> (Berlin Öğlen Gazetesi) ertesi gün iğrenç bir yalanla, haberi şöyle verdi: “Liebknecht kaçarken vuruldu – Rosa Luxemburg kalabalık tarafından linç edildi.”</p>

      <p class="paragraf-1">Almanya Komünist Partisi’nin (Spartaküs Birliği) iki liderinin öldürülmesi acımasızca planlanmıştı ve plan en gaddar yöntemlerle yerine getirildi. Devrim, en seçkin beyinlerinden mahrum bırakıldı.</p>

      <p class="paragraf-1">Almanya Komünist Partisi (Spartaküs Birliği) merkezi, Ocak ortasında Almanya’nın kadın ve erkek işçilerine ve devrimci askerlere yaptığı açıklamada şöyle diyordu: “Proleter devrimin büyük öncülerinin ölümü karşısında sizin ve bizim yüreğimizi dolduran, sizin ve bizim yüreğimizi parçalayan duyguları ifade etmek için kelimeler yetersiz kalıyor. Bu anda ne yakınmaya, ne de lânete ihtiyacımız var. Alman sosyal demokrasisi Alman işçilerini savaş kârı karşılığında satarken cesaretle proleter ayaklanma bayrağını yükselten, hapishane ve zindanlara aldırmadan insanlığı kapitalizmin pençelerinden kurtarmak için devrimci işçileri mücadeleye çağıran kişiler olarak, ebediyen Alman proletaryasının ve uluslararası proletaryanın yüreğinde yaşayacaklar. […] Şimdi yakınmak ve öncülerimizin katlinin kişisel intikamını almak zamanı değil. Şimdi kanlı cesetlerin önünde, onların başladığı eseri tamamlayacağımıza yemin etme zamanı […] Önümüzde henüz uzun bir mücadele duruyor.”<span class="dip-1"><a class="footnote-link" href="#footnote-225-96" id="footnote-225-96-backlink">96</a></span></p>

      <p class="paragraf-1">Karl Liebknecht 25 Ocak’ta, sokak savaşlarında öldürülen 31 yol arkadaşıyla birlikte toprağa verildi. Leo Jogiches 12 Şubat 1919’da <span class="char-style-override-2">Kızıl Bayrak</span>’ta “Liebknecht ve Luxemburg Cinayetleri” başlığıyla çıkan yazısında, ayrıntıları bilmemesine ve askerlerle hükümet temsilcileri arasındaki işbirliğini belgelerle kanıtlayamamasına rağmen, cinayetin içyüzüne çok yaklaştı.</p>

      <p class="paragraf-1">Rosa Luxemburg’un cesedi 31 Mayıs 1919’da Berlin Landwehr kanalındaki Freiarchen Köprüsü’nün savağında bulundu. Mathilde Jacob ölünün kimliğini, elbisesinden geriye kalanlar, eldivenler ve bir madalyon sayesinde teşhis etmek zorunda kaldı. Rosa Luxemburg 13 Haziran 1919’da Berlin-Friedrichsfelde Mezarlığı’nda Karl Liebknecht’in yanı başına defnedildi. Mathilde Jacob hatırladıklarını şu sözlerle anlattı: “Friedrichshain’dan yola çıkan dev cenaze alayı, devrimci işçilerin görkemli bir gösterisine dönüştü. En önde bahriyeliler ve haki gömlekli askerler yürüyor, onların arkasından en yakın arkadaşları ve mücadele yoldaşları geliyor, en sonda da bölge ve fabrika işçileri onları izliyordu. Friedrichsfelde Mezarlığı önünde cenaze alayı dağıldı. Defin için sınırlı sayıda giriş kartı dağıtılmıştı. Öldürülen yoldaşlarının açık mezarı önünde ilk konuşan kişi Paul Levi oldu. Onu Clara Zetkin izledi. Parti okulunun eski bir öğrencisi, sevgili ve saygın hocasını andı. Gençlik temsilcisi, konuşmasına Heinrich Heine’nin sözlerini kattı: ‘Ben kılıcım, ben alevim. Karanlıkta size ben ışık verdim ve savaş başladığında öne atıldım, en ön saflarda çarpıştım. Arkadaşlarımın cesetleri etrafımda yatıyor […].’ Ancak bizim ne sevinmeye, ne de yas tutmaya vaktimiz var. Trompetler yeniden çalıyor, yeni bir savaş başlıyor […] Sonra Enternasyonal eşliğinde ölü kahramanın mezarı kızıl bayraklarla kapatıldı.”<span class="dip-1"><a class="footnote-link" href="#footnote-225-97" id="footnote-225-97-backlink">97</a></span></p>

      <p class="paragraf-1">Bu iğrenç cinayet, katillerin ve kışkırtıcıların gerçek yüzünü gösteriyordu. Ve Rosa Luxemburg’un basılan son söz sözleri, yine devrimden bahsediyordu: “Vardım, varım, var olacağım!”<span class="dip-1"><a class="footnote-link" href="#footnote-225-98" id="footnote-225-98-backlink">98</a></span></p>

      <div class="footnotes">
        <div class="footnote">
          <p class="dipnot-1"><a class="footnote-anchor" href="#footnote-225-1-backlink" id="footnote-225-1">1</a> <span>GB 5, s. 409.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-2-backlink" id="footnote-225-2">2</a> <span>SAPMO-BArch, NY 4002/75, Cilt 1.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-3-backlink" id="footnote-225-3">3</a> <span>SAPMO-BArch, NY 4002/75, Cilt 20-22.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-4-backlink" id="footnote-225-4">4</a> <span>Bkz. SAPMO-BArch, NY 4002/75, Bl. 24-26.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-5-backlink" id="footnote-225-5">5</a> <span>GB 5, s. 410.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-6-backlink" id="footnote-225-6">6</a> <span>Bkz. Avukata, 1 Kasım 1918. GB 6, s. 250.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-7-backlink" id="footnote-225-7">7</a> <span>A.g.y.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-8-backlink" id="footnote-225-8">8</a> <span>GB 5, s. 413.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-9-backlink" id="footnote-225-9">9</a> <span>GB 5, s. 414.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-10-backlink" id="footnote-225-10">10</a> <span>SAPMO-BArch, NY 4002/60, Bl. 128.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-11-backlink" id="footnote-225-11">11</a> <span>Bkz. 9 Kasım 1918 tarihli Volkswacht für Schlesien ve Liegnitzer Volkszeitung, No. 262; 15 Ocak 1929 tarihli Leipziger Volkszeitung, No. 12.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-12-backlink" id="footnote-225-12">12</a> <span>Bkz. GB 5, s. 414.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-13-backlink" id="footnote-225-13">13</a> Birinci Dünya Savaşı ertesinde Almanya’da devrimciler kimi şehir ve eyaletlerde geçici olarak iktidarı ele geçirmiş, bu süreçte kurulan devrimci taban örgütlenmelerine ve cumhuriyetlere, Rus devriminden esinle, konsey anlamına gelen sovyet adı verilmişti –<span class="char-style-override-2">çev.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-14-backlink" id="footnote-225-14">14</a> <span>Bkz. Dokumente und Materialien zur Geschichte der deutschen Arbeiterbewegung, Dizi II, Cilt 2, Berlin 1957, s. 324-326.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-15-backlink" id="footnote-225-15">15</a> <span>Liebknecht, Karl, Für die freie sozialistische Republik Deutschland. Toplu Konuşma ve Yazılar. Cilt IX, s. 594.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-16-backlink" id="footnote-225-16">16</a> <span>Bkz.</span> <span>Jacob, Mathilde, Von Rosa Luxemburg und ihren Freunden, s. 491.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-17-backlink" id="footnote-225-17">17</a> <span>Bkz. Dokumente und Materialien zur Geschichte der deutschen Arbeiterbewegung, Dizi II, Cilt 2, s. 341.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-18-backlink" id="footnote-225-18">18</a> <span>Bkz. Dokumente und Materialien zur Geschichte der deutschen Arbeiterbewegung, Dizi II, Cilt 2, s. 345.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-19-backlink" id="footnote-225-19">19</a> <span>Karl und Rosa. Erinnerungen, s. 34.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-20-backlink" id="footnote-225-20">20</a> <span>Pieck,</span> <span>Wilhelm, Erinnerungen an die Novemberrevolution in Berlin. Toplu Konuşma ve Yazılar. Cilt I, Berlin 1959, s. 437/438.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-21-backlink" id="footnote-225-21">21</a> <span>Clara Zetkin’den Rosa Luxemburg’a, 17 Kasım 1918. 1 Mayıs 1969 tarihli Vorwärts (Bonn), No. 18, s. 20.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-22-backlink" id="footnote-225-22">22</a> <span>Bkz.</span> <span>Pieck,</span> <span>Wilhelm, Erinnerungen an die Novemberrevolution in Berlin…, s. 457.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-23-backlink" id="footnote-225-23">23</a> <span>Dokumente und Materialien zur Geschichte der deutschen Arbeiterbewegung, Dizi II, Cilt 2, s. 390.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-24-backlink" id="footnote-225-24">24</a> <span>Bkz. Der Ledebourprozeß. Berlin (1919), s. 513.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-25-backlink" id="footnote-225-25">25</a> <span>Bkz. 25 Aralık 1918 tarihli Die Rote Fahne, No. 10.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-26-backlink" id="footnote-225-26">26</a> <span>Der Morgen, 23 Kasım 1983.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-27-backlink" id="footnote-225-27">27</a> <span>Das alte Spiel. GW 4, s. 402.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-28-backlink" id="footnote-225-28">28</a> <span>GB 5, s. 416.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-29-backlink" id="footnote-225-29">29</a> <span>Bkz. 18 Kasım [1918]. GB 5, s. 417.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-30-backlink" id="footnote-225-30">30</a> <span>Karl und Rosa. Erinnerungen, s. 172.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-31-backlink" id="footnote-225-31">31</a> <span>GB 5, s. 421.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-32-backlink" id="footnote-225-32">32</a> <span>29 Kasım 1918. GB 5, s. 419.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-33-backlink" id="footnote-225-33">33</a> <span>Bkz. 23 Kasım 1918 tarihli Die Rote Fahne, No. 8.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-34-backlink" id="footnote-225-34">34</a> <span>Die Nationalversammlung. GW 4, s. 409.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-35-backlink" id="footnote-225-35">35</a> <span>Hilferding, Rudolf, Revolutionäres Vertrauen! 18 Kasım 1918 tarihli Die Freiheit, No. 6.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-36-backlink" id="footnote-225-36">36</a> <span>Bkz. 5 ve 6 Aralık 1918 tarihli Die Freiheit, No. 37 ve 39.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-37-backlink" id="footnote-225-37">37</a> <span>Bkz.</span> <span>Kautsky, Karl, Die Diktatur des Proletariats. Viyana 1919, s. 33.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-38-backlink" id="footnote-225-38">38</a> <span>Kautsky, Karl, Nationalversammlung und Räteversammlung. 5 ve 6 Aralık 1918 tarihli Die Freiheit, No. 37 ve 39.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-39-backlink" id="footnote-225-39">39</a> <span>Ein gewagtes Spiel. GW 4, s. 413.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-40-backlink" id="footnote-225-40">40</a> <span>Der Anfang. GW 4, s. 398.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-41-backlink" id="footnote-225-41">41</a> <span>Die Nationalversammlung. GW 4, s. 409.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-42-backlink" id="footnote-225-42">42</a> <span>Der Anfang. GW 4, s. 399.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-43-backlink" id="footnote-225-43">43</a> <span>Clara Zetkin’e, 29 Kasım 1918. GB 5, s. 420.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-44-backlink" id="footnote-225-44">44</a> <span>GB 6, s. 210.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-45-backlink" id="footnote-225-45">45</a> <span>Nationalversammlung oder Räteregierung? GW 4, s. 463.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-46-backlink" id="footnote-225-46">46</a> <span>2 Aralık 1918 tarihli Die Rote Fahne, No. 17.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-47-backlink" id="footnote-225-47">47</a> <span>Die Sozialisierung der Gesellschaft. GW 4, s. 434.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-48-backlink" id="footnote-225-48">48</a> <span>Alıntı: 4 Aralık 1918 tarihli Die Rote Fahne</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-49-backlink" id="footnote-225-49">49</a> <span>Karl und Rosa. Erinnerungen, s. 206.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-50-backlink" id="footnote-225-50">50</a> <span>GW 4, s. 456.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-51-backlink" id="footnote-225-51">51</a> <span>Liebknecht, Karl, Toplu Konuşma ve Yazılar. Cilt IX, s. 630-635.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-52-backlink" id="footnote-225-52">52</a> Fransız İhtilalı’na karşı ülkenin Vendee bölgesinde Katolik Kilisesi tarafından çıkartılan ayaklanma –<span class="char-style-override-2">çev.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-53-backlink" id="footnote-225-53">53</a> <span>Was will der Spartakusbund? GW 4, s. 444.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-54-backlink" id="footnote-225-54">54</a> <span>A.g.y., s. 444.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-55-backlink" id="footnote-225-55">55</a> <span>A.g.y., s. 443.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-56-backlink" id="footnote-225-56">56</a> <span>A.g.y., s. 445.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-57-backlink" id="footnote-225-57">57</a> <span>Bkz. A.g.y., s. 445-447.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-58-backlink" id="footnote-225-58">58</a> <span>A.g.y., s. 447.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-59-backlink" id="footnote-225-59">59</a> <span>Bkz.</span> <span>Radek, Karl, November (1926). Sosyal Tarih Arşivi, Cilt II, 1962, s. 134.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-60-backlink" id="footnote-225-60">60</a> <span>Was uns trennt? 15 Aralık 1918 tarihli Die Freiheit, No. 56.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-61-backlink" id="footnote-225-61">61</a> <span>Bkz. GW 4, s. 457.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-62-backlink" id="footnote-225-62">62</a> <span>Auf die Schanzen. GW 4, s. 451.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-63-backlink" id="footnote-225-63">63</a> <span>Almanya İşçi ve Asker Sovyetlerinin Berlin meclisindeki 16-21 Aralık 1918 Genel Kongresi. Steno raporları. Berlin, yılı belirsiz, s. 88.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-64-backlink" id="footnote-225-64">64</a> <span>Ein Pyrrhussieg. GW 4, s. 468.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-65-backlink" id="footnote-225-65">65</a> <span>25 Aralık [1918]. GB 5, s. 422.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-66-backlink" id="footnote-225-66">66</a> <span>GB 5, s. 422.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-67-backlink" id="footnote-225-67">67</a> <span>GB 5, s. 423.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-68-backlink" id="footnote-225-68">68</a> <span>[Aralık 1918]. GB 5, s. 424.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-69-backlink" id="footnote-225-69">69</a> <span>Bkz.</span> <span>Pieck,</span> <span>Wilhelm, Erinnerungen an die Novemberrevolution in Berlin. Toplu Konuşma ve Yazılar. Cilt I, s. 451.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-70-backlink" id="footnote-225-70">70</a> <span>Die Reichskonferenz des Spartakusbundes. GW 4, s. 477.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-71-backlink" id="footnote-225-71">71</a> <span>Liebknecht, Karl, Toplu Konuşma ve Yazılar. Cilt IX, s. 668.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-72-backlink" id="footnote-225-72">72</a> <span>KPD 1918 parti kongresi tutanakları, s. 237.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-73-backlink" id="footnote-225-73">73</a> <span>KPD 1918 parti kongresi tutanakları, s. 99.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-74-backlink" id="footnote-225-74">74</a> <span>GB 6, s. 212.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-75-backlink" id="footnote-225-75">75</a> <span>Unser Programm und die politische Situation. GW 4, s. 492.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-76-backlink" id="footnote-225-76">76</a> <span>A.g.y., s. 493.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-77-backlink" id="footnote-225-77">77</a> <span>A.g.y., s. 496.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-78-backlink" id="footnote-225-78">78</a> <span>A.g.y., s. 509.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-79-backlink" id="footnote-225-79">79</a> <span>A.g.y., s. 507.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-80-backlink" id="footnote-225-80">80</a> <span>A.g.y., s. 509.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-81-backlink" id="footnote-225-81">81</a> <span>A.g.y., s. 508.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-82-backlink" id="footnote-225-82">82</a> <span>A.g.y., s. 496.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-83-backlink" id="footnote-225-83">83</a> <span>Bkz. GW 4, s. 511.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-84-backlink" id="footnote-225-84">84</a> <span>GB 5, s. 426.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-85-backlink" id="footnote-225-85">85</a> <span>Der erste Parteitag. GW 4, s. 512.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-86-backlink" id="footnote-225-86">86</a> <span>Erbande, s. 512</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-87-backlink" id="footnote-225-87">87</a> <span>GB 5, s. 415.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-88-backlink" id="footnote-225-88">88</a> <span>Bkz. GB 5, s. 427.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-89-backlink" id="footnote-225-89">89</a> <span>Groener,</span> <span>Wilhelm, Lebenserinnerungen. Göttingen 1957, s. 477.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-90-backlink" id="footnote-225-90">90</a> <span>Bkz. Illustrierte Geschichte der Deutschen Revolution. Berlin 1929, s. 282.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-91-backlink" id="footnote-225-91">91</a> <span>Dokumente und Materialien zur Geschichte der deutschen Arbeiterbewegung, Dizi II, Cilt 3, s. 42.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-92-backlink" id="footnote-225-92">92</a> Haase, Ernst, Hugo Haase. Sein Leben und Wirken, s. 173 ve 174. Alıntı: Engelmann, Dieter/Naumann, Horst, Zwischen Spaltung und Vereinigung. Die Unabhängige Sozialdemokratische Partei Deutschlands in den Jahren 1917-1922. Berlin 1993, s. 99.</p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-93-backlink" id="footnote-225-93">93</a> <span>Weiss, Peter, Die Ästhetik des Widerstands. Berlin 1983, Cilt 1, s. 113.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-94-backlink" id="footnote-225-94">94</a> <span>Bkz. GW 4, s. 516.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-95-backlink" id="footnote-225-95">95</a> <span xml:lang="en-US">Die Ordnung herrscht in Berlin. GW 4, s. 532.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-96-backlink" id="footnote-225-96">96</a> <span>Dokumente und Materialien zur Geschichte der deutschen Arbeiterbewegung, Dizi II, Cilt 3, s. 85.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-97-backlink" id="footnote-225-97">97</a> <span>Bkz.</span> <span>Jacob, Mathilde, Von Rosa Luxemburg und ihren Freunden, s. 505.</span></p>
        </div>

        <div class="footnote">
          <p class="dipnot-1"><a class="footnote-anchor" href="#footnote-225-98-backlink" id="footnote-225-98">98</a> <span>Mathilde</span> <span>Jacob’a, [7 Şubat 1917]. GB 5, s. 171.</span></p>
        </div>
      </div>
    </div>
  </div>
</body>
</html>
