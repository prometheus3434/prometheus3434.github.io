<?xml version="1.0" encoding="UTF-8"?>

<html xmlns="http://www.w3.org/1999/xhtml">
<head><meta name="charset" content="UTF-8"/><title></title><link rel="stylesheet" href="main.css" type="text/css"/>
</head>
<body>
<p>Seyyid Bereke'nin Hac hazırlığı bir haftadan önce bitmeyeceğe benzediğinden Ecevit en çok bu bir haftanın tükenmezliğinden bunalmıştı. Gün güne yarım alıştığı coşkunluğu, tam tamına yerleşinceye kadar Semerkant haram olacağa benziyordu, olmuştu da? Çok az, o da mecburu olduğunu bildiği vakitler taşıyamadığı bir sıkıntının çaresizliğinde çıkıyordu; her seferinde de Seyyid Bereke'ye: «Neden şimdi değil? Neden bugün değil?» diye soruyordu. Eski günleri olsa dilinin ucuna geleni söylemekten çekinmez bir de o yükün sancısını çekmezdi fakat diyemiyordu. Dilinin ucundan da kayıp dudaklarında zor tuttuğu: «Neden? Hacca gitmek için bu ala ala hey, bu zengin gösteriş niye? Davul çalıp dört bir yana duyurmanın sebebi ne ola? Kervan çıngırakları olmadan gidemez misin? Sen mi gidiyorsun Hacca şöhretin mi gidiyor a hoca?» cümlelerini, bin zorlukla, gerisingeriye yutuyordu. Yoksa kuş olup uçacaktı; Bursa'ya, Bursa'da bulamazsa Bizans önlerine, Bizans önlerinde de bulamazsa neredeyse gayri Niğbolu'da mı daha ötede mi neredeyse oraya konup, mektubu Yıldırım Bayezid Han'a ulaştıracaktı. Daha dünece yaptığı gibi bir dudağını yarı süzüp eğlene eğlene: «OsmanlInın dölü!» diyemiyordu; yüreğindeki kini beslemek için tükürürcesine «Bayezid» de diyemiyordu, dili yalnız başına Beğ'liği Bayezid'e kondurmuyor hele «yok olası» lafında öfkesini kusmak, gönlünün bir köşesinden bile tozlanmıyordu. «Yıldırım Bayezid Han» idi o, öyle olması gerekti, haklıydı Yıldırım Bayezid Han olmakta, Osman Beğlerin has torunuydu. Daha ileriye gidecek: «Benim Yıldırım Bayezid Hanım» diyecekti ama oncasından utanıyordu, henüz buna hakkı olmadığına inanıyordu.</p>
<p>Hafta sonuna doğru yerinde duramadı. İzin aldı; çok istedi yalvar yakar oldu nerdeyse Seyyid Bereke'nin yanına taşındı. Emir Timur'un çok yatanında, kuş kafesi dese kuş kafesi bir küçücük köşk idi. Odalar, sofalar; yine odalar yine sofalar. Nasıl da sığmıştı bu kuş kafesine? Hem de her biri ayrı bir nakışta, her biri ayrı bir yaldız boyamasında? Belki de sarı yaldız boyama değildi, silme altın idi. Ne köşkü, ne odaları ne de sofaları Seyyid Bereke'ye yakıştıramamıştı. Nedense Seyyid Bereke'yi hep bir çölün ortasında, kum yalınlığıyla gökyüzünün kirşiz, çamursuz gök mavisi altında düşünürdü; Seyyid Bereke'de de kendisi gibi, Kel Aynak gibi hapsolmamış bir tabiat görürdü. Ne var ki bu hapsolmamış tabiat kendisinde hep kaçar, Kel Aynak'ta tırnak kirlerinin morarmış morarmış karasında önüne gelene bulaşır, Seyyid Bereke'de ise özü neyse o olurdu. Durgun, güvenilir ıssızlığında dolu bir tabiat. Bir keresinde yanlışlıkla girdiği Seyyid Bereke'nin odasını görünce köşkün içinde böyle bir odanın da bulunabileceğine inanmak gelmedi içinden. Yaldızsız, süssüz, kuru; yerdeki ince sazdan örme tek hasır seccade, Ecevit'in Seyyid Bereke'yi her görüşünde neden olduğunu bilmeden anıştırdığı çölü, kum yalınlığını, kirşiz çamursuz gökyüzünü hatırlattı. Kuş kafesinde işlenmiş yaldız yaldız köşk, Seyyid Bereke'nin o kadar uzağındaydı ki... Bir tek bu odada yatabilirdi Ecevit. Ama bunun da imkanı yoktu.</p>
<p>Bu yüzden kuş kafesinde işlenmiş yaldızlı köşkte yatamadı. Daha ilk gecesinde geldiğine geleceğine bin pişman bahçeye dar attı kendini. Yola çıkıncaya kadar da bahçede uyudu. Bir eli hep deri yeleğinin göğsünde lâkin yağır olmuş yerinin üstünde idi.</p>
<p>Bağdat'ta yolları ayrıldı.</p>
<p>Daha önce de ayrılabilirdi. Ayrılması daha doğru olurdu aslında; kese yoldan gideyim elerse tabii. Gelgelelim coşkunluğuna alışmıştı. Dişleri ağrımıyor başı dönmüyordu. Göz kararmaları yok deneceğine azalmıştı. Acemi tazı huysuzluğu yerini, ava alışmış, büyük avlara hazır bir yetik tazıya bırakmıştı. Kuş kafesi köşkte, iyice yanına yaklaştığı Seyyid Bereke'nin, Bağdat'a gelen yol boyunca, bir bakıma Kel Aynak hevesinde yoğrulduğu sezgisini geliştirdi. Aynı hamurun ekmeğiydiler. Ama Kel Aynak zamanı gelmeden fırına sürülmüş, fırının tavsız bir zamanında pişirilmişti; fırının tavsızhğına düşmüştü. Seyyid Bereke ise mayalaşma zamanında beklemiş, fırının tam tavında pişirilmişti. Bunu böyle düşünürken aklı ta çocukluğuna gidip gelmişti. Somuncu Baba'ya, Somuncu Baha'nın fırınına, hamurlarına, ekmeklerine. Somuncu Baba ne Kel Aynak'tı ne de Seyyid Bereke. İşinin ehli, has bir fırıncıydı. Konya'da, kaçak Anadolu Beğlerini Osmanlıya casuslama niyetinde olduğunu söyleyince, sonra? Öfkeden kudura kudura o casusluk pazarlığına oturunca, Somuncu Baha'nın gökyüzünde bile zor bulunur bir susmuşlukta konuşuşunu, gökyüzünde bile zor bulunur bir duymazlığın konuşmasında, o zaman sözüm ona gibi görünen yol göstermeden gösterişini hatırladı. Korktu. Biliyordu muhakkak ki, böyle olacağını, bu biçim bir değişmede zamanın altının üstüne döneceğini biliyordu. Acaba Seyyid Bereke de mi biliyordu? Yarını, yarından sonrasını, ondan da sonrasını? «Biliyor mu acaba?» kuşkusunda süzüp durmuştu Seyyid Bereke'yi. Daha çok yürüyerek yol alan, pek az süt akı tüyünde beyaz katırına binen Seyyid Bereke, aklığı kuşkusuz sakalından başka bir nesne olarak görünmedi gözüne. Bir adım ötesini bile bilemeyecek bir yaşlı adam; beli iki büklüm değilse de kamburu çıkmağı her an deneyebilecek bir ihtiyar, gözlerinin gördüğü dahi şüpheli bakan hastamsı bir kişi susmakta. Ama Somuncu Baba da o zaman böyle değil miydi? Halbuki Kel Aynak, öleceğine yakın def vurup oynar bir Kel Aynak'tı. Def vurur bir Kel Aynak'tı ölümüne vururken de nesi kalmıştı şimdi? Defi mi, defter, hızlı oynayan ayakları mı, hangisi kalmıştı? Düşündüğünde Kel Aynak'tan kalan bir püflük tozun olmadığını gördü dehşetle. Kel Aynak'ın onca umudunu bağladığı Ecevit'i bile kalmamıştı. Bağdat'a gelmişlerdi.</p>
<p>Bağdat, Semerkant'ın aksine havalanmıyordu. Yumuyordu, yaramaz çocukların uykusuzluğunu çekmiyordu. Görünebildiği kadar yol ayrımındaki tepeden Bağdat kubbeleri, yarım diş köşesinde minareleriyle oturuyor, daha çok düşünüyor, düşe yatıyordu. Oturmaktan yorulmamış bir Bağdat ile koşmağa doyamamış bir Semerkant, Ecevit'i bir o yana bir bu yana çekti; yeri değil iken Bursa'yı anıverdi. Eli, yeleği ile göğsü arasındaki mektuba gitti. Bursa'nın yeşil cehenneminde yanıp tutuşmak Bağdat'ta oturup dinlenmekten de Semerkant'ta koşmağa doyamamaktan da güzeldi. Bir zamanlar Bursa'dan ödü kopan Ecevit'i getirseler de Ecevit'in eline teslim etselerdi hiç düşünmez, eşek sudan gelinceye kadar ver Allah ver sopaya yatırırdı. Acımazdı, doymazdı aksine.</p>
<p>«Hocam, ayrılık vaktidir gayri. İzin varsa elini öpmeliyim.» Duanızı eksik etmeyi söyleyemedi. Henüz bu kadarına ahşmamıştı, birden dili varmıyordu. Dua, Tanrı, niyaz falan filan. Tabiatı duymak, tabiatta olmak; ağaçça soluklanmak, gülce gülmek, arının dızdızında söylemek ne söyleyecekse, cırcır böceğinin cırcırında istemek neyi isteyecekse... Böyle bir şey. İşte burada bunalıyordu Ecevit. Biri, tabiat, hiç yabancısı değildi; öteki, dua niyaz falan: «Şudur.» diyorlardı uzaktan gösterip, tanımıyordu. Seyyid Bereke'nin görmez sanılan gözlerine dalmıştı; çöl kumunun yalansızhğına bakıyordu. Duayı niyazı falan filanı az kalsın tanıyacaktı, ürpertiler gelip geçti yüreğinde; dişleri ansızın ağrımağa başladı yine.</p>
<p>Seyyid Bereke: «Bağdat'ta bir gün dinlen istersen.» dedi.</p>
<p>«Yolcu yolunda gerek, yetişeyim.»</p>
<p>Gülümsedi Seyyid Bereke; ak, çöl kumunun yanık alığında, yalansız bir gökyüzünde. «Tanrı yetiştireceğini geciktirmez.» dedi gülümserken; «Onun için gönlün rahat etsin. Yetiştirmek istemiyorsa nafiledir. Sen yetişeyim diyorsun; Tanrı yardımcın olsun. Yalnız, bir çift lafım olacak sana. Sulu bataklıklarda güzel çiçekler açar, onları oraya yakıştıramaz insan. Deve dikenleri mavimsi yanan çiçeklerle donanır; o çiçekleri deve dikenine yakıştıramaz insan.</p>
<p>Yakıştıramadıkları için de gülerler, acayip bulurlar. Yanlıştır. Ne devedikeninin mavisi ne de bataklığın akı acayiptir. Onları oradan alıp bir sofanın zenginliğine yerleştirirsen oraya da yakışırlar. Hele bir yoksulun yoksul odasına koyarsan o odayı değiştirirler. Bataklığın akı, devedikeninin mavisi yoksulun umudu olur odasında, odasının zenginliği olur. Uzatmayım. Bunun gibi gerçeği yanlış gösteren nice benzetmeler, saklıdır gözümüzde. Sen böyle bir çiçeksin bana sorarsan Ecevit; bataklık akı, devedikeni mavisi. Açtığın yerde kalırsan, açtığın yere dönersen kimse değerini bilemez, vaktini sürer gidersin vaktin gelince de kurursun, kimsenin haberi bile olmaz. Şimdi seni biri koparıp aldı yerinden, nasıl kopardı, niçin kopardı, niyeti neydi orasını bilemem ama aldı, kopardı; bir sofaya yahut bir yoksulun odasına bir kasede getirdi. Say ki bu yoksul ülke Türkmen toprağıdır boydan boya; say ki sofa müslüman diyarıdır. Umut şendedir. Zayıf, ikircikli, belki olmayacak bir umut, belki hiç başlayamayacak... Öyleyse, öyleyse Türkmen'i düşün; müslümana gönlünce ver kokunu yahut ki rengini. Türkmen Türkmen'i yemesin istiyorsan, müslüman müslümanı kırmasın diliyorsan sakın Ecevit, umut olduğunu unutma, bataklığı, devedikenini özleyip yolunu sapıtma. Söyleyeceğim budur sana; niyazım budur, el öptürmem budur sana. Tanrı seninle olsun, Tanrı'yı gönlünden eksik etme.» Ecevit tir tir titremişti; odur budur tir tir titremişti. Konya toprağına ayağı erinceyece.</p>
<p>Konya toprağına ayağı erince de pis pis koktuğunun farkına varmıştı. Ekşi, mayası çoktan kabarıp taşmış bir hamursulukta, boğacak cinsten bir kötü koku ki Konya surlarının önünde zınk deyip durdurmuştu. Hele Seyyid Bereke'den sonra bedeninin su yüzü görmediğini hatırlamıştı. Ayak tırnakları kıvrılmış etine batıyordu, sulu yaraydı. El tırnaklarını balta keser miydi acep? Kirler tırnak aralarında taşlaşmıştı, tırnağı kesse baltanın ağzı bu taşlaşmış kirlerde eğilirdi yüzde yüz. İlk işi hamama gitmek olmalıydı.</p>
<p>Hamama?</p>
<p>Gidemezdi. Daha hamam buğusu aklında ağlanır ağlanmaz eli, artık alıştığı yeleğinin göğsüne gitmişti. Sanki mektubun nemlenmesinden korkmuştu; yazının okunamayacak derecede bir eciş bücüşlükte eriyip aktığını hayallemişti. Hamama gidemezdi; yeleği bedeninden soyup bir köşeye, gözünün görmeyip aklının alamayacağı bir köşeye bırakamazdı. Bursa'ya dek böyle kalmalıydı, çaresiz.</p>
<p>Konya'nın sur kapısından içeri atamadı adımını. Kolculardan çekinmişti ilkin. Eski kaçak günlerinden kalma kolcu korkusu dizlerini bağlamıştı. Fakat bu diz bağından çabuk çözüldü; göğsünü gerebilirdi, kimsenin sormasını bile beklemeden dikine geçip gidebilirdi. Fakat bu sefer de üstünün başının dökülür hali, utancımsı bir duraksamada adımlarını durdurdu. Kolcular, bir ağustos sonunun Konya'ya verip veriştiren sıcağında uyuşmuşlardı; gelene geçene pek aldırdıkları yoktu. Pekala geçip gidebilir, üstünün başının dökülür halini önemsemezdi kimse. Adımlarının utancımsı duraksamasına aldırış etmeden geçmeğe yeltenmişken çekilmez eksi kokusu geldi burnuna. Böylesine pis kokabileceğin!, daha on adım öncesinden bile sanmıyordu. Bu kokuyla, bu kir ile Konya'ya giremezdi. Neden olduğunu kestiremiyordu ama Konya'ya giremeyeceğinden emindi.</p>
<p>Geri döndü.</p>
<p>Su dolu hendeğin köprüsünden, gözü suda olduğu halde geçti. Yeşili dipte sülüklenmiş üstte toprağa çalan durgun mu durgun bir su; ne içilir ne saçılır, ne işe yarar. Dumanı tüten ağustos sonu sıcağında kim bilir nasıl ısınmıştır hamam suyu haslığında nasıl ısınmıştır kim bilir? Birden aklına geldi ki bu Konya'ya uğramaması gerekirdi; Konya'yı dolanmaması, yukarı yoldan keseye vurup tırmanması, düzden Kütahya'yı seçmesi doğru yoldu. Doğru yoldu ya Konya deyip düşmüştü uzununa, Konya'yı bulmuştu. Kirli, pis, ekşili; bu böyle Kel Aynak yabanlığında Konya'ya giremezdi, Somuncu Baba'yı göremezdi. Timur'un Tatarıydı şimdi, Tatar ulağı. Yıldırım'a mektup götüren bir adam olmuştu. Artık, yüreğinin dipten doruğa bildiğinin gizlisi saklısı kalmamıştı. Ecevit, Konya'ya Somuncu Baba'ya gelmişti. Konya'da olduğunu sandığı, en son Konya'da ayrıldığı için Konya'dadır diye aklından çıkarmadığı Somuncu Baba'yı görecek, görecek de ne diyecek idi sanki? Ne mektubu, ne Emir Timur'u, ne Seyyid Bereke'yi söyleyebilirdi. Hele Yıldırım Bayezid Han'a mektup götürdüğünü, hele Timur'dan? Şeytanların katıla katıla güleceğini kim bilmez? Seyyid Bereke Bağdat ayrılığında sözünü bilerek söylemedi mi sanırsın?</p>
<p>Devedikenine yakıştırılmayan mavi çiçek, bataklığa yakışmayan ak çiçek? Ecevit'e yakışmayan mektup demek mi yani?</p>
<p>İlk defa orada, Konya girişinde, hendeğin suyundaki köprüyü geçerken Ecevit'in damarlarında Kel Aynak tırnak tırnağa geldi, olanca yabansılığıyla şeytanları kıskandıracak kahkahalar attı: «Sen ha! Sen ha! Sen benim, Kel Aynak'ın Eceviti ha?» deyip eğlendi; «Sen kim mektupçu tatar ulaklığı kim bre biz ne isek oyuzdur; Beğler de ne ise odur bre anlamağı olmayan soyha! Bak, durumunu Somuncu'dan bile gizlersin, neden? Neden? Neden bre aman bre hey hey!» Kel Aynak'ın, damarlarını tırnaklayan kahkahası gide gide zilli def vurup oynayan ayaklar halini aldı. Oynayan ayakların katır tırnağı çiçeğinde bükülmüş kapkara tırnakları Ecevit'in etine battı. Öyleyken direndi; it olalı bir av kapmıştı, ne olursa olsun avının üstüne üstüne gidecekti. Bereke hiç bir şey düşünmeyecek, fısıltılara da kulaklarını tıkayacaktı. Damarlarında tırnaklanan Kel Aynak'a da öyle yaptı. Hem, saklanması gereken bir işti yaptığı, değil Somuncu Baha'dan kendi öz babasından gizlemeliydi, avın büyüklüğü buradaydı.</p>
<p>Somuncu Baba bir kere daha geçince aklından, ekşi ekşi kokmasından bunalışının sebebini buldu. Somuncu Babay'a bu kokuyla, bu tırnaklarla, bu suratla gidemezdi.</p>
<p>Daha önceden biliyordu, şuradaki tümseği dolanınca, hendek kıyısı sıra, aşağıya, çalılıkların kayaların arasından gölekli bir derecik akardı. O yana yönelip seğirtti. Çalıların sık, kayaların dulda yerini buldu; soyundu. Tepeden tırnağa soyunduğu halde yeleğini çıkarmamıştı.</p>
<p>Ayaklarının, az önce katırtırnağı çiçeklerinin kıvrılmışhğında etine battığını hissettiği Kel Aynak'ın tırtakh ayaklarından farksız olduğunu görünce yeleği unuttu bir garip iğrenişle. Kel Aynak'tan kendisine kalan, bir o kalan atmayıp hırsla sakladığı bıçağını aradı telaşla. Çırılçıplak oturdu. Ayak tırnaklarını kesti. Kimi kanamıştı kimi yarım kopmuştu işi bittiğinde. Yer yer sulu yara içinde cılkıyan ayak parmakları, kirle ve kanla karışınca et çamuru oldu nerdeyse.</p>
<p>Aldırmadı. El tırnaklarını da kesti. Hatta tıraş oldu. Yüzünün bir iki yerini yaraladı, derisinden sıyırdı, bir kaç yerini kesti kanattı ama tıraş da oldu. Eh, biraz adama döndü sayılır, hafifledi, o da öyle saydı zaten. Bir hayli yeri bir hayli yerinden acıyordu fakat umursamıyordu. Şimdi suya girince geçecekti nasıl olsa.</p>
<p>Az kala yeleğiyle giriyordu suya. Çıplaklığında bir yeleğiyle giyinik kaldığını son anda akıl edebildi. Çıkardı. Güvenilir bir yere koyması gerekti. Güvenilir bir yer aradı. Sık çalı dipleri olmazdı; yorgun terlerin insan kokusunu emmiş bir deri yelek yılanından çıyanına her akılsız hayvanın aklını çelebilirdi. Çalı dipleri de yılana çıyana yatkın yerlerdi. Kaya dibi, en eyisi bir kaya kovuğu bulmalıydı. Aranırken bir kaya çıkıntısını gözü kesti. Çıkıntının dibinde de kaygan bir ak toprak görünce sevindi. Kel Aynak yaralandı mı bu topraktan sürerdi yarasına; saçını bu toprakla yurdu binde bir de olsa. Sivri bir taşla kaygan ak topraktan yeterince kazıdı. Ayak parmaklarının cılk yarasını bir güzel oğdu toprakla; yüzünü de, ellerini de, sonra bütün bedenini, baştan aşağı; oturup güneşin annacına, bedeninin, güneşte toprağı emmesini bekledi.</p>
<p>Sonra suya girdi, dereciğin ufak göleğine. Başını, bedenini oğuştura oğuştura suya verdi. Su, bedeninden öte akıp giderken kaygan ak toprağın köpüğümsülüğüyle birlikte kapkara bir kiri de alıp götürüyordu. Ecevit, bedeninden sonraki suyu debbağhane suyu sandı, ekşi ekşi güldü.</p>
<p>Sonra yeniden kaygan ak toprağa bulandı, yeniden suda arındı, yeniden bulandı. En son, arılık duruluk suyunda elini sürdüğü saçı da bedeni de gıcırdıyordu. Soluk alışı bile değişmişti; soluklar, burun deliklerinde tıkanmadı hiç. Ve geldi geleli ilk defa suyun şırıltısını duydu kulakları. Hafif, okşamasına şırıldıyordu.</p>
<p>Dünya güzeldi be!</p>
<p>Bre yaşamak nefis bir şeydi, tarifsiz!</p>
<p>Ayak parmaklarına bir daha ak topraktan sürdükten sonra çıkardığı öteberisini giymek gelmedi içinden. İğrendi, kusarakh oldu; daha önce de mi böyle kokmaktaydı bu meretler?</p>
<p>Başka bir yolu yoktu, bunları giyinecekti böyle gidemezdi; giyindi. Giyindi demesi kolay bir de gelin ona sorun bakalım.</p>
<p>Epeyce vakit geçmiş, gün ikindinin dalından ağmıştı. Ağustos sonunun Konya sıcağı yaprağa soluk aldırmaz cinsinden ortalığa çökmüş de çökmüştü. Yunduğu sıralarda farkına varmadığı, cangıldağı az bir kervan gürültüsü sıcağı ağdalandırmaktaydı. Kulak verdi. Küçükbaş bir kervana benziyordu. Konya'ya girme yönündeydi. Hemen kalktı. Evecenleşmiş adımları kervana su hendeği yakınlarında yetişti. Kervanın yanında yöresinde giden üç beş kişiyle dört beş eşekliye uyup kolayca geçti kapıdan.</p>
<p>Gelgelelim Somuncu Baba'yı Konya'da koyduysan bul; yok, yoktu. Bilen yok, gören yok, duyan yoktu. Sanki böyle bir adam Konya'ya gelmemişti, beyle bir kimse yaşamamıştı bu dünyada. Tarif ise tarif, ad ise ad, surat ise surat, yok; yoktu. Mevlana Türbesindekiler, türbenin temellisinden gediklisine, hacısından hocasına bir bilen de çıkmayınca Konya bomboş kaldı Ecevit'in yüreğinde, silindi gitti. Gelmişken, bu bomboş silik şehirde çarşıyı dolanmadan edemedi. Ayakları yahudiye gitti. Parası boldu nasıl olsa, sağlam altundan ki hemi de diş kırmacasına, can dayanmaz altındandı.</p>
<p>Yahudinin çatısına gerine gerine girdi. Yahudiye gerine gerine baktı.</p>
<p>Fakat Yahudi Allah için olsun, alıcı gözle bakmadı. Yahudi gözünde kıypık süzdü, beğenmezinden. Çenesiyle alt dudağı üst üste, yukarı dudağına yapışıp aşağı çekti, bükülüp kıvrıldı. Türkmencede burun kıvırma derler bir hal idi tükürse daha iyi. Bu da Ecevit'i yırtmağa yetti de arttı bile. Kaçağa geçen geçmiş şunca yılın arasında yırtılmak nedir aklının ucundan geçirmeğe korkan Ecevit patladı: «Bre çıfıt! Bre Konya'nın aşağılığı soytarı çerçi beri bak! Dök bakalım yeni pırtılarını yoksa gittin ki gidersin bilesin!»</p>
<p>Eh bu da yahudinin dağılmasına yetti. Böyle dökülen üst başın diklenmesi altın gücünden olmasa muhakkak ya bilek gücünden ya yürek gücünden idi ki bunlar dahi Konya'da bir yahudiyi el pençe divana çağırırdı: «Buyur yiğidim bre ne alınırsın?»! bastırdı. Daha çok altın kokusu almıştı burnu. Deri yeleğinin dışında nesi varsa hepsini yeniledi, bir deri yeleğini yenilemedi, elinde sıkı sıkıya tuttu. Üstündekiler! çıkarırken, yenilerini giyerken gözleri orayı burayı arıyor, çatının içini delik deşik ediyordu; gözleri aradığını bulamıyordu. Bunun için dolağını baldırına evmeden sardı; beğenmemiş çözdü, yeniden sardı. Ama çarığını da çekip bağlayınca yapacak işi kalmamış, fakat aradığını ol görüp bulamamıştı. Yahudi, ummamış iken bir çırpıda epey gelir getiren satıştan uçmaktaydı. Yetmez bulmuş olmalı yahut altın deliğinin dibine daha inemediğinden emin eski bir kılıca el atıp: «Bre kuzum yiğit, bu kılıç yaraşmamak sana?» diye kışkışlıyor, öteden bir gümüş saplı Türkmen kırbacını şaklatıp: «Deh bre; sencileyin ha bre yiğit bir Karamanoğlu yiğidi olmalıdır bilirim bu kırbaçsız olamazsın.» deyip Ecevit'in sırtını okşuyordu, korkmuş gibi, çekiniyormuşçasına. Ecevit börkünü yana yıktı. «Bre sus! Karamanoğlu da kimdir bizim yanımızda?»yı çekti heybetlicesine ama çekti bir kere, çektiğine de çekeceğine de pişmanlık getirerek. Yahudi irkilip çekilmişti; şimdi gerçekten korkuyordu. Ecevit deri yeleğine daha bir sıkı yapıştı, çünkü yahudinin, sakalına uyup titreyen gözleri, bula bula Ecevit'in elinden bırakmadığı yeleğini bulmuş, ona dikilmişti.</p>
<p>«Bre beni tanımadın mı sen çıfıt?» «Tanımadım, bağışla bre kuzum yiğit.» «Bre ben kimim? Bre beni kazıklayıp bir alınlık almamış miydin çıfıt cevap ver, susma!»</p>
<p>Yahudide şafak attı. Tanımıştı Ecevit'i ama ummuyordu, hala ummuyordu. Ne olur ne olmaza asmıştı gözlerini gelgelelim yine de ummazındandı. O alınlığı getirip satan o kaçak, doğru kaçaktı da kaçakmış gibi görünmüş olamaz mıydı? Tebdile soyunmuş bir Karamanoğlu yasakçısıydı, eğer değil ise OsmanlInın eli kıhçlı casuslarındandı. Deneniyordu; deniyorlardı, belki de kendisine yataklık. Aman ne yataklığıdır bre kendisine bir iş vereceklerdi, neden olmasındı?</p>
<p>Buna aklı yatınca yahudi, hatırladığı alınlığı bir çırpıda bulup getirdi: «Bre kuzum nasıl tanımam, al emanetini eyi saklamışımdır; bilmiş saklamışımdır.»</p>
<p>«Madem bilmişsin de neden ben kimim diye sormadan tanımadın çıfıt?» Yahudi güldü. Uzun yüzü, uzun gözleri, uzun burnu keçi sakalından aşağı güldü. Gizli, sırlarda, yabancısız sırlarda «Sormadan söylenir mi?» dedi.</p>
<p>Ecevit belinledi birden. Alışık olmadığı dikleşmeyi sürdürmekte zorluk çekiyordu. Denemesi iyi olmuştu ama devam ettirmesi kötüye gidebilecek gibiydi. Yahudi'nin şekil değiştirmesinden pirelenmişti de ayrıca: «Eyi ki sorduk.» diye homurdandı.</p>
<p>Yahudi, alınlığı Ecevit'in eline sıkıştırıyordu. Deri yeleği de değiştirmek niyetiyle el atınca Ecevit eline ateş değmişçesine çekti: «Höst! Dokunma, dokunma o bizim.» Deri yeleği daha sıkı tutuyor, öte yandan da, eline bir tuhaf değen alınlığın huzursuzlanmasını duyuyordu. Almıla'ya eli değmişti sanki. Almıla'nın elini tutmuştu. «Buna para yok çıfıt!» dedi yine homurtuyla; «Bunun parasını bıraktığım pırtılara say, anladın mı pırtılara say pırtılara, onları ben bunca yıl sırtımda taşıdım, onlarda eskidim ben onlarda, duydun mu?» Kıpkırmızı çıkmıştı çıfıtın çatısından, ter içinde. Fırına varıncayaca kıpkırmızıydı, ter içindeydi. Fırının önüne gelince abuk sabuk güldü: «Geyindiğim yenileri yadırgadım herhal.» diye söylendi, «Yoksa neden olsun?» Kendini bildi bileli doğru dürüst bir dükkana girmiş, doğru dürüst parasını vererek alışveriş etmemişti. «Yine de doğru dürüst sayılmaz.» dedi mırıl mırıl; «Alınlığa eski alışkanlık, para</p>
<p>ödemedik!»</p>
<p>Alınlığa baktı. Hiç duymadığı bir özlem köpürdü göğüs altından; hiç tanımadığı bir his yürüdü kanına. Almıla'yı andı gözlerinin ardında bir anlık. Böyle yenilerle içten dışa, böyle başkaca giderse Almıla yine: «Kaç git! Dirlik düzenimizi bozma.» der miydi ola? «Gideceğim!» dedi hırsla; «Almıla gelip seni babandan isteyeceğim. Önce şu mektubu yerine ulaştırmahyım.» Deri yeleği hala sıkıca tutuyordu. Akşam, handa, odasına girince mektup kesesini oradan çıkaracak, yeni mintanının içine dikecekti. Bu ekşi, bu yağır, bu deri çamurundan. Almıla'nın alınlığıyla kokmuş deri yeleğini beraberinde bulundurmaktan utanıyordu.</p>
<p>Fırına, kendine güvenerek girdi. Konya'ya ilk geldiğinde, aç karnı için, parasız pulsuzluğunu düşünmeden ekmek almak için girdiği fırındı. Bile bile, isteye isteye seçerek girmişti. Ama fırıncı o fırıncı değildi. Bu yüzden ne zevki kaldı aldığı ekmeğin ne de bu fırına girip ekmek almasının bir kıymeti, ekmeği tezgahta bırakıp çıktı.</p>
<p>O akşam, handa, odasında yalnız kalınca yeleğe dikili mektup kesesini sökmek oldu ilk işi, ona niyetlendi. Eli varmadı. Emir Timur'a, Yıldırım Bayezid Han'a, Seyyid Bereke'ye Kayınlık etmiş olmaktan korktu. Yüreğinden gelen bir ses: «Aç bre! Sök bre! Sök!» dediyse de dinlemedi. Hancıdan aldığı bir parça sabun, bir tutam çöven otu ile kuyunun başında, deri yeleği oğa sile, mektup kesesini koruyup gözeterek temizledi. Kokmuş deri temizlenir gibi oldu, çövenimsi, derimsi koktu.</p>
<p>Yattığı zaman bir süre uyuyamadı. Semerkant'ta en kötü günlerindeyken de, ondan önceleri de uykuyla içli dışlıydı; uyku onu bilir o uykuyu gözünden tanırdı, saati geldi mi de davul çalsalar bana mısın demezdi. Mektubu göğsünde taşıyalı beri uyku ile Ecevit şeytanla melek olmuştu nerdeyse. Ama bu geceki şeytan melek çekişmesinden değildi; bu geceki Semerkant'tan Konya'ya gelen Ecevit ile Konya'dan Semerkant'a giden Ecevit arasındaki dağ başı havalarıydı. Gerçi Somuncu Baba'yı görememişti; gerçi fırıncının yüzüne çil akçenin ikisini üçünü bir arada fırlatamamıştı ama yahudi çıfıtına bu seferki Ecevit'in nasıl bir Ecevit olduğunu göstermişti ya, bir de, ah bir de, ah Almıla'nın alınlığı...</p>
<p>Kalkıp mumu yaktı.</p>
<p>Almıla'nın alınlığını, destinin boğazından geçirip göğsüne yerleştirdi özene bezene. Testiyi, Almıla'nın bir yerine bir şey olmasın özenişinde rafa yerleştirdi, mumu da testinin yanına. Bir iki adım geriledi; uzakça alınlığı seyretti. Almıla göz kırpar gibi oldu, Almıla güler gibi oldu, Almıla göğüs geçirdi.</p>
<p>Ecevit de göğüs geçirdi. Ondan sonra uyudu.</p>
<p>Düşünde Ahmla'ydı gördüğü. Bitmez tükenmez güz çiçeklerinin, uçsuz bucaksız bir güz çimeninin ortasında, güz ağaçlarının cana can katan denizinde Almıla kaçtı Ecevit koğaladı, Almıla kaçtı Ecevit koğaladı. «Tanrım ben hiç mi yakalayamayacağım bunu?» derken yüreği, uyandı.</p>
<p>Sabah ezanı okunuyordu.</p>
<p>Alışık olmadığı bir huzursuzluk duydu. Yine alışık olmadığı bir huzur uçuştu gözlerinde. Yola düşmesi gerektiğini düşündü sadece.</p>
<p>Deri yelek kurumamıştı henüz. Kuruyan yerleri de vardı kurumayan yerleri de. Kuruyan yerleri çekmişti, kurumayan yerleri mantarımsı şişmişti. Mektubun olduğu yere baktı; eskiden belli olmayan dikiş yerleri görünüyordu. İnce, sıkçasından ince dikilmişti. Bir kere daha, söküp keseyi iç gömleğinin iç yanına dikmek geldi aklına, bir kere daha hayınhk etmiş olmaktan çekindi. Giyindi.</p>
<p>«Allah vere de gündüz sıcak yapmasa.» dedi. «Konya cehennemini çıkıncayaca yanarız ki sap biçimi.»</p>
<p>Bir daha fırına gitmek, sabah sabah geldiyse o fırıncı olacak hödük, afrasıyla tafrasıyla bir ekmek alıp üç beş akçeyi suratına çarpmağı çekti canı. Önleyemedi. Fakat yarı yolda Avrat Pazarına saptı. Eski bir bağlama satın aldı. Geceden düşünmüştü. Konya'dan sonra göze batmadan gitmek zor olabilirdi. Düşünmeden, yeni Ecevitliğini göstermek için yahudi çıfıtından aldığı giyeceklerini bırakıp da sözgelimi derviş çullarına bürünmeğe gönlü razı olmamıştı. Bundan sonra Kel Aynak görünüşünde dolaşmağı da kendisine yediremiyordu. Hele ayıcı olup yola düşmekten ödü kopmuştu. Sanki bir dönemecin birinde Almıla çıkıp karşısına ayıcılığını görmüş gibi utanmış, kızarıp bozarmıştı. Bula bula gezginci ozanlığı bulup yakıştırmıştı özüne. Eh, yahudi çıfıtından alıp giyindiği yenileri de gezginci ozan kılığına aykırı düşmezdi; Beğ konaklarına dadanmış, Beğ konaklarında Kerem ile Aslı okuyup Dede Korkut çığıranlardan az kabaca bir gezginci ozan. Bağlamayı eline alınca bir iki tıngırdatmış, bu işin olacağına aklı yatmıştı. Satın aldıktan sonra da sura yakın tenha bir bahçenin duvar kuytusuna bağdaşını kurdu. Tezenesini parmaklarına, parmaklarını tellere alıştırdı, bir iki derken çıkardı çıkaracağı ezgiyi:</p>
<p>Gül ile gül olunur, Gidene yol sorulur, A benim nazlı yarim, Gülden reyhan alınır. «Alınır, alınır, alınır» diye diye tekrarlayıp durdu. Bir tuhaf olmuştu. «Nazlı yar.» derken yüreği sökülmüştü. «Alınır, alınır, alınır» deyişi, kendi de farkında idi, bir umutsuzluktu. Tezenesi, sanki kendi kendine tıngırdayıp duruyordu.</p>
<p>Kalktı.</p>
<p>«Bize göre değil bu iş, bize göre değil bre.» diyen yüreği öfkelenmişti. «Sen bir garip çingenesin...» Ama Emir Timur'un mektubunu götürüyordu; Yıldırım Bayezid Han'a götürüyordu. Kimse bilmese de Seyyid Bereke gibi bir tanığı vardı. «Bir başarırsam...» diye sıktı dişlerini.</p>
<p>«Başaracağım! Sen de göreceksin Almıla.»</p>
<p>Yol boyu kulağı haberlerdeydi. Bağlamasına da gezici ozanlığına da daha ilk konakta alışmıştı. Ağzı laf da yapıyordu. Yalnız kalmadı hiç. Kimi çerçiden, kimi bileyici, at cambazı gibi gezici takımından, kimi dervişten mervişten yoldaşları oldu. Üç beş konak sonra ağırından bir kervanın kervancısı Ecevit'in altına at çekti. Kantarması süslü, eyeri yastıkh, deniz dalgasında geniş göğsü yalabuyan bir at idi ki değme babayiğit benim diyebilmek için var kesesine gözünü kırpmadan davranırdı. Eyer nedir bilmemiş olan Ecevit'in kabaları, alımlı ata ancak iki menzil ya dayandı ya dayanmadı. En kolayına becerdiği kaçmaktı; bir gece vakti kervanı konak yerinde bırakıp bağlamasını omuzladığı gibi kaydı geceye; kaçtı.</p>
<p>Ondan sonrası, Bursa'yaca yalnız geçti. Duyduklarını düşünüp tarta yürümüştü. Haberlere bakılırsa Yıldırım Bayezid Han, bir kaç yerde birden bir kaç işi bir arada yapıyordu. Bir haber: «Bursa'dadır.» diyordu. «Yan gelip yatmıştır; Sırbiyya'dan gelin aldığı yeni karısının elinden şarabın koyusuna yumulmaktadır. Gözünü şaraba açıp kapamada, eski karısının yüzünü görmemekte, oğullarından Süleyman'ı da Mehmed'i de Musa'yı da İsa'yı da birbirine katıp ver yansın sopaya yatırmadadır. Ne cenk ne menk, hak getire. Baş veziriyle birlik gece gündüz şarapçılığın şıkırdımına vermiştir kendini. Vay ne iştir bu bre, sen kalk, Murad Beğ gibi bir arslan beğin oğlu ol, gel kurul Türkmen'in başına, ohhh, şarap şıkırdımı mı gerek yoksa yeniçerinin başında bulunmak mı gerek?»</p>
<p>Ecevit'in aklı almıyordu bu işi. Emir Timur'un mektup yazıp: «Gel kardaş olalım.» dediği; Seyyid Bereke gibi birinin Timur'a yeğ tuttuğu biri bu anlatılanlar gibi olamazdı? Böyle birine mektup götürmemeliydi. Bunca sarhoşluk arasında nasıl edip de dört oğul edinmişti? Bu Bayezid Beğ canım. Ha bir de kızı vardı ya, vardı, öyle diyorlardı: «Emir Sultan derler bir evliyaya kaçmış Bayezid Han'ın kızı Hundi Sultan. Buhara'dan gelmeymiş Emir Sultan. Gelmeymiş ki Bayezid'i sarhoşluğundan ayılta ve dahi Murat Beğ'e yaraşır bir oğul yapıp Hanlığa söz getirmeye. Gelgelelim Bayezid, damadını görmek istemezmiş, yanına almayasıymış.»</p>
<p>Ecevit Emir Sultan adını Seyyid Bereke'den duymuştu, damatlık meselesini de. Seyyid Bereke: «Başın sıkılır çok darda kalırsan Emir Sultan'a git, selamımızı ilet. Amma dara düşmezsen yorma Sultan'ı.» demişti. Demek ki duyduğu haberde doğru bir yan vardı. Vardı da neresi doğru neresi eğri pek bilemiyordu. «Bre bu Türkmen'in ağzı torbadan beter olmuş, büzülme nedir bilmemekte.» diyor, duyduğuna inanmamağa çalışıyordu. Nitekim bir başka seferinde: «Yıldırım Bayezid Han Bursa'da ne arasın? Tövbe tövbe bre oğul Bayezid Han'ın şarapçılığını da hangi ağzı karalı kendini bilmez söylemiş bre!» deyince biri sevindi. «Bre deli ozan, nasıl duymazsın ki</p>
<p>Bayezid Han şu sıra Bizans'ın önlerindedir. Ne dese yaptırmaktadır Bizans'a. Mesel mi istemektesin işte mesel sana; Bizans Kralı, Bayezid Han'ın korkusundan, hem de parasını kendi cebinden vermecesine bir cami yaptırdı ki gören şaşakalasıdır. Müslüman Türkmen'in Bizans içindeki mahallesinde rahatı bizden eyidir, keyfi Beğ keyfinden üstündür. Sonra bir de kadısı vardır Bizans'ın, Bizans Kralı bile karşısında ağız açıp laf söyleyemez, neden? İşiyse Kadı Beğ senin bir kaşın eğrice görünür desin bakalım; şıp der Bayezid Han'ın şamarı Kralın suratına iner hem de ki şaplağını te burdan duyarsın. Sen kulak asma ağzı karahların şusuna busuna deli ozan, dediğim benim dediktir, Yıldırım Bayezid Han gibi bir er kişi bu Türkmen'in başına ne gelmiştir ne de gelebilecektir. Biz, şimdi yaşayanlar, yemin ederim ki Tanrı'nın öz kullarından sayılmalıyız hem de bir yeyip bin şükretmeliyiz Tanrı bize Yıldırım Han gibisini bağışlasın diyerek...» Tarlasını süren, çiftinde çubuğunda birisiydi bunu söyleyen. Az biraz Almıla'nın babasını andırıyordu. Bu yüzden Ecevit'in yüreğine serin sular serpilmişti. Eh, böyle bir Hana mektup götürebilirdi tabii; Emir Timur'un «Gel kardaş olalım.» diye yazmakta hakkı vardı. Ecevit de olsa Seyyid Bereke'nin yerinde Yıldırım Bayezid Han'ı yeğ tutardı.</p>
<p>Hele aynı gün, konakladığı bir zaviyede, ağzı günahsız bir derviş kocasının, aş ocağında helva bularken: «Bre ozan kardaş sorma Bayezid Beğ'i kefere rahat bırakmadı, Bizans'ı alıyordu yoksa.» deyişini duyunca hem sevindi hem üzüldü. Sanki adımını attığı, kapısını açmak üzere olduğu Bizans denilen yerdeydi; ha girdi ha giriyorken itin biri ayağına çelme takmıştı. «Ee? Sonra?» dedi o halde; «Baba nerdedir şimdi Yıldırım Bayezid Hanımız?» Öylesine benimsemişti ki benimsemesine şaşmak bile aklından geçmiyordu.</p>
<p>«Bre ozan kardaş nerde olur Bayezid Beğ? Sorulmadan bilmek gerekmez mi? Babası, Cennet ola durağı, Murad Beğ nerdeydi ki? Orhan Beğ, Osman Beğler nerde bulunurlardı ki? Kefereden baş edip dünya gözüyle şöyle senin benim gibi bir rahat nefes alabildiler miydi ki? Nerdeee? Arslan Beğler arslan atların üstünde hav hav havlayan it sürülerine vurup gitmediler miydi ki bre oğul? Sana bir laf edeyim mi, edeyim kulağını bana ver de. Bir arabanın ön tekeri nereye giderse arka tekeri de oraya gider, unutma bu sözümü. Nasıl bizim helvanın meyanesi sarardı he mi? Koku nasıl koku? Hele biraz daha çevirelim kepçeyi, helva dediğin az biraz kavruk gelmeli damağa. Şunca zamandır helva bularım oğul, damağı yakmam; helva, damakta kavrulmuş gibi geçmeli boğaza, bu da benim hastalığım işte. Ha ne diyordum? Bu gece kal, bu helvadan tat. Bu helvadan tat ki Cenneti özleyesin, çünkü bir eşini ancak orada yiyeceksin. Hadi bir iki tellendir bağlamanı da kulağımın pasını aç oğul, tellendir hadi.»</p>
<p>«Baba, sen Yıldırım Bayezid Han'dan söz ediyordun?»</p>
<p>«Ederim yine. Sen bana ne bakıyorsun bre oğul. Helva bularım bir yandan, bağlamanı dinlerim öte yandan, beri yandan da sana laf yetiştirir çene çalarım. Tellendir tellendir durma şunu. Gönül yanığı bir Hüseyni tutturursan eh sen de helvanın tadına doyamazsın; parmaklarını eyi kolla ha yerken. Ben de Hüseyni'de kendimden geçerim ne yapalım.»</p>
<p>Ecevit: «Hüseyni mi?» diye sordu aptal aptal. Neyse ki derviş kocası helvanın şerbetine dalmıştı da acayibine gitmedi. «Bre kardaş ses olsun da bana ne olursa olsun fazla kamaşığına bakmam, çalmana bak sen. Bu Osman Beğ'in çocukları doğrusu Osman Beğ'i de yedi ceddini de kıyamete dek rahmetle andıracak haberin ola. Bayezid Han hepisinden baskın çıktı. Hak dersen onda; adalet dersen onda. Öksüzü, yetimi, yok yoksulu Beğlere yedirmemek dersen yine onda. Eh kılıç ise? Allah için almaya görsün eline, kaçtın kaçtın, ne eyi; kaçamadıysan yandığın gündür. Bizans şimdi çoktan Türkmen'in elinin altındaydı bre ozan oğul; sana, doğru var git Bizans'a babanın öz evi misali gir derdim şimdi ya, diyemeyeceğim ah kör olası kefere dedirtmiyor henüz. Sözüme bir mum yapıştırmayı unutma, henüz demekteyim. Hele bir dönsün Niğbolu'dan hayırlısıyla o zaman bak bakalım Bizans dediğin kalmış mı ortalık yerde?» «Yani? Baba şimdi Bayezid Hanımız Niğbolu önünde midir?»</p>
<p>«Eh, tam tamına değilse de orayı doğrulamıştır. Belli ki duymamışsın. Bizans döneğinin mededine yine yedi düvelin keferesi yetti sorma. Niğbolu'da Doğan Beğ kötü sıkışmış, nefes almamacasına. Bildin mi bu Doğan Beğ kimdir?»</p>
<p>Göğsünü gere gere: «Nasıl bilmem baba, benim arkadaşımdır.» diyordu az kalsın kopasıca dili, zor tuttu. «Bilemedim.» dedi.</p>
<p>«Bre oğul, sen de ne biliyorsun ki? Herhal sözünü bilmez bir bölük baldırı çıplağın dedikodularıyla kulağın dolmuş senin. Neyse? Şerbeti içince kokusu nasıl oldu helvanın kokusu? Tatmak ister misin? Tatma. Akşama kalsın. Sana bir çift laf edeyim mi yine? Eh, hadi edeyim boşboğazlığım üstümde bugün. Neden dersen, biz dervişler gençliğimizden beri laf perhizine de ahştığımızdandır. Kocayınca, onca yılın perhizi böyle boşboğazlığa vuruyor olmalı, hoş gör. Hoş gör de dinle. Bir nesneyi hayallemek o nesneye sahip olmaktan eyidir. Helvanın şimdi tadına bakarsan akşama helvahğı kalmaz, sen de ne yediğini bilmezsin. İşte böylee. Kapatalım kapağını şimdi demlenedursun. Eee. Bayezid Beğ he mi? Niğbolu yolundadır sanırım dedim ya, ordadır, Bursa'da n’aarasın?»</p>
<p>Helvayı deme bıraktıktan sonra yapacağını yapmış, dünyada başka işi kalmamış gibi kopuveren, konuşmağa bile mecali kalmayan zaviyenin aşçı dervişini unutamamıştı Ecevit. Derviş kocasının dediği de çıkmıştı: «N'aarasın Bursa'da Yıldırım Bayezid Han.» Yoktu. Gelgelelim bu OsmanlInın işine akıl erdiremedi. Bursa'nın Osmanh Türkmeni: «Bayezid Han mı? Aha camisi şo tepenin üstünde kurulu durur, yenidir. O orda mı? Orda duruyor mu? Tamam! Bayezid Beğ de ordadır, biz böyle biliriz bu da bize yeter ama aslı Bizans önlerindeymiş, yok Niğboluda'ymış bilemedin şordaymış ordaymış, bize ne? Nerde bulunması gerekirse ordadır, nerde bulunması gerektiğini de biz bilemeyiz oncalayın, kendisi bilir. Biz bilsek, her birimiz bir Bayezid Beğ olurduk, mümkünü var mı bunun? Olabilmek bile geçmez aklımızın kıyıcığından. Bre biz, işte görüyorsun biz ipekçiyiz şunun şurasında; dokumacıyız, alboyacıyız, çarıkçıyız, dülgeriz diyenin hesabı. Ahha orda debbağı var, burda susaması var şurda nalıncı, bu yanda culfahkçısı. Biz böyle esnaf mesnaf takımı hepimiz bir ayrı işimizi gücümüzü düşünürüz. Bayezid Han da işinden gücünden gayrisini düşünmez biliriz. Onun işi gücü mü dedin? Bre onun işi gücü nerede bulunmak gerekiyorsa orada bulunmaktır, bunu bilmeyecek ne var?» diyordu da ol görüp başka bir kelamda bulunmuyordu. Eh, herkes engindi, halince zengindi; bunu görüyordu. Kimsenin kimseye kaşının üstünde gözün var demiyordu, demeği düşünmüyordu; kimsenin kimseye ne yapıyor diye baktığı da yoktu. Bir zamanların yoksulca, yoksulluğunu bağrına sarmış, kendi kabuğunda kestaneleşmiş Bursası gitmiş, yerine başka bir Bursa gelip oturmuştu. Yine kendi bağrına dönük, yine kendi kabuğundaydı ama bir başka kabuğuna dönüklüktü bu, kabuk başka kabuktu; kabuğa bakan görmese de içinde taşmağa hazır incileri fark ederdi. Çok durmadı Bursa'da.</p>
<p>Bir iki yerde dervişimsilikle Kel Aynakımsıhk arasında bocalar kılığıyla bir iki kişi çıkmış önüne, abuk sabuk konuşmuş, abuk sabukluğunda seçile seçile: «Ben de halimce Bedreddinem.» demişti ama ne Ecevit bir şey anlamıştı bundan ne de abuk sabukçular fazla diretmişlerdi. Delimsi yahut delimsiliğe vurulmuş göz kaş işmarlarında yolundan çekilip gitmişlerdi. Bunun dışında hemen hemen hiç dara düşecek hali olmadığından Seyyid Bereke'nin sözünden çıkmayıp Emir Sultan'a uğramamıştı. Halbuki Yıldırım Bayezid Han'ın camisine gitmiş, oradan Bursa'yı bir aşağı bir yukarı seyretmiş, ak mermerlerin heybetinde caminin oturuşuna baka bakmış, Yıldırım Bayezid Han'ı düşlemişti. Bursa'da her önüne gelenin doyasıya anlattığı Emir Sultan'ın mağarası eh bir yarım saat, bilemedin üç çeyrek yukarısındaydı. Çıkabilirdi. Emir Sultan'ı görebilirdi. Görmek de istiyordu üstelik. Duyduğu kadarıyla kendinden küçüktü. Han damadı olmuştu bre kendisi. Daha Almıla'yı almak söyle dursun babasından istemeğe çekiniyordu. Emir Sultan olup millete sevdirmişti özünü Buharah; Ecevit Buharahdan çok büyüktü. Sultanlık nerde milletin sevgilisi olmak nerde it olalı bir avı zorla kapmıştı, onu da eline tutuşturmuşlardı aslında; bu gidişle eline yüzüne bulaştıracaktı herhalde. Seyyid Bereke bile: «Dara düşmezsen gitme; yormayalım Emir'i.» demişti. Lafa bak sen; bu Emir Sultanlık bir gidişle yorulacak kadar ipeğimsiydi demek?</p>
<p>Gönlü bulanmıştı. Yüreği ezilmişti. Dişleri ağrır gibi olmuştu yine. Bursa'dan ayrılınca diş ağrısı nedense artmıştı.</p>
<p>Deniz kıyısında bir tekkede bir derviş dişine karanfil yağı sürmüştü. Kokusuna dayanamamıştı, ağzı hayli acımıştı; olsun, dişinin ağrısı geçmişti ya sen ona bak. Dervişin ufacık bir kutu içinde yedeğine verdiği yağdan bir cirmik daha sürdü ne olur ne olmazına.</p>
<p>Yıldırım Bayezid Han'ı Bizans önünde de bulamadı.</p>
<p>Edirne'de dişini çektirmek zorunda kaldı. Bayezid Han Niğbolu'daydı, kesindi.</p>
<p>Geç kalmamalıydı artık. Yeterince oyalanmıştı, bundan sonrası, gecikip oyalanır ise hayınhğa varırdı.</p>
<p>Eylüldü.</p>
<p>Eylülün ilk günleri. Ağustos, çekilesi sıcağını çekip götürmüştü, tortusunu eylüle bırakmıştı. Oldum olası Ecevit, eylülü, ağlamaklı bir hüzünle birlikte duyardı içinde. Gözleri, yeşilini sarıya sarıya çelen yaprakların damarlarına takılırdı hep. Sanırdı ki duyduğu hüznün bir eşini de bu yapraklar damarlarında duymaktadırlar. Hüzün, ordan dallara, dallardan ağaca, ağaçtan toprağa doğru döner, toprağın gizlisinde buğulanır mı ne olursa artık bir şeyler olur, gecenin yarısı döndü mü toprağın bağrı çatlar, çatlaktan, toprakta yoğrulmuş buğulanan hüzün gökyüzüne kaçıverirdi. Gündüzün de yeni baştan yaprağa, yaprakların damarlarına yağardı. Bu hep eylülde olurdu böyle. Eylül geldi mi Ecevit'in yüreği hüzünlenirdi. Kel Aynak öldükten sonra her eylül, bu hüzne, biraz gerilerden, Kel Aynak'ın özlemi de karışırdı.</p>
<p>Eylülü yüreğinde hüzün yapıp sürükleye sürükleye Niğbolu'yu tuttu sonunda.</p>
<p>Yol bilmiyordu. Bu yan Urumelisinde ilk yürüyüşüydü. Toprak aynı toprak, ağaç aynı ağaç, gökyüzü aynı gökyüzü ama yolu değişik, insanının Türkmen'i az, değişiği çok; Türkmen'i çok olan yerlerde de bir sürü sorgu sual. Bata çıka, yite bula söküp çıkmıştı Niğbolu'yu ama son günleri nedense garip bir yılgınlık, acayip bir çekinme, tuhaf bir korkuda geçmişti. Yeniçeriler sıklaşmıştı sağda solda; bölük bölük, kalabalık. Görünmek istememişti. Görünmek istese n'oolacaktı ki? «Beni Yıldırım Bayezid Han'a götürün.» mü diyecekti? Gülerlerdi adama. Bir gerilenip Ecevit'e bakarlardı bir de sözlerine. Hele: «Mektup vardır, Emir Timur'dandır.» dese sorguya çekmeden atıp deliler damına tıkarlardı ki var uğraş nasıl kurtulacaksan. İşte o zaman nasıl bir çıkmazın içine saplanmış olduğunu anladı. İşin keyfi, kabarması, curcunası gitmiş yerini acı bir soğanın ağız kurumasına bırakmıştı. Ve içecek su da yoktu ortalarda. Tek çare, tek umut, tek çıkar yol... Evet, Doğan Beğ'e gitmekti.</p>
<p>Öyle yaptı.</p>
<p>Öyle yaptı ama yedi düvelin keferesinin ordu düzerek gelip dayandığı Niğbolu Kalesine, kefere ordusunun yanından yöresinden sıyrılıp gelmek pek kolay olmadı.</p>
<p>Eylülün yirminci mi yirmi ikinci mi yoksa daha mı sonraki bir sabahıydı. Yirmi şu kadar gündür hüzünlene hüzünlene ağırlaşan eylül daha sararmış, serin, yutkunulmaz olmuştu. En azından iki gündür bir damla uyku girmemiş gözüne, yumru köklerden başka doğru dürüst bir lokma ekmek kursağını yoklamamıştı. Ecevit, tuzsuz hamur dağılmasında dökülmek üzereydi.</p>
<p>Gün ışımış ışımamıştı daha.</p>
<p>Tavşanlardan, karacalardan, otların arasında sürünen sürüngenlerden edinilmiş bir içgüdüde çekip gidiyordu. Niğbolu Kalesinin hiç bir yanında Doğan Beğ'e erişmenin mümkünatı yoktu. Farkında olmadan, koklana koklana yürüyordu. Eli de hep yüreğinin üstünde, mektubu sıkı sıkıya bastırmış. İçgüdüsü, ırmak tarafından denemesine çekiyordu bu kere de; ırmak tarafına sürünüyordu. Keferenin yedi düvel ordusu, bütün gece eşekler gibi içmiş, danalar gibi hora tepmişti. Ortalık şaraba, kızarmış ete, ateşe sızmış yağa kokuyordu. Bu da Ecevit'in açlığını artıracak yerde kursağında bulanıyordu. Sanki bütün gece içilen şaraplar, kızaran etler, sızan yağlar kursağında alt alta üst üsteydi. Az ötesinden bir atlı vurdu gitti, göğdesi genişliğinde bir çukura dar attı kendini. Atarken, vurup gidenin uçan ak atını, atın akta tozan döklüm döklüm kabarmış kuyruğunu görmüştü. Düşümsüydü sanki. Uykumsu yahut öyle bir şey. Nedense cız etmişti göğsünde bir tel; yanıksı. Gözlerini bir süre giden atlıdan alamamıştı. Uyumadığından emindi. Kulağı seslere açık bekliyordu, burnu kokulara. Çıt çıkmıyordu. Çok uzak bir düş gibi ak atın üstünde giden, belki de uçan atlının gidişini duyduğunu sandı. Yüreği atlıdaydı. Böyle bir yerde hiç olmayacak bir şeydi ama olmaktaydı işte, gönlü de ak atında giden atlıdaydı. Atlının ardından koşmak geldi içinden.</p>
<p>Tam çukurdan sıyrılıyordu ki yedi sekiz kefere sardı çevresini. Sanki yerden bittiler, gökten de düşmüş olabilirlerdi. Ola ki yer yarılmıştı da her bir yarık bir adam fırlatmıştı havaya. Pis pis gülüyorlardı; ne söylüyorlarsa söylüyorlardı. Belliydi, sarhoştular. O sırada, ışımış ışımamış güneşin pusunda duyanı yerine çakan, hayli uzaktan bir ses geldi: «Bre Doğan! Bre Doğan! Bre Doğan!» Ecevit'in eli göğsündeki mektuba pençesini bastı. Deli olacaktı nerdeyse. Bir an delirdiğine inandı.</p>
<p>Alıp götürdüler; çeke sürükleye. Çekip sürüklemeseler de Ecevit bir koyun uysallığında gösterdikleri yere gidecekti zaten.</p>
<p>Boş bir çadıra kapattılar. İki nöbetçi diktiler çadırın kapısına. Yine bir şeyler konuştular. Sustular. Sessizlik. Fısıltı bile yoktu; Ecevit ürpertiler içinde: «Bre Doğan!» gürleyişini bekledi hayli zaman. Başına gelenleri düşünemedi; durumunu düşünemedi. Eli pençeleşmiş, hala mektubun üzerindeydi.</p>
<p>Çadırın önünde nöbetçiler ateş yaktılar. Sabah, birdenbire soğumuştu.</p>
<p>Gün doğarken Ecevit sadece mektubu düşünüyordu. Yakalanmıştı. Sabah olur olmaz sorguya çekecekleri muhakkaktı. Çavuşları mı yüzbaşıları mı her kim ise sabahı, daha doğrusu sarhoş gecenin ayılmasını bekliyor olmalıydı. Öyleyse bu mektup? Bu mektup ellerine geçmemeliydi; yok edilmeliydi. Saklayıp saklayamayacağını düşündü. Çadır, sert bir toprağın üstüne kurulmuştu, pis toprak kazılamazdı. Bir tek bıçağından başka nesnesi yoktu yanında. Bıçağı aklına gelir gelmez çıkarması yeleğini, bıçağını açması, yeleğini yırtması, mektup kesesini çıkarması bir oldu. Okuyup yazma bilmezdi ama mektuba bakmak sızısı düştü gönlüne. Uğruna bunca yolu tepip geldiği, bunca eziyete katlandığı, it olalı bir av kaptım diye böbürlendiği mektup, okuyabilseydi keşke. Emir Timur'un Yıldırım Bayezid Hanına, bundan sonra da kendisinden başka kimsenin bilmeyeceğinden emin olduğu mektubunda koca Emir Timur koca Yıldırım Bayezid Han'a neler demişti acaba? Böyle büyük, böyle bir sözü dünyayı yakan adamlar birbirine ne yazardı ki? Senin benim gibi mi konuşurlardı acaba?</p>
<p>Bilemeyecekti.</p>
<p>Ömründe ilk defa okuma yazma bilmezliğine yandı yüreği.</p>
<p>Hiç olmazsa mektubu görebilirdi. Açtı.</p>
<p>Ve buz keşmişçesine dondu. Bomboş; yazısız bir mektup!</p>
<p>Bir daha, bir daha, bir daha baktı. Gözleri kıpkızıl halkalarda açıla açıla baktı.</p>
<p>Tek bir satır, tek bir çizgi, tek bir işaret yoktu.</p>
<p>Kudurup kaynamış sular misali bir gülme höngürdedi gönül kökünden, ona da gücü yetmedi. İçi dışı bir kardan adam olup kaldı.</p>
<p>Eylülün başından beri Doğan Beğ'in gözleri yollardaydı. Yedi ülke üç iklimden kopup gelen bir ordunun sarılmışhğında bungun, arıyor, aranıyor, bir toz bulutuna yahut bir güvercin kanadına umutlanıyordu. Görünüş, bir başına, yedi ülke üç iklimin kefere ordusunaydı. Nedense oyalanıyorlardı. İlk günlerin durup dinlenmeden kaleye yüklenen sıkılığı gerçi tavsamıştı. Ya akıllarının alamadığı bir direnişle karşılaşmış olmalarından ya da nasıl olsa kale bizim, keyfimize bakalım hesabı yüklenmeği deneme hatta gönül eğlemesi biçimine sokmuşlardı. On beş yirmi gündür bu böyleydi. Son günlerde, sanki usanmamak için saldırıyorlardı; ava çıkamadıklarına, başka yönlere satamadıklarına göre kaleye saldırmakla kurtlarını döküyor görünmekteydiler. Yoksa neden uzatsınlar? Göz atabildiğine kaynıyorlardı. Eylülün tozlu güneşinde yalap yalap mavi zırhlılar baştanbaşa; mızrak ormanıydılar, adam deryasıydılar. Art yandaki Tuna, gemilerinden görünmez olmuştu. Tuna mı akmaktadır ağır ağır yoksa Haçlı keferesinin karınca mesel gemilerinde mi kaynayıp salınmaktadır bilinmesi kolayına değil idi. Batı, bir kere daha bütün batılığıyla donanıp gelmişti, ağıp çöğmüştü.</p>
<p>Murad Beğ'i yeyip doymayan batıydı bu; ondan önce Orhan Beğ'i tüketip yetinmeyen, Osman Beğ'in soluğunu kesmeğe niyetlenip rahatlamayan batıydı. Daha öncelerini Kumral Dede Konağında aksakal bir derviş babasından dinlediği batıydı: «Oğul bu bizim batımız ah bizim batımız bizi yemezse kursağının kuruyacağını sanır. Tokluğumuza açtır bizim, yokluğumuza susamıştır. Kirişte durup gözümüzü açmazsak bizim batımızın dişinin kovuğunda kaldık bilesin. Bizim batımız Haçlıdır; te Alparslan Beğ'den beridir, Kılıç Aslanlardan beridir bize bilenir bütün dişleri, bize bilenecektir unutmayasın. Gelgelelim durum vaziyet bu merkezdedir diye bu bizim batımıza sırt mı çevirmeliyiz hepicikten? Yooo, olmaz bu işte. Güneş de yakıyor kurutuyor, güneşi yok belleyebiliyor muyuz? Güneş gerçektir; batı da bir gerçektir, gerçeklere sırt çeviremeyiz. Oğul bu dünyada kimse tek başına bir şey bilemez, kimse de tek başına yaşayamaz, Yaradan'ın yazısıdır bu. Bizim batımız bizden çok şey öğreniyor, onların bildiği bir nesne varsa biz de onlardan onu öğrenmeliyiz.»</p>
<p>Onlardan öğrenilecek bir nesne? Doğan Beğ, eylülden bu yana görüyordu göreceğini; batıdan, kendini beğenmişlikten başkasını öğrenmenin mümkünü olamazdı. Hele Frenklerden. Herifler o kadar güveniyorlardı ki kendilerine, öylesine, bu yer de bu gök de bizimdir, diyorlardı ki güler misin ağlar mısın şaşardın. Eylül güneşi en çok Frenk'in Beğ çadırlarını yaldıza boğuyordu; seve seve. Gün ışıklarının, Frenk'in Beğ çadırlarının altın tel gümüş sırma işlemelerindeki sevinişini körler de görebilirdi. Meryem Ana resmedilmiş sekiz sancağın göz kamaştıran sırmalarını seçebilmek için gün ışığına bile hacet kalmıyordu. Bunları gördükçe Doğan Beğ, kendini yoksul bir obanın yoksul bir oba beği sanmaktan öteye gidemiyordu; gönlü kararıyordu, yüreği daralıyordu. Çaşıtların getirdiklerine bakılırsa Frenklerdi kuşatmayı çengele çeviren. Yıldırım Bayezid'in buralara gelemeyeceğini, gelse de bunca orduyla çarpışmağı göze alamayacağını söyleyip duruyorlardı. Doğan Beğ'in, sarih kalede direnişini de: «Eh o kadarı da olsun canım.»'la geçiştiriyorlardı. «Türkmen inadıdır.» diyorlardı. «Biz hurdayız. Bayezid Han da korkudan gelemeyeceğine göre, ne yapsa faydasız Doğan Beğ. Eninde sonunda Niğbolu kalesi bizimdir. O zamanaca ölen olmazsa acından kalanlar kölemizdir. Güzel kadınları olsa bari; dişe dokunur altını gümüşü olsa, beklememize değse bari. Yoksa ne yaparsa yapsın faydasızdır.»</p>
<p>Ne yaparsa yapsın gerçekten faydasız mıydı? Doğan Beğ, en umutlu günlerinde bile bu sözü düşünmüştü. Yeterince bulamadığı için daha öteye çaşıt gönderemiyordu. Kefere ordusunun öte yanından hiç bir haber alamıyordu. Bildiği kadarıyla Yıldırım Bayezid Han'ı, hele Doğan'ı burda, bu uçta, böyle yalnız komazdı. Kuş olur uçar gelir, su olur yine sızardı bir köşeden. Belli ki kuş olup uçamıyor, su olup sızamıyordu. Görüyordu, anlıyordu, seziyordu.</p>
<p>Yine görüyor, yine anlıyor, yine seziyordu ki şu karşısındaki yedi ülke üç iklimden kopup gelmiş Haçlı Ordusu bir sıkıdüzenden yoksundu. Burada beklemelerinin asıl sebebi bu yoksunluktandı. Çaşıtların çaşıtladıkları doğru ise yedi ülke üç iklimin ordusu, yedi ülke üç iklim dili konuşuyordu; yedi ülke üç iklimin alışkanlıklarına yatıp kalkıyordu, huyunu suyunu sürdürüyordu. Herkes «Benim!» diyor fakat Frenkler herkesin üstünde «Benim!» diyorlardı. Yine doğruysa duydukları her Frenk Beğinin sandığında altınlı mücevherli tören giyecekleri hazır beklemekteydi. Niğbolu'nun düşüşünden sonra giyecekler, Yıldırım Bayezid'i tutsaklayınca sürüp bunca Türkmen'i önlerinde eze çiğneye karşı gelinmez ala ala heylerle Kudüs'e gideceklerdi.</p>
<p>«Türkmen geldiği yere sürülmeliydi, Türkmen iti inine koğulmah, ini başına dar getirilmeliydi; yeryüzünden kökü kazınmalıydı. Niğbolu düşünce!»</p>
<p>Doğan Beğ, haylidir tıraş edemediği dağsılaşmış burma bıyıklarını avuçluyor, koparıp bileğine dolamacasına avuçluyor: «Düşmeyecek!» diye kükrüyordu gönül evinden «Niğbolu düşmeyecek! Bayezid Beğim düşsün diye göndermedi beni Niğbolu'ya.» Düşmüyordu; düşmemişti.</p>
<p>Kalabalık değillerdi; şu dışardakilerin yüzde biri. «Nerde yüzde biri bre! Yüzde biri olsa ben bu meydanı bunların başına geçirirdim, binde biri bile değiliz.» O kadardılar ancak, olsa olsa o kadar. Binde birliklerini bildikleri için de canlarını dişlerine takıyorlardı. Ölenler. Eh, vardı olmaz olur mu? Yaralananlar da. Ne var ki yaralananların çoğu yaralıyım bile diyemiyorlardı. Fakat azık azalıyordu. Her uzun kuşatmanın sonunda başa gelecek olan Niğbolu'da Doğan Beğ'in de mi başına gelecekti bu gidişle?</p>
<p>Korkusu bu idi. Şimdilik uzaktaydı ama şimdilik Bayezid Beğ de uzaktaydı. Nerdeliği bilinmez bir uzaklıktaydı. Beklediği toz bulutu, umutlandığı güvercin kanadından ise tek bir işmar, tek bir iz yoktu.</p>
<p>Eylülün yirminci günlerindeydi. Gün batımı, Tuna'nın üstüne, bütün karamsarlığını dökmüştü. Başka bir vakit olsa tadına doyum olmaz bu erimiş altın akmasını seyretmek cihan değerdi. Suyun, toprağın, göğün ve ağaç denizinden kopma bir yeşilin yoğrum yoğrum yoğrulup gün ışıklarından Tuna'ya yatması bir ömrü beşe ona çıkarırdı ama bu akşam on ömrü bire indiriyordu, o bir ömrü de beraberine alıp suya yatırıyordu. Kumral Dede Konağının aksakal derviş babası yanında olsaydı keşke; Doğan Beğ eylülün yirminci gününde batan bu karamsarlığı, Tuna'nın karşı, kıyısında vadiye doğru sararan eylül taçlanmışhğını gösterseydi. Tuna'yı Tunahktan çıkaran kefere gemilerini, geri yan düzlükteki Frenk'in adamı kusturacak kadar bağırttığı kendini beğenmişliğini de gösterip: «Benim bunlardan öğreneceğim bir şey yok; hiç, hiç bir şey yok.» deseydi, diyebilseydi. Daha bu sabah kaleye sığınan buralardan bir yerli kızı dinletseydi sur kapısının hemen dibinde, o da yarı yerinden yırtılmış bir don bir gömlekle, ölü mü diri mi bilmeden buldukları kızı dinletseydi. Hekim bile nice bin zahmetten sonra kendine getirebilmişti sığıntı kızı. Korkunun dağları beklediği gözler, dün geceden önce menevişliydi herhal; yüz, on sekizindeyse on sekizindeydi şimdiki gibi ellisine çizilmemişti. Saçlara saç demeğe bin tanık isteyen zülüfler dün geceden önce muhakkak Bursa ipeğinin karasına taş çıkartıyordu, neyleyim, şimdi kız kızlıktan çıkmış, dudaklar mosmor patlamış, iki ön dişinin inciliğinin yeri boş kalmıştı. Kızın sesi bu boşluktan tükürüyordu: «Ortodoks'um. Sizi saranların tümü Katolik'tir. Katolik olmaları kaç para, bizden öte o yan hepten Katolik, gelirken onlara da yapmadıklarını bırakmamışlar. Ama bize çalımlıkları yüz misli oldu, Ortodoksluğumuzdan. Soyup soğana çevirdiler; vurdular, döğdüler, oynattılar, ırzımıza geçtiler. Ben dün gece böyle değildim, dün gece beni benlikten çıkardılar. İki bölüktüler. Geldiler. Anam yarısında öldü. Ablam daha dayanıklıymış, gece yarışmaca dayandı. Ben? Bilmiyorum şimdi neyim, böyleyim. Herhal sabaha yakındı, kapınıza nasıl geldim bilemem, bir hayvan getirdi herhal beni, içimde bir hayvan vardı iyice biliyorum o getirdi. Ya gidin Niğbolu'dan bizi büsbütün bunlara bırakın da ne olacaksak olalım yahut gelecekseniz gelin, gelin, gelin gelecekseniz gelin! Bu dışardaki hayvanlara bırakmayın bizi, bırakmayın, bırakmayın!»</p>
<p>Hekim fazlasına izin vermemişti. «Yeter Doğan Beğ. Hep duyduğun, hep bildiğin şeyler bunlar, ezberledik. Kendilerinden olana böyle yapanlar bize ne yapmazlar? Tanrı düşürmesin ellerine.» Doğan Beğ elinde olmadan karısını düşünmüştü kötü kötü. İlikleri birbirine geçerek: «Alanur.» diye mırıldanmıştı.</p>
<p>On sekiz yaşın kızlığından çoktan çıkmış Ortodoks kızını dinledi dinleyeli Yıldırım Bayezid Han'ın yerini de, Niğbolu'nun yerini de karısı almıştı. Alanur'u, Alanur'un sonunu görür gibi olmuştu Ortodoks kızının çığrışmalarında; gözlerini yummuş sımsıkı yummuş, kan çıksın istemişti. Yumdukça Alanur'un sonu oturmuştu daha çok gözlerine, kanlıca. Alanur'la birlikte öteki Türkmen kızları Türkmen kadınları. Hekimin sözleri kulaklarını parçalamıştı: «Tanrı bizi düşürmesin ellerine.»</p>
<p>Daha fazla bekleyemezdi. Dışardakilerin gönlü yetsin isteyemezdi artık. Mademki Niğbolu Beğiydi, mademki sınırın bütün bu yanı Osmanh Türklerinin ülkesiydi, öyleyse kendine özleşmiş toprağında bu zalim güç zalim ciridini keyfince almamalıydı. Vurup çıkmalıydı kaleden, yarıp geçmeliydi Haçlının beynini, öte yana sürüp gitmeliydi. Öte yana. Yeniçerinin boluna, Yıldırım Bayezid Han'ın akıl bilek gücüne kavuşmalıydı. Onlarla birlikte geri dönüp orak biçercesine biçmeliydiler bu sürüyü. Başka türlüsü olamazdı. Niğbolu bunların salan zoruna düşmemeliydi. Düşerse, kuduzluklarına yeni kuduzluklar eklerlerdi, eklenmemeliydi.</p>
<p>Kesin kararını verdiğinde eylül güneşi Tuna'ya karışmıştı; Haçlıların gemilerinde ışıldak yalazları uçlanmıştı. Gerilerdeki düzlük, akşam kararmasının heyheyinde bir curcunayı kımıldatmıştı. Alıştıkları şaraptı onlar için gün batımı; açıkta yanan ocaklarda kızarmış et, çalgı çağrışım, horanın tepinme kabarmasıydı. Öyleyse tam bu vakti seçecekti Doğan Beğ; tam bu vaktin kocamasını, Tanrı'ya sığınıp deşecekti. Tümseğini tepesini, belini belenini avucunun içinden daha iyi bildiği bir yaylanın güveninde, sağlama gidecekti. Sabahki Ortodoks kızının haline bakılırsa yerliler Doğan Beğ'den yana olmak için fırsat gözlüyorlardı, can atacaklardı. «Kimsenin burnunu kanatmadık.» diye düşündü; «Kimsenin hakkına el haramına dil uzatmadık. Karılarına kız tavuğuna kış dediğimiz olmadı. Birinin bir akçesi geçmiş diye soranımız bulunmaz Tanrı'ya şükür. Bunlar gibi gelmedik biz!&quot;</p>
<p>Bir de kaledekilerin sıkı düzenine güveniyordu. Bugünece, dışardan saran bunca düzen bilmeze direnişlerinin asıl sebebi, bu sıkı düzenlerinden şaşmamalarındaydı. Çıkışları da bu sıkı düzende olmalıydı, olacaktı.</p>
<p>Aklı eren, sözü geçen, hem bileğine hem yüreğine yüzde yüz güvendiği kim varsa hepsini çağırttı sur kapısının üstündeki geniş sahanlığa. Akşam yemeğini yemek aklına bile gelmemişti; savaştı bu, namazı da ertlîese günahına bir cevap bulunurdu. Çağırdıklarını da kendince düşünmekteydi. Hepsi bir tamam gelince söze nerden nasıl başlayacağını aradı bir süre. Doğrudan girse daha doğru olurdu ama şimdi aşağıda, bu yandaki yaylanın düzlüğünde isli ışıldakların oynayışını, isli ışıldakların oynayışında sin sin dolanan, sıçrayıp zıplayan bir sürü gölgeyi bir süre seyrettirmeği uygun gördü. «Görün şunları.» dedi. «Şimdiyece kaç gece kaç gündüz gördünüz seyrettiniz gerçi, bu akşam bir kere daha görün, benim gözümle görün.»</p>
<p>Eylülün yirmincilerindeki bu gece başlangıcı aslında hoşçanaydı. Bu isli ışıldaklar olmasa, devimsi bir koflaşmada sıçrayıp zıplayan gölgeler olmasa eylülün yirmincilerindeki bu hoşçana gece başlangıcına muhakkak her insanın kendini vereceği tutardı. Temmuz denizlerinde ana doğması yüzmeler nasıl ipeğimsi su köpüklerinde ana doğmahğını sarıp sarmalarsa, eylülün bu gece başlangıcı da tıpatıp o idi. Kuş tüylerinde, köpüklerin ipeğimsiliğinde. Ama isli ışıldaklar, gölgelerin dev kofumsuluğunun dışında mızrak ormanlarını da aydınlatıyordu. Ölüm korkusundaydı. Ne ölüm ne kokusu, korkutucu değildi, iğrendiriciydi.</p>
<p>Baktılar.</p>
<p>Doğan Beğ'in gözlerinde bakmağa gayret ettiler.</p>
<p>İğrendiriciliğin dışında bir şey göremediler, öyle sandılar.</p>
<p>Yeterince bekledikten sonra Doğan Beğ: «Tanrı izin verirse bu son bakışımız olacak!» dedi. «Şaşanlarınız oldu içinizde. Şaşılmasın. Burada beklersek, onların değil bizim sonumuz gelir. Bekleyemeyiz. Son iki gündür, çaşıtlarımız, bilinenden fazla haber getiremez oldular.» Bir yaşh çeri: «Bizi kuşatanların düzensiz durumunu biliyoruz.» dedi. «Her bir ülkenin birlikleri kendini üstün görmekteymiş. Bu onların işine yaramaz, bir gün geçinemez olurlar, birbirlerine düşerler, dağılırlar. O günü beklesek...»</p>
<p>Düşünülebilirdi tabii; Doğan Beğ: «Doğrusun.» dedi. «Ne var ki Sigismund akıllı bir kraldır. Türkleri çok eyi bilir. Şimdilik Frenklere pek söz geçiremiyor görünmekte ama yarın, devresi günü dizginleri tamtamına ele alabilir. Zaman, her vakit doğru düşüneni haklı çıkarmıştır. Beklersek, Sigismund'un haklılığı anlaşılır. Sigismund'un aklı bu kalabalığı bir sıkı düzene alırsa işimiz güçleşir, çok güçleşir.»</p>
<p>Bir başkası: «O zamanaca da Bayezid Han hünkarımız yetişmez mi Doğan Beğim?» diye sordu. Ah, Doğan Beğ'in de tek istediğiydi bu ah, tek umuduydu. «Gelgelelim.» dedi umutsuzluğunu saklamadan; «Yirmi şu kadar gündür hiç bir işareti görünmedi. Benim bildiğim, Bayezid Han'ın olandan bitenden habersiz olmadığıdır. Bunlar gelmeden önce saldığı haberde başımızın çok sıkışabileceğin! bildirmişti. Bizans Kralıyla Macar Kralı arasındaki gizli yazışmaları bile öğrenen Bayezid Han'ın durumumuzu öğrenmemesi düşünülemez. Ne demişti? Doğan, dayanabildiğince dayan; bana vakit kazandır, kazandıracağın bir saat bir yıla bedeldir bilesin, böyle demişti.</p>
<p>Buyurdukları vakti yeterinden çok kazandırdık. Belki dağların ardında bir yerdedir, bizim çıkış yapmamızı, bu sürüyü şaşırtmamızı, peşimize takıp sürüklememizi bekliyordur. Bunu hissediyorum, bilemiyorum ama hissediyorum. Şaşırmış sürü peşimize aç kurtlar misali düşecek. Aç kurtların gözü avından başkasını görmez, aklı açlığından başkasını düşünmez. Akıllı biri böyle sürüleri hallaç pamuğu gibi atar. Benim bildiğim Bayezid Beğimiz bunu düşünüyor, bizden bunu bekliyordur.»</p>
<p>Bu defa soru soran çıkmadı. Hemen herkesin aklı yatmıştı Doğan Beğ'in söylediklerine. «Buyruk senin.» dediler. «Düşüncen doğru görünür.»</p>
<p>Aslında herkesin istediği de bu idi. Günlerdir kalede kapalı kalmak, çerez türünden iki üç günde bir çıkış yapıp az biraz dolanmalar kefere içinde, yetmemiş; bungunluklarının katlanmasına sebep olmuştu. Çoğuna, ayrıca ağır geliyordu durumları. Uzun zaman değil bir günlüğüne kuşatılmağa dahi alışmamıştı çoğu. Kanı karıncalananlar: «Bre bitmeli bu hapis!» diyenler gitgide artar hale gelmişti. Ama kimse Doğan Beğ'in buyruğunun dışında kımıldamağı aklına getirmiyordu.</p>
<p>Toplantıdakilerin hemen hepsinin rahatladığını hissetmişti Doğan Beğ.</p>
<p>Yine de bir müddet beklemişti. Birisi çıksın, konuşsun istemişti. «Bayezid Beğ o sözünü ettiğin dağların ardında olsaydı ne yapar yapar bir elulağı salardı bize en azından.» desin istemişti. Bu, biraz da kendi ikirciğiydi. Bir yandan söylediklerinin doğruluğuna inanıyor öte yandan Yıldırım Bayezid'in o dağların ardında olamayacağını, olmadığını biliyordu. İki sapağın ikisi de köre giden bir anayol ayrımındaydı; seçecek üçüncü bir sapak olmadığı da göz önündeydi. Gerisingeriye ise dönülemezdi.</p>
<p>Soru soran olmayınca: «Pekey.» dedi. «Sözlerim anlaşıldı sanırım. Tanrı'nın izniyle yarın bu vakitte düşündüğümüzü yapacağız.» «İnşallah!»</p>
<p>Toplantidakilerin bir ağızdan: «İnşallah»'ı gürül gürüldü. Akşam, hiçbirinin yüzünü doğru dürüst seçtirtmiyordu. Varsın seçtirtmesin. Gürül gürül akan inşallah, seçemediği yüzlerin umutsuz olmadığını gösteriyordu. Güvenerek: «Öyleyse...» dedi. «Bu gece sabaha karşı, çocuklarla kadın kişileri bir de ağırlıklarımızı, yükte hafif pahada ağırlarını ayırarak yola çıkaracağız. Karanlık Geçitten izbe yola, oradan Koca Kayser tümseğindeki mağaradan öte yana. Yanlarında yaşlılarımız koruyucu olarak bulunacak. Varın her biriniz çoluğunuzu çocuğunuzu görün. Çoluğu çocuğu olmayanlar dinlensin. Allah Kerim'dir.» Allah Kerim'dir!</p>
<p>Hep bunu tekrarladı Doğan Beğ'in yüreği. Toplantı dağılmış, herkes gitmişti. Burcun çıkıntısına dirseğini dayamıştı. Gözlerini aşağı düzlüğün, esrik gürültülerde yavaş yavaş çılgınlaşmasından alamıyordu. Koca öbeklerde ateşler yalazlanıyordu. Uzak bir et kokusunun yağsıhğı genzini burdan yakar gibiydi. «Allah Kerim! Allah Kerim! Allah kerim!» diye tekrarlıyordu içi, dışı da içinden farksızdı. Aşağı düzlük gitgide heyheyleniyordu, şarabın ilk ekşimeleri ayağa kalkıyordu, isli ışıldaklar koca öbeklerin ateş yalazında gözlerini kızartıyordu. «Allah Kerim! Allah Kerim!</p>
<p>Allah Kerim!»</p>
<p>Tekerleğimsi bir eylül gecesinin henüz yıldızları korkak dümdüzlüğündeki boşluğunu, karısı Alanur'un gölgesi doldurdu sandı. Karısı Alanur'un gölgesinin hemen ardında, karısı Alanur'un gölgesine yapışıktı sanki. Sabahki Ortodoks kızının kızlıktan çıkmış paramparça gölgesi acı bir sığınışla görünüp kayboluyordu. Alanur'u öyle bir durumda düşünmek, Alanur'un o hale geleceğini, getirileceğini düşünmek? «Allah Kerim! Allah Kerim! Allah Kerim!» Karısının gölgesini yanı başında hissettiğinde kemiklerinece titredi. Döndü: «Alanur!» dedi; ha düştü ha düşecekti. «Benim.»</p>
<p>Alanur'du. Ohh, yanındaydı. Eskisi gibiydi.</p>
<p>«Yalnız mısın?»</p>
<p>Başka kiminle olsun istiyordu yani? «Dalmışım Alanur. Yalnız mısın deyişim, laf olsununa herhal.» Alanur; Doğan Beğ'in sorusunun dalgınlığını seven sesinde: «Usta Anayla Hekim Beğ de gelecekler.» dedi. «Gelmek istediler.»</p>
<p>Kumral Dede Konağından sonra, hele Niğbolu'ya Beğ hatunu olarak yerleşti yerleşeli Alanur, Hah Dokumacıların Usta Kadınına «Usta Ana.»; Konağın Sayrular Evinin eski hekimine de «Hekim Beğ.» demiş, öyle alışmıştı. Her ikisi de Niğbolu'da o günden sonra böyle bilinmişti. Hah Dokumacıların eski Usta Kadını bütün Niğbolu'nun «Usta Anası»; hekim, bütün Niğbolu Kalesinin «Hekim Beği» olup çıkmıştı. Niğbolu'nun eski kilisesinin bir yanı cami, eklemelerle uzattıkları öte yanı Sayrular Evi oldu olah bir de havuzlu bahçe kurmuştu ki Hekim Beğ, gavuru müslümanı ayırt etmeden Hekim Beğlerinin her emrine koşar olmuşlardı. Usta Ana, gündüzlerini Alanurun yanında geçiriyorsa gecelerini de Sayrular Evine veriyordu. Yarım akıllı hastalar için ayırdığı hah dokuma odasında kimi tezgah başında kimi tezgahtakilere yol yordam öğretmekteydi. O gün bu gün, Doğan Beğ de evlendi evleneli Alanur'u hah tezgahına oturtmamıştı, elinden gelse Alanur'a hah yüzü göstermeyecekti. Doğan Beğ ile Usta Ananın arası ise ana oğuldan ileriydi. Hekim Beğ, akşamdan akşama, hastalarından göz açabilirse, sofralarında birlik oluyordu.</p>
<p>«Akşam ekmeği yemeyince Beğim...» dedi Alanur Doğan Beğ'in düşüncelerine; sesi, yine Beğinin dalgınlığına dokunmaktan çekiniyordu: «Usta Anayla Hekim Beğimiz de vardı da, sen gelmeyince, dedim ki; ben hele bir arayım dedim Beğim. Onlar, biz de geliriz dediler, aslında...» O ses;</p>
<p>tüllenmiş, ipeklenmiş, sabahlaraca konuşsa dinlemeğe doyamayacağı ses, dinlendiriyordu, unutturuyordu, diriltiyordu; sesin hep böyle süzülüp akmasını istedi. Süzülüşü durur korkusuyla konuşmak istemedi. Fakat konuşması gerekti. Alanur susmuştu. Beğinin sesini bekliyordu. Şu son günlerde hep sesini beklemişti zaten; şu son günlerde Doğan Beğ'in sesi pek duyulmaz olmuştu yahut pek az duyulur, hemen hemen hiç denilecek derecede az, yetmiyordu Alanur'a. Hele şimdi...</p>
<p>Ne söyleyebilirdi pekey? Alanur'a güzel şeyler söylemek. Niğbolu'nun aslında bir atlama taşı olacağını, çok sürmez kısa zamanda Ankara nasıl Anadolu'nun ortası sayılırsa Niğbolu da bu Urumelinin ortası sayılacağını, ortası da değil, burdan Budin'e Peşte'ye gidileceğini, Belgrad'a gidileceğini, hiç dönülmeyeceğini artık, söylemek var iken; Yıldırım Bayezid Hanlarının gelmediğini, gelemediğini, kimi şom ağızların ağzınca gelmeğe gücü yetmediğini mi söyleyecekti? Şu şımarmış yedi ülke üç iklim ordusunu mu, genç kızlığında yok ettikleri Ortodoks kızını mı, onun gibi daha bir nicelerini mi? Hangisini söyleyecekti, ölümü mü? Utanç verici bir yenilgiye hazırlanan bu kuşatmayı, sağ kalırsa bir daha kimselerin yanında yerden kaldıramayacağı yaralı yüzünü mü? Ölmek, bunları söylemekten çok daha kolay olmalıydı. Aşağıdaki düzlüğün horaları arsız gürültüsünü artıra yükselte bulundukları kale burcuna gelir oldu. İsli ışıldaklar arsızlıklarını şaraba bulamıştı sanki öyle döne dolana ışılıyordu; yüzsüz ateş öbekleri yüzsüzlüklerini son etlerin yağına bandırmış, öylesine harlayıp fosuluyordu. Naralar, şamatalar, faydalar, gırnatalar, sanırsın bir çingen düğünü ki sabaha serilmecesinedir.</p>
<p>Bu yanda Niğbolu Kalesi ise karanlık; susmuş, ağlayan çocuk sesi bile duyulmuyor. Kumral Dede Konağının gece vakti zikri böyle sessiz olurdu ancak; dervişlerin hiç bir zaman kendileri için olmayan duaları böyle susmuş bir doluluğa nefes alırdı. Yeniyetmeliğinin gece vakitlerinden bildiği bu susmuşluk, hele yanında Alanur'u da varsa, başka bir durumda Doğan Beğ'e sadece bir dinlenmişlik verirdi. Şimdi, Alanur'u da yanında olduğu halde parmak kadar dinlenmişlik bulamıyor, aksine acı bir yük sırtından böğrüne aşağı yüklendikçe yükleniyordu.</p>
<p>«Ne düşünmektesin Alanur?»</p>
<p>Bula bula bunu bulmuş, sora sora bunu sormuştu. Üstelik Alanur'un ne düşündüğünü, üç aşağı beş yukarı pekala biliyordu da.</p>
<p>Alanur, Doğan Beğ'in dalgınlığında bunalmış bungun sorusuna: «Bir zamanlar bir hah dokuyordum.» dedi. «Bu sabah o aklıma geldi. Şimdi de onu düşünüyorum. Uzun, bitmez tükenmez günlerin, uzun bitmez tükenmez bir hahsydı. Ben bitecektim de hah bitmeyecekti. Öyle gelirdi bana.» Doğan Beğ bu cevabı beklemiyordu. Üç aşağı beş yukarı pekala bildiğini sandığı Alanur'un düşüncelerinden, hiç değilse şu andakilerinden bir bu aklına gelmezdi. «Hah mı?» Alanur'un yıllar var ki unuttuğu, unuttuğunu sandığı halısını hatırlaması, ayrıca uzun uzun düşünmesi iyiye yorumlanacaklardan olamazdı. Belli bir can sıkıntısı ile: «Nerden çıkardın canım halıyı da?» dedi. Şaşkın şaşkın: «Hani hah düşünmenin sırasıydı da...»</p>
<p>Alanur: «O bir ayrılıktı.» dedi. Bir parça acımsıydı sesi. Başka bir batarhğı sezgilemiyordu. «Hah değil ayrılıktı. Sen gidince, yanlış anlama Beğim kötülüğüne demek istemiyorum. Geçmişin en kötüsü, seninle karışmışsa eğer benim için bugünün en eyisidir bunu böyle belle ki rahatına konuşayım. Hani sen, habersiz gidince üstelik yıkılmışa döndüm. Yeniyetme genç kız hevesi işte; senden başka bir yiğit görmemiş gözüm o zamanaca, yahut ki kimse senin gözünle bakmamış bana.»</p>
<p>Doğan Beğ onca sıkıntısının içinde, Alanur'un, sudan da camdan da arı duru sesiyle arı duru söyleyişinden gönenmiş, yüreği gizliden kanat çırpmıştı. «Benim gözümle bakmak da nasılmış kız Alanur?»</p>
<p>Alanur hırçınlaştı; gelip geçici bir hırçınlaşmada: «Şişinme Beğim.» dedi. «Şişmesin diye söylemedim. Yoksulluğumdur. Yeniyetme oğlanlar sanır ki bu dünyada bir kendileri vardır, bu dünyada bir kendi gönülleri gönüldür, hele yiğit olanlar, yiğitlenme hevesinde olanlar dünya bir yana ben bir yana saymacasında giderler. Ya kızın gönlü? Bilseler ki asıl dünya kızın gönlüdür, bakalım o zaman da kıvrağından kasılıp geçebilirler mi? Ne ise ben bunları söylemeyecektim sana Beğim, nerden vurduk nereye çıktık gördün mü?»</p>
<p>Doğan Beğ şu sıra Alanur'un konuşmalarının bu minval üzere olması için yarı canını verebileceğini hissetti. Alanur bu minval üzere konuştukça aşağı düzlüğün yedi ülke üç iklim keferesini unutuyor, sarhoşlaşmış cıvık çingen curcunasını duymuyordu. Yine de yüreği burktu: «Ben Alanur...» dedi; «Ben sana anlatmıştım, biliyorsun artık; Kumral Dede Konağından isteyerek ayrılmadım, apar topar çağırdılar, hemen gideceksin dediler; utandım, Suyolcuya diyemedim, adını anamadım utancımdan, söylemiştim. Bilirsin utangaç bir uşaktım o vakitler.» Alanur gülümsedi; güzelinden. «Aslında yine o Doğan'sın.» dedi. «Niğbolu Beğisin, yiğitsin, tuttuğunu koparan, attığını vuransın. Gönlün benim bildiğim Doğan'ın gönlü, değişmiş değil. Öyle olduğun için, işte öyle yani.» Alanur geveliyor; «İşte öyle olduğun, gönlündeki o Doğan'ın gönlü değişmediği için hoşuma gidiyorsun, onun için seviyorum seni.» gibilerden bir şeyler söylemek istiyor fakat söyleyemiyordu; çekiniyordu, utanıyordu. Söylerse ar damarı çatlar bir daha Doğan Beğinin yüzüne bakamaz sanıyordu. Nakışlar söylenmez renkler tarif edilmezdi ancak halıya dökülürdü; ipliklerle örülür görmek isteyen gözün önüne serilirdi. «Ben bunları söylemeğe gelmedim buraya.» diyerek hırçınlaştı bir daha. «Beğim seni kınamak aklımın ucundan geçmedi bir gün olsun, hem neden kınayım? Yazgımız imiş yazılmış, yazılanca gittik. Ne senin suçun ne benim. Benim demem, senin nasıl apar topar gittiğini bilmememe yıkıhşımdır. Bilseydim aklım başımda olurdu. Gittin. Haberin de yok. İçimdeki yangını kime deyim? Diyemezdim. Töre bile olmasa ben o yaradılışta değilim. İçimdeki yangını halıya döktüm. Sen gelmeseydin ben biterdim de hah yine yarım kalırdı, çünkü benim yangınım bilicilerden değildi. Yahut hah biter ben de biterdim hemen. Geldi geçti. Şimdi düşündükçe nazlanıyorum. Benim gücüm oluyor o günler. Geleceğime sıkıca yapışmamı sağlıyor. Beğim, bilesin ki ben bir daha hah dokumamağa ahdettim; hele öyle bir hah dokumağa hiç mi hiç niyetim yok!»</p>
<p>Güzel güzel giderken, uslu uslu unuttururken, hatta okşarken Alanur'un sesinin birden aksilenip inatlaşması Doğan Beğ'e acayip geldi. «Sana kim bir daha hah doku diyor Alanur?» diye sordu. «Kim istiyor hah dokumanı?»</p>
<p>«Kimse istemiyorsa neden gönlün beni göndermek dilesin Beğim?» Diyeceğini demişti Alanur en sonunda. Yanından yöresinden girip Doğan Beğ'i gücendirmeden nasıl söyleyeceğini bilemeyip eze büze söylerim belki korkusunda sesine bir hoşluk verme çabasıyla da dertlenerek getirmiş, sonunda diyeceğini demişti. Bundan ötesinden çekinmiyordu artık. Doğan Beğinin cevabını, içi rahat bekledi.</p>
<p>Doğan Beğ, karısının yıllar yılı için için kahrolduğunu, kahrolmanın sonucunda da yıpratıcı bir hastalığın pençesinde cebelleştiğini bildiğinden evlendi evleneli, gönül tutkunu olduğu bir kadından çok eşi bulunmaz bir ipekböceği nazında salınıp gezmesi gerektiğine inanır, Alanur'u böyle görürdü. Doğan Beğ'i için Alanur, o ipekböceği inceliğinde sezgileri olan, o ipekböceği inceliğindeki sezgileri bir bilinmedik hoyratlıkla kopuverirse dünyanın dünyalığı ortadan kalkacak bir kadındı. Ona göre davranır, ondan da hep bu sezgileri beklerdi. Buna alışmıştı. Ama şimdi Alanur'un göründüğü gibi olmadığını anlıyordu. Yine bir ipekböceğiydi ipekböceği olmasına, gelgelelim ipekleri çeliğimsiydi; kolayına hay hay demeyecek, düşündüğünce olsun deyip baş eğmeyecekti. Bildiğinden çok sağlam bir içyapısı vardı. Onun için gerçeği anlatmağı uygun buldu: «Gönlümün dilediği yanımda kalmandır Alanur.» dedi. «Öleceksek birlikte ölelim, kalacaksak birlikte kalalım diyor gönlüm. Gelgelelim bu iş pek gönül işi değil. Burada, bu Niğbolu'da, benim ölüp senin sağ kalmanı, it sürüsünün eline geçmeni istemiyorum, düşünmesi bile ölümden beterdir bunun.»</p>
<p>«Gönlün istiyorsa gönlünün sözünü dinlesene Beğim. Akıl her zaman yanılır, gönülün yanıldığı olmuş mudur?»</p>
<p>«Bunda gönül iş görmez Alanur. Savaş bu. Bildiğimiz, alıştığımız Osmanh savaşı da değil. Osmanh savaşı olsa kolay; vurursun, dağıtır ezersen dağıtır ezersin yoksa kendin yok olursun. Osmanh savaşı budur? Ya devlet yıkarsın ya devletini batırırsın. Gel gör ki Niğbolu'da sarılmışız. Ben Niğbolu'yu Ankara'ya benzetirim hep, nedense benzetirim işte. Osmanlı ilk defa sarılıp kuşatılıyor bunca yıldır bir kalede, sanki Ankara kalesinde kuşatılıyor. Yenilirsek, ölmeyenlerimiz ölenlerimize bin kere imrenecekler, keşke ölebilseymişiz diyecekler, hele kadınlarımız. Sabahki Ortodoks kızını gördün, kendi dinlerinden olana böyle yaparlarsa, bizden olana ne yapmazlar?» «Bunun için mi kadınlarla çocukları kurtarmak istemektesin?» «Evet.» «Kurtulacağımız yüzde yüz mü Beğim?»</p>
<p>«Bilemem. Onun orasını Tanrı bilir, yüce Tanrı bilir.» «Pekey, senin öleceğin yüzde yüz mü?» «Herhalde tutsak olmayacağım.» «Yani öleceksin?»</p>
<p>«Niyetim şehit olmaktır. Tanrı bana şehitliği yakıştırdıysa eğer. Ama ondan önce kurtulmak isterim, tutsak olmadan. Bayezid Beğ'e kavuşmak, sana kavuşmak isterim. Dönüp Niğbolu'yu geri almak için.»</p>
<p>«Bunlar olmazsa?»</p>
<p>«İnşallah şehidim.»</p>
<p>«Bense sağ kalacağım? Sensiz? Niğbolusuz? Benim yurdum burası oldu Beğim, Beğimin kalesini toprağım bildim. Senin yanını, sen sağken senin yanını yurdum bildim. Sen yok iken benim yurdum da yoktur. Beni bağışla, senin yanından ayrılamam; toprağımdan, yurdumdan ayrı yaşayamam ben. Öleceksem senin yanında, Niğbolu'da öleceğim.» «Yani? Niğbolu'dan çıkma mı diyorsun bana?»</p>
<p>«Ben kadınım. Aklım senin gibi savaş işlerine ermez. Ama Niğbolu sana bırakasın diye verilmedi Doğan Beğim!»</p>
<p>«Kim bırakmak istiyor Alanur? Ben bir çıkış yapacağım. Düşmanı can evinden yarıp geçeceğim. Peşime takıp sürükleyeceğim. Şu görünen dağların birinin ardında Bayezid Beğ bekliyordur, hissediyorum.»</p>
<p>«Ya beklemiyorsa Doğan oğlum?»</p>
<p>Alanur da Doğan Beğ de irkilip sıçradılar. İki ikiye, birbirinin kokusuna nefesine dalmışlardı. Bir üçüncü sesin konuşmaya karışmasını beklemiyorlardı da ummuyorlardı da. Fakat dalmışhklarında Usta Anayla Hekim Beğ gelmişler, ister istemez konuşmalarını dinlemişler, Usta Ana dayanamayıp lafa girmişti. İkisinin de irkilişi, daha çok Alanur'unki, Usta Ananın canını sıktı. Lafa pattadak girmenin patavatsızlığı da çirkin düşmüş gibiydi. «Kusura bakma Doğan oğlum.» dedi sıkıntıyla; «Kendimi tutamadım. Gizli gelmiş gibi olduk. Yalnızlığınıza girdik, ne ise, dağların birinin ardında Bayezid Beğ bekliyordur dedin de, dayanamadım. Ben Bayezid Beğimizi bilmem sizin kadar. Görmüşlüğüm olmadı. İnşallah şimdilerde görürüz sayenizde, bize onun orası lazım değildir şu an. Gelgelelim ben Bayezid Beğ'in babası Murad Beğimizi bilirim; eyisinden bilirim; Kumral Dede Konağımızdayken üç beş görmüşlüğümüz olmuş idi, konuşmuşluğumuz da. Eğer bu Bayezid Beğ babası gibiyse o dağlara gelmişken oralarda durmaz, seni habersiz bırakmaz.» «Baksana çevremizdeki sürüye Usta Ana? Bunların arasından geçmeli, kolay mı? Son günlerde çaşıtlarımızı seçer oldular. Yiğitliklerinden iş bilirliklerinden sanma sakın, kumdan beter kalabalık oluşlarından, kolay geçilmez bu kalabalık, kolay saklamaz adamı. Mahşer bu kadar kalabalıktır.» «Olsun. Murad Beğimiz bir yolunu bulurdu. Oğlu ise Bayezid de bulur. Demek ki ya gelmedi henüz o dağların ardına, ya gelemeyecek.»</p>
<p>«Öyle de olsa bir gün önce ne olacaksa olmalı Usta Ana. Kararım karar... Alanur «Kusura kalma Beğim, benim de kararım karar!» dedi.</p>
<p>Doğan Beğ, ses Alanur'un da olsa öfkelendi bir an. Fakat öfkesini çabuk savdı. Usta Ana ile Hekim Beğ de geldiklerine göre Alanur yalnız başına konuşmuş olmuyordu. Kararım karar demesi de Beğini yalnıza komağa, yokuşa sürmeğe değildi. Buna rağmen: «Olmaz Alanur.» dedi. «Seni yanımda bırakamam. Kalede kalmıyoruz, bu bir. Hücum edeceğim hücum sana göre değil, bu iki. Üçüncüsü de giden kadınlarla çocukların yanında benim yerimde sen olmalısın.» Üçünün de Alanur bakımından inandırıcı olmadığını bile bile konuşmuştu.</p>
<p>Nitekim Alanur: «Senin yanında öleceğim.» dedi. «Niğbolu'da öleceğim. Başka bir yerde ölürsem yaban yerde kimsesiz kaldım sayarım kendimi. Buraya geldiğim zaman yemin ettim, dönmem diye yemin ettim.»</p>
<p>Doğan Beğ Alanur'un ummadığı kesinliğine diyecek bir söz bulamazken Usta Ana, az önceki patavatsızlığını bağışlatacak bir seste, Doğan Beğ'e de yanaşarak, bir elini Doğan Beğ'in omzuna da koyarak: «Doğanım.» dedi. «Doğan oğlum hele beni dinle azıcık. Bak, sana oğlum dedim, Doğanım dedim. Sen de bana eksik olma sağ olasın ana dedin hep. Öz ananım. Say ki göğsümün ak sütü aktı ağzına artık bizimkisi ak sütten de ötedir. Biliyorsun, biz buraya yalnız gelmedik, sen de. Sen Alanur'u alıp gelebilirdin belki, ikiniz gelebilirdiniz. Ben, bir de bu Hekim Beğ isteyerek geldik. Anadolu'da, alıştığımız toprağı alıştığımız işi bırakıp geldik, niye? Bu yan Türkmen için yenidir dedik. O yanda yapacağımız iş kalmadı bu yanda çok işimiz var dedik. Bak benim burda, bu Niğbolu Kalesinde tiridim çıktı. Hekim Beğ, Niğbolu'nun bilmediği, düşünde göremeyeceği bir Sayrular Evi kuracağım diye yarı ömrünü verdi. Niğbolu bizim geldiğimiz Niğbolu mu şimdi? Sen bu surları onarttırmak için, kalesini adam etmek için az mı ter, az mı göz nuru az mı el emeği döktün? Niğbolu'yu ellerinden aldığımız herifler gelip görse yok bu bizim Niğbolumuz değil OsmanlInındır, Osmanh damgası var her bir yerinde der. Az önce buraya gelirken, aha Hekim Beğ tanıktır; biz gelmeden önce burda şarapçılık eden biri vardı, onun karısıyla üç kızı yolumuzu kesip önümüze çıktılar. Ne deseler beğenirsin? Ana dediler bana, Ana dediler, hem de bizim dilimizde dediler. Kadınlarla çocuklarımızın gönderileceği duyulmuş o saat. Dediler ki biz Türkmen değiliz, sizin dininizden de değiliz dediler. Ama bizi de götürün, müslümansa müslüman olalım, nasıl Türkmen olunursa söyleyin Türkmen olalım, bizi de ahn koman bu keferelere ırzımızı canımızı dediler. Ya Doğan oğlum tıpkı böyle söylediler yana yakıla. Yok eğer bizi bu imansızların eline bırakırsanız bilsin ki Doğan Beğ, yarın hemi de sizin Ahiretinizde iki elimiz onun yakasında olacaktır. Ya bizi de götürün ya kalın. Ölümse hepimize bir arada, kalımsa hepimize bir arada, yoksa niye geldiniz, neden bize korkusuz yaşamanın tadını tattırdınız, sizin törenizde gelince kaçmak da mı vardır dediler Doğan oğlum, uyduruyorsam, yalanım varsa iki gözüm önüme aksın bir kelimeciği bile yalan değildir aha tanığım Hekim Beğ. Demek ki bırakacağın Niğbolu, bırakacağın insanlar şenindir. Şu zıkkım burcun taşı gavurun değil artık nasıl bırakır da gidersin ardında Doğan?»</p>
<p>Doğan Beğ, ortasından ikiye çatlayabilirdi: «Ana, bırakan yok!» diyebildi hışımla.</p>
<p>Hekim Beğ, Usta Ananın yeniden söze girmesini önlemek için önüne geçti. Yaşlandıkça kekemeleşmiş bir pelteklikte, biraz ıslak: «Doğan Beğ bu Usta Kadın, biraz uzattı.» deyince Usta Kadın hafakanlanıverdi. «Hele bak hele, biz de ne diyecek diye meraklanmıştık. Doğan Beğ, bu Usta Kadın biraz uzatmışmış, laf mı şimdi bu da Hekim Beğ? Uzatsaydık sabahı ederdik şunun şurasında. Ben daha yolumuzu kesenin birinden söz ettim. Haberiniz var mı sizin kaleden? Yok. Biriniz savaş derdinde biriniz Sayrular Evinin derdinde. Aha bu Alanur gelinle bana sorun. Kapı üç öğün demez çalınır, kim? Filan demekte ki Doğan Beğ bizden de bir yardım uması mı acep? O çıkar öteki çalar, kim? Falan. Demekte ki bizim de elimiz oka yaya yatkındır, kılıç tutar karımız kızımız işe koşulsun Doğan Beğ'e can kurban, hangisini anlattık bunların daha? Hangisini anlattık Alanur kız, söylesene susmasana!»</p>
<p>Alanur ister istemez susuyordu. Buraya gelirken niyeti, Doğan Beğini sıkboğaz etmeden, derdine yeni dertler katmadan, hele gönlünü hiç kırmadan Niğbolu'da yanında kalmak kararında olduğunu uygunundan, Beğ kadını olmanın yoluyla yordamıyla söylemekti. Usta Ana, sert girmişti lafa, olmaz zamanda pek tepeden inme. Bir de Alanur'u yardıma çağırıyordu ki yapamazdı bunu. Usta Ana: «Söylesene kız! Susmasana!» ekleyip ikilediği halele cevap veremedi. Usta Ana hırsından soludu.</p>
<p>Hekim Beğ boyun büküp beklemişti. Usta Ananın hırsından solumasını da gözden ırak tutmayarak: «Haklı tabii Usta Ana.» dedi peltek peltek. «Niğbolu'ya hepimiz kendi özümüzden bir şeyler kattık. Yerliler de bizi gördü. Baktı ki biz bildikleri biz değiliz, yeniyiz, yeni kalıcı olmaz derler öyle yenilerden olmadığımızı da gördüler. Sorsan şimdi. Usta Ana bunda da haklı, Niğbolu'nun her bir yerlisi sizinle doğduk sizinle varız, siz yoksanız biz de yokuz derler. Bunları bırakmak sadece bunları, Niğbolu'yu bırakmak değildir, bundan sonra bizim almak istediğimiz kaleleri de kentleri de bırakmak demektir. Çünkü biliyorum burda boş durmadın, Budin, Peşte, Belgrad daha öteki kentler için çaşıtlar gönderdin, aralarına birtakım adamlar sokup onlara anlattın ki bu Niğbolu nasıldı nasıl oldu, oralar nasıldır, biz gelince nasıl olacaktır. Şimdi bu emeklerin de mi boşa gidecek Doğan Beğ? Oralılar, Budin, Peşte, Belgrad falan filan, oralılar demez mi ki hele şunlara bakın nasıl da bırakıp kaçıyorlar? Ağzımıza bir parmak bal çalıyorlar, bize düş gördürüyorlar, sonra? Zoru görünce kaçıyorlar. Usta Ana dur hele bir küçük sözüm daha var, son sözüm. İnsanlar savaşı sevmezler Doğan Beğ. Hele bizim Osmanlı gibi bir nizam-ı -alemi olmayan insanlar savaşı hiç sevmezler. Bir savaş yetecekse yetmeli, yetmeyecekse... Bütün bunlar işte, söylediklerim, lafımı getirir şuraya bağlar Doğan Beğ. Niğbolu'da taş taş üstünde kalmamalı, Niğbolu'da bir tek Türkmen de sağ kalmamalı, teslim ise ondan sonrası teslim. Alanur'un sözü benim de sözümdür. Bizim cesedimizi Niğbolu toprağından başkası paklamaz da kabul etmez de, sanmıyorum, inanmıyorum aksine.» Alanur, Doğan Beğ'in kıvranışına üzüldü, yandı; yüreği. Görmüyordu ama seziyordu. Epeyce kıvranmış, bir çıkmazda bocalamıştı Doğan Beğ, herhalde soluk alamamıştı. Yalnızlığı hayli yorgun, yüzü soluğunu tutmaktan kızarmıştı. Usta Anayla Hekim Beğ hemen gidebilselerdi keşke, gitmeği düşünseydiler. Şu anda, muhakkak ki Doğan Beğ'in şakakları zonkluyordu. Gül suyunda oğsaydı şakaklarını; ensesinden iki damar parmağımsı kabarmıştı muhakkak ağrılı sancılarda çatlıyordu; koyun gözü çiçeğinden kaynatıp ak tülbentlere sarsaydı ense damarlarını. «Niye geldin a akılsız Alanur?» diye çıkıştı kendi kendine; «Bunun evi de vardı, evine döndüğünde Beğine söyleyemez miydin söyleyeceğini?» Olan olmuştu bir kere, söylenen söylenmişti. Üstelik Doğan Beğinin evine geleceği de şüpheliydi, kaç gecedir yatak yüzü görmemişti sırtı.</p>
<p>Gerçekten de Doğan Beğ çıkmazlarda bocalıyor, kıvranıyordu. Şakakları zonkluyor, ense kökünde iki damar fındık çıvgınlarında kabarmış; sancımsı bir ağrıda atıyordu. Alanur da, Usta Ana da, Hekim Beğ de haklıydı. Üçü de doğruyu, Doğan Beğ'in aklindakiler! söylüyordu. Ama üçü de savaşın adamı değildi, Niğbolu'nun içini görüyorlardı yalnızca. Niğbolu'nun dışı savaştı, görseler de bilemezlerdi. Fakat çıkış hücumu da... Kesin bir sonuç olmayacaktı çıkış hücumu da. Kale içinde ölmeği değil vuruşarak dışarda ölmeği seçmekti, o kadar.</p>
<p>«Pekey.» dedi ama tatsız dedi. «Pekey. Fakat düşüneceğim. Sabaha konuşuruz. Hazırlıklı bulunsun millet, ne olacağı bilinmez.»</p>
<p>Ne olacağı bilinmezliklere Doğan Beğ'den çok alışkın olan Usta Ana, elinde olmadan, üç bir yandan görünen çevrelerine bakındı. Eylül gecesinin yatıp gelen karanlığını, isler ve et yağlarıyla, kara yağlı bir batak gölüne döndüren ışıldaklarla öbek öbek ateşler, veryansındaydılar. Bunaltıcı bir kahredicilik, sanki uçsuz bucaksız bir gecenin her köşesinden yağlı karasını: «Burdayım, hurdayım, buradayım.» dedirterek ayağa kaldırıyordu. Öte yanda, Tuna'nın üstündeki gemiler de bundan farksızdı herhal. Böyle bir gecede insanın Niğbolu Beği olmaktansa, sıradan bir köylü olmağı isteyeceği şüphesizdi. Usta Ana, Doğan Beğ'in yerinde olmadığına şükredecekti nerdeyse; kendi kendine terslenerek toparlandı. Bir an Doğan Beğ'den ayrıca düşündüğü için kendini suçladı. Buraya gelmekle, Beğin derdini daha çok artırmışlardı. «Üzme yüreğini, derinine düşünme oğul.» dedi. «Tanrı'nın dediği şaşmaz. Biz de gidelim kızım, Doğan eyisini düşünür. Hadi Hekim Beğ, durmayalım.»</p>
<p>Hekim Beğ, Usta Ananın kararsızlıktan sandığı değişmesini ilkin anlayamadı. Hatta onun kararsızlığına kapıldı: «Öyleyse, hastaları hazırlıklı bulundurmalı.» diye mırıldandı. «Mademki ne olacağı belli değil? Benim niyetim kalmaktı, yine kalmak.»</p>
<p>Usta Ana sabırsızlandı: «Tamam tamam Hekim Beğ tamam, başladığımız yere dönmeyelim. Ben de kalacağım. Doğan Beğ ne düşünecekse düşünsün rahat bırakalım başını, hadi. Alanur hadi dedik ya kızım.»</p>
<p>«Siz gidin ana, iki laf edip arkanızdan erişirim, hemen.» Usta Anayla Hekim Beğin gitmelerini bekledi.</p>
<p>Usta Anayla Hekim Beğ, burç sahanlığının dar merdiven çıkıntısına doğru, geldikleri sessizlikte yürüdüler. İkisi de, kalenin taşlaşmış sessizliğine basmaktan korkuyor gibiydiler, öyle yürümüşlerdi.</p>
<p>Alanur, Doğan Beğ'in yanına geldi. Omzuna dokunup dokunmamağı düşündü bir an; dokunmadı ama daha yaklaştı. Beden bedene bir yaklaşmadaydı, bedenini hissettirmekten çekiniyordu. O durumda: «Niğbolu'yu bensiz düşünme Beğim.» dedi. «Özünü de bensiz düşünme. Yeterince yaşadık. Düşeceksek Niğbolu'nun toprağına düşelim. Niğbolu'nun toprağına düşersek Niğbolu'yu kimseye vermemiş oluruz. Sonunaca bizim olur bu toprak. Burdan başka toprağımız olmasın, zaten yok. Seni yormağı hiç düşünmedim, sana ayak bağı olmak aklımın ucundan geçmedi. Yine geçmiyor, bağışla beni.» Döndü.</p>
<p>Gidiyordu.</p>
<p>Doğan Beğ kalkıp karısının ardı sıra merdivenleri inmek, karısının ardı sıra evlerine gitmek, karısının ardı sıra odalarına girmek istedi, çok istedi. Yavaşça: «Alanur.» dedi.</p>
<p>Alanur'un geceden farksız gölgesi durdu; ayağını sürüdü. Doğan Beğ yanılıp da bir daha: «Alanur!» diye çağırsaydı ayağını sürüyen karısı çapıp gelecek, Doğan Beğinin boynuna atılacak, başını göğsüne bırakıp sabahlaraca kalacaktı. Ama Doğan Beğ daha «Alanur.» dediğinde karısının ardı sıra kalenin dar merdivenlerinin taşsılığını yürüyemeyeceğini; evlerine gidemeyeceğini, odalarına giremeyeceğini anladı. Bunları yapsa bile odalarında kalamayacaktı; gerisingeriye dönecek, aynı yollardan seğirtecek adeta, buraya gelecekti, bu burcun bu çıkıntısına böyle oturacaktı. Yüreği buraya sakızdan beter yapışıp kalmıştı sanki. Gönlü bu burçtan kopmak istemiyordu. Neden olduğunu bilmiyordu ama bu burç, bu gece buraya bağlamıştı Doğan Beğ'i sıkı sıkıya. Bağlandığını da daha Alanur geldiğinde sezmişti. Ayağını sürüyüp ikinci çağırışını bekleyen Alanur'a: «Hiç.» dedi yamyassı; «Hiç Alanur. Dua et, ikimiz için. Sensiz bir Niğbolu düşünmeyeceğimi de bil.»</p>
<p>Bu kadarı yetmişti Alanur'a. Bu kadarının yetmesinde gitti.</p>
<p>Doğan Beğ, karısı gittikten sonra da Alanur'u yanı başında sandı; ılık nefesini duydu, geceye bıraktığı bedeninin sıcağını hissetti, arada bir göz göz menevişlenen bir el uzatımı yakınındaki gecede karısının baktığını sezinledi. Aşağılardaki düzlük kapkara kararmıştı. Işıldaklar çoktan söyünmüş, yenileri de seyrekleşmişti. Ateş öbeklerinin çoğu küllenmiş, çoğu alevini tıslatıp geri çekilmiş; kalanlar ise yaban domuzlarının kanlı gözlerinde halkalanmıştı. Kötü, hazımsız bir şarap ekşimişliği alabildiğineydi. Esrik naralar yerlerini geğirtiyi andıran gürültülere bırakmıştı. Gaydalar, gırnatalar gitgide sustu; susmayanlar yalpalandı, takur tukura dönüştü. Yavan, cıvık, türkümsü türküler sarhoş yataklarının kusmuğunda sürdü gitti. Balgam hırıltılarında bir gece, yedi ülke üç iklimden kopup gelen ordunun yayıldığı düzlüğün üstünde katranlaştı.</p>
<p>Eylül gecesi serinlemişti.</p>
<p>Durup dururken bir kepenek o da olmazsa bir yamçı ıslaklığının buğum buğum keçesini özledi Doğan Beğ. Sanki görünmez yağmurlar yağıyordu eylül gecesinin içine; yağmıştı da yağmurun ıslaklığını emiyordu gece durmadan. Koltuk altlarında ısınmak isteyen bir sığınma hissi gelip geçti, büzüldü bedeni; omuzları büzüldü, boynu büzüldü. Gökyüzü kara mı mavi mi belli değildi. Bir de sis, sis değilse eser gizli ve görünmez yağıp geceye ıslaklığını emziren yağmur, şimdi de dumanını sağdırıyordu. Bir ara gece de gökyüzü de kayboldu. Bir küçük çocuğun yol bilmezliğinde, karmakarışık bir sokağa saptı görünebilenler. Sokaklar, üstüne üstüne kapandı. Sessiz, duygusuz, sağır bir karanlık.</p>
<p>Öyle görünüyordu Doğan Beğ'e. Gerçekte ise bir konuşma, sesini duyurmayan ayak sesleri, soluk alışlar vardı. Gezinen, gidip gelen, boşlukları dolduran bir sürü gidip gelme; bir sürü çizgi çiziliyordu geceye, bir sürü çizgi siliniyordu.</p>
<p>Çizgilerden bir kaçının dönüp dolanıp bir araya geldiğini; bir yüz, dar bir ahn, bir gülüş, çıkıntılı bir çene olduğunu gördü; babasıydı; babası olması gerekiyordu, çizgiler öyle söylüyordu. Yine çizgilerden bir kaçı anasının yüzüne döndü, anasının yüzüne döndüğünü söyledi. Doğan Beğ, hatırlanması mümkün olmayan bir zamanın içine girmişti, hatırlanması mümkün olmayan bir zamanı geri çeviriyordu. Bir çocuk... Doğan Beğ'e benzer Doğan Beğ'in eli kadar ancak, ufacık. Baba yüzüne benzer bir çizgiden ana yüzünü anıştıran bir başka çizgiye gide gele, seğirte çapa yoruluyordu. Oturuyordu olduğu yerde. Uyukluyordu. Boynu eğiliyordu. Başı önüne düşüyordu. Başı önüne düşerken sıçrıyordu.</p>
<p>Doğan Beğ de sıçradı. Uyumuştu, içi geçmişti.</p>
<p>Kaç gecedir uykusuz olduğunu düşündü. Çıkaramadı. Hep böyle kaçamak dalmıştı. En koyusunda bile kuş uykusundaydı.</p>
<p>Düşünmek istedi, düşünemedi.</p>
<p>Yıllar var ki ne anası ne babası aklına gelmişti. Gelse de yüzlerini zor çıkaracağı bir hüzünlü özlem olarak gelir bir hüzünlü özlem olarak giderdi. Biraz önceki iç geçişinde neden anasının babasının yüzüne koşmuştu durmadan? Bir an, burcun çıkıntısında, çevresi sonsuz denizlerle çevrili bir yalnızlıkta bunalır gibi olduğunu hatırladı.</p>
<p>Bakındı, değişen bir şey olmamıştı. Yedi düvel ordusunun ışıldakları da tek tük denecek kadar azaldığından gece daha kararmıştı. Ateş öbekleri hemen hemen hiç yoktu; varsa beş on yerdeydi, korkakça. Horultulu bir gece oralarda, horultulu uykulardaydı.</p>
<p>Bir süre de uyur uyanıklık arası kıpraşmada geçti.</p>
<p>Burçtan kopamıyordu bir türlü. Onca arzusuna rağmen Alanuruna gidemiyordu.</p>
<p>Yine uyudu herhal. Bu sefer uykusunda, eğer uyuduysa üşüyerek uyudu.</p>
<p>Uyandığında kalın bir sis, ince doğulmuş toz zerreciklerinde yapış yapış yere çöğmüştü. Kalburlanıyordu. Gün ya ışımış ya ışıyacaktı. Önce, yalancı tan atışıdır sandı. Epeydir görmemişti. Bir balık oynamasında gökyüzü, Tuna tarafından yalabudu. Sisin en koyu olduğu taraf da o yandaydı. Kaleden, müezzinin sesini beklemeğe başladı. Yedi düvel ordusunun üstünde ölü bir deniz köpüğünde sis kayganlaşmıştı, altında sızmış uykulardan uyanacak derman yok gibiydi.</p>
<p>«Ah! Şimdi! Şu sıra ah!» düşündü. Genleşiyordu. Esnemişti de. Esneye esneye: «Kefereyi vurmanın tam zamanıdır ya ah elimde bir üç bin yiğit olacaktı ki üç bin. İki bine de fitim bre iki bin nerde?»</p>
<p>Kahrolmamak işten bile değildi.</p>
<p>Umutsuzluktan dizleri kesilmişti. Kalkmağı denediği zaman dizlerindeki kesikliğin farkına vardı. Islak bir tuz çuvalı gibiydi. Sağını solunu oğuşturacağı sırada taş kesildi her yanı ansızın, dikenler battı gözlerine. Bir hışırtı duymuştu. İmkansızdı ama duymuştu. Ömründe yanılmamış olan kulakları hışırtının bir at soluması olduğuna yemin edebilirdi. Surun hemen dibinde, hendeğin öte yakasında; ya dolanan, ya durup çevreyi dinleyen ya da hendekten ürkmüş huylanan bir at. Deliriyor muydu yoksa? Olmadık sesler mi duyuyordu? Bir at seçti hayal meyal hendeğin öte yakasında. Olmadık sesler duyması neyse ne olmadık hayaller de görüyordu demek ki. «Bre Doğan!»</p>
<p>Evet çıldırmıştı. Yoksa tedbirini elden bırakmamış bir kısık sesin, bu saatte: «Bre Doğan!» deyip adını çağırması olacak iş miydi? Hayır duymuştu, bundan emindi. Yarı belinden aşağısını burcun çıkıntısından aşağı sarkıttı. Gözleri, sisi delecekmişçesine açıldı, bütün hendek boyunu taradı. Kulakları, karınca ayaklarını tutmağa hazır, kepçelendi.</p>
<p>Yanılacak gibi değildi, hayır hayalleme de değildi. Aşağıda, hani elini uzatsa elinin doğrultusunda, yerinde duramaz bir ak at kıpır kıpırdı; sisi bir o yana bir bu yana iteliyordu. Düş de olamazdı gördüğü, yarı beline sarktığı burcun çıkıntısı karnına batıyordu, acı veriyordu, ıslak soğuk sur taşı bulaşan ıslak soğukluğuyla düşte olmadığını söylüyordu acıtarak. Denemek için, hendeğin öte yakasından gelen tedbirini elden bırakmamış kısık sesin eşinde: «Kimdir?» dedi aşağıya; «Kim var orda?»</p>
<p>Bir haykırmada koptu bu sefer aşağıdaki ses: «Bre Doğan! Bre Doğan! Bre Doğan!» Ne yaptığını bilemeden kulaklarını tıkadı Doğan Beğ; sesi tanımıştı. Sesin yankısının bütün kaleyi doldurmasından, surlardan tekrar yankılanıp bütün yayla düzlüklerine dolmasından, kefere ordusunu uyandırmasından korktu. Ses: «Bre Doğan! Bre Doğan! Bre Doğan!» derken öylesine bir gelişteydi. Uyuyan, kendi bulanıklığına, kendi batağına kıvrılmış gecenin sessizliği «Bre Doğan!» haykırışını yüz kere yüz bin defa daha büyütmüştü sanki. Doğan Beğ'in yüreği yüreğine sığmadı bir süre, sesi soluğu boğazına çok geldi, tıkandı; başı dönüyor, gözleri bu olmazlıkta yerini yadırgıyordu. Hem aşağıdan gelen haykırışı bir daha bir daha bir daha duymak istiyor hem de yüreği: «Tekrarlamasa, tekrarlamasa.» diyordu. Birdenbire bütün coşkunluğunu boşalttı aşağılara «Hünkarım! Sultanım! Bayezid Beğim, benim, Doğanım, buyur!» Daha dökülmek, mümkün olsa suda yüzercesine surdan aşağı kaymak geliyordu içinden. «Beğim izin ver aşağı iniyorum.»</p>
<p>«Hayır! Vaktim yok Doğan, nicesin?» «Buyruğuna hazırım.» «Kaç gün daha dayanabilirsin?&quot; «Hiç!», diyecekken aşağıdan Yıldırım Bayezid Han: «Üç gün Doğan Beğ, üç gün istiyorum senden, gücün var mı?» diye haykırdı.</p>
<p>Güç mü? Bundan sonra he mi? Koca Hünkar olmazlıkları olur yapıp gelmişken ha? Yedi düvel ordusunu yok sayıp uçarak mı, bulut ağmasında mı nasılsa buraya ulaşmış iken mi bre güç sorulacak? «Hünkarım on üç gün, on üç ay, on üç yıl. Seni duymuşum ki ben, kim yıkabile gayri, buyur!»</p>
<p>Yıldırım Bayezid'in sesinde bir atının şaha kalkması noksandı; konuşurken bindiği ak at kişneyerek şahlansa ses ancak tarif edilebilirdi: «Üç gün Doğanım. Üçüncü gün seni kucaklayacağım. Bugün eylülün yirmi ikinci günüdür. Üç gün say, yirmi beşinde hurdayım. Yiğitlerine selamımı ilet. Tanrı bizimledir Doğan Beğ, gönlünü gen tutasın.» «Hünkarım izin ver geleyim, elini öpeyim, yanına bir bölük katayım.» «Vakit yok. Biz buraya bölükle mi geldik? Hoşça kalasınız!»</p>
<p>Sonra öldürücü bir sessizlik. Ya dünya yeniden yaratılıyordu bu öldürücü sessizlikte ya dünya yok oluyordu.</p>
<p>Taşların ıslak soğuğuna rağmen Doğan Beğ terlediğini fark etti. Soğuk yahut sıcak bir ter, çenesinden damlıyordu.</p>
<p>Ne kadar hafif, ne kadar uzak olursa olsun, at toynaklarını tanımasa kulakları, bütün olanın bitenin bir düş olan biteni olduğuna inanacaktı. Uyanıkken de düş görülebilirdi. Ama hala yarı belinden aşağı sarkıktı; bir at, yakınken gittikçe uzaklaşarak toprağı toynakhyordu. Canlı, binicisine güvenen, hiç bir zaman binicisine hayınhk etmeyecek cinsten bir at toynaklaması.</p>
<p>Doğrulurken Doğan Beğ, akşamdan bu yana çaresizliklerden çaresizliklere düşe kalka bir karara varamamış yorgun Doğan Beğ'in gittiğini yerine yıllarca dinlenmiş, dinlenmişliğinde yepyeni bir Doğan Beğ'in geldiğini hissediyordu: «Üç gün, üç gün, üç gün.» diye diye titriyordu; «Üç günün ne hükmü var ki?»</p>
<p>Yine de kımıldayamadı bir vakit.</p>
<p>Burcun ıslak soğuk taşlarıyla Doğan Beğ'in kımıldayamayışı arasında donmuş bir gece, görünmez bir ateşte ısınıncaya kadar sürdü. Tan yeri atmak üzereydi. Eylülün yeni bir sabahı ufukta kımıldıyor, aklaşıyor, pembemsi çizgilerini deniyordu. Doğan Beğ ansızın çevresindekilerin dirildiğini sezdi; durduğunu sandığı zaman birdenbire bağlandığı yerden çözülmüştü. Yürümeğe başlamıştı, az sonra da seğirtecekti. Birbirine girmiş binlerce ses uğuldadı kulaklarında; uğultular süzüldü, seyrek sesler sekti ve tek bir ses aldı bütün uğultuları bastırdı: «Biz buraya bölükle mi geldik ki bölükle gidelim?»</p>
<p>Alanurunun yanına dönebilirdi artık. Öyle yaptı.</p>
<p>Sahanlıktan aşağıya kayan dar merdivenlere koştu soluk soluğa.</p>
<p>Bayezid Beğ'in gelirken tek kuşkusu, geç vakit kalede Doğan Beğ'i görememekti. Uzun uzadıya düşünmüş, kendini Doğan Beğ'in yerine komağa çalışmış, Haçlıların içinden gelen çaşıtların birbirine benzer haberlerini, değersiz görülenlerinece bir kaç kere düşünmüştü. Doğan'ın uyumasının mümkünü olamazdı. Bu durumda ya çoktan şehit olunur, ya sonu şehitliğe varacak bir hücumun kararında olunur yahut da umutsuzluktan uyunamazdı. Aldığı haberler, Doğan Beğ'in umduğundan da bel bağladığından da öte, umudunu da bel bağlayışını da hiçe saydıracak kadar inanılması güç bir direnmede dayandığı yolundaydı, sağdı. Sağlığı, direnişi hatta zaman zaman kaleden çıkıp baskınlar düzenleyerek Haçlıları şaşırtışı nasıl bir çetin ceviz olduğunu gösteriyordu. Hiç yoğundan yirmi gün kazandırmıştı. Bu yirmi gün içinde Bizans önünden toparlanıp gelebilmiş, Anadolu birliklerini çağırmış, Sırbiyya'ya haber iletmişti. Bir yandan da Haçlıya çaşıt üstüne çaşıt salmış, daha çok papaz, rahip, keşiş kılığına giren gezici dervişler, Bayezid Beğ'in Konya'ya doğru yola çıktığını, Haçlılardan korkup kaçtığını önüne gelene söylemişler; buna benzer, bunun gibi haberler yaymışlardı. Biraz bundan, biraz Doğan Beğ'in akıl almaz direnişinden Haçlılar Niğbolu önünde kendilerini güvende bilip Doğan Beğ'in Niğbolu'yu teslim etmesini beklemişlerdi. Öfkelerini yerli Ortodokslardan alıyorlarmış! «Alsınlar.» diyordu Bayezid Beğ; «Bize ne. Bizim işimize bile yarar tutumları. Zalimliği elden bırakmasınlar, kentleri talan edip yangına vermekten geri durmasınlar ki biz varınca yapıp onaralım, yara saralım. Biz kalıcıyız. Kalıcı yerlerde kalıcı olan yapar, onarır, yıkmaz. Hele vaktimiz var, hele Doğan biraz daha dayana.»</p>
<p>Böyle böyle gelmişti geleceği yere.</p>
<p>Doğan'ı düşünüyordu. Doğan'ı bir saat olsun aklından çıkarmıyordu. Hep o ilk gördüğü pınar başındaki kara yağız oğlancık; atının ağzındaki sülüğü su içişinden anlayan, huysuzluğundan yanına yabancı adam yanaştırmaz atı bir kuzu uysallamasında sülüğünden kurtaran, kurtarırken atla sanki konuşan, dertleşen Doğan. O gösterişinde utangaçlık akan oğlan yedi düvelin Haçlısını mıhlamıştı Niğbolu Kalesinin önüne ha! Babasının, Murad Han'ın at yelesinde yumuşacık sesini duyar gibi oluyordu; «Bre Bayezid oğul bu senin Doğanın at dili de mi bilir? Yahşi yaman bir çocuk bulmuşsun ki sana bin alkış.»</p>
<p>Babasını hatırlayınca Kosova geliyordu gözlerinin önüne. Kosova gelince Doğan Beğ'i hatırlıyordu yine. Kosova'nın sonu; Sırb'ın Miloş'u Murad Han'ı hançerleyip şehit etmiş. Yakub Beğ karındaşı kaçan düşmanı koğalamakta; karındaşı Yakub'un geri çağırılması gerek, ölüme geri çağırılması şart başka çare yok; çünkü nizam-ı alem öyle istiyor. Nizam-ı alemin habercisi olduğundan habersiz Doğan Beğ kopup gidiyor, sonra?</p>
<p>Hep bu sonra işte! Yıldırım Bayezid Han'ın cevap veremediği, verse de yüreğinin bin bir sövgüsünde kahrola kahrola cevaplandırdığı bu sonra, bin ölümlere bedel bir sonraydı. Doğan'ın Yakub Beğ'in ölümünü duyunca çadırına girişini, Han Otağında ölümlerden ölümlere koşan sessizlikte Bayezid'in kahroluşu... Doğan'a kem küm edişi ağlayamadan; aslında ne kadar ağlamak istemişti o sıra bir Allah bir kendi bilir ama padişahtı artık, olmasa da Murad Beğ'in oğluydu onun tahtına oturmuştu; denizler dolusu yaş göllense göz pınarlarında gözünü çıkarırdı ağlamamak için. Doğan, Yakub Beğ'in boğdurulduğunu duyduğunda Han Otağına girmeden az önce Bayezid Beğ, çocuk yıllarında bir kere uğunup ağladığı gününe imreniyordu, bundan sonra bir daha kavuşamayacağı o gününü özlüyordu. Top dökücü Boran Usta'dan, geçide delicesine sürdüğü taya, taydan İne Beğ'e, İne Beğd'en yol üstü susuz kalmış yılana gidip geliyor; İne Beğ'in susuz yılana su verişini, yılanın İne Beğ'e minnetini, yılanın gösterdiği minnete ağlamıştı uğunarak, ne güzel bir ağlayıştı Tanrım! Şu andaki padişahlık o andaki ağlayışın yanında bir cehennem işkencesiydi, şimdi anlıyordu. İne Beğ bir yılana su verip minnetini kazanmıştı da Murad Beğ'in oğlu yeni Han olmuş Bayezid, Murad Beğ'in oğlu, öz karındaşı Yakub'un soluğunu hemen oracıkta boğdurmuştu! Ne için? Neden? Hangi söz bundan sonra kendini haklı çıkaracaktı? Yılanı minnetlendiren İne Beğ'e ne cevap verebilecek, deli atları kuzuya döndüren Doğan: «Neden beni seçip de Yakub Beğ'i ölüme çağırttın?» dese, demese de der gibi baksa hangi laf inandırıcı olacaktı? Nizam-ı alem mi? Yakub, can karındaşı, yürek yarısı, gönül bitişiğiydi ha?</p>
<p>Hep bu sonradan kaçtı. Hep bu sonranın üstüne üstüne gitti. İçinde bir Bayezid unutsa bin Bayezid ayağa kalkıyor; bin Bayezid sussa bir Bayezid'in konuşması yetiyordu. Savaşlara sürdüğü at, sürçsün istiyordu en öndeyken; sürçmüyordu. Savaşlara çektiği kılıç kopsun istiyordu en öndeyken; kopmuyordu. Topuzu ikiye bölünmüyor, baltası sapından çıkmıyor, cıdası kırılmıyordu. En olmadık yerlere Yıldırım Bayezid Beğ'den yavaşa kalıyordu ama en olmadık yerlerde de Bayezid Beğ ölümü yüz geri edip zafere el atıyordu. Anadolu'da bu; Bizans'ta bu, Urumelinde bu; bu, bu, bu hep bu her yerde bu. Zafer ama Yakub'suz! Zafer ama yalnız, tuzaklı, kahpe çadırında boğdurulan Yakub'un kalleşliği hazmedememiş, kalleşliği soyuna yedirememiş, kalleşliğe tükürür gibi gülümseyen yüzündeki utançla. «Neyleyim; bu zafer bana haram; Yakub'u unutturacak bir zafer gerek bana Tanrım!»</p>
<p>Her yenişin sonunda kendi kendisiyle yalnız kaldığında, beyninde ne varsa o karanlığın hücreleri böyle hıçkırıyordu duaya varıp. Bunun dışında Tanrı'yı unutmuştu sanki. Kendi kendisiyle yalnız kalmaktan korkuyor, Tanrı'yla yalnız kalmaktan korkuyor, hem kendi kendisinden hem Tanrı'dan kaçıyordu. Gizliden gizliye koştuğu, bütün coşkusuyla koştuğu ölümdü başlangıçta. Amacı olmayan, hedefi bellisiz, bir deniz ölüsü şuurunda bitmeyecek bir koşuydu bu ve Bayezid Beğ nice sonra farkına vardı. Yüreğindeki karındaşı Yakub Beğ depremi durulmamıştı, hala sallanıyordu.</p>
<p>Bizans'ı kuşattığında da yüreğindeki Yakub Beğ depremi sallanıyordu. Haçlı haberi geldiğinde de. Niğbolu'nun ha düştü ha düşüyor haberini aldığında da. Doğan Beğ'in Niğbolu'da düşeceğini duyuşu bir an için Yakub Beğ'in depremini unutturmuştu. Doğan Beğ'in direnişi, Doğan Beğ'in Niğbolu'yu Haçlıya vermeyişi ise Yakub Beğ'in kendisini unutturur gibi olmuştu. Gerçekten unutturmadığını Edirne'den Filibe yolunu tuttuğu zaman anladı. «Bre şarap! Bre şarap bize, tez gelsin!»</p>
<p>Şarap uyutuyordu; şarap unutturuyordu, şarap Yakubsuz bir düşte dinlendiriyordu ancak. Daha önce de denemişti, şimdi de deniyordu, daha sonra da deneyecekti. Mademki yalnızdı, mademki oğullarına da karısına da şuna da buna da Yakub'u anlatamıyordu, hatta Yakub'un boynu boğulmuş ruhuna Yakub'u anlatamıyordu. Öyleyse anlatamadığını ya savaş ya şarap giderecekti. Kim ne derse desin; kim ne düşünürse düşünsün umurunda olmayacaktı: «Bize yeryüzü haramdır, öyleyse haramın en koyusu gelsin!»</p>
<p>Ne var ki bir başka Bayezid diriliveriyordu derbeder Bayezid'in umutsuzluğunda. Nizam-ı alem denilir bir sancağı alıyordu eline, nizam-ı alem denilir bir tülbendi sarıyordu başına, derbeder Bayezid'i göğsünden itip öne geçiyordu; Yakub Beğ'i ölüm tuzağına susmuş çadırında bırakıp atına atlıyor, babası Murad Beğ'den kalma kılıcı kuşanıyordu. «Ne gerektir nizam-ı alemin doyması için? Anadolu Beğlerinin tek elde toplanması mı? Toplansın! Urumeline giderken ardımızda bırakacağımız Anadolu'da türlü ağız türlü türkü söylememeli bir ağız bir türkü söylemelidir, bu da bizim türkümüz olacaktır; bizim türkümüz Tanrı'nın türküsüdür böyle biline! Toprak Tanrı'nındır; Tanrı'nın Devletinde de toprak bölünemez; bir toprak, bir beğ olur! Tanrı'nın Devletinde Tanrı'nın toprağını Tanrı'nın kulları sürer, Tanrı'nın kulları eker biçer gerisini tanımıyorum! Kimdir bu Beğler? Nicedir? Kimden almıştır Beğliğini, kim vermiştir, kim? Urumelinde söylenecek türküyü Anadolu bir ağızdan çığırmazsa duyanı olmaz, biz bunun için geldik.»</p>
<p>Şarapsız Bayezid de «Bunun için geldik!» diyordu da başka bir şey demiyordu. «Ali Paşa. Ali Paşa bilesin ki biz babamız durağı Cennet olası Murad Han değilizdir. Ordumuz beş güne kadar Niğbolu önlerinde görünmezse Ali Paşalığını yok belle! Anadolu'dan Kara Timurtaş Paşamız kandedir? Hala görünürlerde değildir, niçin? Sarı Timurtaş Paşamız neden yetmemiştir Filibe'ye? Bizans'tan İne Beğimiz çözülsün gelsin söylenmişti, hanidir? Hacı Paşamız Arnavut dağlarından dönmüş müdür, hani haberin? Koca Evrenuz Tuna'yı aşmış mı, bizi bekler mi?»</p>
<p>Ali Paça kimi yüzü eğik, kızarık, korkulu çekinmelerde susuyor; kimi: «Yoldadır Sultanım. » diyor yarım yamalak, kimi de: «Geldi, katınıza yüz sürmek diler.» sevinişinde rahatlamış, haberleri veriyordu; baş vezirliğin böylesine katlanmış bir engerek zehri olduğunu say ki yeni hissediyordu. Ordu durmuyordu; Niğbolu'ya, Haçlılara at sürüyordu. Atlısı yayası bir seldi sanki, sağdan soldan erişen kollarla kabarıyordu. Dur yok durak yok; mola yok soluk alma yoktu. Gece mi gündüz mü o da belli değil. En sapa yerlerde bakmışsın: «Durun! Dinlenin!» buyruğu geliyor; molaya en yatkın yerler kuş uçuşunda geçiliyordu. «Ali Paşa! Bakasın Ali Paşa! Doğan Niğbolu'da nicededir?» «Direnmeği bırakmış Hünkarım.» «Nasıl? Nedendir?»</p>
<p>«Baskın baskın üstünedir demekte gelen haberler. Sabah, öğle, akşam, gece demezmiş Haçlıya göz açtırmazmış.»</p>
<p>«Bre ne dersin bu işe Paşa? Niğbolu'da Doğan mı kuşatıldı yoksa Haçlılar mı?»</p>
<p>Haberciler gidip gelirken Ali Paşa'nın, hiç değilse Niğbolu üstüne sorulacak sorulardan gönlü rahattı. Ama bir süre sonra haberciler ne gidebildi ne gelebildi. Yıldırım Bayezid Han'ın kendi buyruğuydu: «Yerimizi, nerde olduğumuzu gösterecek bir işmar dahi hesabımıza zarardır böyle biline, tedbir böyle alına!»</p>
<p>Yakın uzak, köye kente gezginci dervişlerin bini bin kılıkta salınmış, Bayezid Han'ın, yedi düvel ordusunu duyunca Anadolu'ya geri döndüğü haberi yayılmıştı. «Ne geri dönmesi hey babam kaçtı kaçtı. Anadolu Beğleri birbirine girmiş zaten o yanda. Ta Doğuda bir Emir Timur çıkmış, Bayezid bu yanı bırakmış ki bari o yandan olmayım, belki o yan kurtula diyesi.»</p>
<p>Söylenti haberlerine en çok üzülen yakın ırak köylülerle kentliler olmuştu; kimi köyde kentte yerliler, kötüye konuşan şom ağızlıları döğmüşlerdi bile. Niğbolu'ya yakın Tuna kıyısı kasabalarının birinde kılık değiştirmiş üç gezginci derviş, Bayezid'in kaçtığı haberini Haçlılara duyurmasınlar diye yakalanmış, tartaklanmış, kelleleri kesilmek niyetiyle zindana atılmışlardı, kurtarmak Ali Paşa'ya düşmüş, gönderdiği kurtarıcılar bile dervişleri kaçırıncaya kadar akla karayı seçmişlerdi.</p>
<p>Bunu duyunca Yıldırım Bayezid kas kas gülmüştü, çocuklar gibi el çırpmış: «Hay bre Ali Paşa deme!»'yi bastırmıştı. Binde bir gelen şarapsız keyiflenmelerde: «Hay bre Ali Paşa deme!» deyişinde Bayezid Han, pırpırından bir yeniçeri uçarılığında olurdu ki seyri can değerdi ama binde bir gelirdi bu yahut Ali Paşa binde bir gelenini görürdü. Fakat uzun sürmezdi, tezine, dönüverirdi hünkarhğı, o zaman da Ali Paşa'nın uzun kaftanının sakladığı dizleri titrerdi. Yine öyle oldu. Bu keyiflenmenin sonu ya Niğbolu'dan haber sormağa varırsa? Varmamıştı. «Bre Ali Paşa yahşi.» dedi bu sefer; «Pek yahşi. Bizim çaşıtlarımız bizim için kötü şeyler söyler de yerli halkın sopasını yer zindanına girerse ne demektir? Haçlıları yendik belle şimdiden. Savaşın sonunu görüyorum, görüyorum Ali Paşamız, pekey, gördüğümüz kalsın bir kıyıda. Niğbolu'dan, Niğbolu'dan ne</p>
<p>haber?»</p>
<p>Korktuğu başına gelmişti Ali Paşan'ın ama Yıldırım Bayezid Han'ı cevapsız bırakamazdı. Boyun büküp: «Haber yok Padişahım.» dedi.</p>
<p>«Bre dün de yoktu?»</p>
<p>«Dün de yoktu Padişahım.»</p>
<p>«Dün de yoktu evet, yarın?»</p>
<p>«İnşallah.»</p>
<p>Fakat yarın da, devresi gün de haber gelmedi Niğbolu'dan. Gelmeyeceğini Ali Paşa biliyordu da Bayezid Han bilmiyor muydu sanki? Artık sormuyordu çünkü artık ordu yürümüyordu da. Bu gidiş, doğrulamış Haçlı ordusunun belkemiğinde patlayacak sanırken herkes Anadolu birlikleri yetip gelmişken; Hacı Paşa Arnavut'tan, İne Beğ Bizans içinden, Koca Evrenuz Beğ Tuna'nın öte yanından, Sırbıyya'nın fukara Mirçesi soluk soluğa gelip orduya katılmışken, bütün ordu canı dişinde bu gidişle Haçlıyı paralar gözükürken: «Dur!» buyruğu çıkmış; «Moladır!» sözü yaygınlaşmıştı. Ne kadar süreceği belli olmaz bir dinlenmeğe çekilmişti ordu ama Yıldırım Bayezid Han'dan o akşam bir buyrultu çıkmadı. Ali Paşa da akşam namazı ile yatsı arası Kur'an-ı Kerim okumak fırsatını buldu. Nedense Murad Beğ'in Kosova şehitliğini hatırlayıvermiş yüreğinde bir bungunluk ağı örülüvermiştı. Al-i İmran Suresi açılmıştı kucağına; yavaş yavaş, kendi gönlüne çekildiğinde her zaman yaptığı gibi, gırtlağında boğulmuş melemeyi andıran sesiyle yanık yanık okuyordu. Bitirdi, bir daha okudu bir önceki gibi. Üçüncü okuyuşunda: «Gevşemeyin, üzülmeyin; eğer gerçekten inanıyorsanız yüzde yüz siz üstün geleceksiniz.» ayetini henüz bitirmişken Hünkarın: «Gelsin!» buyruğunu yetiştirdiler. Üç kere öpüp başına koyduğu Kur'an-ı Kerim'i, Kur'an kesesine yerleştirdikten sonra çeki düzen verdi eline yüzüne. Dalgındı. Gecelik beresinin başında durduğunu bilmiyordu. Çıkaracağı sırada aklına geldi de mücevher kakma tuğlu kavuğunu, özene bezene giyebildi. Kaftanının yakasında aklaşmış bir tel saç kıvrılmıştı, silkti tiksinerek, yakasını düzeltti. Gençliğinden kalma bir özenişti, baş vezir oldu olalı ne Murad Beğ ne de Yıldırım Bayezid Han, savaşta olsalar dahi, giyiminde kuşamında, gözle görünmez cinsinden yakışmazhğı bile görememişlerdi; görmemeliydiler.</p>
<p>Bir kendisinin çağırıldığını sanıyordu.</p>
<p>Hünkar Otağına girdiğinde şehzadelerden İne Beğine, İne Beğ'den Koca Evrenuz'a herkesin tekmil, bir kendinin noksan olduğunu, gönlü kırılarak gördü. Fakat konuşan yoktu. Ya herkes yeni gelmişti ya da Hünkar Ali Paşası gelmeden sözü açmamıştı. Nitekim Yıldırım Bayezid Han Ali Paşa'yı görünce selamını beklemeden: «Ali Kur'an okurmuşsun, yarı komadık ya?» dedi;</p>
<p>«Bilseydik bitirmeni beklerdik.»</p>
<p>Ali Paşa gönlünün kırılmış olmasından utanmıştı. Nerde ne zaman ne yapacağını ol görüp kestiremediği, kestiremediği için de her zaman çekindiği Yıldırım Bayezid Han'ın, kendinden öncekilere benzemeyen birçok yanlarından biri de hep bir başkasını üzmüş olmak kuşkusu olduğunu hissetmişti. Garip bir şekilde karşısındakinin ne hissettiğini seziyordu. «Hünkarım, bilseydim sizi bekletmek günahını işlemezdim.» dedi. «Fakat Tanrı muştusu ile geldiğim için sevinçliyim. Tanrı, gerçekten inananların daima üstün geleceğini buyuruyor. Çağırdığınızda tam bu ayeti okumakta idim.»</p>
<p>Yaşlandıkça şehlahğı ayrı bir yorgunlukla artan Yıldırım Bayezid Han'ın değişik bakışlı gözlerinden güvenli bir ışık gelip geçti. Güvenli, saklı gizli uydurmacılığı olmayan bir sesle: «Her zaman inandık Ali Paşa.» dedi; «Dün de bugün de yarın da. Gelgelelim bir benim inanmam yetmez. Ne ise. Tanrı yüzümüzü ak ede deyip konuşmamıza girelim. Burda kalacağız. Niğbolu'ya bir günlük yoldayız. Asıl yoldan bilerek saptık. Önümüz sarp dağlıktır. Buna rağmen yarın değilse ertesi gün Haçlı sürüsü kokumuzu ahr, daha fazla saklanamayız. O halde en geç üç gün sonra savaş kaçınılmaz olacaktır. Yerin durumunu biliyoruz. Göstermelik savaş yapacak birlikleri biliyoruz. Savaş düzenimiz hilal biçimidir; bildiğimiz, alıştığımız, atalarımızdan bize kalan hem de şaşmayan düzen. Göstermelik savaş birliği öğleden önce bozulmayacaktır; öğleye kadar Haçlıları yoracak, hele Frenkleri kendi üstüne çekecek, çeke çeke gerileyecektir. Frenkler kendilerini yiğit sanır, göstermelik savaş birliklerimiz Frenkleri sanabildikleri yiğitliklerine doyurmah, yiğitliklerinde sarhoşlatmahdır ki hilalin ortasında bekleyen bize o sarhoşluklarında çatabileler. Hilalin ortasında benimle Ali Paşamız birlikte bulunacağız. Ben olmazsam şaşılmaya, oğlum Süleyman Beğ benim yerimedir.»</p>
<p>Buzlaşmış bir soğumada dondu otağın havası.</p>
<p>Çoğu gözleri yerde dinleyen paşalar, beğler donmuş havada beklenmeyen bir çabuklukta gözlerini yerden kaldırıp Yıldırım Bayezid'e çevirdiler. Hiç yapılmayacak olan yapıldı; her göz, ayrı ayrı: «Sen ne diyorsun?» dercesine dik dik fakat afallamış baktı. Ali Paşa, otağa gelmeden önce de Kosova'yı düşünüyordu; otağa gireli hele Yıldırım Bayezid konuşalı beri büsbütün Kosova'da sanmağa başlamıştı kendini; Murad Beğ'in çınar dibindeki meşveretinde. Ama orda herkes konuşmuş Murad Beğ ikircikli görünmüştü. Burda herkes ikircikli görünüp susmakta, Bayezid Beğ güvenle konuşmaktaydı. Ne dersiniz diye sormuyordu; şöyle olacak böyle olacak, diyordu. Kesindi. Savaşacağı yeri avucunun içinden daha iyi biliyor, savaş düzenini ona göre kuruyordu. Ama neden, pekey neden söyledi bu son sözü? Neden ben olmazsam? Ne demek? Niçin? Yıldırım Bayezid Han kendisine çevrilen gözlerin sorusuna cevap verircesine: «Süleyman Beğ sağ kanatta Hacı Paşa ile birlikte, oğlum Isa Beğ sol kanatta, yanında oğlum Mustafa Kara Timurtaş Paşa ile birlikte bulunacak. Ben olmazsam Süleyman Beğ benim yerimi, oğlum Mehmed Çelebi de Süleyman Beğ'in yerini alacak, almalıdır. Koca Evrenuz Beğimiz yedekte son hücum içindir. Söylediklerimizin yanlışı yahut noksanı varsa söylenile, eklenecekleri varsa eklenile. Ola ki Niğbolu önüne çatar çatmaz doğrular savaşa gireriz, düzen konuşacak vaktimiz olmaz. Pekey. Şimdi dinleme sırası bende, dinleyeceğim.»</p>
<p>Kimse söz almayınca Ali Paşa izin istedi. Aslında, daha birinci söylenişinde irkilip nedenini niçinini düşündüğü «Ben olmazsam?» ne anlamda söylenilmiştir onu soracaktı, onu sormak üzere izin istemişti. Gelgelelim sormanın düşünmek kadar kolay olmadığını hissettiğinden, kendine hiç yakışmayacak olanı sordu: «Niğbolu'ya bir günlük yolumuz var, buyruldu. Savaş ise en geç üç gün içinde kaçınılmaz olacağına göre, savaş alanına varır varmaz mı çatışma düşünülecektir Hünkarım? Düzen konuşacak vaktimiz olmaz buyurduğunuza göre böyle düşünüldüğü anlaşılır. Bir günlük de olsa yolumuz yorgunluğu...» Pek yavan kaçtı soru. Herkes kadar Ali Paşa da biliyordu ama ne çare?</p>
<p>Yıldırım Bayezid Beğ bir tuhaf güldü: «Yola yarın çıkılmalıdır. Olsam da olmasam da!» Al işte bir daha! Yine o, yine o ben olmasam da...</p>
<p>Bu sefer yarım baş çevirişinde Ali Paşa İne Beğ'e göz kırptı ki: «Sor neyin nesidir bu?» diyesiye. İne Beğ Koca Evrenuz'un bitişiğindeydi. Ta Murad Beğ zamanından Evrenuz Beğ'e nazı geçer, Evrenuz Beğ de İne Beğ'in nazını, oğlundan öte çekerdi. Bu içli dışlılığın ayrıcasızhğında, kimseye sezdirmeden Evrenuz Beğ'i dirsekledi hafifçe. Evrenuz Beğ: «La havle.» çekti, ne var ki biraz seslice çekti.</p>
<p>Ali Paşa göstermeden alt dudağını ısırdı. Yıldırım Bayezid'in değişik bakan gözlerinden hiç bir şey kaçmamıştı. Ali Paşa'nın yarım baş çevirmesinde göz kırpışını da, İne Beğ'in sezdirmedim sandığı dirsek vuruşunu da. Altından ne çıkacak bekliyordu. Evrenuz Beğ'in, dedesi Orhan Beğ'den, Osman Beğ'den kalma eskiliği padişah katında bile ayrıcalık kazandırdığından sözünü esirgemediğini bilmeyen yoktu. Anlaşılan, bir mesele vardı sözü edilmeğe çekinilen, çevgan topu gibi ondan ona yuvarlanılıyordu. Ama usta işi bir yuvarlayış değildi bu; şaşkıncanaydı; Bayezid Beğ'in oturduğu yerden, Bayezid Beğ'in gözüyle acemi sürülüşü açık seçik görülüyordu.</p>
<p>Koca Evrenuz da lahavlesinden sonra susunca söyletmek Bayezid Beğ'e kaldı: «Evrenuz Beğimiz söz söylemeğe niyetlenir de neden susar bilmeyiz?» dedi. «Bizim çok büyük bir noksanımız olmalı ki yüzümüze vurmaktan çekinir, öyle mi Evrenuz Beğim?» «Bre Bayezid Beğ.» dedi kalınca sesinin en kalınında Evrenuz Beğ nihayet: «Bre sen konuşunca noksansız konuşursun biz öyle alıştık öyle biliriz. Beğlik senin yanında kolaydır çünkü savaşsa savaşın hesabını kitabını yazmışsın. Bize gösterdiğin yolda ya ölmek kalır ya yenmek. Eh yenmezsek zaten sana yaraşmaz Beğ oluruz ki ölmek yahşidir. Sen varken başımızda kafamız da rahattır, çünkü düşünen sen olursun biz düşünme denen illetten kurtuluruz ki Tanrı'ya şükretmecesine. Beğlik senin yanında bunun için kolaydır. Burdakilerin biri bile Evrenuz gönlünden gelmeyenleri konuşuyor diyemez. Eh, burası buncağızınadır. Gelelim bir lafına Bayezid Beğ. Ne dedin sen? Ben olmazsam dedin. Hem de bir değil iki kere üç kere dedin. Ne demek? Ölmece mi var bu işte? Hele dur hele Beğim ben ölmeden sana gelebilemez. Aha bu Kara Timurtaş ölmeden şu Hacı Paşa, şu Sarıca şunlar birer birer ölmeden sana sıra gelebilemez ölüm böyle bir halt karıştırabilemez bilesin. Noksanın bundadır. Kaldı ki bunların biri bile ölmeyecek, dur hele dur daha hay Bayezid Beğ ben ölmeyeceğim ben! Kör olası Bizans'a girmeden mi öleceğiz? Kara Osman Beğ atanın vasiyetini yerine getirip Bizans'ın Ayasofyasında durup: «Hadi Evrenuz yeter yaşadığın, bu günü bekledin var git Osman Beğ dedeme muştuyu ver!» demeyecek misin? Yoook! Bayezid Beğim yok, yanlışın da bunda noksanın da bunda, suçun da bundadır. Ben ölmeden önce kendini ölmüş bilemezsin, düşünemezsin. Ben söyledim sana, Bizans'ta öleceğim!»</p>
<p>«Hay bre koca babam!» diyerek kalktı yerinden Bayezid Beğ; «Bre bundan mıdır az önceki dönüşünüz? Benim demem... Hay bre ölmek ne demek ölümü düşünen kim? Ölüm Tanrı'nın yazdığıncadır, bizi de en sona yazmıştır buna inanırız.</p>
<p>Ben olmazsam deyişim şundan ki... Niğbolu Kalesine gideceğim! Doğan'a gideceğim! Bu gece gideceğim! Sözlerim dönüşümün gecikişinedir; beklenilmeye, gecikilmeyedir. Beklerseniz, Haçlı neden beklediğinizi anlarsa savaşı kaybeden biz oluruz, bilesiniz diyedir.» Ondan sonrası gidersin gidemezsin tartışmasında geçmişti.</p>
<p>Yıldırım Bayezid Han, kesin konuşmuştu. Gidecekti.</p>
<p>Koca Evrenuz Otağdan çıkarken: «Yapma, etme Bayezid Beğ buyur buyurduğun gitsin ben gideyim sana yakışır mı?» demiş Bayezid Beğ'i güldürmüştü. Sarı Timurtaş Paşa buna benzer bir laf etmeği denemiş, güldürmüştü. Herkes çıkışında: «Yapma, etme!» demek istemiş, gülümsetmişti. En son Ali Paşa açıkça: «Yakışık almaz.» demişti, dinletememişti. Oğullarının dördü de bilirdi babalarını, tek bir laf söylemeden el öpüp çıkmışlardı. Otağda yalnız sanarken kendini İne Beğ'i görmüştü. «Ehh gel İne Beğ.» demişti; «Söyle, sen de söyleyeceğini söyle, Koca Evrenuz'a dirsek vurmana benzetme lâkin, ne durursun?»</p>
<p>İne Beğ, eski usul diz yere vurup çökmüş: «Buyur ben gideyim Beğim, Doğan'ı özlemekse bencileyin özlenmemiştir.» dedi.</p>
<p>«Neden İne Beğ?»</p>
<p>«Sen padişahsın. Beğ Beği özler, Beğ Beği bilir.»</p>
<p>«Bre İne Beğ biz ne zaman padişahız dedik sana da Doğan'a da. Sen benim, ne ise var git uyu söyletme beni gece vakti.»</p>
<p>«Gitmem Beğim. Bilirim çocuk iken de dönmezdin inadından şimdi hiç dönmezsin, bari beni de yanına al.»</p>
<p>«Hayır. Git dinlen sen.»</p>
<p>«Neden Bayezid Beğ? Gideceğin yer seyrangah mı? Kudurmuş bir Haçlı sürüsünün ortasından geçeceksin; yol uzun, yorgun geçeceksin. Neden?»</p>
<p>«Neden? Açıkçası nedenini ben de bilmiyorum. Akşam ezanı okunurken bir kor düştü yüreğime. Buralara geldim mi Kosova canlanır içimde. Zaten hiç ölmedi; aslında hiç ölmedi. Yakub Beğ...» Başını çevirdi İne Beğ'den. «Sen bir yılana su vermiştin, hatırladın mı? O zaman bana söylediklerini unuttun mu? Ben unutmadım. Bugünkü gibi kulağımdadır sesin. Halbuki ben Boran Usta'yı, tepedeki barınağında delirtecek işler yapmıştım biraz önce. Senin yılana yaptığını yapmak varken dikine dikine gitmiş, delirtmiştim. Yakub Beğ karındaşımın boğulmasını önleyemez miydim? Önleyebilirdim. Sen de böyle düşünüyorsun, saklama.»</p>
<p>«Ben, evet o zaman, o günlerde düşündüm Beğim, yalanı yok düşündüm. Beni Bizans içine gönderirken de öyle düşündüm ama sen haklıydın. Geçen günler senin haklı olduğunu gösterdi. Bir gün gelir Bizans Yakub Beğ'den yararlanmağa kalkardı; Karamanoğlu kışkırtırdı, bilmem kim kışkırtırdı.»</p>
<p>«Yakub yürekli yiğitti İne Beğ, aklı başında yiğitti. Osman Beğ'in soyuna hayınlık edeceklerden değildi.»</p>
<p>«Beğim şimdi bu Doğan'ın Yakub Beğ'le ilgisi mi var?»</p>
<p>«Her şeyin. Yakub'u geri çağırın diye Doğan'ı gönderdiydik. Niğbolu'ya da ben gönderdim Doğan'ı.»</p>
<p>İşte bunu anlamamıştı İne Beğ; ne dese, nasıl anlatsa anlayamazdı. Anlasa anlasa: «Bayezid Beğim acayipleşmiş.» der çıkardı işin içinden; öylesine bakıyordu zaten. Bir kere daha: «Beni de al yanına Beğim.» dedi.</p>
<p>«Yolun kestirmeden gidenini bilen biri, Haçlıların tuttuğu yaylalara kadar götürecek beni; Tuna vadisinden kesedir. Çekinilecek bir hal yoktur. Yarın öğleye burdayım.»</p>
<p>«Böyle mi gideceksin Beğim? Kılık değiştirmek...»</p>
<p>«Yok! Böyle. Böyle gitmem benim işime gelir, görseler de inanmazlar. Dillerini bilirim.» Güldü hoşlanarak; «Her gün yaptıkları maskaralıklardan biri sanırlar. Kılık değiştirmek gerekirse yine de en eyisi benim bu padişah kıhğımdır kuşkun olmasın.»</p>
<p>Herkesin kuşkusu aynıydı. Padişahtı, padişah bir yeniçeri serdengeçtisi yahut bir akıncı eceviti gibi haberciye gidemezdi, gitmemeliydi. Bir yeniçeri serdengeçtisinin yahut bir akıncı ecevitinin gidip gelmesi kolaydı, kolay olmasa da ölümü eni sonu bir can ölümünden öteye gidemezdi ama bir padişahın, muhakkak Allah saklasın deyip içlerinden üzerine kondurmamağa çalışıyorlardı ölüm düşüncesini, hele Yıldırım Bayezid Han'ın haberciye gitmesi mümkün olamazdı; ölümü demekti ki yüzde yüzdü, mümkünü olamazdı. Yaşını başını savaşların nice ölümlerinde ağartmış olan Koca Evrenuz Beğ'in sözleri bunaydı; kuşkuların doruğunu dile getirmişti.</p>
<p>Herkesin kuşkusu aynıydı da bir Yıldırım Bayezid Han'ınki değişikti. Ne pek bilmediği, o da bir yere varıncaya güvenilir bir delilin göstereceği yollar, ne Haçlı sürüsünü iki defa geçmek sezdirmeden ne de ölmek, hiç birini engel diye görmüyordu. Tek kuşkusu kalede Doğan Beğ'i bulamamaktı. Vaktin gece kalmış geceliğinde Doğan Beğ burçlarda olmayabilirdi; nöbetçiler dalgın saatlerinde sersem semelekleşmiş olabilirlerdi, hele gözü açık olmayan az budalaca bir Türkmen'in nöbetçiliğinde ise sıra anlat ki anlatasın derdini, kimliğini. Ya arslan arslanlığını belli edinceye dek post elden gider ya da nöbetteki budalaca Türkmen gördüğüne inanamayıp dut yemiş bülbüle denerdi. Tabi Niğbolu Kalesi yerinde duruyorsa; düşmediyse, teslim olmadıysa. Ama «Kara haber tez gelir.» diyordu aklı. Böylesi bir felaket olsaydı Haçlı içindeki gezici dervişlerden olma çaşıtlar kuşkanadında bildirirlerdi ne yapıp yapıp. Niğbolu'yu teslim bayrağı çekmediğinden emin ama Niğbolu'da gece vakti Doğan Beğ'i bulabilip bulabilememe kuşkusunda sakatlanmış gitti.</p>
<p>«Bre Doğan! Bre Doğan! Bre Doğan!» deyişinde dinlenmiş, unutmuş, yeniden doğmuştu; dirilmişti. Kaselerce şarap içse bunca esrikleşemez, avuç dolusu afyonlar yutsa iliğinden kemiğine böylesine vurdumduymaz bir huzurda yüzemezdi. Dönüyordu; bir kere daha Haçlı sürüsünün kıyısından da olsa sıyrılarak, gafletinden geçiyordu. Sabah ışımasının sisleri, Tuna'dan esen soğukça nemlice sabah yeli; sisin, sabah ışımasının, yelin görünür bir sessizlikte birbirine karıştırdığı eğlencesi bol bir geceden artakalmış uykulara, şarap ekşimişliklerine, horultulara çöğüyordu. Nöbetçileri bile uyuyan bir ordu sabahın ölülüğüne vermişti kendini. Ancak alışık kulakların duyup seçebileceği üçlü dörtlü gürültüler, varsa uyanık kalan nöbetçilerin birbirini haydalamasından çok, şaşıp yanılmış karakolların laf olsununa göstermelik seslenişlerini anıştırıyordu. «Gelirken daha bir uyanıktı bre bu ordu.» diye mırıldandı Bayezid Beğ. Öyle ki devriye gezen bir kaç kişilik nöbetçi takımının uzağından geçişini, at durdurup beklemek zorunda kalmıştı.</p>
<p>En sevmediği, aslında kanlı canlı olan, olması gereken bir ordunun sabah ölmüşlüğüydü. Yorgunluğun, can sıkıntısının, beklemenin, hele savaş düzenine girilmeden öncesiyle beklemenin gerdiği sinirler, gece yarısını dönüp vakit sabaha merdiven dayadı mı kimseyi dinlemez olurdu. Tek güvence nöbetçiler, karakollar, devriyelerdi; ordunun ölmüşlüğü bunlarda canlanırdı. Bayezid Beğ de sabahları, er ezanı okunmadan daha, kimselerin bilmediği bir gizlilikte; nöbetçilerin, karakolların, devriyelerin de göremediği bir gizlilikte, ordunun ölmüşlüğünü canlı tutanları dolaşmaktan haz duyardı. Şimdi yine öyle bir arzu depreniyordu gönlünde. Yabancı, üstelik kötü kokan bir ordunun nöbetçilerini, karakollarını, devriyelerini dolaşmak... Kendini gizlemeğe, göstermemeğe alışıktı, pekiyi bilirdi bunun yolunu yordamını.</p>
<p>Atının gemini sola çekti eli kendiliğinden.</p>
<p>Solu Haçlı ordusunun uykusuydu; sağı sarp bir yamaç, ikisinin arasındaki ağaçların siperlediği cılga yol çizgisinden gidiyordu. Atı, dönüşünde on at boyu daha giderse Haçlı ordusunun kan uykusuna girdiğinin resmiydi ki ne olacağını bir Allah bilirdi. Atın dizginini tutan eli, dirseğinden, gemlenmeyecek bir gerilişle danasını ister gibiydi. Sürmek atını, şahlandırıp sürmek. O hızla varıp Haçlı ordusunun başı durumunda görünen Macar'ın Kral Sigismund'unu dizleyip göğsünden ümüğüne basmak: «Bre teslim misin? Bitti mi bu iş burda? İmana geldin mi?» demek; Sigismund olmazsa Frenk'in kara şövalyesini, aynı.</p>
<p>Daha üç beş yaşlarındayken, İne Beğ miydi acaba İne Beğ değilse kimdi pek çıkaramıyordu, kimse artık onun okuduğu Hazreti Ali'nin cenkleri, Hazreti Hamza'nın teke tek savaşmaları, bir de Bayböğrek. Bunlar gibi işte. Oğuz Han'ın canavarla cebelleşmesi gibi de. Niye olmasın? Atı, bir anlık ilgilenmeyişinden belki de önsezisiyle ağaçların arasında durmuştu; eh, ormansa orman sayılırdı. Canavar önündeydi, gözün zor aldığı bir alana yan gelip yatmış sabah ölmüşlüğünde horul horul uyuyordu. Ta uzakta, üç dört ok atımı uzaklarda öbeğimsi bir ateş yanıyordu; çadırlar, çadırlar, çadırlar, irili ufaklı, heybetli heybetsiz, hepsi de isilemiş bir boynun isileyikleri gibi, pıtır pıtır, siste öyle görünüyorlardı. Ateşin yandığı çadır, ayrıca duruyordu. Gözleri yanılmıyorsa bir kaç adam dolanıyordu önünde, belki bir tek adam idi de gölgeleriydi dolanan, her neyse, önemsizdi bunca ölülük arasında.</p>
<p>Haçlı ordusunun görebildiğini seyre dalışı, kanındaki yeniçeri serdengeçtisinin ecevitleşmiş arzusunu uyutmuş; Hazreti Alileri, Hamzaları, Bayböğrekleri unutturmuştu. Yıldırım Bayezid Han olarak bakıyordu; Yıldırım Bayezid Han olarak ölçüyordu. Bu yan gelip yatmış ölü uykusunda başı sonu bellisiz canavarı vuracaktı. Nerden vuracağını biliyordu; nasıl vuracağını da. Her şeyi ölçüp biçmiş, aldığı haberleri kılı kırk yarıp değerlendirmişti; hem Ali Paşan'ın Ali Paşa çaşıtlarından hem kendi gezici dervişlerinden, işe yarayanını yaramayanını bir bir düşünerek «Bre bunlar şarap içerken biz uyumuyorduk; bre bunların uyurluğunda dizim uyanıklığımız boşuna mıdır?» Cevabı gözlerinin önündeydi. Sanki kulakları gözlerinin önündekini doğruladı; Ali Paşa'nın, dün akşamki meşverete gelince, gecikişinin utanmışhğında «Tanrı gerçekten inanmışların yüzde yüz üstün geleceklerini buyuruyor.» deyişini hatırladı. Ağarmağa hazırlanan gökyüzüne baktı bir an. Hiç bir şey düşünmeden baktı. Gerçekten inanıp inanmadığını aradı. İnanıyorsa da inanmıyorsa da gökyüzünde, baktığı yerde sanki görecekti. Bir balık atlamasında yalabudu baktığı yer;</p>
<p>Tuna'nın üstüne rastlıyordu.</p>
<p>Ondan sonra da orda durmadı.</p>
<p>Aklından geleni geçeni, damarlarında deprenen!, sinirlerinde kurtumsu oynayanları orda bıraktı. Atını geri çevirdi. Sağ yan dikine yamaç, sol yanı ağaçlıktan öte uyumakta olan Haçlı sürüsünün yeri, ikisinin arasındaki cılga yola sürdü, dizgini bıraktı atının önsezisine. «Gülüm kop!» diye ışıldadı. «Seni sana, seni Allah'a ısmarladık kop bre gülüm!»</p>
<p>Ali Paşa'nın, Kara Timurtaş'ın, Koca Evrenuz'la İne Beğ'in — ve dahi öz oğullarının — bekleyişine vardığında, ordusuna öğle ekmeği veriliyordu. Ayağının tozunu silmeden: «Bre acıktık!» dedi. «Tez bize de bir çanak getirile. Yeniçeri evlatlarımın yediğinden ola. Durulmaya, tezinedir çap!» Çanaktaki nohut yahnisine çaldı kaşığı, çaldı kaşığı. Ömründe bu denli iştahla bu denli lezzetli yediği olmamıştı. «Bre bir çanak daha!»</p>
<p>İkinci çanağın lezzeti başka türlü geldi; birincisi kadar değilse de birincisinden de az değildi.</p>
<p>Bitirinceye kadar atlısından yayasına bütün yeniçeri, bütün Anadolu birlikleri, bütün Sırbiyya leşkeri orduluğunca, Yıldırım Bayezid Han'ın kendi kazanlarından kendi çanaklarından aş yediğini ve dahi gecenin bir vaktinde kalkıp atına bindiğini, tek başına padişahhğınca sürüp Haçlının içinden geçip Niğbolu'da Doğan Beğ'le konuştuğunu; «Bre yettim, geliyorum, dayan hele!» dediğini ve dahi gittiği gibi geri döndüğünü, canı istese göğsüne dizden bastırıp Haçlının başkrah Sigismund'u: «İmana gel bre kâfir!» nidasıyla teslim alıp gelebileceğini ama istemediğini, çünkü savaş alanında hesabının görülüp defterinin dürülmesi gerektiğini hemi de dürüleceğini öğrenmiş oldu. Bütün ordu, parmak ağızda şaşa kalaraktan dinledi, dinledi ve dahi durup bir kere daha dinledi, doyamadı.</p>
<p>Haber iletildiğinde Yıldırım Bayezid Han karnını doyurmuş, nohut yahnisinin son lezzetini damağında süzüyordu: «Bre kimdir bu haberi yayan? Nedendir? Ya nicedir ki bize danışılmamıştır? Bu gayret ne denli bir gayret oladır?»</p>
<p>Ne denli bir gayret olduğunu bilse bilse Ali Paşa bilirdi, çünkü Ali Paşa gayretiydi bu. İne Beğ cevabını böyle verince Bayezid Han'ın köpürmesini bekledi ardından. Köpürme şöyle dursun ses soluk çıkmaz oldu. Aksine, gülümsemişti de beğenmişliğine. Az sonra: «İne Beğ, bu Ali Paşa var ya, bilir ne yapacağını; bilir de yapar bre, denemişizdir. Eyiye yapar, eyiyse bize ne. Ali Paşa'ya haber ilet, ordu gece yarısı derken yola vurulacak haberi ola, tedarikini görsün. Şimdi benim bir saat uyumam gerek. Bir saat, fazlası haramdır.»</p>
<p>Uyanışı bir saat sonraya, ordunun yola vururuluşu da gece yarısı derkene oldu. Şaşmaz bir zaman, kendi kendine kurulmuştu sanki. Yahut bilen, çok usta, hemen hiç yanılmaz bir el bile bile kurmuştu zamanı. Zemberek, kurduğunca, ayarladığınca dönüyordu. Ne çıtırtısı duyuluyordu ne de tik takı.</p>
<p>Bir de şu yüreğinin can damarında, boynu yağlı kementlerin ilmiğinde boğulmuş karındaşı Yakub Beğ'in günahsız, suçsuz hemi de yiğit hala yiğit gözleri olmasaydı. Öyle perişan, öyle mazlum, öyle utanmış, ölümünden utanmış bakmasaydı, oh bakmasaydı bre bakmasaydı!</p>
<p>Bu sefer haberi Macar Kralı Sigismund aldı. Çok güvendiği bir subay çekinerek söylemiş: «Emir buyrulursa kulaklarımın şimdiden kesilmesine hazırım, çünkü böyle haber verenlerin kulaklarının kesilmesi adet oldu.» demişti; «Haşmetmeab önce kulaklarımı kesin sonra beni dinleyin. Türkler yarını saat bilemediniz bir saat ötemizde göründüler. Yerlerini alıyorlar.» «Olamaz!» «Üzülerek arz ediyorum efendimiz. Daha önceleri de arza çalışmıştım ki...» «İmkansız!» «Ama gerçek efendimiz.» «Sen ne dediğini bilmiyorsun. Nasıl olur bu?»</p>
<p>Kral Sigismund'un ilk on dakikada ağzından kısa, tek kelimeler çıktı. İlk on dakikadan sonra ise onlar da çıkmadı. Çok güvendiği subayın ağzında kalmıştı gözleri. Sanki: «Sizi denedim efendimiz.» demesini beklemişti. Derse eğer, durumlarının kral subay oluşuna bakmayarak: «Seni gidi oyuncunun soytarısı.» cinsinden bir hoşgörüde paylayacaktı, işi bir kral şakasında geçiştirecekti ama çok güvendiği subayın ağzı kaskatıydı, şakakları kilitlenmişti, öfkeleniverdi, kendini tutamadı: «Bayezid'in bizden korkup kaçtığı kesindi hani? Sığınacak yer aradığı, Türkiye topraklarının neresine kaçtığının bile bilinmediği kesindi? Hangisi yanlış? Şimdi söylediğin mi, eskiler mi?»</p>
<p>«Eskileri ben söylemedim haşmetli kralım. Eskileri Fransızlar söyledi. Türklerin gelmekte olduğunu söyleyenlerin kulaklarının kesildiğini, zindanlara atıldıklarını biliyorsunuz sanırım.» «Hayır!»</p>
<p>«Bayezid Niğbolu'ya gelip Doğan Beğ'le görüştü diyenlerin de...»</p>
<p>«Hayır!»</p>
<p>«Bayezid sabah akşam ansızın bizi bastırır haberini veren arkadaşımız daha dün...» «Hayır! Hayır! Hayır! Bildiğim bir şey yok! Niçin bana gelinmedi? Neden bana değil de Fransızlara gidildi?» «Haşmetli kralım buyruklarınız gereğince haber getiriciler Fransızlarla görüşecek, Fransız başkumandanhğınca yönetileceklerdi bildiğimize göre.»</p>
<p>«Yanlış. Haberin değerince davranmak yok mudur sizin yasanızda?»</p>
<p>«Bunu bildiğim için bu sefer devreye ben girdim haşmetli kralım. Benim kulaklarımın da kesilmesi pahasına.»</p>
<p>«Susun lütfen! Suçluyor musunuz yoksa haber mi getiriyorsunuz anlayamıyorum. Bana yürekten bağlı bir subay olduğunuza inanmasam, soyluluğunuza güvenmesem... Ne ise bırakalım bunları. Fransızlar! Ah bu kendini beğenmiş budalalar. Türkleri ne sanıyor bunlar anlamıyorum, Bayezid'i ne sanıyor? Ben bilirim Bayezid'in nasıl savaştığını ah, ben bilirim ama ne fayda bu Fransızlara laf anlatmak imkansız, imkansız. Haber ne zaman alındı?»</p>
<p>«Bir saat oluyor haşmetlim.»</p>
<p>«Bir saat? Bir saat? Yani akşama yakın, gün batımına doğru. Bir saatte bu herifler toprağı ezberler, tilki gibidirler, ah güneş de battı ki gece kurtlarına gün doğdu demektir. Neyse, ne yapalım, nerde yerleri?»</p>
<p>«Tuna'nın güneyine indiler. Üç dört mil güneyindeler.»</p>
<p>«Üç dört mil? Tuna'nın güneyi? Peki ya biz? Biz ne yapıyoruz? Bana bak, iki gün önce yahut üç gün... Neyse, sabaha karşı Türklerin bir casusu yakalandı diyorlardı o ne oldu o? Bırak onu şimdi, zamanında düşünecektik artık ne işimize yarayacak?»</p>
<p>«Pek Türk casusuna benzemezdi haşmetli kralım. Galiba aklından zoru olan biriydi. Doğu Türkleri padişahı Timur'dan Bayezid'e mektup getirdim der, gülermiş.»</p>
<p>«Gülsün kerata! Bana bak! Ah ya, gözümüzü açmalıydı bu olay. Bayezid'in tilkiliğidir. Herif gerçekten geleceğini, gelmekte olduğunu bildirmiş bize; yoksa Niğbolu'da Bayezid'i neden arasın casus, neden arar gözüksün?»</p>
<p>«Kendi verememiş de güya Doğan Beğ aracılığıyla verecekmiş mektubu, Niğbolu'ya bunun için gireceklermiş.»</p>
<p>«Yah, bak bu olabilir, olabilir. Ya mektup? Mektup nerede?»</p>
<p>«Gülebilir miyim izninizle haşmetli kralım? Mektup diye uzattığı boş bir kağıttı.» «Yah! Gül öyleyse. Kepazeliklerle uğraşacak vaktimiz yok, geldiler nasıl olsa. Türkleri düşünelim, Bayezid'i düşünelim. Görelim bakalım soylu Fransızlarımız ne söyleyecek. Haber verin, benim başkanlığımda büyük meclis toplansın. Hemen. Mümkünse yarım saate kalmadan, vakit geçirilmesini istemiyorum. Fransız'ın Korkusuz Jan'ına da başkumandanına da mareşaline de aynen, benim ağzımla aynen, vakit geçirilmesin! Görelim, Fransızları görelim.»</p>
<p>Başka zaman olsa bir kaç saatte güç toplanan, en son girip bekletilen değil beklenen olmak sevdasında ayak sürüyenler apar topar, hemen hemen hepsi de aynı anda Kral Sigismund'un görkemli çadırının göz alıcı salonuna doldular, doluştular. Macar Kralı Sigismund, meclis toplanıncaya kadar geçen yarım saat içinde dökmüş düşünmüş, öfkelenenlerin, hele hele kendini beğenmiş Fransızların öfkesini almanın hiç değilse şu sıra pek de yerinde bir davranış olmayacağına kendisini inandırmıştı. Bu yüzden sakin görünmeye çalışıyor, yeri gelince öfkesini ince nüktelerde belirtebilmek için aklında açmazlar arıyordu. Yine de Fransızların Korkusuz Jan'ı en sona kaldı. Yanında başkomutan, mareşali şusu busu ile soyluluğunu her adımında göstere göstere çadırın salonuna girdi. Kral Sigismund da mecburen kımıldayıp yanındaki yeri göstermek için «Lütfen buraya buyurun.» demek zorunda kaldı. Bu arada Hohenzollerin Prensi Friedrich'in burun kıvırdığı da gözünden kaçmadı ama yapılacak başka bir hareket yoktu nasıl olsa. «Ne ise? Ne ise? Hele başlayalım bu toplantıya ne ise?» deyip duruyordu zihninden.</p>
<p>Meclisin konuşmağa başlaması için beş on dakikacık bir zamanın daha geçmesi gerekti. Korkusuz Jan'ın selamlaşmaları aldı götürdü on dakikacığı. Sanki bu adamların hiç biri, şu saatece birbirlerini hiç görmemişlerdi; bir arada bulunmamışlardı da burada, şimdi, ilkin karşılaşıyorlardı. «Ne ise? Ne ise?» deyip durdu yine zihninden Kral Sigismund, sabırsızlıktan çatlama noktasına geldiğini hissetti. Ters bir sesin acelesinde: «Soylu prensler, dükler, kontlar!» Hani bir vesaire vesaire demediği noksan kaldı sesinin. Öylesine de demek istiyordu ki, dilini ısırırcasına dişlerine bastırdığından diyemedi. «Gelmez denilen Türkler geldi. Korkudan kaçtı bildiğimiz Bayezid bir at sürümü yakınımıza yerleşmekte şu anda. Buyurun, böyle bir haber verdiğim için benim de kulaklarımı kesiniz.»</p>
<p>Yaptığı nükteden pek memnundu, kulaklarını az biraz uzatmıştı kesilmecesine; öylecene Hohenzollerin Prensi Friedrich'e çevirmişti yüzünü.</p>
<p>Prens Friedrich ya kızardı ya bozardı. Çam iğnesi biçimindeki bıyıklarına taktı tırnaklarını, çekiştirdi.</p>
<p>Fransız Burgonya Dukalığının veliahdı Korkusuz Jan, Kral Sigismund'un nüktesine aldırış etmez bir kalkışla yerinden fırlamıştı: «Bildiğimiz bir haberi tekrarlamakla haşmetli Kral Sigismund bize söz hakkı bağışlamış oldu, teşekkür etmeliyim.» dedi zarifçe. Zarifçeliği ısırır gibiydi: «Bizim arzumuz da Bayezid'in kaçmamasıydı. Biz Fransızlar kaçan düşmanı sevmeyiz. Yıllardır Türklerin savaşçılığı, yenilmezliği vesairesi kulağımıza gelmiştir. Şaşmışızdır. Macar'ı, Buğdan'ı, Eflak'ı, Sırb'ı Türklerden neden korkar, neden boyun eğer, neden gözlerinde büyütür anlamamışızdır. Kral Sigismund: «Anlarsınız, siz de anlarsınız artık.» demek istiyordu ama Korkusuz Jan fırsat vermiyordu. «Bayezid dedikleri Çapulcular Beği kaçtı diye duyunca nerdeyse, bu mu Türkler diye aklımız duracaktı.» Kral Sigismund: «Ah ne tilkidir o çapulcular Beği dediğin Bayezid sen de öğreneceksin ya, ne ise...» dedi zihninden. Haşmetli kral Sigismund, «Buda-Peşte'deki büyük toplantıda, Türkiye topraklarına girmeyelim buyurmuşlardı...»</p>
<p>Kral Sigismund dayanamadı, Korkusuz Jan'ın sözünü kesti: «Aynı sözü tekrarlıyorum, faydası varsa artık. Türkiye topraklarına girmeyecektik, evet gitmeyecektik! Tıpkı...» Ah bir nükte; zarif, incesinden ama nükteyi bulamadı. Korkusuz Jan da: «Girmeseydik Bayezid'i hiç göremezdik haşmetli kral Sigismund!» diye aldı küçümseme kokan bir sözle konuşmasına devam etti kaldığı yerden. Sanki kral Sigismund sözünü kesmemişti de Korkusuz Jan kesintisiz sürdürmüştü sözlerini: «Türkiye topraklarına girdiğimiz için palaspandıras kalktı geldi Bayezid. Gece olmasaydı teklifim, durduralım, hemen hücuma geçelim olacaktı. Ama geceyi beklemek zorundayız. Ne yazık ki Bayezid'i yirmi dört eylül günü yenemeyeceğiz, yenebilmek için bir gece daha beklemek zorundayız, ne feci bir şey bizim için tarihi geciktirmiş olmak. Bir gece için tarih, bir gün yitirdiğimizi yazacak, bizi kötüleyecek. Yarın yirmi beş eylül, Bayezid'in yenilgi günü olacak. Kudüs yolu bir gün gecikerek açılıyor, hepimize kutlu olsun derim.» Korkusuz Jan'ın susmasını bekleyen Prens Friedrich ağır, tumturaklı, gerdan kıra kıra: «Bize kalırsa neden sabahı bekleyelim diye soracağız» diyerek ayağa kalktı. «Haşmetli kral, bizim teklifimiz hemen hücum edilmesinedir. Buyruğum altındaki iki bin Toton Şövalyesi bütün Avrupa'nın en korkusuz, en gözü pek savaşçı şövalyesidir, gece savaşlarının ustasıdırlar. Bayezid yerleşme derdindeyken vuralım deriz. Birleşik ordu sabahı beklemek niyetindeyse biz değiliz.» Korkusuz Jan'a karşı bir nispetti belki de ama daha çok bir üstünlük gösterisiydi. Nitekim Jan, öfkelenmiş ayağa kalkarken Sigismund atik davrandı, nüktesi gelivermişti dudaklarının ucuna zaten: «Ah kulaklarım kesik olsaydı da keşke azizim prens Friedrich yanlış duyduğuma inanaydım. Toton Şövalyelerinize güvenimiz tam değil midir sanıyorsunuz? Tamdır ama birleşik ordu iki bin Toton Şövalyesi değildir. Yüz elli bini aşkın bir ordu, ha deyince bir saatte savaşa sürülmez. Gök yere durmuş olsa bizim hıristiyan ordularımızın mızraklarına takılıp kalır Niğbolu düzlüklerinde bilmem nüktemdeki gerçeğe dikkat buyruluyor mu? Bayezid'in kolay bir lokma olmadığını da düşünelim lütfederseniz. Ben onlarla çok karşılaştım, iyi bilirim. Bayezid yenmeyeceği yere gelmez. Derim ki, biz saldırmayalım ilkin; bekleyelim o bize saldırsın. Nereden, nasıl saldıracak görelim. Karşı saldırımızı ona göre düzenlemek bize daha çok yarar sağlar.»</p>
<p>Hohenzollerin Prensi Friedrich'in Toton Şövalyelerini göklere çıkaran lafına içerlemiş olan hemen cevabını vermesine engel olduğu için Sigismund'a da alman Korkusuz Jan bir de ilk saldırının Bayezid'den gelmesi teklifini duyunca çileden çıktı. Uzun cümlelerin birini bırakıp birini aldı, yarım saati geçtiği halde hala bu savaşı düzenleyebilmek için Fransızların katlandığı fedakarlıkları anlatıyor, binden aşkın şövalyesinin nasıl bir seçmeden sonra ayırıldığını, yüz binlerce gönüllünün ne türlü eleklerden ne çeşit süzgeçlerden geçirildikten sonra en zengin donanımlarla ordu dizildiğini anlatıyordu. Şimdi bu ordu mu durup Bayezid'in üç paralık saldırısını bekleyecekti? «Hayır!» diyerek yumruğunu koltuğunun kolluğuna vuruyordu, «Hayır! Biz saldıracağız önce, başka türlüsü olamaz!»</p>
<p>Olurdu olmazdı derken büyük meclis bir ana baba gününe döndü; gürültüden patırtıdan kimin ne dediği kimin neyi teklif ettiği anlaşılmaz bir hal aldı. Nice sonra, Kral Sigismund'un, arada bir nükte olduğu sanılan nükteleriyle ortalık yatıştı biraz; savaşın, yarın sabaha başlaması kesinlikle kararlaştırıldı. İlk saldırıyı Fransızlar yapacaktı; Bayezid'in başında bulunduğu asıl birliklerin üstüne saldıracaktı, tutsaklayacaktı, bir saat içinde bitirecekti savaşı. «Kesin zafer bizimdir.» diyordu Korkusuz Jan.</p>
<p>O zaman Hohenzollerin Prensi Friedrich yeni bir teklif attı ortaya: «Mademki Bayezid çıkageldi, tilkice geldi, öyleyse elimizde bulunan Türk tutsakları hemen bu gece, meclis dağılırken, kral çadırının önünde keselim. Kelleleri Türk ordusunun önüne atalım.»</p>
<p>Kral Sigismund çok didindi ama engel olamadı. «Ahh soylu prensler, lütfen. Dükler, kontlar, her neyseniz diyecekti az kala rica ederim bu Türkleri çıldırtmak için yeter sebeptir, heriflerin çıldırması güçlerini iki katına kendi ellerimizle çıkarmamız olur. Savaşacaksak adam gibi savaşalım, lütfen kendimize gelelim.» demesi Korkusuz Jan'ı daha çok isteklendirdi. «Aman öyleyse haşmetli kralım şu işe bir an önce evet diyelim. Zira güçlü düşmanla savaşmak biz Fransızlar için ayrı bir şereftir, çıldırsın herifler, üç kere beş kere on kere çıldırsınlar; Türk tutsakların kellelerinin kesilmesine bizden de evet, evet, evet, evet!» Kral Sigismund'dan başka herkes kendini kaybetmişti.</p>
<p>Büyük meclis bu kararla dağıldı. Başka zaman olsa başka bir meselede birbirine girecek olanlar, hemen bir araya gelmiş anlaşmışlardı. Çoktan adamlar gönderilmiş, Türk tutsakların, tutsakları kesecek baltacı cellatların getirilmesi buyurulmuştu. Kral çadırının önü açılıyordu. Prensler, dükler, kontlar sıralanıp yerlerini almışlardı. Kral Sigismund nükteyi mükteyi unutmuş, doğrudan doğruya, bu sakat işten vazgeçilmesini istiyordu, kimseye dinletemiyordu sözünü. En çok güvendiği subayı yanına çağırdı sonunda. «Eğ, kulağını bana eğ!» dedi. «Eğ dedik kesmeyeceğiz korkma. Beni dinle. Ben bu savaşın sonunu iyiye görmem, şimdiden iyiye görmem. Sen savaşa katılmayacaksın. Tuna'da, küçük adacığın karşısındaki kıvrımda, anladın mı tam orda, bir balıkçı teknesini hazır et, bekle; yeterince adam, yeterince yiyecek, ne gerekse artık bolcasından al yanına. Beni bekle.» «Haşmetli kralım bu...»</p>
<p>«Kes sesini. Bu bir buyruktur. Haşmetli kralınsam haşmetli kralın olarak buyuruyorum. Biz yenmişsek tekneyi batırır adamları yok edersin. Biz yenilmişsek... Şunlara baksana yenilmemiz için ne gerekse yapıyorlar, birini geri komuyorlar. Ne dediğimi anladın mı?» «Anladım haşmetli kralım.» «Peki, git öyleyse, durma!»</p>
<p>En güvendiği subay gidince Kral Sigismund kerçine bir gülüşle, tıpkı bir Macar balıkçısı biçiminde «Haşmetli kralmış! Ne haşmet ne haşmet.» diye homurdanarak yere tükürdü; «Ne ise, biz şu budalalara dönelim. Henüz ne olacağı belli değil.» Ama tutsakların ne olacağı belliydi.</p>
<p>Kral Sigismund, belkemiğinden aşağı inip yukarı çıkan balık kılçığında bir törpünün acısıyla baktı tutsaklara bir an.</p>
<p>O bir anı düşlemekten korktu. Gözlerini sımsıkı yumdu.</p>
<p>Ecevit, tutsakların en başındaydı.</p>
<p>Üst baş pırtmış, boyun boğaz şişmiş, göğüs bağır yel üfürmesinde; gözleri çökmüş, kanlanmıştı. Omuz desen omuzluğu hak getire, düşmüş ki tutunacağından umudunu kesmiş bir düşme. İstemese de bırakmıştı kendini. Eğer Haçlı dedikleri bu adamları, işin doğrusunu söylemesine rağmen kendisine inanmamış olmasalar, buncacık bir dirlik belirtisi bile gösteremeyecekti. Adamlar inanmıyorlardı; söylediklerini bir aldatmaca sanıyorlardı. Kendini, Ecevit'i yani, te bir zamanlar Osmanhnın yeniçeri düzeninden kaçmış, te bir zaman Kel Aynak denen dervişin eşkıyasıyla dağ bayır gezerek Osmanhnın kuyusunu kazmağa çalışmış, Tanrı biliyor ya Emir Timur'a bile bir post kaparım Osmanlıya ordan düzenler kurarım ummasıyla gitmiş olan Ecevit lakaplı Samed'i bunlar, adlarına Haçh dedikleri herifler Osmanhnın büyük, has casusu biliyorlar;</p>
<p>Bayezid Beğ'in Niğbolu'ya Doğan Beğ'e gelişini gölgelemek, çekilecekse dikkati kendi üzerine çekmek için içlerine sahndığına inanıyorlardı. Bunu doğrulasın diye vuruyorlar: «Evet sizin söylediğiniz doğrudur.» dedirtmesine döğüyorlar, aç koyuyorlardı; tuzlu peynir yalatıp susuz bırakıyorlardı.</p>
<p>Demek Yıldırım Bayezid Han'ı görmüştü Ecevit? Düşündükçe hayıflanıyor, yaralarını berelerini unutuyordu, duymazlaşıyordu. Demek o ak at, o döklüm döklüm kabarık kuyruk, o uçuşa benzer vurup gidiş yanı başından... Yakalanmadan az önce görmüştü: «Bre Doğan!» bağıran sesini duymuştu. Bayezid Han idi o ve Timur'un hileli boş mektubunu verememişti. Ve eğer kendisini, Ecevit'i bulup ele geçiremeselerdi, gürültüyü başka yerde arayacaklar, atlının izini süreceklerdi ha? Bunu düşündüğünde nedense seviniyor, bir işe yaramış olmanın belirsiz keyfini sürdürüyordu; ardından da bir hayıflanma ki dağlar dayanmaz. Gelgelelim söylemiyordu, dili varmıyordu. Söylerse başını uçuruverirlerdi yüzde yüz; söylemezse söyletmek için beklerler o vakte değin Yıldırım Bayezid Han da bunların hesabını bitirirdi. Yıldırım Bayezid Han'a tutsaklıktan kurtulmuş olarak gitmek... Haçlılar elinde işkenceye çekilmiş olarak gitmek? Eh, it olalı bir av kapmıştı Timur'un yanındayken, kaptığını sanmıştı; dolu bildiği umutlar getire getire işkencelere getirmişti sonunda. Ama bu sefer... Bu sefer yeni bir umut kapısı açılıyordu önünde. Hele bir sabah çadırına derviş kılıklı bir Türk tutsağını getirdikleri zaman umudu iki katına çıkmıştı. Tanıksa, tanığı da vardı artık. Ne hikmetse o sabah yiyecek doğru dürüst etmek, içecek su da bırakmışlardı, «Niyetleri bizim konuşmamızı dinlemek, kulaklarını çadıra dayamışlardır ki şimdi!»</p>
<p>Kulaklarını çadıra dayayanlar için değil, yanındakinin tanıklığı tanıklık olsun adam akıllısına diye konuşmuş, dışardakilerin kuşkusunu artıracak, içerdekinin tanıklığını pekiştirecek laflar etmişti. Ve akşam olmuştu; ekmeksiz, susuz yine «Dışardakileri kandıramadık, içerdekine derdimizi anlatabildik mi acep?» demesine derviş kılıklı tutsağın yüzüne uzun uzun bakmıştı. İçeri çökük, kanlanmış gözlerinin bir: «Ne olur anla beni, baba anla yüreğimi.» demesi noksan kalmıştı. Ama derviş kılıklı tutsağın yüzü sabahtan ne ise, Ecevit'in anlattıklarını dinlerken ne ise, Ecevit sustuğunda da, uzun uzun baktığında da o idi, yine o.</p>
<p>Derken afralı tafralı gelmişler, kötülenmesi apaçık itiş kakışlarla apar topar çadırdan çıkarmışlar, apar topar getirildikleri belli bir, beş, on, yirmi, yürüdükçe otuz olan elli olan tutsaklar dizisini birbirine eklemişler; hepsini birden en görkemli çadırın önüne apar topar açıldığı ilk bakışta görülen bir açıklığa sıralamışlardı. Ordan gelenler olmuş, burdan gelenler olmuş, öte yandan gelenler, tutsaklar ikili sıralanmış; yüz elli, üç yüz, beş yüz, belki daha fazla, belki daha az. Çoğu yaşlı, beli bükük, ak sakallı köylünün rençper takımından, bu yan yerlileri olmalı, bir kaçı sabahki çadır yoldaşı derviş kılıklı tutsağı andırır bir kalabalıktı. En önlerinde de Ecevit.</p>
<p>Ya öyle denk düşmüş, ya bir bilen öyle denk düşürmüştü. İsli ışıldakların yüzlercesi birden yanıyordu. Eskiden yananların arasına yeni yananlar eklenip artırılmıştı. Yalaz yalaz, islerin büklümünde süyem süyem kurum uçuşur, kokusu burun tıkar bir ışıldaklar parlamasıdır ki göz, gündüz güneşi olsa ancak böyle kamaşırdı. En azı Ecevit gibi üç gündür çadır dışı bir ışık görmemiş olduğundan, ışıldak yalazına bakamıyordu tutsaklar.</p>
<p>Ne var ki Ecevit ışıldak yalazlarının oynayan görgemsiliğinde keskin balta pırıltıları gördü. Ne zamandır karanlık gönlüne çekilmiş uyuyan tavşanlardan, karacalardan dirilme içgüdüsü korkulu düşlerde göz açıp uyanıverdi. Tavşanların, karacaların korku kokusu almış burunlarında nemlenen genzi kokular aradı dört bir yanda. Kötü bir kuşkuyla aradı. Baltalarının saplarını sıkı sıkıya tutmuş, karalar giyinik beş on adam görmesiyle birlikte de içeri çökük kanlanmış gözleri sonunaca açıldı, sonunaca fırladı çöküklüğünden; dizleri çarpa çarpa titredi.</p>
<p>O esnada görkemli çadırın görkemli kapılığı katlanıp açıldı, sırmalı uşakların sırmalı hareketleri kaynaştı. Beğleri andıran, hepsi de acımasız hepsi de şarap kırmızısı yüzlerde tarifsiz sırmalara, nişanlara, par par madalyalara boğulmuş birtakım adamlar göründü, Şakası yok, ölümdü bunların hepsi, Ölüm, sırmalı, nişanlı, madalyalı; ölüm, baltah, karalı giyinmiş; ölüm ışıldak yalazlarında bir kalabalık, ölüm hem de yalnız, tek ölüm olmayarak görünmüştü.</p>
<p>Önce inanamadı Ecevit; sonra inanmak istemedi, daha sonra da: «Hayır! Düştür bu!» diye bağırmak geldi içinden. İnanamasa da inanmak istemese de düş değildi, gerçekti. Görkemli çadırdan çıkan sırmaların en önde olanı elini uzatmış; eli baltahların biri bir adım öne fırlamış, bu yandan uşak mı çeri mi ne karın ağrısıysa bir zebellah Ecevi'te doğru gelmişti. Ecevit'i kolundan tutmuştu, çekmişti; bir adım öne fırlayan eli baltahya doğru götürmüştü. Kara, kocaman, yeni biçildiği biçilme yerinin ağaç aklığından belli kapkara bir ağaç kütüğünü görmüş Ecevit, ne işe yaradığını da hiç bir his duymadan o anda anlamıştı. Tıpkı eli baltah adamlar kadardı sayıları, sıra sıra. İlk görüşte binek taşı yerine kullanıldığı sanılan kütüklerdi. Ecevit'in bir gözü baltah adamda bir gözü kapkara ağaç kütüğünde kalmıştı. Gidişi, çekilişi öyleceneydi. Kendisini ilgilendirmeyen, kendisinin dışında bir görünüşü seyredere benziyordu. Sanki bütün sinirleri yerlerinden koparılmış, yerlerine saman çöpleri yerleştirilmişti. Ne görüyorsa samansı görüyor, ne görüyorsa samansı duyuyor, ne hissediyorsa samansı hissediyordu. Bir kaç adım sonra ta Somuncu Baba'ya, Kara Mustafa'ya, Doğan'a, Bedreddin'e kayan bir uzun düş başladı samansı gözlerinde. Kaçışı Doğan'ın elinden; Bedreddin'in kaçışına göz yumuşu; Kel Aynak'ın ayısı, defi, Kel Aynak'ın kendisi! Ecevit'in kendisinin Kel Aynaklanışı bir zaman, sonra? Almıla! Bir Almıla düşünü samansı görmedi; yüreğine canlı bir ateş düştü, damarlarını canlı bir ateşle yaktı. Almıla varılamayacak bir yerdeydi; alınlığının çalındığını biliyordu, çalanı biliyordu, Ecevit'i bağışlamıyordu bir türlü, hiç bağışlamıyordu. Sonra yine samansılaştı ne varsa görünen. Samansı düşlerde bütün Almıla'dan sonrası görünüp görünüp kayboldu. Ve Timur'un hileli mektubu... İt olalı bir av kapmanın besleyip büyüttüğü hayaller, hayaller, hayaller? «Hayallere bak sen hayallere, hey bre aman hayallere!»</p>
<p>Bir deli neşesinde hayallerine gülmeğe başlamıştı. Kapkara kütüğe, eli baltah karalar giyinmiş adama bir iki adım vardı. «Hayallere bak sen hayallere bre aman hayallere!» demiş deli deli gülmüştü. Gülmesi bir anda, samansı bir rahatlamada yayıhverdi iliğinece. Git gide arttı. Kahkaha oldu. Kendisini çekip götüren adamdan kopmuş, eli göbeğinde iki kat olmuş, doyulmaz bir boğmacahkta gülüyor, çılgın bir kahkahanın baş dönmesinde esrik, başını kütüğün üstüne üstüne uzatıyordu.</p>
<p>Gördükleri, görkemli çadırdan çıkıp seyre gelenlere tuhaf, anlaşılmaz geldi. Dudak büküp bir birlerine bakıyorlardı, dönüp Ecevit'e bakıyorlardı, yine dönüp birbirlerine bakıyorlardı. Ecevit, başını, boynundan kütüğe koymuştu. Hala gülüyordu. Hala doyulmaz lezzetlerin esrikliğindeydi, can kaygusunda görünmüyordu.</p>
<p>Bir görünmez yel mi esti de Ecevit'in gülüşünü ötekilere bulaştırdı yoksa ötekiler de mi Ecevit'in eşiğindeydi seyredenler bunu ne anlayabildi ne bilebildi. Yalnız, tıpkı kütüğe başını koynundan keyifli gülmelerde bırakan tutsak gibi öteki tutsaklar da, aynısından gülümsemeyle başlayıp kahkahaya vara vara güler oldular. Yanlarına yaklaşıp dokunmağa, çekip kütüğe götürmeğe gerek kalmamıştı. Gülen yürüyor, gülen yürüyordu. Gülen gülüşünde, tıpkı Ecevit gibi başını boynundan kütüğe koyuyordu. Baltalar, tıpkı Ecevit'in boynuna indiği gibi, gülerlerken iniyordu. Az sonra ortalık taze, sıcak kan kokmağa başladı; taze, sıcak kan gölü oldu. Cesetler üst üste yığılıyor, başlar kan gölüne düşüyordu fışkırarak.</p>
<p>Henüz başları kesilmemiş olanlar gülüyor, gülüyorlardı, kütüğe, gülüşleri artmış eksilmemiş gidiyorlardı.</p>
<p>Ecevit'in gövdesiz başı kan göleğinin bu başındaydı. Ağzı açık, sanırsın hala gülüyordu. Ama gözleri biraz şaşmıştı.</p>
<p>Onca tutsağın kesik başını, kelle sayısınca ath taşıyıp attığı zaman sabah namazında imam sağa «Esselamüaleyküm» diyordu. Ordu, sabah namazı sessizliğinde, kapı ileri karakollarının o yandan gelen gürültüye irkildi, imam çarçabuk sol selamı verdi. Herkes hazır giyinikti. At binmek kaşla göz arasındaydı zaten. Fakat gürültüler geldiği gibi gitti. Sabah duasının keyfi bozulmadı. Eski sessizlik, imam, bu sessizlikte zafer için dua etti. Dua sonu iki çift söz söylemeğe niyetlenirken kapı ilerisi karakollarının ordan esen yelde ağır, bulantıh, kanlı kokular geldi. Havayı koklayanların mırmırı telaşlı bir hışırtı halini aldığında ileri karakollardan kopup geldiği anlaşılan Tatar atlısı, boynundan vurulmuş kellelerin üçünü beşini torbasında getirdi. Doğru Ali Paşa'ya ilettiler. İmam niyetlendiği iki çift söz yerine, yel esmesinden hızlıca yayılan boynu vurulmuş tutsaklar haberine el açtı, Fatiha çekti.</p>
<p>Sağ kanattan sol kanada, sol kanattan hilal ortası merkeze bir derin susuş sardı. Korkuluydu. Ali Paşa bundan sonra haberi Yıldırım Bayezid Han'a iletti kendisi.</p>
<p>Yıldırım Bayezid Han'ın giyinip kuşanmış hazır olduğunu umuyordu da ne halde olacağını pek hesaplayamıyordu. Bildiği, savaş öncesinde Yıldırım Bayezid Han'ın, her zaman soylu atların gerginliğini taşıdığıydı; bir kamçı şaklamasına hazır, bir «Gülüm kop!» sesini bekler. Ondan sonra her soylu at misali Yıldırım Bayezid'i tutabilene aşk ola! Her soylu at gibi yöğrük, her soylu at gibi uçar iken gedikleri hesaplar, her soylu at gibi yolunu bilip de seçer. Yıldırım Bayezid Han; babası, durağı Cennet olasıca Murad Beğ gibi değildi. Murad Beğ, böyle anlarda, bir karınca yuvasının açlık açısı korkusunda, kıvıl kıvıl görünmezliğine kaynardı.</p>
<p>Yıldırım Bayezid Han'ın, Ali Paşa'nın gelmek dileğini aldığında, ipek hah serili sedirde savaş kılığıyla yatıp uzandığı belliydi. Değişik bakan gözleri, sırt üstü uzanmasında dalmış düşünmenin bulutundan sıyrılmamıştı daha. Başı açıktı, tolgası sedirin yanındaki çekmecenin üstündeydi. İnce kaftanı arka eteklerine doğru buruşuğunu atmamıştı.</p>
<p>Ali Paşa bağışlanmasını diledi.</p>
<p>Bayezid Beğ: «Gelmen eyi oldu Paşa.» dedi. «Gelmeseydin, çağırtsam mı der, düşünürdüm. Göstermelik savaş yapacak olan oyalama birliğimiz savaşa hazırmış gibi görünmemeli. Dağınık, yerleşememiş, hatta uyuşuk, niyetsiz görünmeli. Bu durum, Frenkleri daha çok kandırır. Frenkler vuracak evet, bize ilkin Frenkler vuracak adım gibi bilmekteyim. Sigismund bizi tanır çünkü, Frenkler tanımaz. Bir millet hem kendini pek beğenir hem de karşısındakinin kim olduğunu bilmezse o milletten her budalalık beklenir. Eminim, eğer dün gece toplandılarsa Sigismund, bekleyelim ilkin Bayezid başlatsın savaşı demiştir. Frenkler Sigismund'a karşı çıkmışlardır. Ne dersin?»</p>
<p>Murad Beğ bu değildi işte; oğlu Bayezid düşünüyor, kendi düşünüyor, yine düşünüyordu. Düşünürken hem kendisiydi hem karşısındaki oluyordu. Tanrı'ya pek yer bırakmıyordu. Babası ise meşverette konuşarak düşündürüyor, sonra meşverette düşünüyor; sonra Tanrı'da düşünüyordu. Ondan sonra düşünmüyordu bir daha. Halbuki oğlu Bayezid ondan sonra da düşünüyordu yıldırım gibi, düşünmenin peşini bırakmıyordu. İlk düşündüğü de doğru oluyordu, onun genişlemişi olan son düşündüğü de. Dallar, dallar, dallardı düşünceleri, birçok dallardı, hepsi de meyve yüklüydü. Savaşta yahut savaşımsı hallerde hangi dala el vurup silkmek gerekiyorsa hazırındaydı; çekiyordu dalı, silkiyordu. Savaşın, savaşımsı hallerin meyveleri de Bayezid Beğ'in kucağına düşüyordu. «Hangisini seçersin?» diye sorsalardı Ali Paşa'ya; «Murad Beğ'i mi oğlunu mu?» deselerdi, duralardı. Murad Beğ'e bir gönül bağıyla bağlıydı ki cihan mülkü kaç para eder yanında? Gelgelelim Bayezid'e yüreğiyle bağlıydı, kopmasının mümkünü olamazdı. O zaman rahmetli babası Cendereli Halil Paşa'nın sözü kulağını çeker çınlatırdı: «Sen devleti seçeceksin seçmek gerekirse; Devlet Osmanoğludur. Biri yahut ötekidir, ayrıcalık güdemezsin, seçme yapamazsın. Devlet! Devlet oğul, Devlet!» «Ne daldın Ali Paşa?» «Bağışla padişahım, uyumamışsınız yine. Onu düşündüm.»</p>
<p>«Yarın uyuruz. Yarın da zafer şevkinden uyuyamazsak devresi gece uyuruz. Gecelerin sonu gelmez ya bu dünyada bre paşa?» Hiç de uykusuza benzemiyor, kesin, güvenli, inanmış konuşuyordu. «Sen benim düşünceme ne dersin?» diye ilk sözüne döndü.</p>
<p>«Doğrudur padişahım, her zamanki gibi noksansızdır. Frenklerin saldırısını bekleyeceğiz ki gün ışımadan saldırmazlar sınırım. Vaktimiz var, buyruğunuz hemen yerine getirilir. İzin verirseniz bizim de bir haberimiz olacaktır. Fakat kötü mü ettik bilemem, size iletmeden önce ordunun duymasını sağladık.»</p>
<p>Yıldırım Bayezid Han tolgasına el attı, aldı, başına koydu, geri çıkardı. Eski yerine bıraktı tolgayı «Nedir haberin?»</p>
<p>Ali Paşa kesik kellelerin getirilip kapı ilerisi karakollarının yakınına atılışını anlattı: «Bu gece kesmişler, yeni; bir kaçını gördüm.»</p>
<p>Sapsarıya kesmişti Yıldırım Bayezid'in yüzü ansızın; gözleri birden kısılmış, dişlerini sıkmıştı, şakaklarından belliydi, göz uçları üç beş çatalda kırışmıştı, Ali Paşa, göz ucuyla görebildiği bu yüzden haberden çok, yapılan davranışa derlediğini anladı. Yıldırım Bayezid Han, belden aşağısına sarkan uzun kollarını, yumruklarını sıkarak germişti, germekteydi, «Kan içici bunlar!» Dişleri, sesinde gıcır gıcırdı «Yoksul kanı içici bre ne biçim erkeklerdir ne biçim savaş erleridir yuh olsun yedi cedlerine.» Bir an burnundan soludu: «Sigismund da ne biçim kraldır Ali Paşam sen anlayabildin mi?» diye sordu ama cevabını da kendisi verdi: «Bir tek sözünü geçiremez anlaşılan. Böyle ordu mu olur? Böyle bir orduyla savaşmak bizim için erlik mi olur? Bre Ali, Tanrı bize ne zaman erkekçe bir orduyla karşılaşmak nasip edecek dersin? Hani hiç istemiyorum, aklıma dahi getirmiyorum ama Emir Timur'la savaşmağı bu yüzden isterim diyorum istesem. Karşımdaki ordunun kimin buyruğunda olduğunu bilirdim hiç değilse, erkek ordu olduğunu bilirdim. Savaş erleriyle savaştığım için yenilsem de utanmam; yenilmem ya, yenilsem dedim söz gelimi.» Ali Paşa Bayezid Beğ'in sözlerinin gelip geçici mi yoksa yerleşmiş bir gerçeklik mi olduğunu anlamak için dayanamadığından, gözlerini kaldırıp baktı, çekinmeden: «Emir Timur'da yanıldın sanırım padişahım.» dedi; «Emir Timur'un açık döğüşü sevmediğini söyleyen birini tanıdım Bursa'da, genç...». Hemen lafı çevirdi çünkü sözünü, Emir Sultan lafı etmeden tamamlayamayacaktı ki onu da hiç değilse bu sabah ağzına almamalıydı: «Emir Timur zalim, kan dökmekten hoşlanan, hileli savaşları seven biri bilinir.» diyerek aceleye getirdi sözünün sonunu. Belki ne diyeceğini anladığından, belki de Emir Timur hakkındaki sözleriyle fazla ileriye gittiğinden Bayezid Beğ'in öfkesi yüzüne vurmuştu. Boğukça: «Emir Timur için kötü konuşma.» dedi. «Bin kere bin Haçlıya değer Timur Beğ. Ben kendime denk ararken Emir'in adını andım yoksa soyu soya kırdırmaktan Tanrı korusun bizi. Tanrı korusun!»</p>
<p>Susuşu, duruşu, değişik bakan gözlerinin arayışı Ali Paşa'ya, söyleyecekleri bitti ise çıkması gerektiğini anlatıyordu. «İzin verirseniz buyruğunuzun yerine getirilmesi için çıkayım padişahım.» dedi; «Tanrı bugünün zaferini bize nasip edecektir. Bayezid Beğim, siz de biliyorsunuz, şimdiden kutlu ola.»</p>
<p>Arada bir Bayezid Beğ derdi; babası gibi Bayezid'in de «Beğ» denilmek zaman zaman hoşuna giderdi. Ali Paşa da bu zamanları bulmanın ustasıydı. Çifte yaklaşma, Beğli muştulu yaklaşma, Yıldırım Bayezid Han'ın gerginliğini aldı. Kendine has gülümseyişiyle: «Haberi bizden önce orduya yayışın eyi oldu.» dedi. «Ordumuzu bir kere daha biledin. Biri, benim Doğan Beğ'e gidişimi destan yaptırmandı. Beğendik. Bunca işlerin ustası olduğunu öteden beri bilirdik. Tanrı'nın bize bağışlayacağı zafer cümlemize kutlu ola.»</p>
<p>Otağdan çıkarken de Padişahın buyruğunu iletirken de her şeyi unutmuş, Yıldırım Bayezid Han'ın Emir Timur hakkındaki sözlerini düşünmüştü. Bayezid Beğ Emir Timur'u ilk defa ağzına alıyor ondan ilk defa dengim diye söz ediyordu. Belliydi ki ölçmüş biçmişti Timur'u. Ta ötelerdeki davranışını kollamış, geleni gideni dinleye dinleye Timur hakkındaki hükmünü vermişti. Yoksa bu gece, uyumadan, bugünkü Niğbolu Savaşı aslında Timur'la nerede, ne zaman, nasıl karşılaşacağını; nerede, ne zaman, nasıl savaşacağını mı düşünmüştü? Yoksa böyle bir kaçınılmazlığı mı hesaplamıştı? «Aklımın ucundan geçirmiyorum.» diyordu öylese Timur'dan bekliyordu saldırıyı. «Soyu soya kırdırmağı Tanrı bize yazmasın.» deyişi içtendi, öyleyse Timur'dan bekliyordu bunu yoksa neden şimdi, böyle bir savaş sabahı onca uzaktayken ansın Timur'u? Yoksa? Ah yoksa bu Niğbolu Savaşını bir Timur Savaşının denemesi gibi mi düşünmüştü bütün gece?</p>
<p>Korktu. Gerçekten yandı yüreği az buz değil bunala bunala yandı hemi de. Timur'un kanlılığı, Timur'un kaçak savaşı, zalim acımasızlığı kopkoyu bir bulut oldu, yüreğine yapıştı. Savaş</p>
<p>başladığında Ali Paşa'nın gözleri duman duman titremekteydi.</p>
<p>Savaşı Frenkler başlatmıştı. Yıldırım Bayezid Han'ın düşündüğü çıkmıştı.</p>
<p>Savaşı Frenkler, bilmedikleri hilalin tam ortasına, padişahın bulunduğu yere doğru saldırarak başlatmışlardı. Yıldırım Bayezid'in düşündüğü çıkmıştı yine, her zaman olduğu gibi. Ya Emir Timur için ne düşündüyse o düşündükleri de böyle gerçekleşirse?</p>
<p>Korkuyla ürpertiyle, dumanlanması artan gözleriyle Frenklerin başlattığı yerde savaş alanını tarıyordu. Frenklerin saldırdığı yerde göstermelik birlikler oyalama savaşı yapıyor, çözülüyor, kaçıyor, geri çekiliyor, yeniden vurup yeniden geri çekiliyorlardı ama Frenkler de parmak ısırtacak bir ustalıkta döğüşüyorlardı. Göstermelik birliklerin geri çekilmesi aslında gerçek bir yılgınlıktı.</p>
<p>Yıldırım Bayezid Han'ın da gözünden kaçmamıştı.</p>
<p>Bir süre Frenklerin saldırışındaki hırsı seyretti; bir süre, göstermelik birliklerin hesapladığı biçimde değil de Frenklerin hırslı saldırıları karşısında yılgınlığı da onuruna yediremeyen çerilerinin bunalışına baktı, öfkelenip kızacağı yerde hoşlandı gördüklerinden. Haberi olmadan tuzağa çekilmiş bir düşmana vurmak ağırına gidecekti demek ki; gizliden gizliye, istemediği bir hareket olacağını hissetmişti. Şimdi Frenkler, Türkleri gerçekten bozuyor görünmekteydiler, bunun tadıyla vuruşuyorlardı, bunun tadıyla saldırışlarını artırıyorlardı. Göstermelik savaş birliklerinin bir saat daha dayanması gerekirken bu gücü kendinde bulamadı. Tez yıpranmışlardı. Yıpranma bozgun şeklini almadan geri çekilme buyruğunu gönderdi. Aynı anda da sağ kanadın orta birliklerini savaşa sokması için oğlu Süleyman Çelebi'ye haber yolladı. Sol kanat orta birlikleri de savaşa girecek, her iki güç, sezdirmeden Haçh gerilerine sağdan soldan sarkacaklardı. Han buyruğu bekletilmeden yerine getirildi. Ne var ki Frenklerin hırsı da giderek artmış, geri çekilen göstermelik savaş birliklerini dağıtıp varmışlardı. Süleyman Çelebi'nin sağ kanat orta birlikleri Hohenzollerin Prensi Friedrich'in iki bin Toton şövalyesinin yönettiği Haçlılarla güçlenmiş yarı Frenk birliklerine kavuştuğu anda daha, mıhlanıp kalmıştı; önde vuruşanların tamamı o anda ölmüş, ondan sonrakiler bocalamıştı. Yıldırım Bayezid: «Dengiz.» diye düşündü; «Göğüs göğüseyiz. Güçlü bir bileği bükeceğiz çok şükür.»</p>
<p>Sabahki heyecansız ilgisi gitmişti. Yeniyetmelik çağlarının coşkunluğu kanını kızıştırıyordu. Hemen her savaşına ya başlarken ya başladığında bir uzak hırıltılı ses, kayalarda yankılanışıyla dolduruverdi kulaklarını; bir göz süzümünde sislenen bakışları taş, karanlık, yassı bir gümelemeye doğruldu, top döken demirci Boran Usta'nın delirmişliğinde yüklendiği topunu yerlere çalışını gördü. İlkin çok iyi biliyordu, Kosova Savaşının arefesinde hatırlamıştı, Kosova Savaşının içinde bu sesi bastırmak için kanattan kanada akmıştı. Ve sonra? Kosova savaşının sonunda, karındaşı Yakub Beğ'in boğulması üzerine, o gün bugün ne Demirci Boran Usta'dan kurtulmuştu ne de karındaşı Yakub Beğ'in boğulmuş boynundan...</p>
<p>İne Beğ'in yerinde duramaz sesi güm güm döğünüp savaşa döndürdü: «Bayezid Beğim kanatlar yeterince sarktılar. Zamanı mıdır?» «Hayır! Daha gerilere, vakit var.»</p>
<p>Eskilerde kalmış korkulara gidişten savaşa dönüş hiç de zor olmamıştı, aksine kanını daha da kızıştırmıştı. Etiyle kanıyla kemiğiyle savaşın içindeydi; etiyle kanıyla kemiğiyle görüyor, düşünüyordu. Frenklerin hızı kesilmemiş saldırışları boşa gidiyor; Toton Şövalyelerinin seçebildiği savaş biçimlerini beğeniyordu. Böyle bir vuruşmaya her zaman imrenmişti; özlemiydi. Eti, kanı, kemiği «Vur.» diyordu; «Dengin gibi görünen Frenklere vur! Senin iki mislin bir orduyu çökert burda, bitir!» diyordu. Aklı, gözlerini çekip almış etinden kemiğinden, tepeden görebildiği savaş alanını fırdolayı dönüyor «Dur, bekle, daha sırası var.» buyuruyordu. Aklın buyruğunu yerinde buluyordu Yıldırım Bayezid. «İne Beğ!» «Buyur padişahım?»</p>
<p>«İne Beğ Tuna! Tuna tutuldu mu? Gemilere kaçmasın Haçlı bozulunca, sakın!» «Sarıca Paşamız tamamdır padişahım!» Buyruk yerine iletiliyordu geciktirilmeden. «İne Beğ!» «Buyur Padişahım?»</p>
<p>«Sol kanattan oğlum Musa'ya tez haber iletile. Doğan'ın buyruğuna beş bölük yetiştirsin. Uçlar Haçlı gerisinden birleşemezse gediği Doğan doldurup vuracak, kaleden durmasın çıksın, bu buyruk da onadır, durulmaya!»</p>
<p>Buyruk beklenmeden varacağı yere varıyordu.</p>
<p>«İne Beğ!»</p>
<p>«Buyur padişahım?»</p>
<p>«Ben savaşa girdiğimde göstermelik birliğimiz tümüyle dinlenmeğe çekile, ayak bağı istemem bilesin!»</p>
<p>Uçuyordu sanki buyruk, izi görünmüyordu.</p>
<p>«İne Beğ!»</p>
<p>«Buyur padişahım?»</p>
<p>«Koca Evrenuz Beğ'e kendin kop! Yarım saate kalmaz saldırmamız. Bilsin. Ya Devlet burada batar ya Haçlıdan bir teki sağ kalmaz. Ona göre!»</p>
<p>İne Beğ'e buyurduğu gibi de topuz elde saldırışı yarım saate kalmadı. İne Beğ, Koca Evrenuz'dan döndüğünde Frenklerle Yıldırım Bayezid Han'ın başında bulunduğu yeniçeriler kilitlenmişti. Göz gözü görmez bir savaş doruğun ucunu tutmuştu. Bunalan Frenkler olmuştu. Saldırışlarının bozduğu ordunun iştahlandırdığı Frenkler ilkin değişikliğin pek farkına varamamışlar ama Toton Şövalyelerinin bir adım olsun ilerlemediğini, Macarların geri çekilmeğe başladığını, Ulahların çözüldüğünü görmüşlerdi. Yıldırım Bayezid'i ilk fark eden Korkusuz Jan oldu. Zırhı parçalanmış, tolgası düşmüş, atı ter köpüğünde donunu değiştirmişti; Jan'ın eli yüzü, bütün göğsü boydan boya kan içindeydi. «Hedef! Orda!» diye haykırdı. Kendinden geçmiş, canını unutmuş bir çağırış durmadan o yanda dalgalanıyor, koca denizlerin dibinden geliyor da dalga yüksekliğine çıkıp tekrar koca denizlerin dibine iniyormuşçasına dönen bir korkunç uğultu bu yana yıkılıyordu. Macarlar, önceki savaşlardan tanıyıp bildikleri: «Allah Allah! Vur ha vur!» naralarını duyar duymaz yüz geri etmişler, etmeyenler ise Korkusuz Jan'ın kılıcıyla gösterdiği yöne at sürüşüne aptallaşmalardı; Frenk atlarıyla Türklerin arasında boğulmanın korkusunu duymuşlardı. Korkusuz Jan ile birlikte tamamının yarısından fazla Frenk şövalyesi, çoğu bunahk Macarların atsızlarını çiğneyerek Yıldırım Bayezid'in üstüne yıkıldılar. Bir ana baba gününde karıştı o taraf. Korkunç bir çatırtı duyuldu, duyulur gibi oldu. Aynı anda da yüz geri edip kaçmağa yeltenen Macar birlikleri Türk uçlarının çemberiyle karşılaşıverdiler. «Sarıldık! Ardımızda da Türkler, heyyy ardımızda da, bu yanda da Türkler!» sesleri savaşın gürültüsünde kaynayıp gitti. Frenkler, asıl hedefe yüklenmenin, en sonunda savaşı Türkler için kesin yenilgiye çevirmenin baş döndürücülüğündeydiler, ne başka bir şey görüyorlar ne başka bir şey duyuyorlardı. Vuruyorlardı ve dahi vuruyorlardı. Savaş burda biteceğe benziyordu.</p>
<p>Savaş burda biteceğe benziyordu ve Yıldırım Bayezid Han da ne başka bir şey görüyor ne başka bir şey düşünüyordu. Hesapların saati bitmişti; hesabın hareketinin saatiydi. Hesap doğruysa ne yapılırsa yapılsın, hareketler muhakkak hesabın sonundaki yazıya yönelecekti. Hesabın sonundaki yazı da Haçlının burda, Niğbolu önünde, bir teki sağ kalmamasıya yok edilişini yazıyordu. Öyleyse? «Vurun bre Murad Beğ'in yoldaşları! Koman bre benim aslanlarım! Vurun Allah için hayda bre dağıtın!»</p>
<p>Murad Beğ'in yoldaşları vuruyorlardı; kendisinin aslanları komuyorlardı; Allah için dağıtıyorlardı ne denir ötesine? Ne fayda ki sürçtü atı Bayezid Beğ'in; ters bir ok körlemesine geldi; o sırada, hem de talihe bak sen kör talihe, sürçmüş atın şah damarına saplandı. Bir acı kişnemede döndü savaş alanı; at, can havlinde yıkılırken nerden fırladıysa bir Frenk mızrağı, tolgasını çökertti başına. Tolganın çöken tepeliği, alınlığı yardı, Bayezid Beğ'in kaşına oturdu. Atıyla birlikte yıkıldı; bir an, o bir an bir yıl boyundan uzundu herhalde sinekler uçuştu gözlerinde kara kara, bilmezliğinde; savaş sustu kulaklarında, sustu ve hemen eski şiddetini artırmış, uğuldadı. «Padişahım! Padişahım!»</p>
<p>Ses, İne Beğ'in sesi gibi gelmişti. Gözlerini açıp fırlamak istedi. Üzerine kanat germiş gibi eğilen, gelebilecek topuzlara, kılıçlara, mızraklara set olmuş bir yeniçeri, yeniçeri miydi derviş miydi pek belli olmayan Horasanımsı bir yüzdü: «Padişahım!»</p>
<p>«Bre at! Bre topuz bana, kılıcım! İne Beğ bu yeniçeri oğlumu senden isterim. Sağ isterim bilesin!» İne Beğ at sürüp at yetiştirmişti o zamanaca. O zamanaca zaten Yıldırım Bayezid Han'ın çevresi üç kat yeniçeriyle, yanında değme sur duvarının benim diyemeyeceği bir şekilde sarılmıştı ki sinek uçamazdı üstünden, nerde kalmış Frenkler uçabile o hantal zırhlarıyla. Ve dahi o zamanaca, Türk Padişahının düştüğünü görüp savaşın sonuna inanan Frenk'in gırtlak gırtlağa kopan: «Hurraaa!»sı kopuşunda yarım kalmış, Bayezid Hanına koşan yeniçeri yıkılmaz dağ olup abanmıştı. Frenk sancağını elden düşürmeyen amiral yüz geri etmemek için zor durur hale gelmişti. Korkusuz Jan'ın çevresinde, en gözü pek şövalyelerin koruyuculuğunda canını dişine takmak gereğini de o zaman duymuştu. Sancağı düşürmeyecekti.</p>
<p>Tek başına kaldığı zaman aklı almadı bunu. Birdenbire yorulmuş, halsizleşmiş; birdenbire savaş için artık ihtiyarlamış bir insan olduğunu hissetmişti. Hissettiği sırada, ya bir ok ya bir kılıç sol omzunu sançıdı. Sarsıldı. O sarsılışta sancak yere düştü. Şuursuzca atladı atından sancağa doğru; kapmasıyla birlikte sancağı olanca gücüyle kaldırdı. Korkusuz Jan, savaşın ölüm kalımına vermişti kendini, sancağının düşüp kalktığından habersizdi. Sağ kaldıkça inatlaşmış olan ötekiler de. Kral Sigismund'un yüğrük, ağırlıksız bir atta tozup geldiğini gördü; zırhsızdı, az bilen kolayına tanıyamazdı. Korkusuz Jan'ın yanında bir soluk alımı durabildi atı ancak: «Kaçalım! Savaşı kaybettik. Gemilere! Her yan Türklerle doldu. Ölmemek için tek yol gemilerdir! Savaş bitti, yeniğiz Jan yeniğiz, durma, çabuk, kaçın! Benim ardımdan gemilere diyorum benim ardımdan!» Frenk sancağını tutan amiral bunları duydu ürpererek. Korkusuz Jan'ın, «Durmayın!» der demez atını süren Sigismund'un ardından, Paris apaşlarının en berbadının ağzıyla küfrettiğini: «Ne biçim adamsın be hey orospu çocuğu! Kaçmak mı var ölmek mi?» diye haykırdığını işitti. Eski cesaretini bulur gibi oldu. Korkusuz Jan bıraktığı hızla savaşına dönmüş, Sigismund'u unutmuştu bile. Ama Sigismund'u görüp tanıyan, bilip duyan, sesinin yıkılmışlığı halinin dökülmüşlüğünden durumu anlayanlar soğlayıvermişlerdi. Korkusuz Jan ile arkadaşlarının bundan da haberi yoktu. Sancaktar sağdan yediği; soldan, sırtından, bir süre sonra göz bile açamadığı yanından yöresinden gelen sançmalarla düşüp kalkıyor, sancağı dik tutmağa direniyordu. İkinci, üçüncü, beşinci, en son sekizinci defa sancılardan soluksuz kalmış, düşmüştü sancakla birlikte. Artık Jan'ı da öteki soylu yoldaşlarını da göremiyordu. Gözleri kanlı bir tozda kumlanmıştı. At toynaklarını, at karınlarını, sağrıları, üzengileri, bir de kirli kan tozunda kaynayan parça parça bir gökyüzü görebiliyordu. «Hurra! Hurra!»</p>
<p>Kimindi bu «Hurra»lar, ne içindi? Bilemiyordu. «Sancak.» diye düşünebildi ama kaptığınca, kendinin olmadığı muhakkak bir güçle kalktı, sancağı kaldırabildiği kadar kaldırdı. «Hurra!» Herhalde bağırıyordu. Herhalde, Korkusuz Jan'la arkadaşları olduğunu sandığı kalabalığa doğru yürüyordu. Eski bir Fransız savaş türküsünü haykırdığını zannediyordu. Hele : «Oh voila victoir!» derken, kimin olduğunu bilmediği, bir atlının üstüne üstüne at sürdüğünü gördüğünde de mosmor morarmış: «Oh voila victoir!» nakaratını haykırır zannetmekteydi. Dokuzuncu düşüşü bu atlının altına oldu. Sağ elinin tam bileğine binmişti atın ayağı; atın art ayaklarının sancağını buruşturduğunu gördü. Atın art ayaklarını kırmalıydı, kırmalıydı, kırmalıydı. Kırmağa koptu yüreği, at şaha kalktı; gözleri atın şaha kalkmışlığında buz kesti.</p>
<p>Korkusuz Jan sancaktarının yokluğunu hissettiğinde sadece yeniçerileri gördü, bir de arkadaşlarını; kırk mı elli mi yüz mü? Yüz olsa cana minnetti. Çoğunun ölüsü döğüşüyordu, olanın bitenin farkında değillerdi. Tanınmaz haldeydiler, kana boğulmuşlardı, yabanlaşmışlardı. Ölmek için bile vakit yoktu. Bir adım önü, ardı, sağı solu hiç yorulmamış sanki. Çarktan yeni çıkmış sanılır yeniçerilerle dolmuştu. Savaş bitmiş çoktan, çelik çomak oyunu başlamış gibiydi.</p>
<p>Karşılarındakilerin hiç biri ölümüne vurmuyor, yarısından fazlası durmuş seyrediyordu. Aklının bir yanı: «Savaş değil bu artık gülünç olmak.» diyordu. Anlayabildiği kadarıyla kendilerini öldürmelerine de izin verilmeyecekti. Sancakları Türklerin elindeydi. Attı kılıcını elinden, «Hiç değilse adımıza yaraşır biçimde döğüştük.» diye hıçkırdı; «Orospu çocuğu olmadık!» Ölümsü bir yorgunluktan başka şey hissetmiyordu. Yıldırım Bayezid'i merak etti sadece. Ne biçim adamdı acaba? İsterse Avrupa onundu şimdi. İsteyecekti yüzde yüz.</p>
<p>«Kainatı ben yarattım.» mı diyordu acaba?</p>
<p>«Zafer bu muydu? Kabaran koca bir denizin gümbür gümbür yalpalanışı, dayanılmaz gürültüsüne bir Cennet musikisi gibi çekişi insanları, onu buna, bunu ona çarpa çarpa yok edişi, üstlerine seriverişi en son dalgasını çarşaflayışı, sessizlik; yorgun bir sessizlik. Zafer bu muydu?» «İne Beğ! Senden bir yeniçeri istemiştim. Kandedir?»</p>
<p>«Aratıyoruz Bayezid Beğim. Say ki kayıplara karıştı. Dellalların bunca çağırışına da cevap yok.» «Şehit ise? İmrenmem, şehitliğine yanarım. Yiğitti İne Beğ. Üstüme bir kanat oldu.</p>
<p>Gönendiremediğime yanarım. Senden sağ istemiştim.»</p>
<p>«Şehit ise? Bayezid Beğim nice buluruz? Kimdir, yüzü nicedir bilemeyiz? Bir bilen de çıkmadı.» «Neden? Bölüklerdekiler birbirini tanımaz mı?»</p>
<p>«Gönüllüler var idi. Yolda katılan başıbozuk vardı, dervişler vardı. Ayrı bir birlik idiler.»</p>
<p>«Göstermelik savaşa sürülenlerden.» «Evet padişahım.»</p>
<p>Zafer bu idi işte. Kazanılmış bir savaşın sonunda aradığın kişiyi bulamamak idi. Hem de kendi öz canını düşünmeden senin canına kanat germiş birini o kıyamette. «Aransın İne Beğ! Bulunsun.</p>
<p>Tutsak Frenk soylularının rahatları sağlandı mı?» «Sağlandı padişahım.»</p>
<p>«Yiğit döğüştüler. Konuklarımızdır. Böyle bilinsin.»</p>
<p>Zafer bu idi işte. Tutsak düştüğünde acımadan seni zencire vuracak olanları el üstünde tutmak, yiğitliklerini öğmek. Boşluk; bitmeyeceği sanılan bir yorgunluk, sonra yine boşluk. Denizin denizlikten çıkışı, çok çiğnenmiş bir yol gibi serilip bitkin yatışı.</p>
<p>«Padişahım Ali Paşa mübarekeye gelmek diler.»</p>
<p>«Kalsın İne Beğ, savaş alanını seyrediyorum. Frenkler savaşa mı gelmiş yoksa gezi seyrine mi?</p>
<p>Onca altunu, gümüşü neden getirdiler dersin? Altın tel sırmadan kılıklar da ne ola ki? Ali Paşamızı bekletme, gönlünü kırmayacak biçimde söyleyesin.» Zafer bu idi işte.</p>
<p>«İne Beğ! Doğan'dan bir haber?»</p>
<p>«Sigismund'un peşine düşmüştü. Sigismund kılık değiştirmiş kaçarken.»</p>
<p>«Boşuna zahmet İne Beğ. Bir kral ki kılık değiştirip kaçmış, koğalanmaz. Ölmesini bilmemiş, döğüşmesini bilmemiş. Bulsam bir soru sorar bırakırım: Sen nasıl kral olabildin?» Bir süre Kral Sigismund'u düşündü.</p>
<p>«İne Beğ!»</p>
<p>«Buyur Padişahım?»</p>
<p>«Zafer mektupları yazılsın İne Beğ. Halife'ye, Emir Timur'a, Türkmen Beğlerine, Bizans Kralına, bütün krallara duyurulsun.»</p>
<p>Zafer bu idi işte. Nasıl olsa herkesin her yerde duyabileceği haberi ulaklarla mektuplarla bildirmekti. Aksini başkasının yapacağını onun elinden alıp senin yapmandı.</p>
<p>Savaş alanı tozunu döküyordu. Sağda Tuna'yla Osma Çayının karıştığı yerin üstünde, batmağa hazırlanan günün ölüsü yüzüyordu. Gün batımında can çekişen bir güneş. Savaş alanı göğe çıkmış gibiydi. Gökteki savaşın zaferi de sessiz bir yorgunluğa benzeyecekti herhal. «Karılar gibi döğüşmedim.» diye mırıldandı; «Yenilen de olmadım kaçan da Boran Usta!»</p>
<p>«Bir şey mi buyurdun Bayezid Beğim?» «Atım İne Beğ! Atımı getirt!» Gelen atına atladığı gibi sürdü. «Kaleye gidiyorum ben İne Beğ. Doğan'a!»</p>
<p>Sürdü. Sessiz yorgunluğun üstüne üstüne sürdü. Çayır bayır demedi. Niğbolu Kalesine bir ok atımı kala kaleden de bir atlı sürüp çıkmıştı. Ya bir alacağına koşuyor ya bir borçlusundan kaçıyordu. Pek benzemese de öyleydi. Bayezid Beğ, atını yarım dizgine aldı. Gelenin, yanaştığında hızını ayarlamasını mümkünledi, az sonra da atlıyı tanıdı. Doğan'dı.</p>
<p>Doğan Beğ, kaleden çıkışında gelen atlıyı görmüş fakat aldırmamıştı. Bir gözü atında bir gözü yoldayken gelenin Bayeiıd Beğ olduğunu düşünmüyordu bile; yavaşlayışından huylandı. Atının dizginini ani bir durmaya göre gerebilecek biçimde tuttu. Yol kesmedi ama tanıyınca atlıyı, yerin dibine geçecek gibi olmuştu. Bayezid Beğ'i görünce hemen koptu. Bayezid Beğ'in yanına varınca atından uçtuğunu mu, atladığını mı, indiğini mi hatırlayamadı. Yıldırım Bayezid Han fakirleştiğini sandı bir an. Asıl zafer bu idi işte. İndi atından. Eteğine koşup eğilen Doğan'a sımsıkı sarıldı, çekti, kaldırdı kucakladı. «Gazan mübarek olsun Doğan karındaşım.» dedi. «Karındaşımdan da yüce olduğunu bilirsen gönlüm durulanacak.» Doğan Beğ hıçkırdı.</p>
</body>
</html>