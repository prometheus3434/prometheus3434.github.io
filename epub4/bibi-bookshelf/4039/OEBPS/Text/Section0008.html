<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title>Bölüm 4</title>
</head>

<body>
  <h1>Bölüm 4</h1>

  <p style="text-align: justify;text-indent:0em;"><span class="dropcap"><span class="t11">S</span></span>chellenberg bürosuna yarım saat sonra dönmüştü. Paltosunu çıkartırken çok telaşlı görünen Frau Huber içeri girdi.</p>

  <p>«Her yerde sizi aradık. Nereye gittiğinizi söylememişsiniz. General Heydrich çok öfkeli.»</p>

  <p>Schellenberg sakindi.</p>

  <p>«Attığım her adımı benden önce onun bildiğini sanırdım oysa. Nerede şimdi?»</p>

  <p>«Reichsführer Himmler'le. Siz içeri girerken telefon ettim. Sizi bekliyorlar.»</p>

  <p>Kadın, Schellenberg'i itiraf etmeye cesaret ettiğinden çok beğendiği için hafifçe titriyordu. Hangi garip nedenleyse hiç bir şeyin erkeğe önemli gelmemesi kendisinde hayranlık uyandırmaktaydı.</p>

  <p>«Sakin ol, İlse.»</p>

  <p>Schellenberg kadını dudaklarından öptü.</p>

  <p>«Ben işimi bilirim. Onlardan akıllı olduğum için değil, aslında hepsinden akıllıyım, ama hiç bir şeyi ciddiye almadığımdan. Bir saate kalmaz kahve içmeye gelirim, görürsün.»</p>

  <p>Schellenberg, Prinz Albrechtstrasse'deki binanın birinci katındaki mükellef salona girince Himmler'in dosyalarla dolu masasının başında oturmakta olduğunu gördü. Gümüş burundan takma gözlüğün ardındaki yüzü soğuk ve kişiliksizdi; o ifadesiz gözlerin arkasında neler olup bittiğini kimse bilemezdi. Astlarına sevecenlikle davranan, hayvanları seven, kendini çocuklarına adamış garip ve utangaç bir adamdı. Ama bir yandan da, Reich'ın kurbanlarına uyguladığı dehşet ve baskının hemen hemen tümünden sorumlu olan bir canavardı.</p>

  <p>Pencerenin yanında ayakta duran Heydrich hışımla odaya döndü.</p>

  <p>«Neredeydin Walter?»</p>

  <p>Schellenberg yanıtlamaya fırsat bulamadan masasının üstündeki telefonlardan biri çaldı. Himmler telefonu açtı, dinledi, «Şu anda rahatsız edilmek istemiyorum,» deyip kapattı.</p>

  <p>Burundan takma gözlüğünü çıkartıp gözlerini ovuşturdu.</p>

  <p>«General, Amiral Canaris'le Tiergarten'de ki konuşmanız ilginç miydi bari?»</p>

  <p>«Demek oradaydın,» diye Heydrich atıldı.</p>

  <p>«Yine o sersem morukla saklambaç mı oynuyordun? Çok iyi bildiğin gibi sana belirli bir görev vermiştim, Walter.»</p>

  <p>«Ben de o görevi yerine getirmeye çalışıyordum.»</p>

  <p>«Windsor işi sanırım,» dedi Heydrich.</p>

  <p>«Açık konuşabilirsin. General Heydrich ile aynı görüşü paylaşıyoruz bu konuda.»</p>

  <p>«Pekâlâ. İstediğiniz gibi von Ribbentrop ile görüşmemi rapor halinde yazdım.»</p>

  <p>«Biliyorum, elime geçti bile,» dedi Heydrich sabırsızlıkla.</p>

  <p>«Ondan sonra bir fikir edinebilmek için dosyayı inceledim.»</p>

  <p>«Ve?»</p>

  <p>«Yeterli değildi. Bu konuda Amiral Canaris'in de ne düşündüğünü öğrenmenin yararlı olacağını düşündüm. Perşembe günleri öğleden sonra ata bindiğini bildiğim için Tiergarten'e gidip kendini orada buldum, hepsi bu işte.»</p>

  <p>«Böyle bir şey yapmaya yetkili değildin!» diye Heydrich parladı.</p>

  <p>Himmler elini sallayarak susturdu onu.</p>

  <p>«Bunu yapmaktaki asıl nedenin neydi? Schellenberg.»</p>

  <p>«Reichsführer. Çok gizli kalması gereken bir konu.»</p>

  <p>«Azizim Schellenberg bu konu üzerindeki hassasiyetini takdir ediyorum, ancak bu odada söylenmeyecek şey yoktur. Bu yalnızca benim Reichsführer olmamdan değil, üçümüzün de <span class="t8">SS</span> olmamızdandır. Ortak bir kardeşliğin üyesiyiz.»</p>

  <p>«Haydi Walter, anlat,» dedi Heydrich.</p>

  <p>«Pekâlâ. Von Ribbentrop'un bana karşı yeterince açık davranmadığını hissetmiştim. Bu konuda önce Abwehr'e başvurmuş olması doğaldı, ancak bana bundan söz etmemişti.»</p>

  <p>«Anlıyorum.» Himmler'in sesi yumuşamıştı şimdi, garip bir gülümsemeyle aydınlandı yüzü.</p>

  <p>«Peki, Abwehr'e gitmiş mi?»</p>

  <p>«Korkarım ki evet, Sayın Reichsführer.»</p>

  <p>«Namussuz piç!» dedi Heydrich.</p>

  <p>«Bırak şimdi bunu, Reinhard. Tabutuna bir çivi daha çakıldı. Sen devam et, Schellenberg. Amiral neler söyledi?»</p>

  <p>Schellenberg, Canaris'le konuştuklarını hiç bir şey saklamadan anlattı. Himmler bir kâğıda notlar alıyordu. Sonunda kalemini bıraktı.</p>

  <p>«Demek Sayın Amiral bu işin yararlı olacağına inanmıyor, ha?»</p>

  <p>«Öyle anlaşılıyor.»</p>

  <p>«Peki ya sen ne düşünüyorsun?»</p>

  <p>Schellenberg konuşmanın tehlikeli bir yola döküldüğünün farkındaydı. Sözcüklerini dikkatle seçerek.</p>

  <p>«Herr von Ribbentrop bu işin Führer'in komutuyla baştan sona kadar götürüleceği üstünde ısrarla durdu. Hatta bana gerekli yazılı yetki belgesini de verdi. Reichsführer benim Führer'in kendisinden kaynaklanmış bir emrin geçerliliğini düşünemeyeceğimi iyi bilir. Benim kişisel düşüncelerimin konuyla ilgisi olamaz.»</p>

  <p>Heydrich gülümsemesini gizlemek için başını çevirdi, ancak Himmler Schellenberg'i onaylarcasına başını sallıyordu.</p>

  <p>«Ben de ancak bu kadarını söyleyebilirdim. Hepimiz için o taşıyor yükü. Almanya'nın yazgısı onun omuzlarındadır.»</p>

  <p>«Sayın Reichsführer, şu halde bu konu üzerine eğilmemi istiyorsunuz,» dedi Schellenberg.</p>

  <p>«Elbette. En kısa zamanda, Madrid yoluyla Lizbon'a gideceksin. Oradaki elçimiz von Stroher'le konuşman yararlı olur sanırım.»</p>

  <p>Heydrich. pencereden odaya döndü.</p>

  <p>«Bir nokta var, Reichsführer. Lizbon'da her ulusun pek çok casusu vardır ve bunlardan pek çoğu Schellenberg'i tanır. Onun önden gelecek her türlü tehlikeden kendini koruyacağına inanırım, ancak arkasını koruyacak birine gereksinimi olacak. İzin verirseniz en iyi adamlarımdan birisini bu işle görevlendireyim.»</p>

  <p>«Gereği yok,» dedi Himmler.</p>

  <p>«Bununla ben kendim meşgul olurum. Eminim <span class="t8">GESTAPO</span> istediğimiz ajanları bize sağlar.»</p>

  <p>«Nasıl isterseniz, Sayın Reichsführer.»</p>

  <p>«Çok iyi. Gidebilirsiniz General Schellenberg. Reinhard, seninle başka bir konuda konuşmak istiyordum.»</p>

  <p>Schellenberg kendi odasına döndü. Hafifçe terlemişti. Bir sigara yaktı. Az sonra Frau Huber bir fincan kahve getirdi.</p>

  <p>«Gördün mü, İlse? Sana endişe edecek bir şey olmadığını söylemiştim.»</p>

  <p>Fincanı dudaklarına götürürken eli titriyordu.</p>

  <p class="p18"><span class="t13">3</span></p>

  <p style="text-align: justify;text-indent:0em;"><span class="dropcap"><span class="t11">S</span></span>chellenberg böyle bir durumdan sonra rahatlamak için biraz hareket isterdi. Şimdi de bodrumdaki atış alanına gitti. Salonun ucundaki kum torbası hedefler İngiliz değil Rus askerleriydi. Himmler hâlâ, ne de olsa Arî ırkından olan düşmanlarıyla bir uzlaşmaya varmayı umuyordu.</p>

  <p>«Biraz hareket, Horst. Buna ihtiyacım var. Nelerin var bakalım?»</p>

  <p>«Yeni Erma polis yarı otomatik makineli tüfek var, Generalim. Bu sabah geldi.»</p>

  <p>Schellenberg silâhı nişan almadan kesik kesik aralıklarla boşalttı. Hedeflerden ikisini ortadan ikiye bölmüştü. Kulakları sağır eden bir gürültü vardı bodrumda. Gürültü sona ererken Schellenberg silâhı atış tezgâhının üstüne bıraktı.</p>

  <p>«Kasap silâhı bu. Ben daha hafif bir şey istiyordum, sessiz bir şey hattâ.»</p>

  <p>Reitlinger gülümseyerek silâh dolabına gitti. Usta bir tabanca atıcısı olan Schellenberg'in ne düşündüğünü biliyordu. Son model susturuculu 1932 modeli bir Mauser 7.63'lük tabancayla döndü. Bu karşı casusluk ajanlarının silâhıydı.</p>

  <p>«Hah, şimdi bir şeye benzedi işte!»</p>

  <p>Schellenberg tabancayı avcunda tarttı. On mermilik bir şarjörü vardı. Bir dakika sonra beş hedefin her birinin tam ortasına iki isabet kaydetmişti. Gürültü olarak yalnızca mermilerin hedefe girerken çıkardıkları boğuk ses duyulmuştu.</p>

  <p>Arkasında beliren Heydrich, «Çok iyi,» dedi.</p>

  <p>«Ama artık eski ustalığını yitiriyorsun sanırım, Walter. Bir yerine iki mermi mi kullanıyorsun artık?»</p>

  <p>«Yaralı bir insan da ateş edebilir. Ama ikinci kurşun kesinlikle işini bitirir. Ben işimi sağlama bağlamak isterim.»</p>

  <p>Heydrich elini uzattı. Reitlinger silâha yeni bir şarjör takıp verdi.</p>

  <p>«Walter, tiyatrodaymışsın gibi konuştun. Giderek senin bir oyuncu olduğuna inanasım geliyor. İyi bir oyuncu hem de.»</p>

  <p>Dikkatle nişan alarak şarjörü bitirdi.</p>

  <p>«Az önce Reichsführer'in yanında çok başarılı bir oyun sergiledin. Memnun etmek için her şey iyice düzenlenmişti.»</p>

  <p>«Ya ne söylememi bekliyordunuz... gerçeği mi?»</p>

  <p>«Gerçek nedir ki?»</p>

  <p>«Bu işin boşa zaman harcamaktan başka bir şey olmadığı. O dosyayı okudum, Canaris'le konuştum, adamı bütünüyle yanlış değerlendiriyorlar. Von Stroher'in Madrid'den Dük'ün sempatizan davranışları konusunda gönderdiği raporlar. Faşist eğilimli İspanyol aristokratlarının kokteyl dedikoduları. Bütün işin temeli de bu zaten. Herkes onun bizim yandaşımız olduğuna inanmak istiyor ve bunun için de hüsnü kuruntu ile kanıt yaratmaya çalışıyorlar. Windsor Dükü en sevdiği bestecinin Beethoven olduğunu söylese kendi ülkesinde bile olsa sersemin biri bunun Nazi partisini desteklemekte olduğunu ileri sürmeye hazırdır.»</p>

  <p>«Şu halde sence ilgilenmeyecek demek?»</p>

  <p>«Kesinlikle.»</p>

  <p>«O zaman onu ikna zorunda kalacaksın.»</p>

  <p>«Peki, bu ne kazandırır dersin?»</p>

  <p>«İngiltere'yi istilâ ettiğimiz zaman, halkının çıkarlarına en iyi hizmet yolu olacağı için söylenileni yapacaktır.»</p>

  <p>Heydrich yine hedeflere baktı. «Pek iyi değildim, değil mi?»</p>

  <p>«Pek sayılmaz,» Schellenberg tabancaya bir şarjör daha taktı. Kolunu kaldırdı ve nişan almadan ateş etti. Ordaki hedefin iki gözünü birden delmişti.</p>

  <p>«Şimdi de kızdın,» dedi Heydrich. «Neden acaba?»</p>

  <p>Schellenberg tabancayı bıraktı.</p>

  <p>«Hepimizin kötü günleri vardır. Artık gidebilir miyim? Yapacak bir sürü işim var.»</p>

  <p>«Gidebilirsin. Beni saat sekiz buçukta al.»</p>

  <p>«Neden?»</p>

  <p>«O Winter'i görmek istiyorum. Garden Room demiştin, değil mi?»</p>

  <p>«Pekâlâ.»</p>

  <p>Schellenberg Reitlinger'in açtığı kapıya doğru yürüdü.</p>

  <p>«Bir iki gün sonra o susturuculu Mauserlerden bir tane isteyeceğim. On şarjörde yüz mermi. Bir paket yap ve büroma gönder.»</p>

  <p>«Ja wohl, Herr Brigadeführer!»</p>

  <p>Reitlinger atış salonuna döndüğünde Heydrich'i hedefi incelerken gördü.</p>

  <p>«Şaşılacak şey» dedi Heydrich.</p>

  <p>«Elli adımdan her iki göze de isabet ettirmişti. Bana bunu yapmasını öğretebilir misin, Sturmscharführer?»</p>

  <p>«Korkarım ki hayır. Generalim, bu öğretilecek bir yetenek değildir. İnsanda ya vardır ya yoktur.»</p>

  <p>«Eh, ne yapalım! Hiç olmazsa benim tarafımdasın.»</p>

  <p>Kapıyı açarken gülümsedi. «Hiç değilse öyle olduğunu umarım.»</p>

  <p class="p18"><span class="t13">3</span></p>

  <p style="text-align: justify;text-indent:0em;"><span class="dropcap"><span class="t11">L</span></span>ina Heydrich yazı Baltık kıyısında Fehmarn Adasında Heydrich'in kendisine 1935'te yaptırdığı villada geçiriyordu. Heydrich ise bir kâhya ve bir aşçının yardımıyla Berlin'de Grunewald ormanına bitişik Zehlendorf kesimindeki evinde oturmaya devam etmekteydi.</p>

  <p>Schellenberg onu saat sekizde sürücüsünün yanında iki üniformalı <span class="t8">SS</span> üyesinin bulunduğu bir Mercedes'le gelip aldı.</p>

  <p>Kentin içine doğru giderlerken Heydrich'in yüzü asıktı. Himmler'in <span class="t8">SS</span> örgütü içinde bilinen adını kullanarak.</p>

  <p>«Heini Amca sana koruyucu bulma önerimin üstüne atladığı zaman aklında pek yardımcı olmak diye bir şey yoktu sanırım,» dedi.</p>

  <p>«Yanıldığımı sanmıyorum, ensende iki seçkin <span class="t8">GESTAPO</span>'nun soluğunu hissedeceksin.»</p>

  <p>«Ve attığım her adımı günde üç kere özel olarak Reichsführer'e bildirecekler. Evet, bunun sonuçlarının neler olacağını tahmin edebiliyorum.»</p>

  <p>«Nedenini bilmiyorum ama işlerin çok iyi gittiği şu anda bizim için, hepimiz için daha kötüye gitmeye başladığı duygusu var içimde.»</p>

  <p>«Bunu da nerden çıkardın?»</p>

  <p>Heydrich duraksadı, eğilip sürücüyle aralarındaki bölmenin Kapalı olup olmadığını kontrol etti.</p>

  <p>«Bunu yalnız sana söylüyorum Walter, ikimizin arasında kalsın, ama ben <span class="t8">Deniz Aslan</span><span class="t8">ı</span> <span class="t8">Harekât</span><span class="t8">ı</span> konusunda kuşkuluyum doğrusu.»</p>

  <p>«Yani İngiltere istilâ edilemeyecek mi diyorsunuz?»</p>

  <p>«İçimde zamanını kaçırdığımız gibi bir duygu var. Doğrusunu istersen Führer'in Panzerleri Belçika'nın Aa Kanalında durdurması ve böylece İngiliz ordusunun Dunkirk'ten kaçmasına göz yumması çok büyük bir askeri yanılgıydı.»</p>

  <p>«Peki ya şimdi?»</p>

  <p>«Sanırım şimdi yalnızca Rusya'yı düşünüyor. Aklında oraya yönelik bir plan olduğuna eminim.»</p>

  <p>«Siz bunun doğru olmadığına mı inanıyorsunuz?»</p>

  <p>«Ya sen?»</p>

  <p>Schellenberg omuzlarını silkti.</p>

  <p>«Ben böyle bir karar verme durumunda olmadığım için mutluyum. Eğer benim düşüncemi istiyorsan, bir Rusya seferi güçlüğü Rus ordusu değildir. Sonsuz uzaklıklar, binlerce kilometrelik ikmal hatları, korkunç kış havası... Napolyon'un başına gelenleri unutmayalım.»</p>

  <p>«Biliyorum,» dedi Heydrich.</p>

  <p>«Beni de zaman zaman karabasanlar basıyor bu konuda.»</p>

  <p>Kurfurstendamm'da Caddesinden geçiyorlardı, camı indirip dışarı baktı.</p>

  <p>«Eski günler geride kaldı artık... hiç bir şey eskisi gibi değil ya. Mavi Melek Prömiyerinin yapıldığı gece Gloria Palast sineması. Dietrich'in sahneye çıkmasıyla seyirciler nasıl da çılgına dönmüşlerdi. Walter, inan bana o kadının bacakları dünyanın sekizinci harikasıdır.»</p>

  <p>«Tahmin edebilirim,» dedi Schellenberg.</p>

  <p>«Bu kentin nasıl olduğunu bilemezsin. En az üç yıl hapiste yatmış olanların kabul edildikleri <span class="t8">Ring Kulübü</span> vardı. <span class="t8">Siluet</span>, <span class="t8">Her Zaman Sad</span><span class="t8">ı</span><span class="t8">k</span> ve <span class="t8">Cennet Kulüpleri</span> görkemli giysiler, yüksek ökçeli ayakkabılar giymiş dudakları boyalı en şahane eşcinsellerle doluydu. Benim zevk aldığım bir şey değil ama, öyle işte.»</p>

  <p>Schellenberg konuşmadan bir sigara daha yaktı.</p>

  <p>«Garden Room ile bu Hannah Winter'in bizi bir gecelik olsun eğlendireceğini umalım. Bir değişiklik olur böylece.»</p>

  <p class="p18"><span class="t13">3</span></p>

  <p style="text-align: justify;text-indent:0em;"><span class="dropcap"><span class="t11">H</span></span>annah ilk gösteri için giyindikten sonra bir gece öncesinden beri görmediği amcasını aramaya gitti. Max Amca odasında defterleri başındaydı. Kız amcasının çıplak kafasını öptü.</p>

  <p>«Günün iyi geçti mi?»</p>

  <p>«Fena sayılmaz. Ya senin?»</p>

  <p>«Sabah yataktan çıkmadım. Öğleden sonra da biraz alış veriş yaptım.»</p>

  <p>Adam kızın ellerini avcunun içine aldı.</p>

  <p>«Dün akşam konuştuklarımızı unutmadın, değil mi yavrum. Dediklerimi yapacak mısın? Connie ve çocuklarla birlikte Pazartesi gidecek misin?»</p>

  <p>«Ya sen Amca?»</p>

  <p>«Ben de ilk fırsatta arkanızdan geleceğim.»</p>

  <p>«Max Amca, Yahudilere son iki bin yıldır olduğu gibi kötü davranılan bir kentte yaşayan bir Yahudi'sin. Aklı başında insanlar buradan kaçmaya çalışırlarken sen niye Berlin'e döndün, bir türlü anlamıyorum.»</p>

  <p>«Ben Amerikalıyım, yavrucuğum. Sen de. Sam Amcayla başlarının belâya girmesini istemezler. O yüzden bize biraz farklı davranıyorlar. Hoşuma gittiğini söyleyecek değilim ama durum böyle.»</p>

  <p>Hannah başını salladı. «İşin içinde göründüğünden daha çok şey var. Hem de pek çok.»</p>

  <p>«Gösteriye yirmi dakika var daha. Haydi şimdi uslu uslu birer kahve yap bize bakalım.»</p>

  <p>Hannah amcasının çalışma odasının yanındaki mutfağa girerken kapıyı aralık bırakmıştı. Gaz ocağını yaktı, maşrapaya su doldurup gazın üstüne yerleştirdi, sonra bir sigara yakıp suyun kaynamasını bekledi. Oda kapısı vuruldu, açıldı, ardından hızla çarpıldı. Hannah amcasının.</p>

  <p>«İrene, sana buraya ayak basmamanı söylememiş miydim?» dediğini duydu.</p>

  <p>«Başka çarem yoktu, Max. Çok önemli bir şey oldu bugün.»</p>

  <p>Hannah kalkıp aralık kapıya gidince İrene Neumann'ın paltosunu açtığını, eteğini kaldırdığını ve çorabının içinden Windsor raporunun kopyasını çıkardığını gördü.</p>

  <p>«Bugün geçici olarak fotokopi odasına verilmiştim. Heydrich için bu raporun kopyalarını çıkarttım. Schellenberg ile von Ribbentrop arasında geçen bir konuşma. Windsor Dükünü kaçırma plânı.»</p>

  <p>Mutfak kapısı ardına kadar açıldı ve Hannah odaya girdi. İrene Neumann sapsarı kesilmişti.</p>

  <p>«Tanrım!»</p>

  <p>«Bir şey yok, İrene.» Max kadının elini sıktı.</p>

  <p>«Yeğenim Hannah bu. Güvenilir insandır. Ver şimdi bakayım şuna.»</p>

  <p>Adam raporu okuyup Hannah'a uzattı.</p>

  <p>«Madem ki öğrendin oku bakalım. Beni burada kalmaya zorlayan şeyler bunlar işte.»</p>

  <p>Hannah'ın beyni karşılaştığı şoktan sersemlemiş gibiydi. Bir yandan raporu okurken diğer yandan amcasıyla İrene Neumann'ın alçak sesle konuştuklarını duyuyordu.</p>

  <p>«Moskova ilgilenir mi acaba?» diye sordu kadın.</p>

  <p>«Belki. Ama belki de Amerikan elçiliği yoluyla iletmeyi başarabilirim. Güç iş bu aslında. <span class="t8">GESTAPO</span>'nun her an kırk kadar adamı binayı gözlüyorlar. Sen artık gitsen iyi olacak. Nerden girdin içeri?»</p>

  <p>«Sahne kapısından.»</p>

  <p>«Yine oradan çık.» Adam kadını yanağından öptü.</p>

  <p>«Kendine iyi bak, İrene. Ben sana bir haber uçururum.»</p>

  <p class="p18"><span class="t13">3</span></p>

  <p style="text-align: justify;text-indent:0em;"><span class="dropcap"><span class="t11">İ</span></span>rene Neumann sahne kapısından çıktığında yağmur başlamıştı. Kapının önünde duraklayıp paltosunu ilikledi, cebinden çıkardığı bereyi başına geçirdi. Sokağın bir ucundaki lambanın ışığı köşede park etmiş kamyonetin içindeki <span class="t8">SD</span> ajanına kendisine doğru yürüyen kadını tam olarak görme fırsatı veriyordu. İrene Neumann ana caddeye çıkıp kalabalık arasına karışana kadar beş, altı poz resminin çekildiğini hiç farketmedi.</p>

  <p>«Sen bir Komünistsin, Max Amca!»</p>

  <p>«Etiketler günümüzde anlamlarını yitirdiler artık. Bugün önemli olan tek şey kimin yanında olduğun. Anlamaya çalış. New York'ta, yirmi beş yıl sonra, bir otelim ve iki gece kulübüm vardı. Hepsinin borcunu ödemiş ve bankada da ne yapacağımı bilmediğim yarım milyon dolar biriktirmiştim. Canım sıkılıyordu. Ben de Almanya'da yaşayan Yahudiler için birşeyler yapmaya çalışan bir Siyonist örgüte girdim. Annen hiç bir şey bilmiyordu. 1937'de buraya gelip Yahudiler için bir kaçış yolu düzenlemeye başladım. Ama zamanla başka işlere de karışmak zorunda kaldım. Şu anda değerli bir iş yapan tek grup <span class="t8">Yeralt</span><span class="t8">ı</span> <span class="t8">Sosyalistleridir</span> ve bunlar da doğaları gereği Moskova'ya bağlıdırlar.»</p>

  <p>«Peki ya Frau Neumann?»</p>

  <p>«O kendini Komünizme adamış bir insandır. Parti üyesi değildir. Ama on yedi yaşından beri Parti'nin her dediğini yapar. Karl Marx'ın sözlerine körü körüne inanır ve Nazilerden nefret eder. <span class="t8">GESTAPO</span> Karargâhında memurdur. Ülkenin her yanında onun gibi insanlar vardır. Bunların nerelerde çalıştıklarını bilsen şaşarsın.»</p>

  <p>«Peki ya bu?» Hannah elindeki raporu gösterdi.</p>

  <p>«Schellenberg'in önemli biri olduğunu söylemiştim, değil mi?»</p>

  <p>«Ama Windsor Dükü'nü kendi davalarına inandırma çalışması falan... Saçma şeyler bunlar. Dük böyle bir şey yapmaz ki.»</p>

  <p>«Ben de öyle düşünüyorum, ama Schellenberg'in aldığı emir de kesin görünüyor. Gerekirse Dük ve Düşesi kaçıracak. Bu kadar basit.»</p>

  <p>Max Winter gülümsedi.</p>

  <p>«Pazartesi günü buradan gidip bir on önce Lizbon'a varmanın ne kadar önemli olduğunu görüyor musun, yavrucuğum?»</p>

  <p>«Bunu ben mi götüreceğim?»</p>

  <p>«Ezberlemen daha doğru olur.»</p>

  <p>Hannah'ın içi birdenbire coşkuyla doluvermişti.</p>

  <p>«Biliyor musun Max Amca, buraya gelip de Yahudilere nasıl davranıldığını görene kadar Yahudi olmak benim için pek önemli değildi. İyi giysiler, sosyal mevki, Amerikan pasaportu falan... ama burada üniformalı hayvanlar tarafından tekmelenen yaşlı kadınlar gördüm. Bir kere olsun onlara kendi anlayacakları dille karşılık vermek iyi bir şey olsa gerek.»</p>

  <p>«Görevi kabul ediyorsun şu halde?»</p>

  <p>«Neden olmasın?»</p>

  <p>Hannah raporu katladı, eteğini kaldırdı ve İrene Neumann gibi kâğıdı çorabının arasına sıkıştırdı.</p>

  <p>«Sonra bir daha okurum.»</p>

  <p>Kapı, vuruldu, içeri elinde bir buket kırmızı gülle başgarson Vogel girdi.</p>

  <p>«Bu gece önemli konuklarımız olduğunu bilmek istersiniz diye düşündüm.»</p>

  <p>«Kimmiş bunlar?» diye sordu Max Winter.</p>

  <p>«Heydrich ve General Schellenberg.»</p>

  <p>Vogel gülleri Hannah'a uzattı.</p>

  <p>«General Schellenberg bunları size yolladı. Gösteriden sonra onlara katılmanızı diliyor.»</p>

  <p>Garden Room her zamanki gibi tıklım tıklım doluydu. Vogel, Heydrich ile Schellenberg'i genellikle yönetimin konuklarına ayrılmış olan bölmeye aldı.</p>

  <p>«Şampanya,» dedi Heydrich. «Krug olsun. İki şişe. Birkaç şişe de buzda dursun.»</p>

  <p>«Başüstüne, Herr General.»</p>

  <p>Vogel uzaklaşırken Heydrich çevresine bakındı. Bu tür kulüplerde olduğu gibi barda oturmuş beş altı genç ve güzel konsomatris kız vardı. Heydrich gerçek bir uzman gözüyle baktı kızlara.</p>

  <p>Vogel şampanyayı getirince, «Barın ucundan üçüncü sarışına buraya gelmesini söyle,» dedi.</p>

  <p>Kız hemen geldi. Heydrich adını bile sormadı. Oturmasını söyleyip kadehini şampanya ile doldurdu. Sonra eteğini kaldırıp Schellenberg'le konuşurken kadının bacaklarını okşamaya başladı.</p>

  <p>Connie ile orkestrası <span class="t17">'Some of These Days'</span>i çalıyorlardı. Heydrich serbest eliyle masanın kenarında tempo tutuyordu müziğe uyarak.</p>

  <p>«Güzel... gerçekten çok güzel. Biliyor musun, Walter, şimdiki düzenimizin zorunlu gereklerinden biri olarak zencileri benden alt bir ırkın insanları olarak kabul etmek zorundayım. Oysa Louis Armstrong, Dük Ellington ve Fats Waller'e hayran olduğum için çok çelişkili bir duruma düşüyorum.»</p>

  <p>«Yahudi sorununun da aynı türden kişisel sıkıntılar çıkardığını kabul etmek zorundayız sanırım. Değil mi? Yani hemen hemen tüm matematikçiler, müzikçiler ya da bilim adamları, en azından bunların en ünlülerine bakınca hepsinin Yahudi olduklarını görüyoruz. Büyük bir çoğunluğu da ülkeden göç etmiş durumdalar. Buna ne kadar dayanabileceğimizi bilemiyorum doğrusu.»</p>

  <p>Heydrich'in kaşlarını çatması Schellenberg'i şaşırtmamıştı. Çünkü anneannesi Sarah'ın Yahudi olduğunu biliyordu.</p>

  <p>«Bu tür konuşma başına iş açmaktan başka bir şeye yaramaz, Walter. Kimi zaman senin için umutsuzluğa kapılıyorum. Zaman zaman sende bir intihar eğilimi görmüyor değilim.»</p>

  <p>Schellenberg'in kadehini yeniden doldurdu. «Haydi, iç ve sus!»</p>

  <p>Üçlü şimdi daha yüksek sesle çalmaya başlamıştı, bir an sonra Max Amca'nın sesi duyuldu ve Hannah sahneye çıkıp şarkıya başladı.</p>

  <p>Hannah'ın okuduğu şarkıların pek çoğu zaten dinleyicilerin beklediği gibi İngilizceydi. Günün moda olan şarkıları arasında <span class="t17">'The Continental'</span>, <span class="t17">'That Old Feelig'</span>, <span class="t17">'Time on My Hands'</span> ve <span class="t17">'Mad About The Boy'</span>u söyledikten sonra programını <span class="t17">'These Foolish Things'</span>le bitirince salondaki herkes ayağa kalkıp kendisini alkışlamaya başladı.</p>

  <p>Schellenberg de kendinden geçmiş, ayağa kalkmış ve çılgıncasına alkışlıyordu kızı. Birden yanına bakınca Heydrich'in kolunu kızın beline atmış olarak yerinde oturduğunu ve garip bir biçimde kendisine bakmakta olduğunu gördü.</p>

  <p>Alkışlar hafiflerken Heydrich.</p>

  <p>«Dikkatli ol, Walter, heyecanın seni kapıp götürüyor,» dedi. «Bu kızdan biraz fazla hoşlanıyorsun bana kalırsa.»</p>

  <p>Schellenberg Vogel'e başıyla işaret edince başgarson Connie ile konuşmakta olan Hannah'ın yanına gidip kulağına birşeyler söyledi. Hannah yolda kendisini tebrik edenlerle konuşmak için duraklayarak masalarına geldi. Schellenberg ayağa kalktı. «Gerçekten olağanüstüydünüz.»</p>

  <p>Kızın ellerini bir an sıkıca tutunca Hannah elinde olmadan karşılık vermek zorunda kaldı.</p>

  <p>«Teşekkür ederim. Ben de şarkılarımı zevkle okudum ve bu da dinleyiciler için her zaman iyi bir şeydir.»</p>

  <p>«General Heydrich, size Fräulein Hannah Winter'i tanıştırabilir miyim?»</p>

  <p>Heydrich ayağa kalkma zahmetine girmedi.</p>

  <p>«Çok iyiydiniz, Fräulein. Gerçekten çok iyi.»</p>

  <p>Davranışı saldırgan denebilecek kadar soğuktu. Schellenberg'e döndü.</p>

  <p>«Walter, doğrusunu istersen ben bu gece erken yatmak istiyordum. Sen kalmak istiyorsan arabayı alayım, sonra gönderirim.»</p>

  <p>«Olur, ben biraz daha kalacağım.»</p>

  <p>«Nasıl istersen.» Heydrich sarışın kızı kolundan tutup kalktı.</p>

  <p>«Çok memnun oldum, Fräulein.»</p>

  <p>Hannah ile Schellenberg, Heydrich ile kızın arkasından baktılar. Schellenberg kıza bir kadeh şampanya doldurdu.</p>

  <p>«Bir gösterin daha mı var?»</p>

  <p>«Evet, bir saat sonra.»</p>

  <p>«Ondan sonra sizi evinize bırakabilir miyim?»</p>

  <p>Hannah elini bacağına dayayınca çorabı içindeki raporun şişkinliğini farketti. Bu kendisine erkeğin üzerinde garip bir güçlülük duygusu veriyordu. Gülümseyerek kabul etti öneriyi, içinde yine o heyecan dalgası kabarıyordu.</p>

  <p>«General Heydrich hep böyle bar kızlarını evine mi götürür?» diye sordu.</p>

  <p>«Genellikle.»</p>

  <p>«Genç Lotte konusunda dikkatli olması gerek. Doktora gittiğini söylüyorlardı.»</p>

  <p>Schellenberg güldü.</p>

  <p>«Bizim <span class="t8">SS</span>'de bir deyişimiz vardır: asker aylığı alan askerlik tehlikesini göze alır.»</p>

  <p>Hannah öne eğildi.</p>

  <p>«Siz onlara hiç benzemiyorsunuz. Anlamıyorum.»</p>

  <p>Schellenberg kızın elini tuttu.</p>

  <p>«<span class="t17">'Moonlight on the Highway'</span> şarkısını bilir misiniz?»</p>

  <p>«Evet.»</p>

  <p>«İngiliz şarkıcısı Al Bowlly'nin bir plağı var bende. En sevdiğim şarkılardan biridir. Benim için okur musunuz?»</p>

  <p>«İsterseniz okurum elbette.»</p>

  <p>«İyi caz müziğine bayılırım. Şu dakikaya kadar en sevdiğim Billie Holliday'di. Sizin üçlünüz de gerçekten çok iyi.»</p>

  <p>«Connie ile çocuklar müthiştirler. Hele kadınlara karşı. Boş zamanlarında kadından başka bir şey düşünmezler.»</p>

  <p>Hannah ayağa kalktı.</p>

  <p>«Sizi daha sonra görecek miyim?» diye sordu Schellenberg.</p>

  <p>Kız yanıt vermedi. Başını eğip yürüdü. Max soyunma odasında bekliyordu.</p>

  <p>«Ne oldu?» diye sordu.</p>

  <p>«Önemli bir şey yok. Heydrich kabalık yaptı ve Lotte ile çıktı. Belsoğukluğu kapacağını umarım. Schellenberg çok iyi davrandı. Bana şampanya ikram etti ve gece evime götürüp götüremeyeceğini sordu.»</p>

  <p>«Sen ne dedin?»</p>

  <p>«Kabul ettim.»</p>

  <p>«Çılgınsın sen!»</p>

  <p>«Yoo, yalnızca heyecanlı bir şey, hepsi o kadar.»</p>

  <p>Kapı vuruldu, Connie başını uzatarak, «Tamam,» dedi.</p>

  <p>Hannah amcasını yanağından öptü.</p>

  <p>«Gereksiz yere endişeleniyorsun.»</p>

  <p>Kapıdan çıkarken amcası, «Pasaportunu alabilir miyim?» diye sordu.</p>

  <p>«Sabah erkenden çıkış vizesi ile paranı alırım.»</p>

  <p>«Üst çekmecede.» Hannah çıktı.</p>

  <p>İkinci gösteri birincisinden daha başarılı olmuştu. Hannah son şarkı olarak Schellenberg'in istediğini okudu.</p>

  <p class="p18"><span class="t13">3</span></p>

  <p style="text-align: justify;text-indent:0em;"><span class="dropcap"><span class="t11">S</span></span>chellenberg kendisini kulübün kapısı önündeki Mercedes'in yanında bekliyordu. Saat sabahın ikisi olmuş, sokaklar bomboştu. Hannah kürkünün altına pantolon ve kazak giymiş olarak kulüpten çıktı.</p>

  <p>«Yarım millik yol,» dedi Hannah. «İsterseniz yürüyelim, yürümek açılmamı sağlıyor.»</p>

  <p>«Olur.»</p>

  <p>Schellenberg sürücüye başıyla bir işaret yaptı, yürümeye başladılar. Araba da kaldırım kenarından arkalarından geliyordu.</p>

  <p>«New York, Chicago, Paris, Berlin... gündüz hepsi değişik ama geceleri hep aynı taze koku,» dedi Hannah.</p>

  <p>«Rüzgârın getirdiği hep aynı yağmur.»</p>

  <p>«Ve hep köşenin arkasında garip ve heyecanlı bir şeyin beklediği duygusu.»</p>

  <p>«İşte bu çok doğru.. Kız erkeğin koluna» girdi.</p>

  <p>«Yirmi yaş güzeldi,» dedi Schellenberg. «İnsan sonbahar gecelerinin o serin ve canlandırıcı havasını içine çekince yaşamın sonsuz olanaklarla dolu olduğuna inanırdı.»</p>

  <p>Bir süre hiç konuşmadılar. Hannah.</p>

  <p>«Size bir soru sormuştum ama yanıtlamamıştınız,» dedi. «Şimdi yanıtını verebilir misiniz? Şu ya da bu nedenle önemli bu benim için.»</p>

  <p>«Aslında çok basit,» dedi Schellenberg.</p>

  <p>«Önceleri tıp öğrencisiydim, sonra avukat oldum. Birkaç dili çok iyi biliyordum ve iş bulamıyordum. Anlayabiliyor musunuz? Benim gibi binlerce Alman genci işsizdi. Eğer istediğimi yapabilme olanağım olsaydı tiyatroya girerdim. Doğuştan oyuncu olduğuma inanıyorum çünkü. Bu yüzden de tiyatro kumpanyalarının en üstüne, <span class="t8">SS</span>'e girdim ben de.»</p>

  <p>«Yeterli bir neden değil bu.»</p>

  <p>«Bir işti... bir de yakışıklı üniforma. İnsanlardan saygı görüyordum ilk kez.»</p>

  <p>«Yaşlı Yahudi kadınlarını sokaklarda tekmeleyerek mi? Toplama kampları kurarak mı? <span class="t8">SS</span>'lerin başlıca işlerinin bunlar olduğunu sanıyordum.»</p>

  <p>Hannah'ın oturduğu apartmana yaklaşmışlardı.</p>

  <p>«Hannah, dönme dolaba binmek kolaydır,» dedi Schellenberg. «Ama bir kere dönmeye başladı mı da inmek güçtür. Bugün Almanya'da yaşayan pek çoğumuz için bunun böyle olduğunu düşünüyorum.»</p>

  <p>«O halde size acıyorum.»</p>

  <p>Hannah dönüp koşarak merdivenleri çıktı Schellenberg bir an durup Mercedes'e yürüdü. Camdan içeri eğilerek.</p>

  <p>«Çocuklar siz gidin ben eve kadar yürüyeceğim,» dedi.</p>

  <p>Yine yağmur başlamıştı, deri yağmurluğunun yakasını kaldırdı, ellerini ceplerine soktu ve yüzünde sert bir ifadeyle yürümeye başladı.</p>

  <p class="p13"><span class="t9">p</span></p>

  <p>&nbsp;</p>
</body>
</html>
