<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>NATUREL ZAYIFLAMA</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta name="Adept.resource" value="urn:uuid:c8f50c40-c47f-43de-880d-05bfb3e3cce7"/></head>
	<body class="calibre">
<h1 class="h1baslik" id="calibre_toc_3">Stres, depresyon, uyku ve insülin direnci</h1>
				<p class="normal1">Amerika’daki Duke Üniversitesi’nde yapılan yeni bir çalışmada (2009 Mart) stresli şişman kişilerde insülin direnci ve şeker hastalığının (diyabet) daha kolay ortaya çıktığı saptandı. Stresli kişilerde kanda artan epinefrin (adrenalin) hormonu, kan şekerinin hızla artmasına ve sonuçta şeker hastalığının ortaya çıkmasına neden oluyor. Şeker hastalığı riskiniz yüksekse (ailede şeker hastası kişiler bulunuyorsa) ve fazla kilonuz varsa şeker hastalığından korunmak için kilo verin ve stresten uzak durun.</p>
				<p class="normal1">Yeni yapılan diğer bir bilimsel çalışma günde 6 saatten az uyuyan kişilerde diyabet gelişme riskinin günde 6-8 saat uyuyanlara göre 5 kat daha fazla olduğunu gösterdi. Günlük olarak 8 saat uyku uyumak gerekiyor.</p>
				<p class="normal1">Vücudumuzdaki diğer organların aksine beyin yüksek oranda enerjiye ihtiyaç duyar. Vücut ağırlığının yüzde 2’sini oluşturduğu halde, yakılan enerji veya kalorinin yüzde 20’si beyin tarafından kullanılır. Ağırlığına oranla bu kadar yüksek enerji tüketen beyinde enerji depolanmaz. Beynin kullanacağı enerji devamlı olarak kan damarları ile sağlanan kan şekerine bağlıdır. Diğer bir deyimle beyin devamlı olarak kan şekerine ihtiyaç duyar. Az şeker gitmesi durumunda çalışması azalır. Bunun sonucunda da unutkanlık ve psikolojik bozukluklar ortaya çıkabilir. Beyinde oluşan asetilkolin maddesinin hatırlama işlevi açısından büyük önemi vardır. Beyne giden şeker, asetilkolin yapımını artırarak hatırlamada etkili olmaktadır. Kan şekeri ile kişinin performansı arasında doğrudan bir ilişki vardır. Kahvaltı yapmayan öğrencilerin okul performansları ve hatırlama yetilerinin iyi olmadığı, yapılan bilimsel çalışmalarla ortaya konmuştur. Kan şekerinin normal olması bu faydaları sağlarken, şeker hastalığında olduğu gibi fazla olması da beyin faaliyetlerini bozmaktadır.</p>
				<p class="normal1">Kan şekerinin psikolojik durum ile ilişkisi de bilinmektedir. Birçok insan sıkıntılı ve üzüntülüyken tatlı şeyler yemek ister. Bazıları şekerli yiyecekler yiyince sakinleşirler. Bunun nedeni, beyinde mutluluk veren serotonin hormonunun artmasıdır. Depresyondaki kişilere verilen ilaçlar da, beyinde serotonin düzeyini artırmaktadır. Düşük karbonhidratlı beslenen kişilerin sinirli olduğu da ortaya konmuştur. Bu bilgiler bize, kan şekeri düşüklüğünün kişilerin davranışını ve psikolojik durumunu etkilediğini göstermektedir. Kan şekerinin normal olması beynin iyi çalışması için gereklidir. Kan şekerinin düşmesi veya yükselmesi beyin faaliyetlerini bozmaktadır. Stresli kişiler aç olmadıkları halde yemek yerler. Bunun nedeni, stres durumunda kanda artan kortizol ve adrenalin hormonlarıdır. Kortizol beyne sinyal göndererek iştahı artırır. Bunun yanı sıra kan şekerinizi ve tansiyonunuzu da artırır. Stresle başa çıkmayı öğrenmek, spor yapmak ve iyi uyku uyumak bu bakımdan önem taşır. Stres, fizik ve ruh sağlığını etkiler. Depresyon, anksiyete (huzursuzluk), diyabet, obezite, kanser, mide problemleri, ishal, bağışıklık sisteminde zayıflık, cilt problemleri ve alerjilere neden olur. Yoğun stresi olan kişilerde şeker hastalığı daha erken ortaya çıkmaktadır. Şeker miktarı arttıkça da kişinin stresi daha da artmaktadır. Bu nedenle karamsarlıktan uzak olmak, iyimser olmak her zaman sizi rahatlatır ve hastalığınızı düzene sokar. Şeker hastalığı, tip 1 diyabet ve tip 2 diyabet olarak iki şekilde karşımıza çıkar. Tip 1 diyabet daha çok çocuklarda görülürken, tip 2 diyabet veya erişkin diyabeti genellikle 30 yaşından sonra görülür. Yaş arttıkça şeker hastalığı riski artmakta ve yaşlılarda daha çok ortaya çıkmaktadır. Ülkemizde her 100 kişiden 10-12’sinde şeker hastalığı vardır. Diğer önemli bir konu ise toplumdaki her 3 şeker hastasından birisinin kendisinde şeker hastalığı olduğunu bilmeden yaşamakta olduğudur.</p>
				<p class="normal1">Yapılan bilimsel çalışmalar yeni teşhis edilen şeker hastalarının yüzde 50’sinde göz, böbrek, kalp ve sinir gibi organlarda hasar olduğunu göstermiştir. Bu sinsi hastalık sizin haberiniz olmadan kalp damarları, göz ve sinirlerde hasar yapabilmektedir. Bu nedenle erken teşhis ve tedavi büyük önem taşır.</p>
				<p class="normal1">Zamanımızda en önemli konu şeker hastalığının gelişimini önlemektir. Bunu yapabilmek için sağlıklı beslenme, egzersiz ve düzenli kontroller yapılması önem taşımaktadır. Eğer şeker hastalığı gelişmiş ise onu iyi tedavi ederek organlarda hasar yapmasını önlemek veya en aza indirmek temel hedefimizdir. Tüm bu hedeflere varabilmek için öncelikle hastalık hakkında bilgi sahibi olmak gerekmektedir. Yapılan bilimsel çalışmalar eğitimli ve bilinçli hastalarda şeker hastalığının yol açtığı organ hasarlarının daha az olduğunu göstermiştir.</p>
				<p class="normal1">Şeker hastalığının organlarda yaptığı hasarlardan korunmanın ilk yolu kan şekerinin iyi ayarlanmasıdır. Bu amaçla diyete uymak, egzersiz yapmak, kilo fazlalığı varsa vermek, şeker ilaçlarını düzenli kullanmak, ayak ve cilt bakımını iyi yapmak ve belirli aralıklarla kontrollere giderek muayene olmak büyük önem taşımaktadır. Tansiyon, kolesterol ve trigliserit yüksekliğinin iyi tedavi edilmesi de sizi hasarlardan koruyacaktır.</p>
				</body>
</html>