<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>NATUREL ZAYIFLAMA</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta name="Adept.resource" value="urn:uuid:c8f50c40-c47f-43de-880d-05bfb3e3cce7"/></head>
	<body class="calibre">
<h1 class="h1baslik" id="calibre_toc_4">Obezitenin en önemli nedeni: reaktif hipoglisemi (acıkma atakları), tatlı krizi</h1>
				<p class="normal1">Yemek sonraları kan şekeri düşüklüğü, yaşamı çok kötü etkileyen, enerjiyi düşüren, halsizlik, yorgunluk ve baş dönmesi yapan, iş verimini düşüren; sizi kızgın, öfkeli, sabırsız bir hale getiren bir durumdur. Çok sık olmasına rağmen üzerinde pek durulmayan önemli bir hastalıktır. Kilo veremeyen kişilerin çoğunda reaktif hipoglisemi vardır. </p>
				<p class="normal1">Gün içinde acıkma atakları oluyor ve şekerli gıdalara saldırıyorsanız; öğleden sonraları baş ağrısı varsa; uykudan birkaç saat sonra gece yarısı uyanıyor ve zor uyuyabiliyorsanız; kötü rüyalar görüyorsanız ve devamlı bir yorgunluk varsa; öğleden sonra canınız şeker veya kahve içmeyi çok istiyorsa; baş dönmeleri varsa; yemek yiyinceye kadar halsizlik ve yemek geciktiğinde bitkinlik hissediyorsanız; halsizliğiniz yemek yiyince düzeliyorsa; yemek gecikince ellerde titreme ve çarpıntı oluyorsa; çok duygusalsanız, çabuk sinirleniyor ve kontrolünüzü kaybediyorsanız; yemek önceleri çok huzursuzsanız; yemeklerden sonra uyku basıyor ve gün boyu uyukluyorsanız, bu belirtiler kahvaltı öncesi de oluyorsa, kan şekerinizde düşüklük olabilir. </p>
				<p class="normal1">Bunun başlıca nedenleri de dengesiz beslenme, fazla karbonhidratlı, nişastalı gıdalar ve şeker yeme, stres, aşırı kafein alımı (kahve, çay, kola) veya ailenizde şeker hastalığı olmasıdır.</p>
				<p class="normal1">Kilolu kişilerde hipoglisemi atakları daha fazla görülürse de, normal kilolu ancak egzersiz yapmayan ve depresyon yaşayan kişilerde de kan şekeri düşüklüğü olabilir. Bu kişilerin bir kısmı psikolog ve psikiyatrlarda depresyon tedavisi görürler. Kan şekerinde düşme, genellikle sabah saat 11.00 ve öğleden sonra saat 16.00 civarında daha sık olur. Bu hastalar bu saatlerde biraz daha yorgun olur; hafif baş ağrısı, depresyon ve derin bir açlık hissederler. Bu nedenle de, bu saatlerde çikolata, kek, pasta, kurabiye yer veya kola içerler. Bu gıdaları alan kişinin şikâyetlerinde hafif bir düzelme olur. Sabah saat 11.00’de oluşan kan şekeri düşüklüğünün nedeni sabah kahvaltıda yenen şekerli ve nişastalı gıdalardır. Öğle yemeğinde yenen tatlı ve nişastalı gıdalar da öğleden sonra, saat 16.00’da kan şekeri düşmesine neden olur. Buna karşılık sabah ve öğleyin proteinli gıda alanların kan şekerinde pek düşme olmaz. Kan şekeri düşünce yenen şekerli gıdalar 30-60 dakika süreyle bir rahatlık sağlar, ama daha sonra kan şekeri tekrar düşer. Sonunda bu kişiler gün içinde kan şekerinde yükselme ve düşmeler yaşar ve bol miktarda şeker, çikolata ve buna benzer şekerli gıdalar tüketirler. Bu kişiler sabah kalktıklarında huzursuzdurlar; kavga etmeye ve tartışmaya eğilimlidirler. Bir şeyler yedikten sonra rahatlarlar. </p>
				<p class="normal1">Bazı kilolu kişiler ise diyete başladıktan sonra, baş dönmesi ve açlık atakları ortaya çıktığı için diyeti bırakırlar. Bunun nedeni kan şekerinin düşmesidir. Kan şekerinin düşmesini önlemek için, tam tahıl ürünleri (tam buğday ekmeği, çavdar, yulaf ezmesi, kepekli pirinç gibi), sebze ve meyve yemelidir. Bu kişiler diyet yaparken üç ana öğün üç ara öğün yemek yemelidirler. Hipoglisemi (şeker düşmesi) ataklarının olması stres hormonlarını yani adrenalini artırır. Anksiyete, panik atak ve depresyon gibi psikolojik sıkıntılar ortaya çıkar.</p>
				<p class="normal1">Kısaca özetlersek, kan şekeri düşmelerine tıp dilinde hipoglisemi denir. Kan şekeri düşen kişilerde şu belirtiler ortaya çıkar:</p>
				
					<p class="indentmetin">• Yemek yedikçe acıkmak</p>
					<p class="indentmetin">• Sabah kalkmada zorluk</p>
					<p class="indentmetin">• Halsizlik, bitkinlik, enerji tükenmesi</p>
					<p class="indentmetin">• Üşüme</p>
					<p class="indentmetin">• Psikolojik durumda değişiklik</p>
					<p class="indentmetin">• Uyuduktan birkaç saat sonra uyanmak ve uyuyamamak</p>
					<p class="indentmetin">• Tatlı sevmek ve tatlıları tercih etmek</p>
					<p class="indentmetin">• Kolay karar verememe</p>
					<p class="indentmetin">• Sabah kahve içmeden uyanamama ve kahve düşkünlüğü</p>
					<p class="indentmetin">• Unutkanlık ve zor konsantre olma </p>
					<p class="indentmetin">• Sinirlilik, çabuk kızma ve öfkelenme</p>
					<p class="indentmetin">• Baş ağrısı, migren ataklarının artması</p>
					<p class="indentmetin">• Ellerde titreme</p>
					<p class="indentmetin">• Bulantı</p>
					<p class="indentmetin">• Görmede bulanıklık veya çift görme</p>
					<p class="indentmetin">• Soğuk terleme</p>
					<p class="indentmetin">• Çarpıntı, kalp atımlarını hissetme</p>
					<p class="indentmetin">• El ve ayakta çözülme, iç titremesi ve kas ağrıları</p>
					<p class="indentmetin">• Baş dönmesi</p>
					<p class="indentmetin">• Soluk ve terli bir görünüm</p>
					<p class="indentmetin">• Ani başlayan bir yorgunluk hissi</p>
					<p class="indentmetin">• Şiddetli yorgunluk</p>
					<p class="indentmetin">• İç ezilmesi ve yeme isteği</p>
					<p class="indentmetin">• İsteksizlik</p>
					<p class="indentmetin">• Anksiyete, depresyon ve kontrolü kaybetme</p>
					<p class="indentmetin">• Alerjiler (astım, saman nezlesi ve ciltte alerjik bulgu eğilimi)</p>
					<p class="indentmetin">• Bazı şeylerden korkma (fobi)</p>
					<p class="indentmetin">• Geceleri uykusuzluk</p>
					<p class="indentmetin">• Şekerli gıdalara saldırma</p>
					<p class="indentmetin">• Unutkanlık</p>
					<p class="indentmetin">• Sebepsiz yere ağlama</p>
					<p class="indentmetin">• Şiddetli kan şekeri düşmelerinde bayılma </p>
					<p class="indentmetin">• Stresle başa çıkamama</p>
					<p class="indentmetin">• Karında şişkinlik, gaz</p>
					<p class="indentmetin">• Akşam saat 19.00’dan sonra kendini iyi hissetmek </p>
					<p class="indentmetin">• Gece terleme, terlemede artış</p>
					<p class="indentmetin">• Depresyona sık girme</p>
					<p class="indentmetin">• Panik atak olması </p>
					<p class="indentmetin">• Cinsel istek azlığı</p>
					<p class="indentmetin">• Öğleden sonra birden şeker ve kahve isteği</p>
					<p class="indentmetin">• Günde 3 fincandan fazla kahve veya kola içmek</p>
					<p class="indentmetin">• Yemek gecikince kendini kötü hissetmek</p>
					<p class="indentmetin">• Sinirli olunca bir şeyler yemek</p>
					<p class="indentmetin">• Yemek yiyince kendini iyi hissetmek</p>
					<p class="indentmetin">• Gündüz uyku basması, uyku isteği</p>
					<p class="indentmetin">• Işık ve sese hassasiyet</p>
					<p class="indentmetin">• Kas ağrıları</p>
				
				<p class="normal1">Geceleri uykuda kan şekeri düşüyorsa şu belirtiler görülebilir:</p>
				
					<p class="indentmetin">• Huzursuz bir şekilde uyanmak</p>
					<p class="indentmetin">• Pijama, gecelik ve yastık kılıflarının terden ıslanması</p>
					<p class="indentmetin">• Hızlı kalp çarpıntısı ile uyanma</p>
					<p class="indentmetin">• Huzursuzluk ve uykuya dalamama</p>
					<p class="indentmetin">• Sabah baş ağrısı ile uyanma</p>
					<p class="indentmetin">• Unutkanlık</p>
					<p class="indentmetin">• Üşüme ve ellerde soğukluk</p>
					<p class="indentmetin">• Sersem bir şekilde uyanma veya sabah uyanmada zorluk</p>
					<p class="indentmetin">• Bazen karın ağrısı ve kilo alamama da olabilir</p>
				
				<p class="normal1">Bu tür şikâyetleri olan kişilerin gece, sabaha karşı 02.00 civarında kan şekerini ölçmek gerekir. Kan şekeri düştüğünde hemen 1-2 kesme şeker yenmesi gerekir. Durum bununla düzelmiyorsa, hemen bir acil servise başvurulmalı ve serum takılmalıdır. Yukarıdaki belirtileri sık sık yaşayan kişilerde hipogliseminin nedeni araştırılmalıdır. </p>
				<p class="normal1">Hipogliseminin nedenleri şunlar olabilir:</p>
				
					<p class="indentmetin">• Kanda insülinin yüksek olması (insülin direnci)</p>
					<p class="indentmetin">• Aşırı kilo</p>
					<p class="indentmetin">• Kortizol düşüklüğü (böbrek üstü bezinin az çalışması)</p>
					<p class="indentmetin">• Tiroid bezinin az çalışması (hipotiroidi)</p>
					<p class="indentmetin">• Pankreasta insülinoma denen tümör olması veya pankreas iltihabı (pankreatit)</p>
					<p class="indentmetin">• Böbrek ve karaciğer hastalığı</p>
					<p class="indentmetin">• Beyinde bulunan ve birçok hormon salgılayan hipofiz bezinin az çalışması</p>
					<p class="indentmetin">• Şeker hastalığının başlangıç devresinde olmak</p>
					<p class="indentmetin">• Mide ameliyatı geçirmiş olmak</p>
					<p class="indentmetin">• Alınan şekerli gıdaya reaksiyon olarak (reaktif hipoglisemi<span class="ideitalik">)</span></p>
					<p class="indentmetin">• Çok alkol almak</p>
					<p class="indentmetin">• Uzun süre stres altında kalmak </p>
					<p class="indentmetin">• Çok düşük kalorili diyet yapmak</p>
					<p class="indentmetin">• Kısa zamanda çok kilo vermek</p>
					<p class="indentmetin">• Şekerli gıdaları çok yemek</p>
					<p class="indentmetin">• Yetersiz gıda alıp aşırı egzersiz yapmak</p>
					<p class="indentmetin">• Aşırı sigara içmek</p>
					<p class="indentmetin">• Fazla kafeinli içecekler (kahve, çay, kola) içmek ve fazla çikolata yemek </p>
				
				<p class="normal1">Bu nedenlerin araştırılması ve nedene uygun tedavi yapılması gerekir. Uzun süreli şeker yükleme testi (Oral Glukoz Tolerans Testi: OGTT) teşhiste faydalı bir yöntemdir. Bu testte kişiye önce 75 gram glukoz içirilir ve yarım saat, 1 saat, 2 saat, 3 saat sonra kan şekerine bakılır. </p>
				<p class="normal1">Kan şekeri düşüklüğünden kurtulmak için insülin direnci diyeti uygulamak gerekir. Bu kişilere önerilerimiz şunlardır:</p>
				
					<p class="indentmetin">• Yemekler az ve sık yenmelidir. </p>
					<p class="indentmetin">• Yenilen gıdalar proteinden zengin olmalıdır. Karbonhidratlı yiyeceklerden, ancak düşük glisemik indeksli (kan şekerini yükseltmeyen) olanlar tercih edilmelidir. </p>
					<p class="indentmetin">• Yemek aralıkları iki buçuk saatten fazla olmamalıdır (günde 3 ana öğün 3 ara öğün alınmalıdır).</p>
					<p class="indentmetin">• Rafine gıdalar (beyaz ekmek, patates püresi ve toz şeker gibi) yenmemelidir.</p>
					<p class="indentmetin">• Protein alımı (beyaz et, balık, yumurta, et, süt ürünleri) biraz artırılmalıdır.</p>
					<p class="indentmetin">• Tam tahıl, bakliyat, sebze ve meyveye dayalı bir beslenme uygulanmalıdır. Ceviz, badem tüketimi artırılmalıdır (diğer gıdalardan az yiyerek).</p>
					<p class="indentmetin">• Kahve, çay, kola gibi kan şekerini düşüren içeceklerden ve sigaradan uzak durmalıdır.</p>
					<p class="indentmetin">• Yatmadan önce hafif bir ara öğün alınmalıdır.</p>
					<p class="indentmetin">• Günde 6-8 bardak su içilmelidir.</p>
					<p class="indentmetin">• Egzersiz yapılmalıdır.</p>
					<p class="indentmetin">• Reçel, bal, tatlılar, kesme şeker, sofra şekeri, çikolata, kavun, karpuz, üzüm, incir, muz yemeyiniz.</p>
					<p class="indentmetin">• Öğünlerde mutlaka et yemeği yiyin. Daha az acıkırsınız. </p>
				
				</body>
</html>