<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>NATUREL ZAYIFLAMA</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta name="Adept.resource" value="urn:uuid:c8f50c40-c47f-43de-880d-05bfb3e3cce7"/></head>
	<body class="calibre">
<h1 class="h1baslik" id="calibre_toc_6">İnsülin direnci ve metabolik sendrom</h1>
				<p class="normal1">Kalp ve damar hastalıklarına neden olan hipertansiyon, fazla kiloluluk, şeker hastalığı ve kan yağlarında yükseklik gibi hastalıkların aynı kişide bir arada görülmesine metabolik sendrom veya metabolik travma denir. Bu duruma insülin rezistans sendromu adı da verilir. </p>
				<p class="normal1">Metabolik sendrom’un başlıca özelliği veya başlatıcı özelliği kanda insülin düzeyi artmasıdır. Bunun sonucunda insülin yüksekliğine bağlı olarak şeker hastalığı, kan yağlarında yükselme, tansiyon yükselmesi ve fazla kiloluluk aynı kişide ortaya çıkmaktadır. </p>
				<p class="normal1">Metabolik sendromlu hastalarda karaciğer yağlanması, kanda ürik asit yüksekliği, kadınlarda polikistik over sendromu ve erkeklerde prostat büyümesi de sık görülmektedir. </p>
				<p class="normal1">Bir kişide metabolik sendrom var diyebilmek için, o kişide aşağıda sıralanan bozuklukların bir arada bulunması gerekir:</p>
				
					<p class="indentmetin">• Erkek tipi fazla kiloluluk (yağların karında birikmesi): Erkeklerde bel çevresinin 102 cm’den fazla olması, kadınlarda 88 cm’den fazla olması</p>
					<p class="indentmetin">• Kanda trigliserit denen yağın 150 mg/dl’den fazla olması</p>
					<p class="indentmetin">• HDL kolesterol denen iyi kolesterolün erkeklerde kanda 40 mg/dl, kadınlarda ise 50 mg/dl’den az olması</p>
					<p class="indentmetin">• Tansiyon yüksekliği (hipertansiyon) bulunması: Büyük tansiyonun 13, küçük tansiyonun 8,5’tan fazla olması</p>
					<p class="indentmetin">• Açlık kan şekerinin 90 mg/dl’den fazla olması</p>
				
				<p class="normal1">Son zamanlarda metabolik sendromlu hasta sayısında giderek büyük bir artış görülmektedir. ABD’de metabolik sendromlu hasta sayısı, orta yaşlardaki kişilerde yüzde 20-30’u, hatta son zamanlarda yüzde 40’ı bulmuştur. Ülkemizde de yüzde 30 civarındadır. Metabolik sendrom yaşam süresini kısaltan çok önemli bir sağlık sorunudur. </p>
				<p class="normal1">Sabah yorgunluğunuz varsa, gece uykudan kalkıp tatlı bir şeyler yemek istiyorsanız veya öğle yemeği sonrası yorgunluk ve halsizlik oluyorsa insülin direnci olabilir. İnsülin direnci kalıtımsal olabildiği gibi öğün atlamak, hareketsizlik, şekerli ve unlu gıdaları fazla yemek ve fazla kiloluluk nedeniyle de oluşur.</p>
				<p class="normal1">Metabolik sendrom’dan korunmak ve kandaki insülin düzeyini azaltmak için düşük glisemik indeksli karbonhidratları yemek, yani Gİ diyeti uygulamak gerekir. </p>
				</body>
</html>