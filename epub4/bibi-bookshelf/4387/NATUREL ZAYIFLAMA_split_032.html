<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>NATUREL ZAYIFLAMA</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta name="Adept.resource" value="urn:uuid:c8f50c40-c47f-43de-880d-05bfb3e3cce7"/></head>
	<body class="calibre">
<h1 class="h1baslik" id="calibre_toc_19">İnsülin direnci diyeti’nin uygulanması</h1>
				<p class="normal1">İnsülin Direnci Diyeti’nin uygulanmasında 3 önemli adım vardır:</p>
				
					<p class="indentmetin">1. Akılcı karbonhidrat seçimi yapmak, yani yüksek glisemik indeks (Gİ)’li yerine düşük Gİ’li karbonhidratları yemek</p>
					<p class="indentmetin">2. Gıdaların yaklaşık olarak Gİ değerlerini öğrenmek</p>
					<p class="indentmetin">3. Günlük karbonhidrat miktarını fazla artırmamak, düşük Gİ’li de olsa fazla karbonhidrat almamak</p>
			
				<p class="normal1">Bir diyetin başarısı onun devam ettirilebilir olmasına bağlıdır. Bir süre uygulanıp sonra devam ettirilemeyen diyet veya beslenmenin anlamı yoktur. Herkesin vücudu, bağırsakları, gıdaları parçalayan enzimleri aynı olduğuna göre gıda seçimi büyük önem taşımaktadır. </p>
				<p class="normal1">Kilo vermede en önemli konu iştah kontrolüdür. İştah kontrolü için bağırsakta sindirimi uzun süren ve bu nedenle kan şekerini hızla artırmayan düşük Gİ’li gıdaların seçilmesi önem taşımaktadır.</p>
				<p class="normal1">Glisemik indeks değerine bakarak beslenmeniz demek elinizde hesap makinesi Gİ hesaplamak, elde tablolar ona göre beslenmek demek değildir. Önemli olan kaliteli karbonhidrat yemektir. </p>
				<p class="normal2">Başlangıç Nasıl Olmalı?</p>
				<p class="normal1">Günlük beslenmenizde yüksek Gİ’li gıdalar yerine düşük Gİ’li gıdalar yemek pratik noktadır. Örneğin sabah kahvaltıda beyaz ekmek yerine tam buğday ekmeği, tereyağı veya reçel yerine yoğurt, meyve yenebilir. </p>
				<p class="normal1">Yediğimiz gıdalar protein, karbonhidrat ve yağ içerir. Et ve yumurtada protein çoktur. Ekmekte ise karbonhidrat çoktur. Tereyağı ise yağdan oluşur. Önemli olan çeşitli gıdalardan farklı ölçülerde yemektir. Her gıdanın Gİ’sini ölçmek imkânsızdır. Örneğin et, balık, tavuk, badem, tereyağı, sebzelerin Gİ’si ihmal edebilir. Gİ’si yüksek olan gıdalardan az yemek kuralımızdır. Ancak düşük Gİ’li sosis yememek lazımdır. Bunda doymuş yağlar çoktur. Yani amacımız sadece düşük Gİ’li gıda yemek de değildir. Yüksek ve düşük Gİ’li gıdalar karışık yenirse Gİ’si orta derecede olur. Eğer yemeğinizde yüksek Gİ’li gıda varsa düşük Gİ’li gıda ilave edebilirsiniz.</p>
				<p class="normal1">Beyaz ekmek, pasta ve kurabiye yerine bir dilim tam buğday ekmeğini arzu ederseniz üzerine az reçel sürüp yiyebilirsiniz. Bembeyaz ekmek yerine tam buğday ekmeği, çavdar veya kepekli ekmek yiyin. Kahvaltı gevreği yerine müsli yiyin. Kek veya pasta yerine yoğurt yiyin. Cips yerine tane üzüm veya çilek yiyin. Kraker yerine dilimlenmiş havuç, biber yiyin. Şeker yerine kuru üzüm, kuru kayısı, kuru meyve yiyin. Pirinç yerine bulgur, makarna, erişte yiyin. Gazoz ve kola yerine su için. Şeker yerine elma suyu, bal veya fruktoz kullanın.</p>
				<p class="normal1">Patates püresi, beyaz ekmek ve beyaz pirinç, kan şekerini, kesme şekerden daha fazla yükseltme gücüne sahiptir. Bu nedenle şeker yükü az olan tam tahıldan yapılmış besinleri yemek daha faydalıdır. Böylelikle hem kan şekeri yükselmez, hem başka faydalar sağlanır.</p>
				<p class="normal1">Tam buğdaydan yapılmış ekmekte daha fazla vitamin ve mineraller vardır. Tam tahıllar şeker hastalığına karşı koruyucudurlar. Kalp hastalığı görülme riskini azalttıkları gibi bağırsakları daha iyi çalıştırarak kabızlığı önlerler.</p>
				<p class="normal1">Günde en fazla 5 porsiyon (5 dilim) ekmek yenmelidir.</p>
				<p class="normal1">Kilo vermek için önemli beslenme önerileri:</p>
				
					<p class="indentmetin">• Sebze ve meyve yemeye önem verin.</p>
					<p class="indentmetin">• Yağ miktarını azaltın.</p>
					<p class="indentmetin">• Her yemekte en azından bir düşük Gİ’li gıda yiyin.</p>
					<p class="indentmetin">• Öğün atlamayın. Üç ana öğün, üç ara öğün şeklinde beslenin.</p>
					<p class="indentmetin">• Yemek sonrası tatlı yerine meyve yiyin.</p>
					<p class="indentmetin">• Beyaz ekmek yerine tam buğday ekmeği veya çavdar ekmeği yiyin.</p>
					<p class="indentmetin">• Trigliserit yüksek değilse düzenli olarak ceviz, badem veya fındık yiyin.</p>
					<p class="indentmetin">• Kırmızı eti az, beyaz eti çok yiyin.</p>
					<p class="indentmetin">• Süt ürünlerini yağsız olarak yiyin.</p>
					<p class="indentmetin">• Yağ olarak sadece zeytinyağı yiyin.</p>
				
				<p class="normal2">Bir Yemek Tabağı ve Öğünler Nasıl Olmalı?</p>
				<p class="normal1">Beslenmede en önemli ilke üç ana öğün, üç ara öğün yemektir. Yani kahvaltı, saat 10.30’da ara öğün, öğle yemeği, ikindide ara öğün, akşam yemeği, gece saat 22.00’de ara öğün almalıdır. </p>
				<p class="normal1">Bir öğünde yiyeceğiniz yemeklerin hepsinin bir tabak üzerinde olacağını düşünelim. Bu tabağın yarısını sebze, dörtte birini protein (et veya kuru baklagil), kalan dörtte birini ise meyve veya yoğurt doldurmalıdır. </p>
				<p class="normal1">Kahvaltı mutlaka yapılmalıdır. Kahvaltıda meyve veya meyve suyu, yağsız süt veya yoğurt, ekmek olarak tam buğday ekmeği yenmelidir.</p>
				<p class="normal1">Öğleyin tam buğday ekmeği, kuru baklagil, balık, yağsız et, tavuk, büyük salata ve meyve yenmelidir.</p>
				<p class="normal1">Akşamları yemek hafif olmalı, sebze, et ve yoğurt yenmelidir. Tatlı yerine doğal dondurma veya meyve yenmelidir. </p>
				<p class="normal1">Ara öğünlerde aşağıdakilerden birini seçiniz:</p>
				
					<p class="indentmetin">• Bir portakal veya bir elma veya bir armut</p>
					<p class="indentmetin">• Yağsız yoğurt</p>
					<p class="indentmetin">• Bir bardak süt</p>
					<p class="indentmetin">• 5-6 kuru kayısı</p>
					<p class="indentmetin">• Bir avuç kuru üzüm</p>
					<p class="indentmetin">• Bir külah dondurma (geleneksel yöntemle, süt ile yapılmış)</p>
					<p class="indentmetin">• Bir avuç badem</p>
				
				<p class="normal1">Nadiren yenecek gıdalar şunlardır:</p>
				
					<p class="indentmetin">• Yüksek Gİ’li gıdalar (hamur işleri, pasta, kek, kurabiye)</p>
					<p class="indentmetin">• Yağda kızarmış, kavrulmuş veya sos ilave edilmiş yiyecekler</p>
					<p class="indentmetin">• Tüm yağlı gıdalar (kaymak, krema, mayonez, margarin)</p>
					<p class="indentmetin">• İçeriği bilinmeyen hazır gıdalar</p>
					<p class="indentmetin">• Hazır meyve suları</p>
					<p class="indentmetin">• Tatlandırıcılar</p>
					<p class="indentmetin">• Kahve ve kafein içeren diğer içecekler (enerji içecekleri)</p>
					<p class="indentmetin">• Alkol</p>
					<p class="indentmetin">• Gazoz, kola</p>
				
				<p class="normal2">Öğleyin Kuvvetli, Akşam Hafif Yiyin</p>
				<p class="normal1">Metabolizma sabahları daha hızlı iken akşamları yavaşlar. Bu nedenle akşam yemeklerinin hafif, sabah ve öğle yemeklerinin biraz daha doyurucu olması kilo verme açısından çok önemlidir. Oysa ülkemizde genellikle, öğle yemekleri bir sandviç veya döner ile geçiştirilmekte ve metabolizmanın zayıfladığı saatlerde, yani akşamları daha fazla yemek yenmektedir. Bu durum da, kilo alınmasına neden olmaktadır. </p>
				<p class="normal1">Zayıflamak istiyorsanız bu beslenme şeklini tersine çevirmeniz gerekir. Öğlen iyi yemeli, akşamları ise az yemelidir. Geceleri yemekten sonra çok acıkırsanız bir kase yoğurt içine elma dilimleri koyup yiyiniz, veya 4-5 tane badem veya ceviz yiyiniz. Bunlar açlığınızı giderecektir. </p>
				<p class="normal2">Yağ ve Protein Ne Kadar ve Nasıl Yenmeli?</p>
				<p class="normal1">Yağ ve proteinin glisemik indeks değeri yok kabul edilebilir. Ancak yüksek yağlı ve yüksek proteinli diyetler insülin direncini artırırlar. Bu nedenle de yüksek yağ ve yüksek protein ile birlikte yenen karbonhidratlar kan şekerini daha fazla yükseltir. Yağ olarak zeytinyağı yenmeli, tereyağı veya donmuş yağlar yenmemelidir. Proteini fazla artırmak da damar sertliği yapar. Günlük diyette yeteri kadar protein olmalıdır. Protein bağırsaklardan gıdaların emilimini azaltır ve daha fazla tok tutar. Salataların içine de proteinli gıdalar konmalıdır. Protein denince yağsız süt ürünleri, yağsız tavuk-hindi eti, deniz ürünleri, yumurta akı, bezelye, kuru fasulye, nohut anlaşılmalıdır. </p>
				<p class="normal1">Günlük 65-70 gram proteine ihtiyacımız vardır. 800-1200 kalorilik bir diyette günlük protein alımı ideal vücut ağırlığının her kilosu için en azından 1 gram olmalıdır. Yani, ideal kilosu 70 kg olan bir kişi bir günde en az 70 gr protein almalıdır. 1200 kalorinin üzerindeki diyetlerde ise bu miktar ağırlığın her kilosu için 0.8 gram olmalıdır. Proteinli gıdalar kişiyi daha fazla tok tutar ve mide boşalmasını geciktirir. Bu nedenle zayıflarken ızgara veya haşlama beyaz et yemeyi ihmal etmemek gerekir. Bu et yemeklerinin yanına patates püresi yerine bezelye, kuru fasulye (3-4 kaşık) ilave etmek ve bol salata yemek faydalı olur.</p>
				<p class="normal2">Bir Davete Giderken Ne Yapmalı?</p>
				<p class="normal1">Yemekten bir saat önce hafif bir şeyler yiyin; bu yoğurt veya bir elma olabilir. Yemekten önce gelen zeytinyağı veya tereyağını görmezden gelin, ekmeğe sürmeyi veya ekmeği bandırmayı hiç düşünmeyin. Hatta hiç getirmemelerini istemeniz daha doğrudur. Yemekten önce bir bardak su için ve yemeğe salata ile başlayın. Ana yemekten önce gelecek olan meze veya ara sıcaklardan sebze olanlarını tercih edin veya bunları yemeden ana yemek gelinceye kadar bekleyin. Et yemeklerinin yanında mutlaka sebze yiyin. Yemeğin sonunda tatlı değil meyve yemeye çalışın.</p>
				<p class="normal2">Tatlandırıcı Kullanımı</p>
				<p class="normal1">Tatlandırıcı kullanımına pek sıcak bakmıyoruz. Ne de olsa kimyasal bir maddedir. Ancak mutlaka kullanmak isteyenler içinde <span class="ideitalik">aspartam</span> bulunan tatlandırıcılardan günde en fazla 8-10 tane kullanabilirler. Bitkisel bir tatlandırıcı olan stevya veya splenda da kullanılabilir. Mümkünse çayınızı tatlandırıcı kullanmadan içmeye çalışın.</p>
				<p class="normal2">Kilo Verdikten Bir Süre Sonra Kilo Kaybı Durunca Ne Yapmalı?</p>
				<p class="normal1">Diyetle ortalama kilo kaybı haftada 1 kg’dır. İlk haftalarda bundan daha fazla kilo kaybı olmuşsa kiloda sık aralıklarla bir durma olabilir. Bu nedenle diyete devam ediniz. Bunun dışında patates, pirinç, makarna, kuruyemiş gibi gıdaları azaltınız ve yediğiniz porsiyonları gözden geçiriniz. Yaptığınız kaçamak veya atıştırmalar varsa onları kesiniz. </p>
				<p class="normal2">Ara Öğünlerde Badem Yemek Zayıflatır</p>
				<p class="normal1">Badem ara öğünlerinde yendiği zaman tokluk hissi yaratarak kilo verilmesine katkıda bulunur. Yapılan yeni bir klinik çalışmada günde 50 gr badem yiyen ve bunu 40 defa çiğneyen kişilerde tokluk hissinin daha fazla olduğu ve daha kolay kilo verdikleri ortaya kondu.</p>
				<p class="normal1">Bademde bulunan faydalı maddelerden bazıları şöyledir<a class="footnote-link" href="NATUREL%20ZAYIFLAMA_split_044.html#footnote-27722-4" id="footnote-27722-4-backlink" name="footnote-27722-4-backlink">[4]</a>:</p>
				
					<p class="indentmetin">• Kalp ve damarlara faydalı omega 6 yağ asitleri vardır</p>
					<p class="indentmetin">• Vitamin B17 (Amigdalin) içerir. Amigdalin 1830’da keşfedilmiş ve 1845 yılında Rusya’da kanser tedavisi için kullanılmıştır. Amerikan Gıda ve İlaç Dairesi (FDA) tarafından kanser tedavisinde kullanılması kabul edilmemiştir. Amigdalin bir bitki bileşiğidir. İçinde şeker ve siyanadin vardır. Amigdalin çiğ ceviz ve bademde ve birçok meyvede bulunur.</p>
					<p class="indentmetin">• Manganez vardır</p>
					<p class="indentmetin">• Molibden vardır</p>
					<p class="indentmetin">• Koenzim Q10 vardır.</p>
				
				<p class="normal1">Klinik çalışmalar badem yiyenlerde kan total kolesterolünde yüzde 4–12 oranında, LDL-kolesterolünde ise yüzde 6–15 oranında düşme olduğunu göstermiştir. Badem kalp sağlığında ve kilo kontrolünde faydaları olan bir besindir. Kalori olarak yoğun olmasına karşın sağlıklı yağ, kas yapıcı proteinler, doğal lif, bakır ve mağnezyum gibi mineraller ve antioksidanlar içerir. Badem yiyenlerde kilo kontrolünün daha iyi olduğu saptanmıştır. Ara öğünlerde birkaç badem yemek sizi tok tutar, açlığı önler ve uzun sürede daha az yemeye neden olur. Badem içindeki sağlıklı yağ sayesinde kalp hastalığına karşı koruduğu gibi safra taşı oluşmasını önler ve kanserden korur. Badem yiyenlerde LDL kolesterolde azalma olmaktadır, ancak trigliseridi artırır.</p>
				<p class="normal1">Ortalama 28.3 gr bademde (ortalama 23 badem) bulunan besin maddeleri şunlardır:</p>
				<p class="indentmetin">Kalori: 163 kcal</p>
				<p class="indentmetin">Total yağ: 14 gr</p>
				<p class="indentmetin">Doymuş yağ: 1 gr</p>
				<p class="indentmetin">Tekli doymamış yağ: 9 gr</p>
				<p class="indentmetin">Çoklu doymamış yağ: 3.5 gr</p>
				<p class="indentmetin">Trans yağ: 0 gr</p>
				<p class="indentmetin">Total karbonhidrat: 6 gr</p>
				<p class="indentmetin">Lif (posa): 3 gr</p>
				<p class="indentmetin">Şeker: 1 gr</p>
				<p class="indentmetin">Protein: 6 gr</p>
				<p class="indentmetin">Vitamin ve mineraller</p>
				<p class="indentmetin">Vitamin A: 1.4 IU</p>
				<p class="indentmetin">Lutein ve zeaxanthin: 0.3 mcg</p>
				<p class="indentmetin">Vitamin E: 7.3 mg</p>
				<p class="indentmetin">Folate: 8.2 mcg</p>
				<p class="indentmetin">Tiamin: 0.1 mg</p>
				<p class="indentmetin">Riboflavin: 0.2 mg</p>
				<p class="indentmetin">Niasin: 1.1 mg</p>
				<p class="indentmetin">Kalsiyum: 70 mg</p>
				<p class="indentmetin">Mağnezyum: 78 mg</p>
				<p class="indentmetin">Demir: 1.2 mg</p>
				<p class="indentmetin">Fosfor: 134 mg</p>
				<p class="indentmetin">Sodyum: 0.3 mg</p>
				<p class="indentmetin">Potasyum: 206 mg</p>
				<p class="indentmetin">Çinko: 0.9 mg</p>
				<p class="indentmetin">Bakır: 0.3 mg</p>
				<p class="indentmetin">Selenyum: 0.8 mcg </p>
				<p class="normal2">Ceviz</p>
				<p class="normal1">Yakın zamana kadar ceviz ve bademin yağlı olmaları nedeniyle sağlığa zararlı olduğu sanılırdı. Yapılan araştırmalar ceviz ve bademin sağlığımız için çok faydalı olduğunu gösterdi. Ceviz ve bademdeki yağlar sağlığa faydalı yağlardır. Düzenli olarak haftada en azından 5 defa ceviz veya badem yiyenlerde koroner kalp hastalığı daha az görülmekte ve kalp krizinden ölüm yüzde 48 oranında azalmaktadırCevizle yapılan araştırmalar ceviz tüketiminin total kolesterol ve LDL kolesterolü azalttığını göstermiştir.</p>
				<p class="normal1">Cevizde bulunan besin ögeleri ve faydaları şunlardır:</p>
				
					<p class="indentmetin">• Cevizde omega 3 yağ asitleri yani alfa linolenik asit (ALA) vardır. Bu yağ asidi kalp krizine karşı koruyucudur ve kalp atım bozukluklarını önler. Avuç içi kadar ceviz 2 gram ALA (omega -3 yağ asidi) sağlar</p>
					<p class="indentmetin">• İçinde bulunan folat, E vitamini ve potasyum kalp hastalığına karşı korur.</p>
					<p class="indentmetin">• Cevizde steroller adı verilen maddeler ve posa vardır ki, bunlar kolesterolün bağırsaklardan emilimini önleyerek kanda kolesterol yükselmesini önler.</p>
					<p class="indentmetin">• Cevizde mağnezyum, manganez ve bakır vardır. Bunlar antioksidan etki yaparak bizi hastalıklardan korur.</p>
					<p class="indentmetin">• Cevizde bulunan ellagic asit (flavonoid) isimli madde bizi kansere karşı korur.</p>
				
				<p class="normal1">Badem ve ceviz yiyenlerde tip 2 şeker hastalığının görülme sıklığı azdır. Diğer bir deyimle hastalığın ortaya çıkmasını engeller.</p>
				<p class="normal1">Ceviz, badem veya yerfıstığı yiyenlerin bir kısmında alerji gelişebilir.</p>
				<p class="normal1">Bir avuç ceviz veya badem yaklaşık 160 kalori sağladığından diğer gıdalardan bu oranda kalori azaltması yaparak yenmelidir. Aksi takdirde kilo alımı olur. Özellikle patates cipsi veya şeker yerine badem yiyiniz. Et yiyemiyorsanız proteini badem veya cevizden alabilirsiniz. Böylece fazla kalori almazsınız.</p>
				<p class="normal2">Antepfıstığı</p>
				<p class="normal1">Antepfıstığında demir, folat, potasyum, pantotenik asit, niasin, riboflavin, çinko ve steroller gibi sağlığa faydalı vitamin ve mineraller vardır. Bu maddeler kandaki LDL kolesterolü azaltır. Antepfıstığının yüzde 67’sini sağlığa faydalı yağlar oluşturur.</p>
				<p class="normal2">Fındık</p>
				<p class="normal1">Fındıkta yüzde 66 oranında yağ vardır. İçerdiği doymamış yağlar sağlığa faydalıdır. Fındıkta bulunan yağın yüzde 70-75’ini tekli doymamış yağlar, geri kalanını çoklu doymamış yağlar oluşturur.</p>
			<div class="calibre1" id="calibre_pb_35"/></body>
</html>