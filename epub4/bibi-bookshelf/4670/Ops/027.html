<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta name="Generator" content="Atlantis Word Processor 1.6.5.7"/>
    <link rel="stylesheet" type="text/css" href="style.css"/>
    <title>Bilinmeyen</title>
    <link href="../fonts.css" rel="stylesheet" type="text/css"/>
</head>
  <body>
<p class="p4"><span class="t6"> </span></p>
<p class="p5"><a id="ncx1435"></a><span class="t3"><b>22</b></span></p>
<p class="p2"><span class="t7">D</span><span class="t7">İ</span><span class="t7">NSEL Ö</span><span class="t7">Ğ</span><span class="t7">ÜTLER VE ODUN SANDIKLARI</span></p>
<p> </p>
<p>Pollyanna’nın, John Pendleton’a Jimmy Bean’den bahsettiği günün öğleden sonrasında, Rahip Paul Ford tepeyi tırmanıp Pendleton Korusu’na girdi. Tanrı‘nın yarattığı bu sessiz doğa ile baş başa kalarak günün gürültü ve karışıklıklarından uzaklaşacağını ümit ediyordu.</p>
<p>Rahip Paul Ford’un gönlü kırılmıştı. Son yıl içinde, aydan aya kilisesine bağlı insanların durumları kötüye gidiyordu. Nereye dönse kavga, dedikodu, rezalet ve kıskançlık görüyordu. Bütün bunları ortadan kaldırabilmek için tartışmış ve tüm inancıyla Tanrı‘ya yalvarmıştı. Fakat bu durumun iyiye değil, kötüye gitmiş olduğunu bugün üzülerek kabul ediyordu.</p>
<p>Yanında çalışan iki yardımcısı, anlamsız bir neden yüzünden kavga edip darılmışlardı. Çok çalışkan üç kadın, küçük bir dedikodunun büyümesi ve bir rezalet halini alması nedeniyle Kadınlar Yardım Derneği’ndeki görevlerinden ayrılmışlardı. Koro da, içlerinden bir tanesine, tercih edilip daha fazla solo şarkı söyletildiği için dağılmıştı. Ve hatta Hıristiyan Çalışma Topluluğu da iki memurunun açık eleştirileri karşısında huzursuzluk içine düşmüştü. Pazar Okulu’nun iki öğretim görevlisi ile müdürünün istifaları da artık bardağı taşıran son damla olmuştu. Bütün bu nedenlerle rahatsızlık duyan rahip, düşünüp dua etmek için bu sakin koruya gelmişti.</p>
<p>Ağaçların gölgesine oturan rahip Paul Ford, karşılaştığı sorunları tüm ayrıntılarıyla düşünmeye koyuldu. Ona göre, artık büyük bir bunalım dönemi başlamıştı. Bir an önce bir şeyler yapılmalı, bir çözüm yolu bulunmalıydı. Kilisenin çalışma hayatı durmuştu. Pazar günü yapılan hizmetler, günlük toplantılar, verilen akşam yemekleri, çay partileri gittikçe seyrekleşiyor ve bunlara gelenler de azalıyordu. Birtakım vicdanlı kişilerin yine de var olduğu doğruydu. Fakat bunlar bile daima eleştirilerin etkisi altında kalıyorlardı.</p>
<p>Bütün bu nedenlerden dolayı Rahip Ford, kendisinin, kilisenin, kasabanın ve hatta kutsal dinin olumsuz yönde etkilendiğini görüyordu. Bir şeylerin yapılması zorunluydu. Fakat ne yapılacaktı?</p>
<p>Rahip, cebinden bir sonraki pazar vaazı için hazırladığı notları çıkardı. Düşünceli düşünceli bunlara baktı. Üzerinde konuşmaya karar verdiği konuya ilişkin, bu dinsel öğütleri yüksek sesle okumaya başladı. Çok etkili bir sesle okurken, yüzünde de sert hatlar oluşuyordu.</p>
<p>“Her kim ki kötülük, riyakarlık ve ikiyüzlülük yapar, ona cennetin kapıları kapalıdır. Ne kendileri cennete girebilir, ne de oraya gitmeye hak edenleri engelleyebilir. Kötülük, riyakarlık ve ikiyüzlülük yapanlar, bilmelisiniz ki, Tanrı sizi er geç cezalandıracaktır… Kötülük, riyakarlık ve ikiyüzlülük yapanlar… Sizler bir an önce, akıl ve mantığın, kanunların, vicdanınızın dediklerini yapmaya başlamalısınız. Doğru yoldan ayrılmamalısınız.”</p>
<p>Rahibin söyledikleri acı gerçeklerdi. Boğuk sesi, yeşillikler arasında yankılanıyordu. Kuşlar ve sincaplar bile sanki büyük bir sessizliğe bürünmüşlerdi. Rahip, kilisenin kutsal havası içinde söylediklerinin ne gibi bir yankı yaratacağını düşünmeye koyuldu.</p>
<p>İnsanlar… Onun insanlarıydı! Bunu yapabilir miydi? Cesaret edebilir miydi bu konuşmayı yapmaya? Yoksa konuşmamalı mıydı? Tanrı‘ya yalvardı, yakardı. Büyük bir açık kalplilikle yardım istedi. Doğru bir adım atmayı çok, ama çok fazla istiyordu. Acaba tuttuğu yol doğru muydu?</p>
<p>Rahip, ağır ağır kağıtları katlayıp cebine koydu. Sonra içini çekerek kendisini bir ağacın dibine attı ve elleriyle yüzünü kapattı.</p>
<p>İşte, tam o sırada, Pendleton Konağı‘ndan evine dönen Pollyanna onu gördü. Hafifçe bağırarak adamın yanına doğru koştu.</p>
<p>“Eyvah, eyvah Bay Ford! Bacağınızı falan kırmadınız inşallah!”</p>
<p>Rahip ellerini yüzünden indirip kıza baktı. Gülümsemeye çalıştı: “Yok yavrum. Bir şey olmadı. Sadece dinleniyorum.”</p>
<p>Pollyanna bir adım geri çekilip: “Yaa?..” diye içini çekti. “Şu halde bir mesele yok. Bay Pendleton’ı bulduğumda bacağı kırılmıştı da… Ama, o sırtüstü yatıyordu. Siz ise oturuyorsunuz.”</p>
<p>“Evet, ben oturuyorum. Doktorların iyileştirebileceği bir kırığım falan da yok.”</p>
<p>Son sözlerini çok hafif söylemişti, ama Pollyanna duymuştu. Kızın yüzü birdenbire değişti. Gözlerinde şefkat dolu bir ifade belirdi.</p>
<p>“Evet, ne demek istediğinizi çok iyi anlıyorum. Sizi bir şey rahatsız ediyor. Babam da, sık sık böyle olurdu… Sanırım bütün rahiplerde oluyor bu. Çünkü onlara şu veya bu şekilde bağlı o kadar çok şey var ki…”</p>
<p>Rahip Ford, biraz hayretle döndü:</p>
<p>“Senin baban da rahip miydi Pollyanna?”</p>
<p>“Evet efendim. Bunu bilmiyor muydunuz? Herkesin bunu bildiğini zannediyordum. Polly Teyzemin ablasıyla yani annemle evlenmişti.”</p>
<p>“Ha, anlıyorum. Fakat biliyorsun, burada uzun yıllardan beri bulunmuyorum. Bu nedenle buralıların aile tarihçelerini pek iyi bilmiyorum.”</p>
<p>Pollyanna gülümseyerek, “Hayır efendim… Yani evet demek istiyorum.”</p>
<p>Uzun süren bir sessizlik oldu. Hala ağacın dibinde oturan Rahip, sanki Pollyanna’nın orada bulunduğunu unutmuştu. Cebinden birtakım kağıtlar çıkarıp açtı. Ama bu kağıtlara bakmıyordu. İleride bir yaprak parçasına gözlerini dikmişti. Bu güzel bir yaprak parçası bile değildi. Kurumuş ve sararmıştı. Adama bakan Pollyanna onun için belirgin bir üzüntü duydu.</p>
<p>Ümitle, “Bugün güzel bir gün” diye söze başladı. Bir an için adamdan bir cevap çıkmadı. Sonra, Rahip bir başlangıç yapmak için başını kaldırdı:</p>
<p>“Ne? Oh!.. Evet… Güzel bir gün!”</p>
<p>Pollyanna’nın ümidi daha da artmıştı. “Hava soğuk da değil” diye devam etti. “Ekim ayında olmamıza rağmen Bay Pendleton şöminesini yaktırmış, ama pek üşüyormuş. Sadece bakmak için yaktırmış. Ben ateşe bakmaktan çok hoşlanırım, ya siz?”</p>
<p>Bu sefer, Pollyanna sabırla beklemesine rağmen, adam cevap vermedi. Küçük kız Rahibi konuşturmak için yeni bir yol denedi.</p>
<p>“Rahip olmayı seviyor musunuz?”</p>
<p>O zaman, rahip Paul Ford, hemen başını kaldırıp baktı:</p>
<p>“Rahip olmayı sevmek mi? Ne kadar garip bir soru bu? Bunu neden sordun yavrum?”</p>
<p>“Hiç. Sadece bakışınız bana babamı hatırlattı. O da bazen sizin gibi görünürdü.”</p>
<p>“Öyle mi?” Rahibin ses tonu yumuşaktı, ama bakışları yine o kuru yaprak parçasına yönelmişti.</p>
<p>“Evet, işte o zamanlar kendisine, tıpkı şimdi size sorduğum gibi rahiplikten memnun olup olmadığını sorardım.”</p>
<p>Ağacın altında oturan adam, üzgün üzgün gülümsedi:</p>
<p>“Peki, sana nasıl cevap verirdi?”</p>
<p>“Tabii, memnun olduğunu söylerdi. Fakat arada sırada da o neşe veren dualar olmasa, rahiplikte bir dakika bile durmayacağını belirtirdi.”</p>
<p>“Ne? Ne?” Rahip Ford, gözlerini kuru yaprak parçasından kaldırıp hayretle Pollyanna’nın neşe dolu küçük yüzüne baktı.</p>
<p>Pollyanna gülerek, “Şey, babam onlara böyle derdi işte. Tabii, Kutsal Kitapta onlara böyle denilmiyor… Ama, hani “Tanrı‘ya şükret”, “Çok sevinmelisin” diye başlayan bir sürü dua var ya. Babam bir defasında, çok üzgünken bunları saymıştı. Pollyanna Tam sekiz yüz tane böyle dua varmış.”</p>
<p>“Sekiz yüz tane mi?”</p>
<p>“Evet. Memnun olup, şükretmemizi söyleyen sekiz yüz dua varmış. Babam onlara “neşe veren dualar” adını takmıştı.”</p>
<p>“Oh!” Rahibin yüzünde garip bir ifade belirmişti. Gözleri, elindeki kâğıtlardan en üstekinin ilk cümlesine takılmıştı.</p>
<p>“Yazıklar olsun, o ikiyüzlülere, riyakarlara…” “Demek baban da neşe veren duaları severdi.” diye mırıldandı.</p>
<p>Pollyanna, büyük bir kesinlikle, “Evet” diye başını salladı. “Babam, bunları saymayı düşününce çok mutluluk duyduğunu söylemişti. Tanrı bize sekiz yüz defa sevinmemizi bildirdiğine göre, bizim de mutlaka buna uymamızı istemektedir demişti. Babam, daha fazla sevinemediği için de kendisinden utanırdı. Artık o günden sonra, bu dualar babamı çok rahatlatmaya başladı. Her şey aksi gittiği zaman. Örneğin Kadınlar Yardım Derneği’ndekiler kavga ettikleri zaman.” Pollyanna çabucak sözlerini düzeltti: “Yani bir konu üzerinde anlaşamadıkları zaman… Zaten, babam bu duaların kendisine o oyunu düşündürdüğünü söylemişti. Oyunu oynamaya ilk kez koltuk değnekleri gelince başlamıştık. Ama neşeli dualar ona o oyunu buldurmuş.”</p>
<p>Rahip, “Hangi oyunmuş bu?” diye sordu.</p>
<p>“Her şeyde mutlu olunacak bir yön bulmak. Daha önce de söylediğim gibi, babam ilk kez o koltuk değnekleri gelince bu oyunu oynamaya başlamıştı.” Pollyanna, hikayeyi bir defa daha anlattı. Adam onu anlayışlı bakışlarla ve büyük bir ilgiyle dinliyordu.</p>
<p>Az sonra, Rahiple Pollyanna el ele tutuşarak tepeden inmeye başladılar. Pollyanna’nın yüzü parıldıyordu. Pollyanna konuşmayı seviyordu. Şimdi de bir süreden beri yine konuşmaktaydı. Oyunla, babasıyla ve eski aile yaşamıyla ilgili olarak Rahibin bilmek istediği, anlatılacak pek çok şey vardı.</p>
<p>Yokuşun dibinde gidecekleri yollar ayrıldı. Pollyanna, yolların birinden, Rahip de diğerinden tek başlarına yürümeye koyuldular.</p>
<p>Rahip Paul Ford, o akşam çalışma odasında uzunca bir süre düşündü. Yanında, masanın üzerinde vereceği dinsel öğütlerin yazılı olduğu kağıt parçaları duruyordu. Önünde de boş kağıtlar vardı. Bunlara dinsel düşüncelerini yazacaktı. Fakat rahip ne yazdıklarını, ne de yazacaklarını düşünmekteydi. Zihninde, Batının küçük bir kasabasındaki fakir, hasta, telaşlı ve belki de dünyada yapayalnız olan, fakat Tanrı‘nın mutluluk ve sevinmek ile ilgili kaç tane duası bulunduğunu büyük bir ilgiyle araştıran misyoner rahibini canlandırmaktaydı.</p>
<p>Bir süre sonra Rahip Paul Ford, toparlanıp, kendisini daldığı düş aleminden kurtardı. Derin bir nefes alıp, elinin altındaki kağıtları düzeltti. Bir satır yazdıktan sonra, sabırsızca elindeki kalemi bıraktı. Birkaç dakika önce karısının masanın üzerine bıraktığı dergiye uzandı. İsteksiz isteksiz gözlerini derginin paragraflarında gezdirirken, şu satırlar dikkatini çekti:</p>
<p>“Bir baba, bir sabah annesinin odun sandığını doldurmayı reddeden oğluna ‘Tom’ dedi.</p>
<p>‘Senin, gidip annene odun getirmekten mutluluk duyacağını biliyorum.  ‘ Tom bir kelime bile söylemeden gitti’. Niçin? Çünkü babası açık bir biçimde, ondan doğru olan bir şey yapmasını beklediğini göstermişti. Oysa, böyle değil de, örneğin şöyle bir şey söyleseydi; istediğini yaptıramayacaktı ve eminim odun sandığı yine boş kalacaktı: ‘Tom bu sabah annene söylediklerini duydum ve senden utandım. Hemen git ve şu odun sandığını doldur!”</p>
<p>Rahip, tekrar tekrar bu satırları ve diğerlerini okudu:</p>
<p>“İnsanlar cesaretlendirilmeyi beklerler. Onlara özgü olan direnme güçleri zayıflatılmamalı, bilakis güçlendirilmelidir. Bir insanın devamlı olarak yetersizliklerini yüzüne vurmaktansa; ona meziyetlerini, yeteneklerini söylemelidir. Onu kötü huylarından kurtarmaya çalışın. Ona gerçek benliğini; iyi yönlerini tanıtın. Böylece onu kazanırsınız. Güzel, iyiliksever ve ümitli bir kişilik bulaşıcıdır. Bir kişide bulunan bu nitelikler, bütün kasabaya da geçebilir. İnsanlar kafalarında ve kalplerinde olanları yayarlar… Eğer bir kişi iyi niyetli ve yumuşak başlıysa, eninde sonunda komşusu da ona benzeyecektir. Fakat o birey, kaş çatar ve surat asarsa, komşusu da buna fazlasıyla karşılık verecektir… Eğer kötülük arar ve bunu beklerseniz, kötülük bulursunuz. İyilik bulacağınızı bilirseniz, iyiliğe kavuşursunuz… Oğlunuz Tom’a odun sandığını doldurmaktan memnun olacağını bildiğinizi söyleyin. Göreceksiniz ilgi ve istekle o, işe başlayacaktır. Rahip elindeki dergiyi bırakıp başını kaldırdı. Biraz sonra ayağa kalkmış, odada bir aşağı bir yukarı gidip gelmeye başlamıştı. Bir süre sonra, derin bir nefes alıp kendisini masasının başındaki koltuğa bıraktı.</p>
<p>Hafifçe mırıldandı; “Tanrı bana yardım edecek, başaracağım! Tanıdığım bütün Tom’lara odun sandıklarını doldurmaktan mutluluk duyacaklarını bildiğimi söyleyeceğim. Onlara görevler vereceğim. Öyle meşgul olacaklar ve yaptıklarından öyle memnunluk duyacaklar ki, komşularının odun sandıklarına bakmaya bile vakitleri olmayacak!.” Dinsel öğütlerini yazdığı kağıtları yırtıp attı. Yırtık kağıt parçalarının üzerindeki “İkiyüzlüler…”, “Kötülük yapanlar… Lanetleneceksiniz.” sözleri oraya buraya yayılmıştı. O, önündeki bembeyaz kağıtlara yeniden yazmaya koyulmuştu.</p>
<p>Böylece, ertesi pazar günü Rahip Paul Ford’un verdiği dinsel öğütler her kadının, erkeğin ve çocuğun iyi yönlerini ortaya çıkartan bir nitelik taşıyordu. Başlangıcında da, Pollyanna’nın en sevdiği dualardan bir tanesi bulunuyordu:</p>
<p>“Dürüst kalpli, iyiliksever kişiler! Tanrı‘ya şükredin ve sevinin!”</p>
<p> </p>
</body>
</html>