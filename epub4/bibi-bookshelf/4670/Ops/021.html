<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta name="Generator" content="Atlantis Word Processor 1.6.5.7"/>
    <link rel="stylesheet" type="text/css" href="style.css"/>
    <title>Bilinmeyen</title>
    <link href="../fonts.css" rel="stylesheet" type="text/css"/>
</head>
  <body>
<p class="p4"><span class="t6"> </span></p>
<p class="p5"><a id="ncx1057"></a><span class="t3"><b>16</b></span></p>
<p class="p2"><span class="t7">B</span><span class="t7">İ</span><span class="t7">R KIRMIZI GÜL </span><span class="t7">İ</span><span class="t7">LE DANTEL </span><span class="t7">Ş</span><span class="t7">AL</span></p>
<p> </p>
<p>Pollyanna’nın Bay John Pendleton’ı ziyaretinden bir hafta sonra yağmurlu bir günde, Timothy, Bayan Polly’yi Kadınlar Yardım Derneği’nin toplantısına götürdü. Saat üçte geri döndüğü zaman, yanakları pembe pembe olmuş, rüzgarda uçan dalgalı saçları da karışık ve dalgalı bir hal almıştı.</p>
<p>Pollyanna teyzesini daha önce hiç böyle görmemişti.</p>
<p>Kadın, oturma odasına girerken, Pollyanna, teyzesinin çevresinde neşeyle dönüp, “Ha, ha, ha… Sizde de öyleymiş Polly Teyze.” diyerek heyecanla bağırdı.</p>
<p>“Neymiş öyle olan, münasebetsiz çocuk?”</p>
<p>Pollyanna hala teyzesinin çevresinde dönüp duruyordu:</p>
<p>“Oysa ben bunun farkına varmamıştım. Demek farkına varmadan da bu bazı insanlarda olabiliyor. Acaba benim de olabilir mi? Yani, cennete gitmeden önce demek istiyorum.” Bir yandan da, kulaklarının üzerindeki dümdüz saçlarını çekiştirip duruyordu. “Fakat düz olsa da onlar siyah değil. Siyah olmaları olanaksız.”</p>
<p>Polly Teyze, aceleyle şapkasını çıkartıp, saçlarını düzeltmeye çalışırken, “Pollyanna, Allah aşkına ne demek istiyorsun?” diye sordu.</p>
<p>“Hayır, hayır lütfen yapmayın Polly Teyze!” Pollyanna’nın neşesi birden kaçıverdi. “Saçlarınızı düzeltmeyin. Ben bundan bahsediyorum. Ne kadar çok dalgalı saçlarınız! Oh, Polly Teyze çok güzel olmuş saçlarınız.”</p>
<p>“Saçmalama! Niçin geçen gün bir münasebetsizlik yapıp kadınlar Yardım Derneği ne gittin ve o dilenci çocuk için yardım istedin?”</p>
<p>Pollyanna, teyzesinin sadece ilk başta söylediklerini cevaplandırarak,</p>
<p>“Fakat saçmalamıyorum Teyze.” dedi. “Saçlarınız böyleyken ne kadar güzel göründüğünüzü bilmiyorsunuz! Polly Teyze, lütfen sizin saçlarınıza da tıpkı Bayan Snow’unkilere yaptığım gibi bir çiçek takabilir miyim? Sizi öyle görmek istiyorum! Bayan Snow’dan çok daha güzelleşeceğinize eminim!”</p>
<p>Bayan Polly, çok sert bir ifadeyle, “Pollyanna!” dedi. Ama Pollyanna’nın söylediklerinden de pek hoşlanmıştı. O zamana kadar kimse onunla ya da saçlarıyla ilgilenmiş değildi. Daha önce sanki kim onun “güzel” görünmesini istemişti?</p>
<p>“Pollyanna, sorumu cevaplandırmadın. Niçin Kadınlar Yardım Derneği’ne, öyle garip bir biçimde gittin?”</p>
<p>“Evet, biliyorum. Fakat, gidişimin acayip karşılanacağını tahmin etmiyordum. Ama onların Jimmy’den daha çok, hazırlayacakları rapora önem verdiklerini anladım. İşte ondan sonra benim Kadınlar Yardım Derneği’ne mektup yazdım. Çünkü Jimmy onlardan çok uzaktaydı. Böylece onun da tıpkı benim gibi, küçük bir Hintli çocuk gibi kabul edilebileceğini düşündüm, Polly Teyze… Ben de sizin küçük bir Hintli kızınız mıyım? Polly Teyze, saçlarınızı düzeltmeme izin verirsiniz değil mi?”</p>
<p>Polly Teyze, ellerini boğazına götürdü. Yine, eskisi gibi bir çaresizlik duygusu benliğini sarmıştı.</p>
<p>“Fakat Pollyanna, kadınlar bugün öğleden sonra, senin onlara gittiğini söyleyince çok utandım! Ben…”</p>
<p>Pollyanna, yerinde dönüp zıplamaya başladı.</p>
<p>“Saçlarınızı yapmama izin vermediğini söylemediniz. Bu tıpkı geçen gün Bay Pendleton’a yemek götürme meselesine benziyor. O zaman da, bunu siz göndermemiştiniz, fakat hatırlayacağınız gibi, sizin göndermediğinizi söylememi tembih etmiştiniz. Şimdi yerinizden ayrılmayın. Gidip bir tarak getireceğim.”</p>
<p>Polly Teyze, odadan çıkan küçük kızın arkasından merdivene koştu. “Fakat Pollyanna, Pollyanna!”</p>
<p>Pollyanna, kadını kendi odasının önünde selamlayıp, “Ah, buraya mı geldiniz” dedi. “Böylesi daha iyi olacak. Tarağı aldım. Şimdi lütfen şuraya oturun. Oh, gerçekten izin verdiğiniz için çok memnunum!”</p>
<p>“Fakat Pollyanna, ben, ben…” Bayan Polly cümlesini tamamlayamadı. Büyük bir şaşkınlık içinde kendisini, tuvaletin önündeki alçak iskemlede buldu. Omuzlarına dökülen saçlarını, küçük kız marifetli eliyle taramaya başlamıştı bile.</p>
<p>Pollyanna, “Aman, ne güzel saçlarınız var” diye mırıldandı. “Hem Bayan Snow’un saçlarından daha da gür. Zaten saçlarınızın gür olması da gerekli. Hasta değilsiniz ve herkes görsün diye dışarıya da çıkabilirsiniz. Bu saçları görenler hem beğenecek, hem de şaşıracak. Çünkü şimdiye kadar saklamışsınız. Polly Teyze, sizi öyle güzel yapacağım ki, herkes size bakmaktan büyük zevk alacak!”</p>
<p>Bayan Polly, boğuk ve yüzüne dökülen saçlar nedeniyle şaşırmış bir ifade ile, “Pollyanna!” dedi. “Bu saçma işi sana niçin yaptırdığımı bilmiyorum!”</p>
<p>“Niçin öyle söylüyorsunuz Polly Teyze? Herkesin size bakmasından, hoşlanmasından memnun olmanız gerekli. Siz de zarif şeylere bakmaktan hoşlanmıyor musunuz? Ben güzel insanlara baktıkça o kadar memnun olurum ki… Ama diğerlerine baktığım zaman onlar hesabına üzülürüm.”</p>
<p>“Fakat… Fakat…”</p>
<p>Pollyanna, memnunlukla, “Saç taramaya bayılırım” diye mırıldandı. “Kadınlar Yardım Derneği’nden bir çocuğun saçlarını yapmıştım. Ama hiçbirinin saçı sizinki kadar güzel değildi. Hoş Bayan White’ın da saçları fena sayılmazdı. Bir gün onu süslediğim zaman çok güzel olmuştu. Ha, Polly Teyze şu anda aklıma bir şey geldi. Fakat bu bir sır. Size söylemeyeceğim. İşte saçlarınız oldu… Şimdi bir dakika yanınızdan ayrılacağım. Ama yerinizden kımıldamayacağınıza ve beni gözetlemeyeceğinize söz verin… Bakmak yok, bunu unutmayın!”</p>
<p>Konuşmasını bitirir bitirmez telaşla odadan fırladı. Bayan Polly ağzını açıp bir şey söylemedi. Ama, kendi kendine, bir an önce yeğeninin taradığı saçlarını bozup yeniden düzeltmesi gerektiğini söylüyordu. “Gözetlemeye” gelince buna pek aldırdığı yoktu.</p>
<p>Ama o anda, Bayan Polly tuvaletin aynasında birden aksini görüverdi. Gördüğü şey yanaklarını daha da pembeleştirdi. Yüzü pek genç değildi, ama heyecandan ve şaşkınlıktan pırıl pırıldı. Yanakları pembe pembe olmuştu. Gözleri de ışıl ışıl parlıyordu. Dışarıda nemlenen koyu siyah saçları alnından arkaya doğru taranmış, kulaklarının hizasında küçük bukleler belirmişti. Bu yumuşak, küçük bukleler saçının şurasında burasında görülüyordu.</p>
<p>Bayan Polly, aynada gördüğü aksi karşısında o kadar şaşırmış ve dalmıştı ki, saçlarını yeniden düzeltmek konusunda verdiği kararı unutuverdi. Ancak Pollyanna odaya tekrar girince aklı başına geldi. Daha kımıldamaya fırsat bulamadan gözlerinin önünde bir şey belirdi ve başının arkasından bağlandı.</p>
<p>“Pollyanna, Pollyanna! Ne yapıyorsun?” diye haykırdı. Pollyanna güldü.</p>
<p>“İşte ben de bunu bilmenizi istemiyorum, Polly Teyze. Bakacağınızdan korktuğum için gözlerinizi mendille bağladım. Şimdi kımıldamadan oturun. Çok uzun sürmeyecek. Sadece bir dakika sonra bakarsınız.”</p>
<p>Bayan Polly, ayakta kalkmaya çabaladı, “Fakat Pollyanna, bu bağı hemen çıkar. Ne yapıyorsun çocuk?” Omuzundan doğru kayan bir şeyi hissedince heyecandan nefesi kesildi.</p>
<p>Pollyanna hala neşeli neşeli gülüyordu. Titreyen elleriyle teyzesinin omuzuna dantel şalı koydu. Şal çok güzeldi, ama yıllardır kullanılmadığı için sararmıştı ve lavanta çiçeği kokuyordu. Pollyanna bu şalı bir hafta önce, Nancy tavan arasını temizlerken bulmuştu. Teyzesinin de Bayan White gibi bunu kullanarak güzelleşebileceğini düşünmüştü.</p>
<p>Görevini tamamladıktan sonra yaptığı işi onaylarcasına baktı. Ufak bir düzeltme daha yapması gerekiyordu. Bu nedenle, teyzesini hemen taraçaya doğru götürdü. Uzanabileceği bir yerde yeni açmış bir gül duruyordu.</p>
<p>Polly Teyze, “Pollyanna, ne yapıyorsun? Beni nereye götürüyorsun?” diye sordu. Kendisini geri çekmeye çalışıyordu.</p>
<p>“Pollyanna izin vermeyeceğim…”</p>
<p>“Sadece bir dakikalığına taraçaya çıkıyoruz. Sizi çabucak hazırlayacağım!” Pollyanna nefes nefese kalmıştı. Uzanıp gülü kopardı ve bunu Bayan Polly’nin sol kulağı üzerindeki ipek gibi saçlarının arasına taktı.</p>
<p>“İşte oldu!” diye bağırdı. Memnunlukla kadının gözlerini bağlayan mendilin düğümünü çözdü. “Ah, Polly Teyze, sanırım şimdi sizi süslediğim için memnun olacaksınız.”</p>
<p>Bayan Polly bir an kılığına ve çevresine baktıktan sonra, hafif bir çığlık atarak odasına koştu. Pollyanna, teyzesinin üzüntüyle taraçanın penceresinden baktığı noktaya göz atınca, bahçeye giren atlı arabayı fark etti. Dizginleri tutan adamı bir bakışta tanıdı.</p>
<p>Neşeyle aşağıya eğildi.</p>
<p>“Doktor Chilton! Doktor Chilton! Beni mi görmek istediniz? Ben buradayım!”</p>
<p>Doktor bir parça vakarla gülümseyerek, “Evet” dedi. “Aşağıya inebilir misin lütfen?”</p>
<p>Pollyanna yatak odasına geçince, teyzesinin büyük bir kızgınlıkla şalı tutturan iğneleri çıkardığını gördü. Kadın, “Pollyanna bunu nasıl yapabilirsin?” diye inledi. “Beni bu acayip kılığa sok ve sonra da göstermek iste.”</p>
<p>Pollyanna üzüntüyle durdu. “Fakat gerçekten çok güzel görünüyorsunuz Polly Teyze… Çok güzel ve…”</p>
<p>Kadın, “Güzel mi?” diyerek dudak büktü. Şalı bir kenara fırlatıp, titreyen parmaklarıyla saçlarını çekiştirdi. “Ne olur, ne olur Polly Teyze… Saçlarınıza dokunmayın…”</p>
<p>“Yani böyle mi bırakayım? Olacak şey mi bu?” Bayan Polly saçlarını sımsıkı geriye doğru topladı. Buklelerden eser kalmamıştı.</p>
<p>Pollyanna, neredeyse sağlayacaktı. “Ah, ne kadar da güzel görünüyorlardı.” diyerek kapıdan çıktı.</p>
<p>Pollyanna, aşağıda doktoru arabasının içinde kendisini bekler buldu.</p>
<p>Doktor: “Bir hastamın reçetesine seni yazmıştım. Şimdi reçeteyi yaptırmak için beni gönderdi” diyerek, bir açıklama yaptı. “Gidecek misin?”</p>
<p>Pollyanna, “Yani, eczaneye mi gitmemi istiyorsunuz?” diye sordu. Pek emin değildi. “Ben bazen Kadınlar Yardım Derneği için eczaneye giderdim, alışığımdır.”</p>
<p>Doktor gülerek başını salladı. “Onu demek istemedim. John Pendleton bugün seni görmek istiyor. Onu ziyaret etmek istersin tabii… Yağmur dindiği için seni almaya geldim. Gelecek misin? Seni saat altıdan önce gelip alırım.”</p>
<p>Pollyanna, “Tabii memnuniyetle” diye bağırdı. “Yalnız önce bir de Polly Teyzeme sormama izin verin…”</p>
<p>Birkaç dakika sonra elinde şapkası ile geri döndü. Fakat yüzü oldukça ciddi görünüyordu. Doktor, yola çıktıkları zaman “Yoksa, teyzen gitmene izin vermedi mi?” diye sordu.</p>
<p>Pollyanna içini çekerek, “Hayır, verdi” dedi. “Ama, sanırım benim gitmemi çok istedi.”</p>
<p>“Gitmeni çok mu istedi?” Pollyanna tekrar içini çekti.</p>
<p>“Evet. Sanırım beni yanında istemiyordu, anlayacağınız. Evet, evet… Haydi çek git. Daha önce gitmeliydin” dedi.</p>
<p>Doktor, yalandan gülümsedi. Ama sözleri son derece ciddiydi. Bir süre hiçbir şey söylemedi. Sonra çekinerek sordu:</p>
<p>“Birkaç dakika önce, taraçanın penceresinden seninle beraber gördüğüm kadın teyzen değil miydi?”</p>
<p>Pollyanna derin bir nefes aldı:</p>
<p>“Evet, bütün mesele de burada ya. Yukarıda bulduğum çok güzel bir şalı ona giydirip, saçlarını düzelttim. Saçlarının arasına bir de gül koyunca çok güzelleşti. Siz de o kanıda değil misiniz? Çok güzel olmamış mıydı?”</p>
<p>Doktor bir süre cevap vermedi. Konuşmaya başladığı zaman sesi o kadar yavaş çıkıyordu ki, Pollyanna sözcükleri duymakta güçlük çekti:</p>
<p>“Evet, Pollyanna. Bence de, teyzen… Teyzen çok güzel olmuştu.”</p>
<p>“Öyle mi? Çok memnun oldum! Bunu ona söyleyeceğim.”</p>
<p>Pollyanna memnun memnun başını salladı.</p>
<p>Ama doktor birdenbire: “Sakın ha Pollyanna, bunu ona söylememelisin!” deyince küçük kız şaşırdı.</p>
<p>“Niçin Doktor Chilton? Neden söylemeyeceğim? Bundan memnun olacağınızı sanırdım.”</p>
<p>Doktor, “Ama o memnun olmayabilir” diye sözünü kesti.</p>
<p>Pollyanna, bir an düşündü.</p>
<p>“Belki de doğrudur. Memnun olmayabilir.” diyerek içini çekti. “Şimdi hatırladım. Demek, sizi gördüğü için içeriye kaçmıştı. Hem, o kılıkta göründüğü için de şikayette bulunmuş olabilir.”</p>
<p>Doktor, kendi kendine mırıldandı: “Bunu ben de tahmin etmiştim zaten.”</p>
<p>Pollyanna, “Bunun nedenini hala anlayamadım.” dedi. “O kadar güzelleşmişken kaçışının anlamı neydi sanki?”</p>
<p>Doktor bir şey söylemedi. John Pendleton’ın hasta yattığı büyük konağa gelinceye kadar hiç ağzını açmadı.</p>
<p> </p>
</body>
</html>