<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta name="Generator" content="Atlantis Word Processor 1.6.5.7"/>
    <link rel="stylesheet" type="text/css" href="style.css"/>
    <title>Bilinmeyen</title>
    <link href="../fonts.css" rel="stylesheet" type="text/css"/>
</head>
  <body>
<p class="p4"><span class="t6"> </span></p>
<p class="p5"><a id="ncx594"></a><span class="t3"><b>10</b></span></p>
<p class="p2"><span class="t7">BAYAN SNOW’A B</span><span class="t7">İ</span><span class="t7">R SÜRPR</span><span class="t7">İ</span><span class="t7">Z</span></p>
<p> </p>
<p>Ertesi sefer Pollyanna, Bayan Snow’u görmeye gittiğinde kadını daha önce olduğu gibi, karanlık bir odada buldu.</p>
<p>Milly, yorgun bir ifade ile, “Bayan Polly’nin evindeki küçük kız geldi, anne!” diye haber verdi. Sonra Pollyanna kendisini hasta kadınla yalnız buldu.</p>
<p>Kadın, yataktan ters bir sesle, “Ha, sen misin?” diye seslendi. “Hatırladım seni. Seni bir kere görmüş olan herhangi biri de hatırlardı sanırım. Dün gelmeni isterdim. Seni hep dün bekledim.”</p>
<p>“Beklediniz mi?” Pollyanna gülerek, “Ne de olsa dünden beri büyük bir zaman geçmedi” dedi. Gülümseyerek odada ilerledi. Elindeki sepeti dikkatle bir iskemlenin üzerine bıraktı. “Aman Yarabbi! Burası amma da karanlık! Sizi hiç göremiyorum” diye bağırdı. Tereddüt etmeden pencereye gidip perdeyi açtı.</p>
<p>“Saçlarınızı benim yaptığım gibi tarayıp taramadığınızı görmek istiyorum. Oo… Taramamışsınız, ama neyse. Taramadığınız için de memnun oldum. Belki böylece, saçlarınızı benim yapmama izin verirsiniz. Ama şimdi öncelikle benim size getirdiklerimi görmenizi istiyorum.”</p>
<p>Kadın sıkıntılı sıkıntılı yerinden kımıldadı.</p>
<p>“Sanki yiyeceğin görünüşü, tadını da değiştirirmiş gibi…” diye homurdandı. Fakat gözlerini de sepete doğru çevirdi.</p>
<p>“Peki bakalım neymiş?”</p>
<p>“Bilin bakalım! Ne istiyorsunuz?” Pollyanna sepete doğru koştu. Yüzü pırıl pırıldı.</p>
<p>Hasta kadın kaşlarını çattı. “Hiç de bir şey istemiyordum. Zaten her şeyin tadı aynı!” diye mırıldandı.</p>
<p>Pollyanna kıkır kıkır güldü. “Sandığınız gibi değil. Bilin bakalım; eğer bir şey isteseydiniz, bu ne olurdu?”</p>
<p>Kadın durakladı. Farkında değildi. Ama, uzun bir zamandan beri sahip olmadığı şeyleri istemeye pek alışmıştı. Birden ne istediğini söylemesi olanaksız gibi geldi. Neye sahip olduğunu hatırlaması gerekiyordu. Fakat o anda bir şey söylemeliydi. Bu acayip çocuk vereceği cevabı bekliyordu.</p>
<p>“Şey. Elbette, kuzu etinden yapılmış çorba!”</p>
<p>Pollyanna, atıldı. “Tamam. Bende var o…”</p>
<p>Hasta kadın, “Ama ben bunu istememiştim ki” diye içini çekti. İçinin ne çektiğinden pek emin bir hali vardı. “İstediğim tavuktu.”</p>
<p>Pollyanna, kıkırdayarak, “Aa… O da var.” dedi. Kadın şaşırmıştı.</p>
<p>“Her ikisi de var mı?” diye sordu.</p>
<p>Pollyanna, zafer dolu bir tavırla, “Evet” dedi. “Paça tiridi de var. Bu sefer istediğiniz şeyi yemenizi arzu ediyordum. Nancy ile birlikte hazırladık bunu. Şey, tabii hepsinden birer parça var. Ama yine de hepsinden var demektir. Tavuk istediğiniz için öyle memnun oldum ki.” Sepetten üç küçük kap çıkardı. Neşeyle gülerek: “Buraya gelirken, yol boyunca düşündüm. Ya işkembe, soğan veya bunun gibi bende olmayan bir şey isteseydiniz ne yapacaktım? Bu kadar uğraştıktan sonra yazık olmayacak mıydı?” dedi.</p>
<p>Kadın cevap vermedi, adeta, belleğinde kaybettiği bir şeyi bulmaya çalışıyor gibiydi.</p>
<p>“İşte! Hepsini bırakacağım!” Pollyanna, üç kabı masanın üzerine dizdi. “Herhalde yarın et çorbası isteyeceksiniz.” Nazik bir soruyla konuşmasını tamamladı. “Bugün nasılsınız?”</p>
<p>Bayan Snow, her zamanki huzursuz tavrı ile, “Hiç de iyi değilim. Teşekkür ederim.” diye karşılık verdi. “Bu sabah uyuyamadım. Yanımdaki evde duran Nellie Hinggins müzik dersleri almaya başladı. Yaptığı alıştırmalar beni deli edecek. Bu sabah, bir dakika bile durup dinlenmeden çaldı durdu. Artık ne yapacağımı ben de bilmiyorum.”</p>
<p>Pollyanna, anlayışlı bir tavırla başını salladı. “Biliyorum çok kötü bu! Kadınlar Derneği’nden Bayan White’ın da başına gelmişti bu. Kendisinin o sırada romatizması vardı. Kımıldaması olanaksızdı, kadıncağız ” Kımıldayabilsem her şey kolaylaşacak” diyordu. Siz bunu yapabiliyor musunuz?</p>
<p>“Neyi yapabilir miyim?”</p>
<p>“Yani yerinizde kımıldanıp, hareket edebiliyor musunuz? Müzik tahammül edilemeyecek bir duruma gelince yerinizi değiştirebiliyor musunuz?”</p>
<p>Bayan Snow, bakakaldı. Bir parça huzursuz bir ifade ile “Elbette kımıldayabiliyorum. Yani yatakta kımıldayabiliyorum.” dedi.</p>
<p>Pollyanna başını sallayarak, “Şu halde bundan memnun olmanız gerekir, değil mi?” diye sordu. “Bayan White hiç hareket edemiyordu. Romatizması olanlar kımıldayamaz Bayan. “Çok istediğin bir şey olsa bile kımıldamaya imkân yok.” derdi. Bayan White daha sonra, bana Bay White’ın sağır olan kız kardeşi sayesinde çıldırmaktan kurtulduğunu söylemişti.”</p>
<p>“Kız kardeşinin kulakları sayesinde mi? Ne demek istiyorsun?” Pollyanna güldü.</p>
<p>“Size olayın tamamını anlatmadım. Hem Bayan White’ı tanımadığınızı da unuttum. White’ın kız kardeşi sağırdı. Kulakları hiç duymuyordu. Hasta olan Bayan White’a ve evdekilere yardımcı olmak için ziyaretlerine gelmişti. Kadıncağıza laf anlatmak için çok güçlük çekiyorlardı. İşte o günden sonra, Bayan White ne zaman karşılarındaki evde piyano çalınsa, çok memnun olmaya başlamış. Çünkü görümcesi gibi sağır olup hiçbir şey duyamamanın çok kötü bir şey olduğunu anlamış. Yani Bayan White da o oyunu oynuyordu. Kendisine bunu ben anlatmıştım.”</p>
<p>“Oyun mu?”</p>
<p>Pollyanna ellerini çırptı.</p>
<p>“İşte, az kalsın unutuyordum. Fakat düşünüp buldum, Bayan Snow. Sizin nelerden mutlu olabileceğinizi artık galiba biliyorum.”</p>
<p>“Mutlu olmak mı? Ne demek istiyorsun?”</p>
<p>“Bu konuda düşüneceğimi söylemiştim size. Hatırlamıyor musunuz? Her gün yatakta yatmanıza rağmen sizi memnun edecek bir şey söylememi istemiştiniz.”</p>
<p>Kadın: “Ha…” diye burun kıvırdı. “Demek o? Evet, hatırlıyorum. Fakat, senin benden daha samimi olabileceğini düşünmemiştim.”</p>
<p>Pollyanna, zafer dolu bir bakışla:</p>
<p>“Evet, evet… Samimiydim.”</p>
<p>Diye başını salladı. “Çok güçtü ama sonunda buldum. Ama çözüm yolu güçleştikçe oyun daha da zevkli oluyor, şunu da belirteyim. Önce aklıma bir şey gelmedi, ama sonunda buldum.”</p>
<p>“Gerçekten buldun mu?” Bayan Snow’un sesi alay eder gibi pek nazikti. “Öyleyse söyle bakalım neymiş?”</p>
<p>Pollyanna derin bir nefes aldı. Etkili bir tavırla: “Başkalarının böyle sizin gibi hasta yatmadıklarını göz önüne alırsanız ne kadar mutlu olacağınızı düşündüm.” dedi.</p>
<p>Bayan Snow bakakaldı. Bakışları kızgındı.</p>
<p>“Hiç de hoş olmayan bir ses tonu ile, “Demek öyle” diye karşılık verdi.</p>
<p>Pollyanna, kendisinden emin ve neşeli bir tavırla devam etti:</p>
<p>“Şimdi de size o oyunu anlatacağım. Bu oyundan bir hayli zevk alacaksınız. Sizin için pek güç olacak. Ama, oyun güçleştikçe zevki de artıyor. Bakın oyun şöyle…” Kadına misyoner sandığından, koltuk değneklerinden ve beklediği halde gelmeyen bebekten bahsetmeye başladı.</p>
<p>Milly kapıda göründüğü zaman hikaye henüz bitmişti.</p>
<p>Genç kız bitkin bir halle, “Teyzeniz sizi bekliyor, Bayan Pollyanna” dedi. “Karşı evde oturan Harlow’lara telefon etmiş. Acele etmeniz lazımmış. Hava kararmadan çalışmanız gereken dersler varmış.”</p>
<p>Pollyanna, isteksiz bir şekilde kalktı.</p>
<p>“Pekâlâ” diye içini çekti. “Acele ederim.” Birdenbire güldü.</p>
<p>“Koşabilecek bacaklarım olduğu için sevinmeliyim değil mi Bayan Snow?”</p>
<p>Kadın cevap vermedi. Bayan Snow’un gözleri kapalıydı. Fakat, büyük bir şaşkınlıkla gözleri fal taşı gibi açılmış olan Milly, annesinin zayıflamış yanaklarından akan gözyaşlarını görmüştü.</p>
<p>Pollyanna, kapıya doğru yaklaşırken dönüp, “Allahaısmarladık” dedi. “Saçlarınızı yapamadığım için çok üzgünüm. Belki gelecek sefere yapabilirim!”</p>
<p>Temmuz günleri bir bir geçti. Pollyanna için bunlar gerçekten mutlu günlerdi. Sık sık teyzesine ne kadar mutlu günler geçirdiğini söylüyordu. O zaman teyzesi bitkin bir tavırla “Pekala, Pollyanna. Günlerinin mutlu geçmesine elbette memnunum. Ancak bugünler aynı zamanda yararlı da olmalı.</p>
<p>Yoksa görevimi yerine getirmemiş sayılırım” diye cevap veriyordu.</p>
<p>Genellikle Pollyanna, bu sözlere teyzesini kucaklayıp bir öpücükle karşılık veriyordu. Bu davranış Bayan Polly’yi hala rahatsız etmekteydi. Bir gün, dikiş dersi verirken, dayanamayıp konuştu.</p>
<p>Pollyanna, “Polly Teyze, günlerin sadece mutlu geçmesi yeterli değil mi?” diye endişe ile sormuştu.</p>
<p>“Ben de aynı kanıdayım Pollyanna.”</p>
<p>“Yani günlerin aynı zamanda yararlı olması da mı gerekir?”</p>
<p>“Elbette.”</p>
<p>“Yararlı nedir?”</p>
<p>“Şey, yani yararlı demek… Bir şeyden yarar görmek demektir. Yani her şeyin karşılığında bir şey verebilmektir. Pollyanna ne kadar garip bir çocuksun sen!”</p>
<p>Pollyanna, bir parça endişe ile, “Şu halde sadece mutlu olmak yararlı değil demek?” diye sordu.</p>
<p>“Elbette hayır.”</p>
<p>“Ne yazık! O halde bundan hoşlanmayacaksınız korkarım, şimdi bu oyunu oynamak da istemeyeceksiniz Polly Teyze.”</p>
<p>“Oyun mu? Ne oyunu?”</p>
<p>“Şey, babam…” Pollyanna eliyle ağzını kapattı. “Hiiç” diye kekeledi.</p>
<p>Bayan Polly kaşlarını çattı.</p>
<p>“Bu sabah, bu kadar yeter Pollyanna.” Böylece dikiş dersi de bitti.</p>
<p>O gün öğleden sonra tavan arasındaki odasından inen Pollyanna merdivende teyzesine rastladı. Heyecanla, “Ah, Polly Teyze! Ne kadar güzel!” diye bağırdı. “Demek, beni görmeye geliyordunuz.” Merdiveni çıkıp kapıyı açtı. “İçeriye buyurun. Misafiri çok severim!”</p>
<p>Bayan Polly yeğeninin yanına gitmeye hiç de niyetli değildi. Doğuya bakan pencerenin yanındaki sandıklardan birinin içinde olan, beyaz yün şalına bakmaya gelmişti. Fakat, büyük bir şaşkınlık içerisinde kendisini sedir ağacından yapılmış sandığın başında değil de, yeğeninin küçük odasındaki tahta sandalyelerden birinin üzerinde buldu.</p>
<p>Pollyanna geldiğinden beri Bayan Polly birçok kez yapacaklarını unutup böyle acayip durumlara düşmüştü. Pollyanna, sanki misafirini bir sarayda ağırlıyormuş gibi dolaşıyor, bir yandan da “Misafiri çok severim” diye tekrarlıyordu. “Hele bu oda tamamıyla bana ait olduğu için, misafir ağırlamak daha da hoşuma gidiyor. Daha önce de odam vardı tabii. Ama kiralık odalardı onlar. Kiralık odalar insanın kendi odası gibi boş olmuyor değil mi? Bu oda bana ait değil mi?”</p>
<p>Bayan Polly, “Şey… Evet…” diye mırıldandı. Niçin kalkıp da şalını aramadığını düşünüyordu.</p>
<p>“Tabii şimdi bu odayı halısız ve perdesiz olmasına, istediğim biçimde resimler bulunmamasına rağmen çok seviyorum.”</p>
<p>Pollyanna birden kıpkırmızı kesilerek sustu. Apayrı bir konuda konuşmaya başladığı sırada teyzesi sert bir ifade ile sözünü kesti.</p>
<p>“Ne diyorsun, Pollyanna?”</p>
<p>“Hiç Polly Teyze… Gerçekten bir şey yok. Öyle demek istememiştim.”</p>
<p>Bayan Polly, soğuk bir ifadeyle “Olabilir” diye cevap verdi.</p>
<p>“Mademki başladın, sonunu da dinleyelim.”</p>
<p>“Pek önemli değildi ama, güzel halılar, dantel perdeler ve eşyalar düşünüyordum. Ama tabii…”</p>
<p>“Düşünüyordun ha?”</p>
<p>Pollyanna, daha da kızardı. “Aslında, bunları düşünmemem gerekirdi, Polly Teyze,” diye özür diledi. “Herhalde, bunları istememe rağmen sahip olamadığım için oldu. Sandıktan bize iki kilim çıkmıştı. Bilirsiniz bunlar çok küçük oluyor. Bir tanesinin üzerinde mürekkep lekeleri, diğerinde ise delikler vardı. Sonra o iki resimden başkası da gelmedi. Güzel olanını satmıştık. Kötüsü de parçalandı. Böyle şeyler olmasaydı, o güzel resimleri filan istemezdim belki de. İlk gün evin holüne girdiğim zaman buradaki odamın çok güzel olacağını düşünmezdim. Fakat… Fakat Polly Teyze… Konsolun aynasının olmayışından memnun olmam için sadece bir dakika, yani birkaç dakika geçti. Çünkü çillerimi göremeyeceğimi hatırlamıştım. Sonra, penceremden görünen manzaradan daha güzeli olamaz. Hem siz bana o kadar iyi davranmıştınız ki…” Bayan Polly, birden ayağa kalktı. Yüzü kıpkırmızıydı!</p>
<p>Sert bir tavırla, “Bu kadar yeter Pollyanna” dedi. “Yeteri kadar konuştuğundan eminim.” Hemen arkasından merdivenlerden inmeye başladı. Birinci kata gelince, birden tavan arasına çıkış nedenini hatırladı. Oraya, doğuya bakan pencerenin yanındaki sandıktan yün şalını çıkartmak için gitmişti.</p>
<p>Aradan yirmi dört saat bile geçmeden, Bayan Polly, Nancy’ye şunları söyledi:</p>
<p>“Nancy, bu sabah Bayan Pollyanna’nın eşyalarını kaldığı yerin tam altındaki odaya taşıyabilirsin… Yeğenimin şimdilik Pollyanna orada kalmasına karar verdim.”</p>
<p>Nancy, yüksek sesle, “Peki efendim” dedi. Nancy kendi kendine, “Aman Yarabbi!” diyordu.</p>
<p>Bir dakika sonra Pollyanna’ya neşeyle seslendi.</p>
<p>“Dinle bak, sana ne söyleyeceğim, Bayan Pollyanna. Artık bundan sonra tam altındaki odada yatacaksın… Evet… Evet.”</p>
<p>Pollyanna’nın yüzü bembeyaz kesildi.</p>
<p>“Ne?.. Ne diyorsun Nancy? Gerçekten mi? Doğru mu? Doğru söylüyorsun değil mi?”</p>
<p>Nancy sevinç içinde, “Gerçekten doğruyu söylüyorum dedi. Dolaptan çıkarttığı elbiseleri kucağına doldurup Pollyanna’ya başını salladı. “Eşyalarını aşağıya götürmemi söyledi o. Teyzen fikrini değiştirmeden eşyalarını aşağıya götürmeye kararlıyım.”</p>
<p>Pollyanna durup cümlenin sonunu dinlemedi bile. Beyin üstü düşme tehlikesini göze alarak, ikişer ikişer merdivenlerden atlayarak indi.</p>
<p>Pollyanna, sonunda teyzesinin yanına ulaşmıştı. Bu arada iki kapıyı hızla çarpmış, bir sandalyeyi de devirmişti.</p>
<p>“Oh, Polly Teyze… Polly Teyze. Gerçekten böyle mi istediniz? O odada her şey var. Bir halı, perdeler, üç resim. Ayrıca bir de pencereden bakınca çok güzel bir resim gibi görünen o manzara da var. Oh, Polly Teyze!”</p>
<p>“Pekala, Pollyanna. Bu değişiklikten hoşlandığın için memnunum tabii. Ancak, bütün o bahsettiklerini gerçekten düşünüyorsan, onlara iyi bakacağını umarım. Hepsi bu kadar. Pollyanna lütfen o sandalyeyi yerden kaldır. Son iki dakika içinde iki kapıyı da hızla çarptın.” Bayan Polly sert bir ifade ile konuştu. Sertliğinin temel nedeni, belirsiz bir neden yüzünden ağlama hissi duymuş olmasıydı. Oysa, Bayan Polly ağlamaya alışık değildi.</p>
<p>Pollyanna, iskemleyi kaldırdı. Neşeli bir tavırla, “Evet, o kapıları ben çarptım,” diye itiraf etti. “O odayı bana verdiğinizi şimdi öğrendim. Siz de benim yerimde olsaydınız…” Sustu. Teyzesini yeni bir ilgiyle süzdü.</p>
<p>“Polly Teyze… Siz de hiç kapı çarpmış mıydınız?”</p>
<p>Kadın, kızgın bir ses tonu ile: “Böyle bir şey yapmadığımı sanırım” diye çıkıştı.</p>
<p>“Vah vah Polly Teyze. Çok yazık.” Pollyanna’nın yüzünden bir acıma duygusu okunuyordu.</p>
<p>“Yazık mı?” şaşıran Polly Teyze ancak böyle tekrarlayabilmiş ve susmuştu.</p>
<p>“Öyle ya. Eğer içinizden kapıları çarpmak gelseydi, elbette çarpardınız. Kapıları çarpmadığınıza göre hiçbir şeyden mutluluk duymamışsınız. Yoksa kapıları çarpardınız. Kapıları çarpmamak elinizden gelmezdi. Hiçbir şeyden mutlu olmamanıza çok üzüldüm!”</p>
<p>Kadın soluyarak: “Pollyanna!” diyebildi. Fakat Pollyanna dışarı çıkmıştı. Sadece uzaktan gelen, tavan arasındaki odanın kapanış sesi, ona cevap vermişti. Pollyanna, eşyalarını aşağıya taşımak için Nancy’ye yardım etmeye gitmişti. Oturma odasında, Bayan Polly, belirsiz bir huzursuzluk hissetti. Fakat hiç olmazsa bazı şeyler yüzünden o da memnun olmuştu.</p>
<p> </p>
</body>
</html>