<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta name="Generator" content="Atlantis Word Processor 1.6.5.7"/>
    <link rel="stylesheet" type="text/css" href="style.css"/>
    <title>Bilinmeyen</title>
    <link href="../fonts.css" rel="stylesheet" type="text/css"/>
</head>
  <body>
<p class="p4"><span class="t6"> </span></p>
<p class="p5"><a id="ncx116"></a><span class="t3"><b>3</b></span></p>
<p class="p2"><span class="t7">POLLYANNA’NIN GEL</span><span class="t7">İ</span><span class="t7">Ş</span><span class="t7">İ</span></p>
<p> </p>
<p>Bir süre sonra Pollyanna’nın, ertesi gün, yani Haziranın 25’inde, saat dörtte geleceğini bildiren bir telgraf aldılar. Bayan Polly telgrafı okuyup kaşlarını çattı. Sonra merdivenden çıkıp tavan arasındaki odaya gitti. Çevresine bakınırken hala kaşları çatıktı.</p>
<p>Odada güzelce düzeltilmiş bir karyola, iki tahta sandalye, bir lavabo, aynası olmayan bir konsol ve küçük bir masa vardı.</p>
<p>Pencereler perdesizdi. Duvarlarda resim asılı değildi. Güneş sabahtan beri odayı ısıtmıştı. Küçük oda adeta bir fırın gibi sıcaktı. Koruyucu tel olmadığı için pencereler açılmamıştı. İri bir sinek dışarıya çıkabilmek için camlara çarpıp duruyordu.</p>
<p>Bayan Polly sineği öldürdü. Pencereyi bir iki santim kadar kaldırıp bunu dışarıya attı. Sandalyeyi düzeltip, tekrar kaşlarını çatarak odadan çıktı. Birkaç dakika sonra da, mutfağın kapısı önünde, “Nancy, Bayan Pollyanna’nın kapısı önünde bir sinek buldum. Bir ara cam açılmış olacak. Pencereye takılmak için tel ısmarladım. Ama bunlar gelinceye kadar camı açmamaya dikkat et. Yeğenim yarın saat dörtte gelecek. Onu istasyonda karşılamanı istiyorum. Timothy seni açık arabayla oraya götürecek. Telgrafta kızın açık renk saçlı olduğu, kırmızı kareli basma bir elbise ile hasır bir şapka giydiği yazılı. Bütün bildiklerim bu kadar. Ama bunlar, onu bulman için yeterli sanırım” dedi.</p>
<p>“Evet efendim, fakat siz…”</p>
<p>Bayan Polly, kızın neden durakladığını sezdiği için, kaşlarını çatıp sert bir sesle “Hayır, ben gitmeyeceğim. Gitmeme gerek olmadığını düşünüyorum. Hepsi bu kadar” diye sözünü tamamladı. Kadın dönerek yürüdü. Bayan Polly’nin yeğeni Pollyanna’yı rahat ettirmek için yaptığı hazırlıklar tamamlanmıştı.</p>
<p>Nancy, mutfakta ütülemekte olduğu kurulama bezinin üzerine ütüyü hırsla bastırdı.</p>
<p>“Açık renk saç, kırmızı kareli basma entari ve hasır şapka… Bütün bildiği bu kadarmış. Ben olsam bu sözleri söylemeye utanırdım doğrusu. Bir tanecik yeğenim kıtanın öbür ucundan gelsin de… Gerçekten utanırdım!” diye kendi kendine söylendi.</p>
<p>Ertesi gün, tam dörde yirmi kala Timothy’le Nancy açık, atlı bir arabaya binerek beklenen misafiri karşılamaya gittiler. Timothy ihtiyar Tom’un oğluydu. Kasabadakiler ihtiyar Tom’un Bayan Polly’nin sağ kolu, Timothy’nin ise kadının adeta sol kolu olduğunu söylerlerdi.</p>
<p>Timothy iyi huylu ve yakışıklı bir gençti. Nancy, eve geleli pek az zaman geçmişti ama, iyi arkadaş olmuşlardı. Bununla beraber, bugün Nancy, yapacağı işi düşündüğü için, her zamanki gibi konuşkan değildi. İstasyona gelinceye kadar ağzını hiç açmadı. Oraya gelince de arabadan inip treni beklemeye başladı.</p>
<p>Genç kız durmadan, belleğinde “Açık renk saç, kırmızı kareli elbise, hasır şapka…” diye tekrarlıyordu. Bir taraftan da, Pollyanna’nın nasıl bir çocuk olduğunu düşünmekteydi.</p>
<p>Timothy yanına yaklaşınca Nancy, içini çekti. “Umarım sessiz ve anlayışlı bir çocuktur. Bıçakları düşürmez, kapıları çarpmaz” dedi.</p>
<p>Timothy gülümsedi. Dediğin gibi değilse halimiz ne olur bilmem. Bayan Polly’yi gürültücü bir çocukla düşünsene! Aman! Trenin düdüğü duyuldu.”</p>
<p>“Ah Timothy. Kadının beni göndermesi çok kaba bir davranış.” Nancy, küçük istasyonda, yolcuların inişlerinin en iyi görülebileceği yere geldiğinde, içini bir korku kaplamıştı.</p>
<p>Aradan çok geçmeden Nancy, çocuğu gördü. Kırmızı kareli basma elbise giymiş ince bir kızdı. Saman rengi saçları iki dizi halinde arkaya bırakılmıştı. Hasır şapkanın gölgelediği çilli yüzünde heyecanlı bir görünüş vardı. Kız birini arar gibi sağa sola bakmıyordu.</p>
<p>Nancy, kızı hemen tanımıştı. Fakat dizleri titrediği için bir süre ona yaklaşacak gücü bulamadı. Nihayet, Nancy yaklaştığı zaman, küçük kız tek başına duruyordu.</p>
<p>Nancy, “Siz… Siz Bayan Pollyanna mısınız?” diye kekeledi. Bir an sonra da kendisini basma elbiseli kızın kollarında buldu. “Sizi gördüğüme çok, ama çok memnunum” diye bir ses kulaklarına fısıldadı. “Ben Pollyanna’yım tabii. Beni karşılamaya geldiğiniz için çok sevinçliyim! Geleceğinizi umuyordum.” “Öyle mi, öyle mi?” diye kekeledi Nancy. Şaşırmıştı. Pollyanna’nın kendisini nereden tanıdığını ve istasyona gelmesini istediğini bir türlü anlayamamıştı. Şapkasını düzeltmeye çalışarak tekrarladı: “Demek öyle?”</p>
<p>Küçük kız heyecanla ayaklarının ucunda zıpladı. Utanıp sıkılan Nancy’yi tepeden tırnağa kadar süzdü. “Evet, evet; yol boyunca sizin nasıl bir kişi olduğunuzu düşündüm. Artık biliyorum. Böyle olduğunuz için de çok mutluyum.”</p>
<p>Timothy yaklaşınca Nancy rahat bir nefes aldı… Pollyanna’nın sözleri aklını iyice karıştırmıştı.</p>
<p>“İşte, Timothy bu… Belki sandığınız vardır?”</p>
<p>Pollyanna ciddi bir tavırla başını salladı. “Evet var. Hem de yepyeni bir sandık. Kadınlar Yardım Derneği aldı. Bir halı almak isterlerken, bunu bana almaları ne kadar güzel, değil mi? Bir sandık yerine kaç tane kırmızı halı alınabileceğini tabii bilmiyorum. Fakat herhalde bir koridorun yarısını kaplayabilecek kadar olabilirdi. Öyle değil mi? Çantamda Bay Gray’in makbuz dediği bir şey var. Sandığımı alabilmek için bunu size vermem gerekiyormuş. Bay Gray, Bayan Gray’in kocası. Onlar Rahip Carr’ın karısının kuzenleri. Doğuya beraber geldik. Çok iyi insanlardı!” Elindeki çantayı epeyce karıştırdıktan sonra makbuzu çıkarıp uzattı. “İşte burada” dedi.</p>
<p>Nancy, derin bir nefes aldı. Böyle bir konuşmadan sonra derin bir nefes almasının gerekli olduğunu hissetmişti. Sonra yan gözle Timothy’ye baktı. Timothy, bakışlarını uzaklara çevirdi.</p>
<p>Nihayet, Pollyanna’nın sandığını arabanın arkasına yerleştirdiler. Küçük kız, Nancy ile Timothy’nın arasına rahatça oturdu. Araba hareket edinceye kadar küçük kız durmadan konuşmuş, sorular sormuştu. Nancy, onun dediklerini izlemeye çalışırken adeta nefesi kesilmişti.</p>
<p>“İşte! Ne güzel değil mi? Gideceğimiz yer uzak mı? Umarım öyledir. Arabaya binmeye bayılırım.” Tekerlekler dönerken Pollyanna içini çekti. “Uzak olmasa da aldırmam. Çünkü bir an önce oraya gitmekten memnunluk duyarım. Ne kadar güzel bir cadde! Burasının güzel olacağını zaten biliyordum. Babam söylemişti.”</p>
<p>Birdenbire içini çekerek sustu. Nancy, endişeyle ona bakınca, çocuğun küçük çenesinin titrediğini, gözlerinin yaşlarla dolu olduğunu gördü. Yine de bir an sonra kız cesaretle başını kaldırarak konuşmaya devam etti. “Babam bana her şeyi anlattı. O, burayı unutmamıştı. Size daha önce açıklamalıyım. Bayan Gray, neden kırmızı basma elbise giydiğimi ve matem kılığında olmadığımı anlatmamı söylemişti. Bunu acayip karşılayabileceğinizi söylemişti. Ama, misyonerliğe gönderilen son yardım sandığından siyah bir şey çıkmadı. Sadece siyah kadife bir tuvalet vardı. Rahip Carr’ın eşi bunun uygun olmayacağını düşündü. Hem kadifenin üzerinde beyaz lekeler de vardı. Yani eskimişti… Kolları ve bazı yerleri aşınmıştı. Kadınlar Yardım Derneği’nden bazıları bana siyah bir giysi ve şapka almak istediler. Fakat, diğerleri bu parayla kilise için bir kırmızı halı alınmasını uygun gördüler. Bayan White bunun daha doğru olduğuna inanıyordu. Siyah giysili çocuklardan hoşlanmıyordu. Daha doğrusu çocukları seviyordu, ama siyahları değil.”</p>
<p>Pollyanna, nefes almak için susunca, Nancy sözü almayı başardı. “Bu elbisenizin de uygun olduğuna eminim.”</p>
<p>“Böyle düşündüğünüz için mutlu oldum. Ben de aynı kanıdayım.” Pollyanna başını salladı. Nefes nefese ekledi:</p>
<p>“Tabii, siyah giysiler içinde mutlu olabilmek güçleşecekti.”</p>
<p>Nancy, şaşkınlıktan kızın sözünü kesti. “Mutlu olmak mı?”</p>
<p>“Evet biliyorsunuz, babam annemle ve diğerleriyle beraber olabilmek için cennete gitti. Babam memnun olmam gerektiğini söyledi. Ama bunu yapabilmek… Yapabilmek hayli güç. Kırmızı giysimle bile güç bu. Çünkü onu çok seviyordum. Sonra, onu bana bırakmalıydılar gibi geliyor. Hem, annem ve diğerleri Tanrı ve meleklerleydi. Halbuki benim Kadınlar Yardım Derneği’nden başka kimsem yoktu. Ama artık her şeyin kolaylaşacağına inanıyorum. Çünkü siz varsınız Polly Teyze. Sizin var oluşunuzdan o kadar mutluyum ki!”</p>
<p>Nancy’nin, bu yalnız küçük çocuğa duyduğu acıma duygusu şaşkın bir korkuya dönüştü.</p>
<p>“Fakat, fakat büyük yanlışlık yaptınız tatlım.” diye kekeledi. “Ben sadece Nancy’yim. Teyzeniz Polly değilim!”</p>
<p>Belirgin bir üzüntü içinde, küçük kız, “Siz… Siz değil misiniz?” diye sordu.</p>
<p>“Hayır. Nancy’yim ben. Teyzeniz olduğumu sanacağınız aklıma bile gelmemişti. Biz birbirimize hiç, ama hiç benzemeyiz!”</p>
<p>Timothy, gülümsedi. Fakat Nancy, çok üzüldüğü için bu gülümsemeye karşılık vermedi.</p>
<p>Pollyanna, “O halde siz kimsiniz?” diye sordu. “Hiç de Kadınlar Yardım Derneği’nde çalışanlara benzemiyorsunuz!”</p>
<p>Timothy, bu kez açıkça güldü.</p>
<p>“Ben Nancy’yim. Hizmetçiyim. Çamaşır ve büyük ütü işi hariç her işi ben yaparım. Çamaşırla ütüye de Bayan Dergin bakar.”</p>
<p>Çocuk endişe içinde sordu. “Ama Polly Teyze diye biri var değil mi?”</p>
<p>Timothy sözünü kesti. “Olmaz olur mu hiç?”</p>
<p>Pollyanna, görülecek şekilde rahatladı.</p>
<p>“Öyleyse mesele yok.”</p>
<p>Bir anlık bir duraklamadan sonra, kız neşeli neşeli devam etti. “Biliyor musunuz? Teyzemin beni karşılamaya gelmeyişine memnun oldum. Çünkü, nasıl olsa onunla biraz sonra karşılaşacağım. Bu arada sizinle de tanışmış oldum.”</p>
<p>Nancy kızardı. Timothy de garip bir gülümsemeyle kıza döndü.</p>
<p>“Güzel ve ustaca bir iltifat bu. Neden küçükhanıma teşekkür etmiyorsun Nancy?”</p>
<p>“Ben… Ben Bayan Polly’yi düşünüyordum da,” diye kekeledi Nancy.</p>
<p>Pollyanna, memnun bir şekilde içini çekti.</p>
<p>“Ben de onu düşünüyordum… Onu çok merak ediyorum. Biliyor musunuz, ondan başka teyzem yok. Üstelik öyle bir teyzem olduğunu da son zamanlara kadar bilmiyordum. Sonra babam anlattı. Teyzemin tepenin üstündeki kocaman güzel bir evde oturduğunu söyledi.</p>
<p>“Evet, doğru. Bak, şimdi evi görebilirsin.” Nancy, ileriyi göstererek, “İşte şu yeşil panjurları olan büyük beyaz ev” dedi.</p>
<p>“Ah, ne kadar güzel! Etrafı ağaçlarla ve çimenlerle çevrili! Bu kadar çok yeşilliği bir arada görmemiştim. Teyzem zengin midir Nancy?”</p>
<p>“Evet, bayan.”</p>
<p>“Çok memnun oldum. İnsanın bol bol parası olması pek güzel bir şey. Şimdiye kadar parası olan kimseyi tanımadım. Sadece White’ların parası vardı. Biraz zengindi onlar. Evlerinin her odası halı döşeliydi. Pazar günleri de dondurma yerlerdi. Polly Teyzem de pazar günleri dondurma yer mi?”</p>
<p>Nancy, başını salladı. Dudakları titredi. Güler gibi Timothy’ye baktı.</p>
<p>“Hayır, bayan. Teyzenizin dondurma sevmediğini sanıyorum. Sofrasında hiç dondurma görmedim.” Pollyanna’nın neşesi kaçmıştı.</p>
<p>“Ya, demek dondurma sevmiyor? Çok üzüldüm! Dondurmayı nasıl olur da sevmez? Anlamıyorum. Ama buna memnun olmam lazım. Çünkü insan dondurma yemezse karnı da ağrımaz. Bayan White’ın dondurmasından o kadar çok yerdim ki, karnımı ağrıtırdı… Belki, Polly Teyzemin de halıları vardır?” “Evet, halıları vardır.” “Her odada mı?”</p>
<p>Nancy, birden, o çıplak, halısız tavan arasındaki küçük odayı anımsayarak kaşlarını çattı, “Şey, hemen hemen her odada halı var.”</p>
<p>Pollyanna, sevinç içinde, “Çok memnunum” diye bağırdı.</p>
<p>“Halılardan çok hoşlanırım. Bizim hiç halımız yoktu. Sadece misyonerliğe gönderilen sandıktan iki küçük kilim çıkmıştı. Bunlardan birinin üzerinde de mürekkep lekeleri vardı. Hem, Bayan White’ın duvarda asılı resimleri de var. Çok güzel gül, çömelmiş küçük kızlar ve kedi resimleri. Sonra, birkaç kuzu ve bir aslan resmi. Kuzularla aslan bir arada değil. Kutsal kitap, onların bir gün bir araya geleceklerini söylüyor tabii. Ama, şimdiye kadar olmamış bu. Yani, şey… Bayan White’ınkiler bir araya gelememişler demek istiyorum. Resimleri sevmez misiniz?”</p>
<p>Nancy, boğuk bir sesle:</p>
<p>“Şey, şey bilmiyorum” diye cevap verdi.</p>
<p>“Ben severim. Bizim hiç resmimiz yoktu. Bilirsiniz, gönderilen sandıklardan pek resim çıkmaz ama, yine de bir keresinde iki resim gelmişti. Fakat, o kadar güzeldi ki, babam bana ayakkabı alabilmek için sattı. Diğeri ise, çok eskiydi. Duvara asar asmaz parçalandı. Çerçevenin camı kırılıverdi. Ben ağladım. Fakat şimdi öyle iyi şeylerimiz olmadığı için mutluyum. Çünkü böylece Polly Teyzenin eşyalarını daha çok beğeneceğim. Anlarsınız, alışık olmadığım için. Yani bu, tıpkı misyoner sandıklarından solmuş kahverengi kurdelelerin çıkışından hemen sonra, onlardan daha güzel diğer kurdelelerin çıkmasına benziyor.” Pollyanna evi görünce hayretle, “Aman Allahım! Ne kadar güzel bir ev değil mi?” Evin geniş giriş yoluna geldiklerinde kızcağız heyecanla sustu.</p>
<p>Ancak Timothy kızın küçük sandığını indirirken, Nancy onun kulağına fısıldama olanağını buldu:</p>
<p>“Bir daha bana buradan ayrılmaktan bahsetme, Timothy Durgin. Bana para versen de artık ayrılmam!”</p>
<p>Genç adam gülümsedi. “Ayrılmak mı? Beni de kimse buradan çekip götüremez. Bu çocuk geldikten sonra burası çok eğlenceli olacağa benziyor. Her gün sinemaya gitmekten daha zevkli bu.”</p>
<p>Nancy kızgın bir şekilde, “Eğlence! Eğlence!” diye tekrarladı, “Şu zavallı çocuk için eğlenceden farklı bir şey olacağa benzer. İkisi birlikte yaşamaya başladıkları zaman kızın dayanabileceği bir kaya parçasına ihtiyacı olacak. İşte, kızın dayanabileceği o kaya parçası da ben olacağım. Evet, evet Timothy.” Dönüp, Pollyanna’yı geniş merdivenden çıkartırken böyle ant içmişti.</p>
<p> </p>
</body>
</html>