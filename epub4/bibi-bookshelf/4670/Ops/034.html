<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta name="Generator" content="Atlantis Word Processor 1.6.5.7"/>
    <link rel="stylesheet" type="text/css" href="style.css"/>
    <title>Bilinmeyen</title>
    <link href="../fonts.css" rel="stylesheet" type="text/css"/>
</head>
  <body>
<p class="p4"><span class="t6"> </span></p>
<p class="p5"><a id="ncx1921"></a><span class="t3"><b>29</b></span></p>
<p class="p2"><span class="t7">AÇIK B</span><span class="t7">İ</span><span class="t7">R PENCEREDEN DUYULANLAR</span></p>
<p> </p>
<p>Kısa kış günleri bir bir gelip geçti. Fakat bu günler Pollyanna için hiç de kısa sürmedi. Uzun ve bazen acı dolu günlerdi bunlar. Bunlara rağmen, Pollyanna ne olursa olsun neşeli görünmeye çaba harcıyordu. Polly Teyzesi de artık oyunu oynadığına göre mutlu olmak zorunda değil miydi? Hem Polly Teyze de mutlu olunacak birçok şey buluyordu. Ona hikayeler de anlatıyordu. Örneğin iki kimsesiz çocuğun bir kar fırtınasına yakalanıp rüzgardan uçmuş bir kapının altına sığınmalarını anlatmıştı. Kimsesiz çocuklar, evlerinin kapısı uçan aileyi düşünüp üzülmüşlerdi.</p>
<p>Polly Teyze, sadece iki dişi kalmış bir yaşlı kadının öyküsünü de anlatmıştı. Yaşlı kadın mutluydu, çünkü bu iki dişi birbirine çarpıp “tık, tık!” diye tatlı bir ses çıkartıyordu.</p>
<p>Pollyanna, artık Bayan Snow gibi örgü örmeye de başlamıştı. Çok güzel, renkli örgüler yapıyordu. Pollyanna bundan yine tıpkı Bayan Snow gibi mutluluk duyuyor, hiç olmazsa elleri olduğu için de seviniyordu.</p>
<p>Pollyanna, artık arada sırada misafir kabul etmeye de başlamıştı. Yine her gün bir sürü haber alıyordu. Ona, düşünmesine olanak verecek yeni konular getiriyor, sorular soruyorlardı. Buna gerçekten ihtiyacı vardı.</p>
<p>Bir kere John Pendleton ile, iki kez de Jimmy ile görüşmüştü. John Pendleton ona, Jimmy’nin ne kadar iyi bir çocuk olma yolunda ilerlediğini anlatmıştı. Jimmy de pek mükemmel bir odası olduğunu, Bay Pendleton’la çok iyi anlaştıklarını söylemişti. İkisi de bütün bunları ona borçlu olduklarını belirtmişlerdi.</p>
<p>Daha sonra, Pollyanna teyzesine, “Beni en mutlu eden şey, daha önce bacaklarımı kullanabilmiş olmamdır.” diye itirafta bulunmuştu.</p>
<p>Kış geçti, bahar geldi. Pollyanna’nın durumunu endişe ile izleyenler, tedavinin pek fayda vermediğini gördüler.</p>
<p>Dr. Mead’in çok korktuğu şeyin, yani Pollyanna’nın bir daha yürüyememesi ihtimalinin gerçekleşeceğine inanmak için her türlü neden vardı.</p>
<p>Beldingsville kasabası sakinleri Pollyanna ile ilgili gelişmelerden haberdar oluyorlardı. Kasabadakiler arasında özellikle bir adam, günü gününe bir yolunu bulup hastanın durumu ile ilgili edinebildiği bilgilerden büyük üzüntü duyuyor, sinirleniyordu. Günler geçip de haberler daha da kötüleştikçe, bu adam ümitsizliğin yanı sıra inatçı olmaya da başlamıştı. Ümitsizliği ve büyük kararlılığı adeta birbirleriyle savaşmaya başlamıştı. Sonunda bu inat ve kararlılık zafer kazandı. İşte bundan sonra, bir cumartesi sabahı Bay Pendleton, ziyaretine gelen doktor Chilton’ı büyük bir hayretle karşıladı.</p>
<p>Doktor, birden “Pendleton” diye söze başladı. “Seni ziyarete gelişimin nedeni, Bayan Polly Harrington ile olan ilişkilerini herkesten daha iyi bilmemdir.”</p>
<p>John Pendleton gerçekten bu ilişkileri çok iyi biliyordu. Fakat on beş yıldır bundan hiç bahsetmemişlerdi.</p>
<p>Fazla merak ediyormuş izlenimini yaratmamak için, Bay Pendleton ilgi gösterdiğini ifade eden bir tavırla, sadece “Evet!” dedi. Fakat bir an sonra boşuna endişelenmiş olduğunu anladı. Doktor kendi konuşmasına o kadar dalmıştı ki, arkadaşının takındığı tavır umurunda bile değildi.</p>
<p>“Pendleton, çocuğu görmek ve muayene etmek istiyorum. Onu muayene etmeliyim.” “</p>
<p>“Peki, yapamıyor musun bunu?”</p>
<p>“Yapamamak mı? Pendleton, gayet iyi biliyorsun ki o eve on beş yıldır adımımı atmadım. Belki bilmiyorsundur. O evin sahibi, bir daha oraya davet edilirsem, bunun kendisi tarafından affedilmiş olduğum anlamına geleceğini söylemişti. İşte o zaman her şey eskisi gibi olabilir ve o da benimle evlenebilirmiş. Belki de şimdi beni davet ettiğini sanıyorsundur, ama bu fikirde değilim.”</p>
<p>“Peki davet edilmeden gidemez misin oraya?”</p>
<p>Doktor kaşlarını çattı.</p>
<p>“Bunu pek güç yapabilirim. Benim de gururum var.”</p>
<p>“Pekala kız için bu kadar endişeleniyorsan, gururu bir kenara bırakıp aranızda geçen kavgayı unutamaz mısın?”</p>
<p>Doktor büyük bir hırsla Pendleton’ın sözünü kesti:</p>
<p>“Kavgayı unutmak mı? Ben o biçim bir gururdan söz etmiyorum. Eğer gerekirse, dizlerimin üstünde yürüyerek o eve gidebilirim. Hatta yararı olacağını bilsem, kafamın üzerinde yürümeyi bile denerim. Benim bahsettiğim meslek gururum, Pendleton. Ortada bir hastalık var ve ben de bir doktorum. Gidip de: “Beni alın, hastaya ben bakayım, diyemem değil mi?”</p>
<p>Pendleton, “Bu kavganın sebebi neydi?” diye sordu.</p>
<p>Doktor elleriyle sabırsız bir işaret yapıp ayağa kalktı.</p>
<p>“Ne miydi? İki sevgili niçin kavga ederler ki?” Doktor odada bir aşağıya bir yukarıya dolaşmaya başladı.</p>
<p>“Çok gereksiz, anlamsız bir şey yüzünden kavga etmiştik. Kavgayı izleyen yıllarda çekilen ıstırabı düşünürsen, bunun gerçekten gereksiz bir şey olduğunu anlarsın. Neyse, bırak şimdi bunu! Bana kalırsa, hiç kavga olmamış gibi de davranabilirim. Pendleton, o çocuğu gerçekten görmeliyim. Bir ölüm kalım meselesi bu. Yürekten inanıyorum ki o çocuk yürüyebilir. Onda dokuzdur şansı. Evet, Pollyanna Whittier yürüyebilir.”</p>
<p>Doktor çok açık seçik ve etkili konuşmuştu. Bunları söylerken de, açık duran pencerenin yanında bulunuyordu. İşte o sırada bahçede bulunan küçük bir çocuk bu sözleri işitti. Jimmy Bean’di bu çocuk. Cumartesi sabahlarındaki vazifesini yapıyor, otları yolup, bahçeyi düzenliyordu. Bu sözleri duyunca, çok heyecanlanmış, gözlerini iri iri açmıştı.</p>
<p>“Yürüyecek mi? Pollyanna mı? Açıkla bunu doktor!” dedi Bay Pendleton.</p>
<p>Doktor, “Kızın yatağından bir kilometre ötede bulunuyorum.” diye söze devam etti. “Ama duyduklarıma, öğrendiklerime göre, Pollyanna’nın durumu bir doktor arkadaşımın tedavi ettiği bir hastanın durumunu andırıyor. Yıllardan beri bu doktor arkadaşım, bu gibi hastalıklar üzerinde çalışıyor. Onunla ilişkilerim oldu ve kendisinden çok şey öğrendim. İşte bu nedenle Pollyanna’yı görmek istiyorum.”</p>
<p>John Pendleton birden oturduğu koltukta doğruldu. “Onu görmelisin sen! Bunu Doktor Warren vasıtasıyla yapamaz mısın? Doktor başını salladı.</p>
<p>“Korkarım buna olanak yok. Warren bu meselede bana çok dürüst davrandı. Bayan Harrington’a benimle bir konsültasyon yapmak istediğini söylemiş. Ama o, kabul etmemiş. Bunun üzerine yeniden teklif edememiş. Oysa benim çocuğu çok görmek istediğimi biliyordu. Daha sonra, Doktor Warren’in en iyi hastaları bana gelmeye başladılar. Tabii bu da durumu güçleştiriyor. Fakat Pendleton, o çocuğu mutlaka görmeliyim! Belki de onun iyileşmesini sağlayacağım. Bunun çocuk için ne demek olduğunu takdir ediyorsun tabii.”</p>
<p>Pendleton, “Evet, ama bir de iyileştiremediğini düşün.” diye cevap verdi.</p>
<p>“Yalnız oraya nasıl gidebilirim? Teyzesi beni davet etmedikçe bunu yapamam.”</p>
<p>“Şu halde seni davet etmesini sağlamalı.”</p>
<p>“Ama nasıl?”</p>
<p>“Bilemiyorum.”</p>
<p>“Evet, farkındayım. Kimse de bilemiyor. O çok gururlu. Beni çağırmayı onuruna yediremiyor. Yıllar önce söylediklerini hatırlıyor. Fakat o çocuğun yıllar boyu devam edecek azabını ve belki de onu iyileştirebileceğimi düşündükçe, bu “gurur” ve “meslek onuru” dediğimiz şeylerin anlamsızlığını çok daha iyi anlıyorum.” Dönüp, elleri cebinde kızgın bir tavırla odada gidip gelmeye başladı.</p>
<p>John Pendleton, “Ama durumu ona açıklarsak kabul edebilir.” dedi.</p>
<p>Doktor, hırsla yerinde dönüp, “Peki, ona bunu kim açıklayacak?” diye sordu.</p>
<p>“Bilmiyorum, bilemiyorum.” Pendleton üzüntüyle cevap vermişti.</p>
<p>Bahçenin dibinde oturan Jimmy heyecanla irkildi. O zamana kadar adeta nefesi kesilmiş gibi, hiç ses çıkarmadan Doktorla Pendleton’ın konuşmalarını dinlemişti.</p>
<p>Küçük çocuk büyük bir coşkuyla: “Ben bunu kimin yapabileceğini biliyorum.” diye kendi kendine söylendi. “Bunu gidip ben açıklayacağım Bayan Polly’ye.”</p>
<p>Hemen ayağa kalkıp, bir koşu tutturdu. Evin köşesini hızla dönüp, Pendleton Tepesi’ne doğru bütün gücünü kullanarak koşmaya başladı.</p>
<p> </p>
</body>
</html>