<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta name="Generator" content="Atlantis Word Processor 1.6.5.7"/>
    <link rel="stylesheet" type="text/css" href="style.css"/>
    <title>Bilinmeyen</title>
    <link href="../fonts.css" rel="stylesheet" type="text/css"/>
</head>
  <body>
<p class="p4"><span class="t6"> </span></p>
<p class="p5"><a id="ncx3519"></a><span class="t3"><b>24</b></span></p>
<p class="p2"><span class="t7">JIMMY UYANIYOR</span></p>
<p> </p>
<p>Dıştan görünüşe göre kamp gezisi büyük bir başarıyla sona erdi. Fakat içyüzü başkaydı.</p>
<p>Pollyanna zaman zaman aralarındaki bu anlatılması güç, garip gerginliği, diğerlerinin de hissedip etmediklerini merak ediyordu. Kendisi bu gerginliği açıkça duyuyordu ve diğerlerinin de aynı düşüncede olduğunu bazen fark ediyordu. Bunun nedenini hiç tereddüt etmeksizin kamptaki son gün, başına gelen olaya bağlıyordu.</p>
<p>O gün Jimmy ile Pollyanna, Jamie’ye yetişip geri dönmeye ikna etmişlerdi. Fakat herkes elinden geldiği kadar hiçbir şey olmamış gibi davrandıysa da, bunda başarılı olamamışlardı. Pollyanna, Jimmy ve Jamie biraz abartılmış bir neşe ile davranmaya çalışırken, diğerleri ne olduğunu tam anlamadıkları halde bir değişiklik olduğunu fark etmişler, fakat sormaya çekinmişlerdi. Tabii bu durumda kimse rahat edememiş, hatta beklenen balık ziyafeti bile tatsız olmuştu. Nihayet öğleden sonra erkenden kampa dönülmüştü.</p>
<p>Eve döndükleri zaman, kızgın boğa olayının unutulacağını tahmin eden Pollyanna, kısa sürede yanıldığını anladı. Kendisi de bunu unutamadığı için, başkalarını suçlamak da elinden gelmiyordu tabii. Jamie’ye her bakışında bu olayı hatırlıyordu. Yüzündeki acıyı, ellerindeki kan lekesini görür gibi oluyordu. Onun için içi sızlıyordu. Hatta bu acıma o derece üzücü oluyordu ki, Jamie’nin varlığı ona devamlı ıstırap verir olmuştu. İstemeye istemeye, artık Jamie ile beraber olup konuşmayı arzu etmediğini kendisine itiraf etti. Fakat yine de beraberlikleri sona ermedi. Hatta daha sık baş başa kalmaya başladılar. Çünkü Pollyanna bu duygularından dolayı, aşırı bir vicdan azabı çekiyor ve Jamie’nin bu düşüncelerini anlamaması için elinden geldiği kadar kendisini ona hasrediyordu. Jamie ise gittikçe onun arkadaşlığını daha fazla ister olmuştu.</p>
<p>Pollyanna’ya göre bunun nedeni, yine başlarına gelen azgın boğa saldırısıydı. Aslında Jamie hiçbir zaman bu olaydan bahsetmemişti. Hatta her zamankinden daha neşeli gözüküyordu. Fakat Pollyanna sık sık önceden görmediği bir kırıklığı fark ediyordu. Ayrıca Jamie’nin en çok Pollyanna ile baş başa kalmaktan huzur duyduğu da gözünden kaçmıyordu. Nihayet bir gün bunun sebebini açıkladı.</p>
<p>“Beni senin kadar anlayan kimse olamaz Pollyanna.”</p>
<p>Pollyanna bir an için Jamie’nin ne demek istediğini anlayamadı. Beş dakikadır tenis oyununu seyrediyorlar ve hiç konuşmuyorlardı.</p>
<p>“Anlamak mı?”</p>
<p>“Evet, sen de bir zamanlar yürüyememiştin.”</p>
<p>“Evet, biliyorum,” diyen Pollyanna’nın yüzü acı ile gerilmişti. Bunu gören Jamie çabucak gülerek konuyu değiştirdi.</p>
<p>“Haydi, sen bana boş ver canım. Oyuna bakalım, daha iyi. Seni üzdüğüm için ben bir serseriyim.”</p>
<p>Pollyanna gülümseyerek, “Hayır, öyle değil,” dediyse de bu konuşmayı hiç unutmadı. Bundan sonra daha da çok Jamie ile beraber olup onu mutlu etmek için çırpınmaya başladı.</p>
<p>Grup içindeki garip gerginliği hisseden tek kişi Pollyanna değildi. Jimmy de bu yeni durumu fark ediyor, fakat açığa vurmuyordu.</p>
<p>Jimmy o günlerde hiç mutlu değildi. Hayallerinde köprüler ve barajlar yatan, tasasız bir genç olmaktan çıkmış, sevdiği kızı elinden alacağından korktuğu adamın düşüncesi ile mutsuz yaşayan bir kişi olmuştu.</p>
<p>Jimmy artık kesin olarak biliyordu ki, Pollyanna’ya aşıktı. Hatta uzunca bir süredir böyle olduğunun farkına varmıştı. Bu yeni duygular onu çok etkilemiş ve sarsmıştı. Sevgili köprüleri bile, sevdiği kızın gülümsemesi ile karşılaştırılınca; bütün değerini yitiriyordu. Şimdi onun için en büyük mutluluk Pollyanna ile arasındaki şüphe ve korku engelini aşmasına yardım edecek bir mucizenin gerçekleşmesi olabilirdi. Pollyanna’nın duygularından emin olamamak ve Jamie’nin rekabetinden korkmak, onu acı içinde bırakıyordu.</p>
<p>Pollyanna’yı tehlikede gördüğü güne kadar, onsuz dünyasının ne kadar boş olacağını düşünememişti. Onu kollarıyla sımsıkı kavrayıp saldırıdan kurtardığı ana kadar, onun kendisi için bu derece değerli olduğunun farkında değildi. Onu kolları arasında tutarken ve Pollyanna’nın kolları da kendi boynuna sarılmışken, bir an içinde gerçekten ona bağlandığını hissetmişti. İşte o büyük tehlike anında bile, eşsiz bir haz duymuştu. Daha sonra Jamie’nin yüzünü ve ellerini görmüştü. Bunun tek bir anlamı olabilirdi: Jamie de Pollyanna’yı seviyordu. “İki değneğe bağlı olup çaresiz seyrettim bu durumu,” demişti. Eğer Jimmy de iki koltuk değneğine bağlı kalıp sevdiği kızı bir başkasının kurtardığını görseydi, Jamie gibi görünürdü.</p>
<p>Jimmy o gün kampa döndüğü zaman, düşünceleri karmakarışıktı. İçindeki isyan ve korku birbirine karışmıştı. Pollyanna’nın Jamie’ye karşı ne gibi duygular hissettiğini düşünüyor ve korkuyordu. Eğer Jamie ile ilgileniyorsa bile, aradan çekilip Jamie’nin onu kendisine büsbütün bağlamasına seyirci mi olacaktı? İşte burada isyan duyguları ile böyle bir şey yapamayacağına inanıyordu. Aralarındaki mücadelenin eşit şartlar altında olması gerekirdi.</p>
<p>Sonra yüzü, saçının diplerine kadar kıpkırmızı oldu. Bu mücadelenin eşit şartlarda olmasına hiç olanak var mıydı? Onunla Jamie arasındaki herhangi bir mücadele, hiç eşit şartlarda olabilir miydi? Jimmy birdenbire; yıllar önce bir elma için dövüşe çağırdığı, küçük oğlanın kolunun sakat olduğunu fark ettiği zamanki duygularını hatırladı. Tabii ki o zaman bilerek dövüşü kaybetmiş ve sakat çocuğun kazanmasına göz yummuştu. Fakat şimdi durum bambaşkaydı. Kaybedeceği bir elma değil, hayatının mutluluğuydu. Hatta Pollyanna’nın mutluluğu bile sayılabilirdi. Belki de Pollyanna Jamie’yi sevmiyordu ve eski arkadaşı Jimmy’yi sevebilirdi. Eğer ondan ilgi beklediğini gösterse, belki her şey bambaşka olacaktı. Evet öyle yapacaktı…</p>
<p>Jimmy bir kere daha kıpkırımızı kesildi. Kızgın bir şekilde suratını asarak; Pollyanna’yı kurtardıktan sonra Jamie’nin yüzündeki ifadeyi ve “İki sopaya bağlı…” diye haykırışını düşündü. Keşke bunu unutabilseydi! Fakat bunun ne yararı olacaktı? Bu eşit şartlar altında yapılacak bir mücadele olamazdı; bunu biliyordu. İşte o anda kesin kararını verdi: Bekleyecek ve olayların gidişini izleyecekti. Jamie’ye fırsat verecekti. Eğer Pollyanna ona bağlı olduğunu gösterirse, onların hayatından sessizce uzaklaşacaktı. İkisi de hiçbir zaman ne kadar acı çektiğini bilmemeliydiler. Yine köprülerine dönecekti. Sanki Ay’a kadar uzanan bir köprü bile, Pollyanna’nın yerini alabilirmiş gibi! Ama bunu yapacaktı, yapmak zorundaydı.</p>
<p>Bu karar kendisine öyle kahramanca gözüktü ki, o gece uykuya dalarken içinde tatlı bir huzur duydu. Fakat ne yazık ki; bir karar vermekle, o kararı uygulamak ayrı şeylerdi. Kendi başına Jamie’yi Pollyanna’yla olan ilişkilerinde serbest bırakmayı düşünmek, bunu gerçekleştirmek yanında çok basit bir işti. Nitekim ikisini ne zaman beraber görse, yalnız bırakması gerekiyordu ve bu da çok zor oluyordu. Ayrıca Pollyanna’nın bu sakat gence karşı gösterdiği ilgi onu çok üzüyordu. Jamie’nin rahatı ile o ölçüde yakından ilgileniyor ve onunla beraber olmaktan öylesine memnun görünüyordu ki; neredeyse Pollyanna’nın onu sevdiğine hükmedecekti. Sanki bu şüpheleri ve korkuları yetmezmiş gibi, bir gün Sadie Dean de bu konuda fikrini belirterek onu biraz daha umutsuzlaştırdı.</p>
<p>Hep beraber tenis sahasındaydılar. Jimmy, Saide Dean’e yaklaştığı zaman, genç kız yalnız başına oturmaktaydı.</p>
<p>Jimmy, “Gelecek oyunu Pollyanna ile oynayacaksın, değil mi?” diye sordu.</p>
<p>Genç kız başını salladı, “Hayır, Pollyanna bu sabah bir daha oynamayacağını söyledi.”</p>
<p>Jimmy, kendisi de Pollyanna ile oynamayı arzuladığından hayal kırıklığı ile suratını astı. “Oynamıyor mu? Niçin?”</p>
<p>Sadie Dean bir süre cevap vermedi. Sonra güçlükle konuştu:</p>
<p>“Pollyanna dün gece bana gerektiğinden çok tenis oynadığımızı ve bunun Jamie için pek doğru olmadığını söyledi.”</p>
<p>“Biliyorum, fakat…” diye söze başlayan Jimmy, Sadie Dean’in kızgın bir şekilde yeniden konuşmaya başlaması üzerine sustu.</p>
<p>“Aslında Jamie bizim oynamamızı istiyor. Hiçbirimizin onu diğerlerinden ayırmamızı ve özel bir ilgi göstermemizi istemiyor. Onu asıl inciten bu. Fakat Pollyanna bunu anlamıyor. Ben bunu çok iyi biliyorum. Fakat ona anlatamıyorum.”</p>
<p>Bu sözlerdeki gizli anlam, Jimmy’nin içinde fırtınalar yarattı. Sadie’nin yüzüne keskin bir bakış fırlatarak, dudaklarının ucuna kadar gelen soruyu güçlükle bastırdı. Sonra bu konudaki aşırı hassasiyetini belli etmemeye çalışan bir tavırla sordu:</p>
<p>“Ne demek istiyorsun Sadie, yani bu ikisi arasında özel bir yakınlık olduğu fikrini mi belirtmek istiyorsun?”</p>
<p>Genç kız, sert bir şekilde Jimmy’yi süzdü.</p>
<p>“Gerçekleri görmüyor musun? Pollyanna ona adeta tapıyor, yani birbirlerine tapıyorlar demek istedim.”</p>
<p>Jimmy ne olduğu anlaşılamayan boğuk bir konuşma ile çabucak arkasını döndü. Daha fazla kalırsa, gerçek duygularını açığa vurmaktan korkuyordu. Artık Sadie Dean ile konuşmak istemiyordu. Nitekim o kadar ani bir şekilde dönmüştü ki, Sadie Dean’in de aynı hızla arkasına dönüp yerde bir şeyler arar gibi davrandığını fark edememişti. Sadie’nin de artık bu konuda konuşmak istemediği belliydi.</p>
<p>Jimmy Pendleton, kendi kendisine bunun doğru olmadığını tekrarlıyordu. Sadie Dean’in bu düşüncesinin gerçekle ilgisi yoktu. Yine de ne olursa olsun onun sözlerini unutamıyordu. Bundan sonra Jamie ile Pollyanna’yı her görüşünde Sadie’nin dediklerini yeniden işitir gibi oluyordu. Gizlice her ikisini de gözetleyip yüzlerindeki ifadeyi tespit etmeye çalışıyor, konuşmalarını dinliyordu. En sonunda gerçekten birbirlerine taptıklarına inanmaya başladı. Kalbi bir kurşun gibi ağırlaştı ve içini anlatması çok güç bir umutsuzluk kapladı. Yine de verdiği karara uygun olarak, sessizce aralarından çekildi. Kader belli olmuştu, Pollyanna onun olmayacaktı.</p>
<p>Jimmy için çok huzursuz bir devre başlamıştı. Harrington Konağı‘ndan tamamen uzaklaşması, diğerlerinde şüphe yaratabilirdi. Bunun yanı sıra şimdi Pollyanna ile beraber olmak, onun içini büyük bir işkence oluyordu. Hatta Sadie Dean ile bile birlikte olmak da onu sıkıyordu, çünkü gerçeği görmesini sağlayan Sadie’nin konuşması olmuştu. Bu durumda, doğal olarak Jamie de ona teselli verebilecek insan değildi. Geriye Bayan Carew kalıyordu. Bayan Carew onu çok iyi anlayan ve rahatlık veren bir insandı. İster neşeli, ister ciddi olsun, her zaman yerinde konuşup içine huzur veriyordu. Ayrıca köprüler hakkında da hayret verecek ölçüde bilgiliydi. Sonra çok zeki bir kişiydi ve ruh halini çabucak kavrayıp ona göre davranıyordu. Hatta bir gün neredeyse ona “Paket”ten bahsedecekti. Fakat John Pendleton zamansız bir şekilde araya girince, bunu söyleyemedi. Bazen John Pendleton’ın çok gereksiz aralarına girdiğine inanıyordu. Sonra da onun kendisi için neler yaptığını düşünerek utanıyordu.</p>
<p>“Paket”, Jimmy’nin çocukluk günlerinden kalma bir sırdı. Bunu sadece John Pendleton, Jimmy’yi evlat edinirken öğrenmişti. “Paket” üstü kırmızı mühürlü, oldukça kalın ve zamanla eskimiş bir zarftan başka bir şey değildi. Jimmy’ye babası tarafından verilmişti. Üstünde ise babasının el yazısı ile şunlar yazılıydı:</p>
<p>“Oğlum Jimmy’ye. Ölümü dışında, otuz yaşına gelinceye kadar açılmamak şartıyla. Ölümü halinde derhal açılacak. Bazı zamanlar Jimmy bu zarfın içinde neler olduğunu uzun uzun düşünürdü. Bazen ise varlığını bile unuturdu. Babası öldükten sonra Öksüzler Yurdu’nda kalırken en büyük kaygısı, bu zarfın bulunup elinden alınmasıydı. O günlerde zarfı paltosunun astarı içinde saklardı. Sonra, yakın bir tarihte John Pendleton’ın fikri ile Pendleton kasasına kilitlenmişti.</p>
<p>John Pendleton, “Bunun ne değeri olduğunu açıncaya kadar bilemeyiz. Mademki baban bunu sana bıraktı, o halde kaybetmek tehlikesini göze alamayız,” diyerek onu kasaya kaldırmıştı.</p>
<p>Jimmy ise, “Tabii ki kaybetmek istemem. Fakat içinde değerli bir şey olduğunu hiç sanmıyorum. Hatırladığıma göre, babamın sahip olduğu değerli hiçbir şey yoktu,” diye cevap vermişti.</p>
<p>İşte, eğer John Pendleton araya girmeseydi Jimmy, bu “Paket”i Bayan Carew’e anlatacaktı.</p>
<p>Fakat sonra eve dönerken, “Belki de anlatmadığım daha iyi oldu. Babamın hayatında gizli ve doğru olmayan bazı şeyler olduğunu sanabilirdi. Kimsenin babam hakkında böyle düşünmesini istemem,” diye düşündü.</p>
<p> </p>
</body>
</html>