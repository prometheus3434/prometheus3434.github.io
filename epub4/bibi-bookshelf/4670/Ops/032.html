<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta name="Generator" content="Atlantis Word Processor 1.6.5.7"/>
    <link rel="stylesheet" type="text/css" href="style.css"/>
    <title>Bilinmeyen</title>
    <link href="../fonts.css" rel="stylesheet" type="text/css"/>
</head>
  <body>
<p class="p4"><span class="t6"> </span></p>
<p class="p5"><a id="ncx1735"></a><span class="t3"><b>27</b></span></p>
<p class="p2"><span class="t7">İ</span><span class="t7">K</span><span class="t7">İ</span><span class="t7"> Z</span><span class="t7">İ</span><span class="t7">YARET</span></p>
<p> </p>
<p>Nancy Dr. Mead’in teşhisini Bay Pendleton’a bildirmek için gönderilmişti. Bayan Polly, olanları bildireceği konusunda adama verdiği sözü unutmamıştı. Ona giderek veya mektup yazarak durumu bildirmek olacak bir iş değildi. İşte o zaman aklına Nancy’yi göndermek geldi.</p>
<p>Başka bir zaman olsaydı, Nancy bu esrarlı evi ve sahibini görmek için elde ettiği bu fırsattan çok memnun kalırdı. Oysa, o gün kalbi hiçbir şeyden memnun olmasına olanak tanımayacak şekilde sızlıyordu. Bay John Pendleton’ın gelmesini beklerken çevresine bile pek bakmadı.</p>
<p>Adam odaya girince, soru sorarmışçasına kıza baktı. Bunun üzerine hizmetçi kız, saygılı bir ifadeyle: “Ben Nancy’yim efendim.” dedi. “Bayan Harrington, beni, Bayan Pollyanna hakkında bilgi vermem için size yolladı.”</p>
<p>“Evet…”</p>
<p>Adamın çok aksi bir ifadeyle konuşmuş olmasına rağmen, Nancy, o “evet” sözcüğüne gizlenen endişeyi çok iyi anlamıştı.</p>
<p>Hizmetçi kız: “Durumu hiç de iyi değil, Bay Pendleton.” diyebildi.</p>
<p>“Yani ne demek istiyorsun. Yoksa…” Adam bir an durakladı.</p>
<p>Kız da başını büyük bir kederle öne eğdi.</p>
<p>“Evet, efendim. Doktor, onun bir daha yürüyemeyeceğini söylüyor.</p>
<p>Bir an odada tam bir sessizlik oldu. Sonra adam duygulu bir ifade ile konuşmaya başladı.</p>
<p>“Zavallı küçük kız! Zavallı küçük kız!”</p>
<p>Nancy, ona baktı, fakat hemen başını önüne eğdi. O aksi, hiddetli, sert John Pendleton’ın bu duruma gelebileceğini hiç tahmin etmemişti. Bir an sonra adam yeniden konuşmaya başladı. Sesi yine hafif ve titrekti.</p>
<p>“Bu çok büyük bir insafsızlık. Bir daha güneşte dans edemeyecek.. Benim prizmaya sahip küçük kızım!”</p>
<p>Yine sessizlik oldu. Sonra adam birdenbire sordu.</p>
<p>“Tabii Pollyanna bunu daha bilmiyor değil mi?”</p>
<p>Nancy, ağlayarak, “Hayır, efendim biliyor.” dedi. “Aslında bunu bilmesi her şeyi güçleştiriyor ya. Bayan Pollyanna bunu öğrendi. O kedinin Allah belasını versin!” Kız aceleyle özür diledi. “Affedersiniz efendim. Kedi kapıyı açınca Bayan Pollyanna söylenenleri duydu. İşte böyle öğrendi.”</p>
<p>Adam, “Zavallı… Küçük… Çocuk!” diyerek yine derin bir iç çekti.</p>
<p>“Evet, efendim. Onu görebilseydiniz bunu söylerdiniz efendim.” Hizmetçi kız neredeyse boğulacaktı. “Onu, bu durumu öğrendikten sonra iki kez gördüm. Her defasında da yüreğim parçalandı. Öğreneli o kadar az bir süre geçti ki, hep yapamayacağı şeyleri düşünüyor şimdi. Bu yüzden de çok üzülüyor. Çünkü artık memnun olmasına imkan yok. Onun oynadığı o oyunu bilmiyorsunuz değil mi?” Nancy, özür diler gibi bir ifadeye bürünüp sustu.</p>
<p>Adam, “Mutluluk oyunu, değil mi?” diye sordu. “Evet. Onu bana anlatmıştı.”</p>
<p>“Demek anlattı? Zannedersem bunu hemen hemen tanıdığı herkese anlatmış. Ama artık… Artık bu oyunu oynayamayacak. Bu da onu çok üzüyor. Yürüyememenin mutlu olunacak bir yönünü düşünemediğini söylüyor.”</p>
<p>Adam, birden hiddetle haykırdı: “Tabii… Bunun nesinden mutluluk duysun ki?”</p>
<p>Nancy sıkıntıyla kımıldandı. “Ben de öyle düşündüm. Ama sonra, bir şey bulması gerektiğini düşündüm. Ve bunu kendisine hatırlattım.”</p>
<p>“Hatırlattın mı! Neyi?” Bay Pendleton’ın sesi hala sabırsız ve kızgındı.</p>
<p>“O, bu oyunun nasıl oynanacağını Bayan Snow ‘ a ve diğerlerine öğretmişti. Onlara ne yapmaları gerektiğini söylemişti. Ama, zavallı küçük kuzucuk, şimdi ne yapması gerektiğini bilemiyor. Ağlıyor ve durumunun çok farklı olduğunu söylüyor. Hayatları boyunca yatağa mahkum olanlara nasıl mutlu olunacağını anlatmanın kolay olduğunu söylüyor; fakat, insan aynı duruma düşerse, bunu kendisine anlatmanın çok güçleşeceğini iddia ediyor. Kendisine defalarca başkalarının da aynı durumda olmamasından mutluluk duyması gerektiğini tekrarlamış. Fakat her defasında aklına hep bir daha yürüyemeyeceği geliyormuş.”</p>
<p>Nancy sustu. Fakat adam konuşmadı. Elleriyle gözlerini kapayarak oturmaya devam etti.</p>
<p>“Sonra, ona oyunun güç durumlarda daha da zevkli olduğunu hatırlatmaya çalıştım.” Nancy, kuru bir sesle devam ediyordu. “Fakat, o aynı kanıda değil. Oyun güçleştiği halde her şeyin değiştiği kanısında.” Nancy birden konuşmasını kesip: “Şimdi gitmeliyim efendim” dedi.</p>
<p>Kapının önünde bir an duraklayıp geri döndü. Çekingen bir ifadeyle, sordu:</p>
<p>“Bayan Pollyanna’ya Jimmy Bean’i tekrar gördüğünüzü söyleyebilir miyim efendim?”</p>
<p>Adam, “Bunu söylemenize pek olanak yok. Çünkü ben onu görmüş değilim. Hem niçin bunu söylemek istediniz?”</p>
<p>“Şey. Hiçbir şey efendim. Sadece. Onu size getiremediği için çok üzülüyordu. Jimmy Bean’i bir defa size getirmiş. Ama, o gün Jimmy Bean kendisini pek gösterememiş. Sizin ondan hoşlanmamış olabileceğinizi düşünerek çok üzülüyordu. Belki siz onun ne demek istediğini daha iyi anlarsınız. Ben pek bir şey bilmiyorum, efendim.”</p>
<p>“Evet, biliyorum. Onun ne demek istediğini anlıyorum.”</p>
<p>“Peki, efendim. Sadece o, çocuğu tekrar size getirmek istiyordu. Tam anlamıyla tatlı bir çocuk olduğunu, size göstermek istiyordu. Fakat, şimdi ne yazık ki bunu yapamayacak! Tanrı o arabanın belasını versin! Affedersiniz efendim.” Nancy, “Allahaısmarladık” deyip çabucak odadan çıktı.</p>
<p>Beldingsville kasabasındakiler New York’tan gelen doktorun Pollyanna Whittier’in artık hiç yürüyemeyeceğini söylediğini kısa bir zamanda öğrendiler. Kasaba daha önce hiçbir zaman bu kadar çalkantı içine girmemişti. Artık herkes, bu güler yüzlü, çilli çocuğu tanıyor, onun öğrettiği oyunu da hemen hemen herkes biliyordu. Bu güler yüzlü çocuğun bir daha sokaklarında dolaşıp koşamayacağını, tatlı tatlı mutluluk veren şeyleri anlatamayacağı gerçeğine inanmak istemiyorlardı. Bu, onlara, inanılmayacak, olanaksız ve çok insafsızca bir şey olarak görünüyordu.</p>
<p>Mutfaklarında, oturma odalarında veya arka bahçelerinde kadınlar bunu konuşuyorlar ve açık açık ağlıyorlardı: Sokak köşelerinde, kahvelerde de adamlar Pollyanna’dan bahsediyor, gözyaşlarını saklayarak ağlıyorlardı. Bunların yanı sıra bir de Nancy’nin, artık küçük kızın oyununu oynayamadığını ve hiçbir şeyden mutluluk duyamadığını anlatması; konuşma ve ağlaşmaları daha da artırdı.</p>
<p>İşte o zaman, aynı düşüncelere Pollyanna’nın arkadaşları da sahip olmaya başladılar. Birdenbire, Harrington Konağı‘nın sahibesi büyük bir hayretle, akın akın misafirlerin geldiğini gördü. Gelenlerden bir kısmını tanıyor, bir kısmını ise tanımıyordu.</p>
<p>Kadınlar, erkekler, çocuklar eve gelmeye başlamışlardı. Bayan Polly, yeğeninin bu kadar insan tanımasına hayret ediyordu.</p>
<p>Bazıları, eve gelip beş, on dakika kadar kalıyorlardı. Bazıları ise, merdivenlere çöküp, ellerinde çanta ve şapkalarla öyle bekliyorlardı. Kimisi kitap getiriyor, kimisi de bir demet çiçek ya da yiyecek alıp geliyordu. Bazıları açıktan açığa ağlıyordu. Bazıları da, arkalarını dönüp burunlarını büyük bir şiddetle sümkürüyorlardı. Fakat hepsi de büyük bir endişe içinde, küçük kızın durumunu soruyor ve ona bir haber göndermeyi de ihmal etmiyorlardı. İşte bu haberler yüzünden Bayan Polly bir süre sonra harekete geçti.</p>
<p>İlk önce Bay Pendleton geldi o gün. Koltuk değneklerini almamıştı.</p>
<p>Adeta sert bir sesle: “Ne kadar şaşırdığımı anlatamam” diye söze başladı: “Acaba hiçbir şey yapılamaz mı?”</p>
<p>Bayan Polly ümitsizliğini belirten bir işaret yaptı. “Elbette, elimizden geleni her zaman yapıyoruz. Dr. Mead, yardımı olabilecek bazı ilaçlar verdi, tavsiyelerde bulundu. Dr. Warren de bunları harfi harfine yerine getiriyor. Fakat Doktor Mead fazla ümit olmadığını söyledi.”</p>
<p>John Pendleton, henüz gelmiş olmasına rağmen birdenbire ayağa kalktı. Yüzü solmuş, dudakları sert bir çizgi haline dönmüştü. Bayan Polly ona bakınca, adamın yanında daha fazla kalmak istemeyişinin nedenini anlamıştı. Kapıya gelince adam döndü.</p>
<p>“Pollyanna’ya bir mesajım var” dedi. “Lütfen kendisine Jimmy Bean’i gördüğümü ve onun artık benim oğlum olduğunu iletir misiniz? Ona, evlat edineceğimi duyurunca memnun kalacağını düşündüğümü de söyleyin.”</p>
<p>Bayan Polly bir an için her zamanki kendisini kontrol edebilme gücünü kaybetti. Adeta nefesi kesilerek: “Jimmy Bean’i mi evlat edineceksiniz?” diye sordu.</p>
<p>Adam başını hafifçe kaldırdı. “Evet. Pollyanna’nın bunu anlayacağını sanıyorum. Ona, bundan memnunluk duyacağını tahmin ettiğimi de söyleyin e mi?”</p>
<p>Bayan Polly:</p>
<p>“Tabii… Elbette.” diye kekeledi.</p>
<p>John Pendleton dönüp giderken, “Teşekkür ederim.” diyerek saygıyla eğildi.</p>
<p>Bayan Polly odanın ortasında donup kalmıştı. Hala giden adamın arkasından bakıyordu. Duyduklarına bir türlü inanamıyordu. John Pendleton Jimmy Bean’i evlat edinecekti demek? Nasıl olur da John Pendleton gibi huysuz, cimriliği ile tanınmış, aşırı derecede bencil bir kişi; küçük bir çocuğu, hem de o kadar küçük bir çocuğu evlat edinirdi?</p>
<p>Bayan Polly oldukça hayret dolu bir yüzle merdivenleri çıkıp Pollyanna’nın odasına gitti.</p>
<p>“Pollyanna, sana Bay Pendleton’dan bir haber getirdim. Biraz önce buradaydı. Jimmy Bean’i evlat edindiğini söylememi istedi. Bunu duyunca memnunluk duyacağını umduğunu da söyledi.”</p>
<p>Pollyanna’nın düşünceli yüzü birden büyük bir neşeye büründü.</p>
<p>“Memnunluk mu? Aman Yarabbi… Elbette çok memnun oldum. Oh, Polly Teyze… Jimmy’ye bir yer bulmayı öyle çok arzu ediyordum ki. Hem onun evi çok da güzel bir ev! Bay Pendleton için de çok memnun oldum. İşte şimdi evini yuva yapacak bir çocuğa kavuştu.”</p>
<p>Pollyanna, kıpkırmızı kesildi. Teyzesinin, Bay Pendleton’ın bir vakitler onu evlat edinmek isteyişinden bahsetmişti. Tabii, şimdi de, onu bir an için bile olsa bırakmayı düşündüğünü sevgili teyzesine anlatamazdı.</p>
<p>Pollyanna, “Çocuk” diye kekeledi. “Bay Pendleton bir vakit bana bir çocuğun varlığının ya da bir kadın elinin veya kalbinin bir evi yuva yapabileceğini söylemişti de… İşte şimdi bir çocuğa sahip oldu.”</p>
<p>Bayan Polly gayet nazik bir ifadeyle: “Şimdi anlıyorum” dedi. Aslında meseleyi Pollyanna’nın farkına vardığından daha iyi anlamıştı. John Pendleton’ın onu evlat edinmek istemiş ve gri taşlı evini de yuvaya dönüştürmeyi tasarlamış olabileceğini tahmin etmişti. Gözleri bir anda yaşlarla doldu: “Anlıyorum.” dedi.</p>
<p>Pollyanna, teyzesinin kendisini daha başka sorularla zor duruma düşürebileceğini sezip, konuyu Pendleton Konağı‘ndan başka şeylere yöneltti.</p>
<p>“Dr. Chilton da aynı şeyi söylüyor. Bir evi yuva haline dönüştürebilmek için; bir kadın eliyle, kalbine veya bir çocuğun varlığına ihtiyaç varmış.” dedi.</p>
<p>Bayan Polly irkilerek döndü: “Dr. Chilton mı? Bunu nereden biliyorsun sen?”</p>
<p>“Bana kendisi söyledi. Bir yuvada değil, birkaç odada yaşadığını söylediği bir sırada böyle demişti.”</p>
<p>Bayan Polly cevap vermedi. Gözlerini pencereden dışarıya dikmişti:</p>
<p>“Ona niçin bir kadın eliyle, kalbine sahip olup yuva kurmadığını da sordum.”</p>
<p>“Pollyanna!” Bayan Polly, sert bir ifadeyle döndü. Yanakları birden kızarmıştı.</p>
<p>“Evet, sordum bunu. Çünkü, acınacak… Çok acınacak bir haldeydi.”</p>
<p>“Peki o ne dedi?” Bayan Polly bu soruyu sorarken, sanki içindeki bir güç onu bu soruyu sormaya zorlamıştı. “Bir an hiçbir şey söylemedi. Sonra, hafif bir sesle bunları her zaman istemekle, elde etmenin mümkün olmadığını söyledi.”</p>
<p>Bir süre sessizlik oldu. Bayan Polly, yeniden bakışlarını pencereye yöneltti. Yanakları yine, hiç de tabii görünmeyen bir pembelikteydi.</p>
<p>Pollyanna içini çekti: “Eminim, bunu çok istiyor… Umarım bu isteğine de kavuşur.”</p>
<p>“Peki Pollyanna, bunu nereden biliyorsun?”</p>
<p>“Çünkü bir gün, daha başka bir şey de söyledi. Bunu da hafifçe mırıldanmıştı ama ben duydum. Tek bir kadının eliyle, kalbine kavuşabilirse, dünyaları feda etmeye hazır olduğunu söylemişti. Polly Teyze ne oldu size?”</p>
<p>Polly Teyze, telaşla yerinden kalkıp pencereye gitmişti. “Hiçbir şey olmadı yavrum. Sadece şu prizmanın yerini değiştiriyordum.” Polly Teyzenin yüzü şimdi alev alev yanıyordu.</p>
<p> </p>
</body>
</html>