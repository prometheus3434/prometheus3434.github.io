<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta name="Generator" content="Atlantis Word Processor 1.6.5.7"/>
    <link rel="stylesheet" type="text/css" href="style.css"/>
    <title>Bilinmeyen</title>
    <link href="../fonts.css" rel="stylesheet" type="text/css"/>
</head>
  <body>
<p class="p4"><span class="t6"> </span></p>
<p class="p5"><a id="ncx3307"></a><span class="t3"><b>20</b></span></p>
<p class="p2"><span class="t7">PARALI M</span><span class="t7">İ</span><span class="t7">SAF</span><span class="t7">İ</span><span class="t7">RLER</span></p>
<p> </p>
<p>Polly Teyzenin deyimi ile “korkunç insanlar” gelmeden önceki iki üç gün, Pollyanna için gerçekten çok dolu günlerdi. Fakat Pollyanna asla kendini ümitsizliğe kaptırmadığı için, aynı zamanda da mutlu günlerdi.</p>
<p>Nancy’yi ve kız kardeşi Betty’yi yardıma çağıran Pollyanna, bütün evi elden geçirerek misafirlerinin her türlü rahatlarını sağlamak için hazırlıklarını tamamladı. Bayan Chilton fazla bir şey yapamamıştı. İlk başta sağlığı pek iyi değildi. Sonra içinde bulunduğu ruh hali buna elverişli değildi. Her an gururunun kırıldığına inanıyor ve “Harrington Konağı bu duruma mı gelecekti?” sözlerini ağzından düşürmüyordu.</p>
<p>Pollyanna gülerek onu yatıştırmaya çalışıyordu, “Öyle değil şekerim, Harrington Konağı‘na gelenler Carew’ler,” diyordu.</p>
<p>Fakat Bayan Chilton kolay kolay fikirlerinden vazgeçecek gibi değildi ve bu sözlere kızgın bir bakışla karşılık veriyordu. Böylece Pollyanna onu kaderiyle baş başa bırakmak zorunda kaldı.</p>
<p>Beklenen günde Pollyanna, şimdi Harrington atlı arabasının sahibi olan Timothy ile istasyona gitti. O ana kadar Pollyanna’nın kafasında, kendine güven ve neşeli bir bekleyiş hakimdi. Fakat beklenen trenin düdüğü ile birlikte bunların yerini; güvensizlik, utangaçlık ve şaşkınlık aldı. Birdenbire yalnız başına ve yardımsız, nelere kalkıştığını düşünüverdi. Bayan Carew’ın servetini, durumunu ve gösteriş düşkünlüğünü hatırladı. Sonra bu gelen Jamie, onun tanıdığı çocuktan çok başka bir genç adam olacaktı.</p>
<p>Bir dakika kadar sadece kaçıp gitmeyi düşündü.</p>
<p>“Timothy, ben kendimi hiç iyi hissetmiyorum.. Ben, şey, sen onlara gelmemelerini söyle,” diyerek inmeye hazırlandı.</p>
<p>Timothy, “Fakat, efendim,” diye şaşkınlıktan ne diyeceğini bilemedi. Onun yüzüne bir bakış, Pollyanna’yı kendine getirmeye yetti. Gülerek kendisini topladı ve: “Sen bana aldırma, tabii ki öyle demek istemedim. Çabuk, neredeyse geldiler,” diyerek yaklaşan trene doğru ilerledi.</p>
<p>Onları hemen tanıdı. Kafasında bir şüphe olsa bile; uzun boylu, kahverengi gözlü genç adamın elindeki koltuk değnekleri, onun hedefine ulaşması için yeterliydi.</p>
<p>Birkaç dakika süren heyecanlı kucaklaşmalardan ve sevinçli haykırışlardan sonra, Pollyanna kendisini Bayan Carew, Jamie ve Sadie Dean ile arabada buluverdi. Ancak o vakit dostlarını inceleyip altı yılın getirdiği değişiklikleri görmek fırsatını elde etti.</p>
<p>Bayan Carew’e baktığı zaman, ilk tepkisi şaşkınlık oldu. Onun bu kadar güzel olduğunu unutmuştu. Kirpiklerinin bu ölçüde uzun olduğunu ve gözlerinin de bu kadar çekici olduğunu hatırlamıyordu. Hatta bir ara kıskançlık duygusu ile Bayan Carew’ın yüz hatlarının, güzellik testlerindeki ölçülere ne kadar uygun olacağını düşündü. Fakat her şeyden fazla, yüzündeki eski keder ve acı ifade eden çizgilerin silinmiş olduğuna sevindi.</p>
<p>Sonra Jamie’ye döndü ve aynı ölçüde şaşırdı. Jamie de oldukça yakışıklı olmuştu. Koyu renk gözleri, solgun yüzü ve dalgalı saçları ile gerçekten çekici bir görünüşü vardı. Sonra yanındaki koltuk değneklerine gözü takılınca içi burkuldu.</p>
<p>Sadie Dean’e döndüğü zaman aynı yüz hatlarıyla karşılaştı. Gerçekten de Sadie, Pollyanna’nın onu ilk defa Boston Belediye Parkı‘nda gördüğü gibiydi. Fakat ilk bakışta giyinişinin, zevklerinin, konuşmasının ve kişiliğinin çok değiştiği anlaşılıyordu.</p>
<p>Jamie konuşmaya başladı:</p>
<p>“Bizim gelmemize olanak vermen ne kadar iyi oldu. Bunu ilk yazdığın zaman ne düşündüm biliyor musun?”</p>
<p>“Tabii ki bilmiyorum. Ne düşündün?” diye kekeleyen Pollyanna’nın aklı hala koltuk değneklerindeydi ve acı ile boğazı kurumuştu.</p>
<p>“Parktaki sincaplara fıstık getiren küçük kızı düşündüm. Ve kendimi o sincapların yerinde gördüm. Çünkü sen elindeki bütün fıstıkları paylaşmadan rahat etmezdin.”</p>
<p>Pollyanna, “Evet, fıstıklar,” diye güldü.</p>
<p>“Tabii bu defa fıstık yerine; temiz dağ havası, taze süt ve yumurta var. Fakat yine aynı sayılır. Seni uyarmak isterim. Parktaki sincapların ne kadar açgözlü olduklarını hatırlıyor musun? İşte ben de öyleyim,” diye şakalaştı.</p>
<p>“Olsun, ben göze alıyorum,” diye göz kırpan Pollyanna, içinden Polly Teyzenin orada olmadığına şükretti. Çünkü söylediklerinin bu kadar çabuk gerçekleştiğini görmesini istemiyordu.</p>
<p>“Zavallı sincaplar, acaba şimdi onları besleyen var mıdır?”</p>
<p>Bayan Carew neşeli bir şekilde söze karıştı: “Eğer hala oradalarsa aç kalmıyorlar. Çünkü bu çılgın çocuk, hala en az haftada bir kere parka gidiyor ve cepleri fıstıklarla dolu oluyor. Her vakit düşürdüğü kabuklardan yolunu bulmak mümkün. Sonra ne zaman yemekte çerez istesem, “Bay Jamie kuşlara verdi,” cevabını alıyorum.”</p>
<p>“Evet, fakat durun anlatayım,” diye Jamie istekle söze başladı. Bir dakika sonra Pollyanna kendisini eski hayranlıkla, parktaki hayvanların macerasını dinlerken buldu. Böylece Della Wetherby’nin mektupta ne demek istediğini çok iyi anladı. Eve geldiklerinde Jamie’nin koltuk değneklerine dayanarak kalkmaya çalıştığını görmek, onun için adeta sürpriz oldu. On dakika içinde bile sakatlığını unutturmuştu ona.</p>
<p>Pollyanna, Polly Teyze ile Carew’ler arasındaki kaçınılmaz tanışma merasiminin, korktuğu gibi olmadığını görünce çok rahatladı. Yeni gelenler Harrington Konağı ile o kadar yakından ilgilendiler ve hayran kaldılar ki, ev sahibi için soğuk ve gergin tutumunu devam ettirmek olanağı kalmadı. Ayrıca bir saat geçmemişti ki Jamie’nin cazibesi, Polly Teyzenin sert kişiliğini bile yumuşatıp etkisi altına almıştı. Böylece Pollyanna dertlerinden birinin eksildiğini görerek memnun oldu, çünkü şimdiden Teyzesi nazik bir ev sahibesi gibi davranmaya başlamıştı.</p>
<p>Teyzesinin tutumundaki bu olumlu değişikliğe rağmen, Pollyanna az sonra her şeyin istediği gibi olmadığını düşündü. Yapılacak çok iş vardı. Betty iyi ve çalışkan bir kızdı, fakat Nancy gibi becerikli değildi. Pek çok şeyi öğrenmesi gerekiyordu, bu da zaman alıyordu. Pollyanna her şeyin kusursuz olmasını istiyordu. Tozlu bir iskemle ya da iyi kabarmamış bir kek onun için bir felaket oluyordu.</p>
<p>Zamanla Bayan Carew’ın ve Jamie’nin ısrarlı yalvarışları sonunda, Pollyanna her şeyi büyütmemeyi öğrendi. Dostlarının gözünde asıl felaketin; tozlu bir iskemle veya kabarmamış bir kek değil, yüzündeki endişeli ifade olduğunu anladı.</p>
<p>Jamie, “Sanki bizi evine kabul etmen yetmiyormuş gibi bir de bizi doyurmak için kendini öldürüyorsun,” diye adeta isyan etti.</p>
<p>Bayan Carew ise gülerek: “Ayrıca bu kadar çok yememiz doğru değil, aksi halde midemiz bozulacak,” diye şakayla karışık Pollyanna’yı ikna etmeye çalıştı.</p>
<p>Yeni gelen bu üç kişinin ev hayatına ne kadar çabuk uyum gösterdiklerini görmek çok güzeldi. Yirmi dört saat geçmeden Bayan Carew, Polly Teyzenin çalışmaları ile ilgili sorularını cevaplıyor, Sadie ile Jamie ise bezelye ayıklamaya veya çiçek toplamaya yardım ediyordu.</p>
<p>Bir gece John Pendleton ile Jimmy geldiği zaman; Carew’ler, Harrington Konağı‘na yerleşeli bir hafta olmuştu. Pollyanna onların gelmelerini bekliyordu. Carew’ler gelmeden önce, Pendleton’ları kısa zamanda beklediğini ısrarla belirtmişti, şimdi gururla dostlarını tanıştırdı.</p>
<p>“Hepiniz benim o kadar yakın dostlarımsınız, birbirinizi tanıyıp beraber olmanızı çok istiyorum.”</p>
<p>Bay Pendleton ile Jimmy’nin, Bayan Carew’ın çekiciliğinin altında kalmaları Pollyanna’yı hiç şaşırtmadı. Fakat Jimmy’yi ilk gördüğü zaman, Bayan Carew’ın yüzündeki ifade Pollyanna’yı hayrete düşürdü. Sanki delikanlıyı tanıyormuş gibiydi.</p>
<p>Bayan Carew, “A, ben sizi daha önce tanımamış mıydım Bay Pendleton?” diye sordu.</p>
<p>Jimmy, Bayan Carew’i hayranlıkla süzerek: “Sanmıyorum, eğer sizinle tanışmış olsaydım, ben sizi muhakkak hatırlardım,” dedi.</p>
<p>Sözlerinin anlamı o kadar açıktı ki, herkes gülmeye başladı. John Pendleton ise yavaşça: “Çok güzel oğlum, senin yaşında bir genç için başarı bu. Ben bunun yarısını beceremezdim,” diye mırıldandı.</p>
<p>Bayan Carew biraz kızararak güldü.</p>
<p>“Gerçekten, şaka bir yana, yüzündeki ifadeyi çok iyi tanıyor gibiyim. Eğer sizinle tanışmadıysam, sizi bir yerde gördüm herhalde.”</p>
<p>Pollyanna, “Belki de öyledir,” diye söze karıştı. “Jimmy kışın Boston Teknik Üniversitesi’ne gidiyor. Büyüdüğü zaman köprüler ve barajlar yapacak,” diye sözlerini tamamlayıp yanındaki kocaman genç adama muzip bir şekilde baktı.</p>
<p>Herkes yeniden kahkahalar attı. Yalnız Jamie hariç. Jamie’nin acı ile gözlerini kapadığını, bir tek Sadie Dean fark etti. Bunun nedenini de sadece Sadie anladı. En kısa zamanda Sadie dikkatle konuyu değiştirdi. Köprüler ve barajlar gibi, Jamie’nin hiçbir vakit yapamayacağı şeyler yerine; kitaplar çiçekler ve hayvanlardan söz açan Sadie Dean oldu. Fakat Jamie dahil hiç kimse, Sadie’nin bunu yapmış olduğunu fark etmedi.</p>
<p>Pendleton’lar gittikten sonra Bayan Carew, yine genç Pendleton’ı bir yerde görmüş olduğunu tekrarladı. “Tabii Boston’da olabilir, fakat…” diye düşünceli bir şekilde sustu. Sonra, “Her neyse, çok hoş bir delikanlı ve onu çok beğendim,” diye ekledi.</p>
<p>Pollyanna: “Buna çok memnun oldum. Ben de Jimmy’yi çok severim,” diye sevinçle karşılık verdi.</p>
<p>Jamie biraz düşünceli bir ifade ile, “O halde onu uzunca bir zamandır tanıyorsun, öyle mi?” diye sordu.</p>
<p>“Oh, evet. Onu yıllar önce küçük bir çocukken tanıdım. O zaman adı Jimmy Bean idi.”</p>
<p>“Bean mi? Pendleton’ın oğlu değil mi?” diye Bayan Carew hayretle sordu.</p>
<p>“Hayır, manevi oğlu.”</p>
<p>“Manevi oğlu, öyle mi? O halde o da benim gibi,” diyen Jamie’nin sesi adeta sevinçliydi.</p>
<p>“Hayır, Bay Pendleton’ın çocuğu yok, hiç evlenmemiş. Bir zamanlar düşünmüş fakat olmamış,” diyen Pollyanna oldukça kızarmıştı ve güçlükle konuşuyordu. Annesinin John Pendleton’ı reddderek, onun uzun yıllar yalnız bir bekar olmasına neden olduğunu Pollyanna hiç unutmamıştı.</p>
<p>Fakat bu gerçeği bilmeyen Bayan Carew ve Jamie, Pollyanna’nın yüzünün kızarmasına başka bir anlam verdiler.</p>
<p>Her ikisi de: “Acaba ikisi arasında bir aşk macerası mı geçmiş?” sorusunu içlerinden geçirdiler.</p>
<p>Tabii ki bunu açıkça sormadıkları için, cevap alamadılar ve bu düşünce kafalarına yerleşti.</p>
<p> </p>
</body>
</html>