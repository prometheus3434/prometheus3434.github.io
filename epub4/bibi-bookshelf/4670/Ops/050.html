<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta name="Generator" content="Atlantis Word Processor 1.6.5.7"/>
    <link rel="stylesheet" type="text/css" href="style.css"/>
    <title>Bilinmeyen</title>
    <link href="../fonts.css" rel="stylesheet" type="text/css"/>
</head>
  <body>
<p class="p4"><span class="t6"> </span></p>
<p class="p5"><a id="ncx2853"></a><span class="t3"><b>12</b></span></p>
<p class="p2"><span class="t7">TEZGAH ARKASINDAK</span><span class="t7">İ</span><span class="t7"> SÜRPR</span><span class="t7">İ</span><span class="t7">Z</span></p>
<p> </p>
<p>Bayan Carew çok kızgındı. Bu sakat çocuğu evine alıp bakmak teklifinde bulunduğu halde, kesin bir red cevabı almak onun için katlanması çok güç bir durumdu. Davetlerinin kabul edilmemesine ve arzularının yapılmamasına hiç alışmamıştı. Ayrıca şimdi bu çocuğu yanına alma olanağı ortadan kalkınca, onun her şeye rağmen gerçek Jamie olması korkusu içini kaplamıştı, şimdi bu oğlanı istemekteki tek amacının onu mutlu ve rahat ettirmek olmayıp; sadece kafasındaki “acaba bu benim yeğenim mi?” sorusunu kaldırıp, kendi huzurunu sağlamak olduğunu anlamıştı.</p>
<p>Çocuğun gerçeği sezip ona red cevabı vermesi, durumunu daha da güçleştirmişti. Bayan Carew şimdi kendini avutmak için bu çocuğun kardeşinin oğlu olmadığına ve onun kendisini hiç ilgilendirmediğine inandırmaya çalışıyordu. Her şeyi unutacağına dair karar veriyordu.</p>
<p>Fakat bütün çabalarına rağmen unutamıyordu. Her ne kadar sorumluluğunu reddetmeye çalışıyorsa da; bunda başarılı olamıyor ve gözlerinin önünde sefalet fışkıran bir odada ıstırap dolu bakışları ile bu çocuk canlanıyordu. Sonra, Pollyanna vardı. Pollyanna çok değişmişti. Kendi benliğine hiç benzemeyen bir karamsarlık içinde evde dört dönüyor ve kendisini oyalayacak bir şey bulamıyordu.</p>
<p>Kendisine nesi olduğu sorulunca: “Oh, hayır, hasta falan değilim,” diye cevap veriyordu.</p>
<p>“O halde neyin var?” denince de: “Hiçbir şeyim yok, sadece Jamie’yi düşünüyordum. Onun bütün bu şeylerden yoksun olduğu aklıma geldi yine.” diyordu.</p>
<p>Yemek zamanları da durum aynıydı. Pollyanna’nın iştahı kaybolmuştu. Sorulduğu zaman yine hasta olmadığını iddia ediyor ve: “Sadece yemeğe başlar başlamaz, Jamie’nin çoğu zaman aç olduğunu düşünüyorum ve iştahım kayboluyor,” diyordu.</p>
<p>Bayan Carew, nedenini kendisinin de anlamadığı bir şekilde; Pollyanna’yı memnun edebilmek amacı ile büyük masraflara girerek muazzam bir Noel ağacı ile ışıl ışıl süsler aldı. Hatta Pollyanna’nın okul arkadaşları için parti bile verildi.</p>
<p>Fakat bütün bunlara rağmen istenilen değişiklik olmadı. Pollyanna her zaman için nezaketle teşekkür etmesine ve bütün bu güzel şeylere hayran kalmasına rağmen, çoğu zaman yüzü ciddi ve üzgündü. Sonunda Noel gecesi ışıl ışıl yanan ağaca bakıp hüngür hüngür ağlamaya başladı.</p>
<p>Bayan Carew: “Niçin Pollyanna, yine ne var?” diye parladı.</p>
<p>Pollyanna hıçkırıklar arasında: “Hiçbir şey yok. Sadece bu o kadar güzel bir manzara ki, içimden ağlamak geldi. Kim bilir Jamie bunu ne kadar görmek isterdi?” diye açıkladı.</p>
<p>Nihayet Bayan Carew’in sabrı taştı:</p>
<p>“Jamie, Jamie, Jamie! Pollyanna, artık bu çocuktan bahsetmesen olmaz mı? Pekala biliyorsun ki onun burada olmayışı benim suçum değil. Ben onun buraya yerleşmesini istedim. Sonra senin şu mutluluk oyunu ne oldu? Bu konuda oynarsan çok iyi olacak,” diye patladı.</p>
<p>Pollyanna, “Oynuyorum. Fakat anlayamıyorum. Bu defa çok garip oluyor, şimdi ne vakit benim güzel eşyalarım, yiyecek bir sürü lezzetli yemeklerim olduğunu düşünüp memnun olmak istesem; hemen Jamie için üzülmeye başlıyorum ve mutluluk duyamaz oluyorum. Buna bir çare bulamıyorum, siz ne dersiniz?” diye kendini korudu.</p>
<p>Bayan Carew hiçbir söz söylemeden, arkasını döndü.</p>
<p>Noel bayramından sonraki gün, öyle güzel bir şey oldu ki, Pollyanna bir süre için Jamie’yi unutabildi. Bayan Carew ile birlikte alışverişe çıkmıştı. Bayan Carew bir dantel yaka ile fisto arasında tereddüt ederken, Pollyanna’nın gözleri tezgahın arkasındaki kızlardan birine takıldı. Bir süre dikkatle baktıktan sonra sevinçle yanına koştu: “Oh siz ha! Sizi gördüğüme o kadar sevindim ki!”</p>
<p>Tezgahın arkasındaki kız başını kaldırıp, hayretle Pollyanna’ya baktı. Fakat hemen yüzündeki ciddi ifade kayboldu ve memnun bir gülümseme ile: “Hay Allahım, sen benim küçük park arkadaşım değil misin?” diye sordu.</p>
<p>Pollyanna gözleri parlayarak: “Evet, hatırladığınıza çok memnun oldum,” dedi. “Sizi çok aradım, fakat bir daha hiç parka gelmediniz.”</p>
<p>“Gelemedim. Çalışmam gerekti. O gün benim son tatil günümdü.”</p>
<p>Bu sözlerden sonra bir kadife kurdelenin fiyatını soran yaşlı bir hanımla ilgilenmeye mecbur oldu.</p>
<p>Yaşlı bayan: “Elli sent ha, çok güzel fakat…” diye tereddütle kurdeleyi yerine koyup yürüdü.</p>
<p>Hemen onun arkasından iki tane aydınlık yüzlü kız, kıkırdayarak kadife kurdeleler ile tüller aldılar. Kızlar aralarında konuşarak uzaklaşırken Pollyanna memnun bir şekilde içini çekti: “Her gün bu işi mi yapıyorsun? Kim bilir ne mutlusundur?” “Mutlu mu?”</p>
<p>“Evet, herhalde çok eğlenceli olmalı. Bu kadar çok insan ve hepsi de değişik. Onlarla konuşuyorsundur. Tabii bu senin görevin. Galiba ben de büyüyünce bu işi yapacağım. Onların seçtiği eşyaları görmek ne güzel.”</p>
<p>“Eğlenceli mi? Aman çocuğum, sen benim çektiğimin yarısını bilsen…” Hemen sözünü keserek vitrindeki bir dantelin fiyatını soran bir hanıma “Bir dolar, bayan,” diye cevap verdi.</p>
<p>Bayan kızgın bir şekilde: “Size iki defa sormak zorunda kaldım. Nihayet cevap alabildim,” diye söylendi.</p>
<p>Tezgah arkasındaki kız dudağını ısırarak “Özür dilerim, sizi duymadım,” diye cevap verdi.</p>
<p>“Bu beni ilgilendirmez. Ödeviniz duymak. Bu iş için para alıyorsunuz değil mi? şu siyah dantel kaça?”</p>
<p>“Elli sent.”</p>
<p>“Peki mavi olan ne kadar?” “Bir dolar.”</p>
<p>“Saygısızlık istemem bayan. O kadar kısa cevap vermeniz gerekmez. Aksi halde sizi şikayet ederim, şu pembe fistoları göreyim.”</p>
<p>Satıcı kızın dudakları aralandı, fakat sonra sımsıkı kapandı. Sessizce pembe fisto kutusuna uzandı. Gözleri alev alev parlıyordu, elleri ise görünür bir şekilde titriyordu. Kadın kutudaki birkaç fistoyu alarak fiyatlarını sordu, sonra kısaca, “Evet, beğendiğim bir şey yok,” diyerek uzaklaştı.</p>
<p>Satıcı kız titrek bir sesle gözleri büyüyen Pollyanna’ya: “Evet, buna ne dersin, şimdi de işimin çok eğlenceli olduğunu söyleyebilir misin?” diye sordu.</p>
<p>Pollyanna rahatsız bir şekilde güldü. “Aman Tanrım, ne kızgın bir bayan! Ama biraz da komikti doğrusu, değil mi? Her neyse, hepsinin böyle olmadığına memnun olabilirsin.”</p>
<p>“Sanırım öyle, fakat şimdi sana şunu söylemek istiyorum. Senin o mutluluk oyunu sana göre iyi olabilir ama, bana gelince…” Bir defa daha müşteriye cevap vermek için sözünü kesti.</p>
<p>Satıcı kızın işi bittiği zaman Pollyanna, “Yine çok yalnız mısın?” diye ciddi bir şekilde sordu.</p>
<p>“Seni gördüğümden beri beşe yakın parti verdim, bir o kadar da davete gittim,” diye acı bir şekilde karşılık veren kızın sözlerindeki hiciv, Pollyanna’nın dikkatinden kaçmadı.</p>
<p>“Fakat Noel gecesi güzel vakit geçirmişsindir herhalde? Değil mi?”</p>
<p>“Oh, tabii. Bütün gün ayaklarımı havaya kaldırıp yattım ve gazete okudum. Sonra bir tavukçuya gidip her vakit yirmi beş sente satılan tavuklu sandviçi otuz beş sente yedim.”</p>
<p>“Ayaklarına ne olmuştu?”</p>
<p>“Noel’deki alışveriş kalabalığından dolayı su toplamıştı.” Pollyanna acıyarak tekrar sordu: “Hiç Noel ağacın falan yok muydu?”</p>
<p>“Pek sayılmaz.”</p>
<p>“Yazık, benimkini görmeni çok isterdim. O kadar güzeldi ki! Dur bir dakika, hala görebilirsin. Yarın akşam veya bu akşam gelebilir misin?”</p>
<p>Tam o sırada Bayan Carew yanlarına geldi: “Pollyanna bu ne demek? Nerelerdeydin? Seni her yerde aradım, hatta elbiselerin satıldığı katlara bile baktım.”</p>
<p>Pollyanna sevinçle döndü. “Oh, Bayan Carew, geldiğinize çok memnun oldum. Size bir arkadaşımı tanıştırmak istiyorum. Adını bilmiyorum ama kendisini tanıyorum. Onu Belediye Parkı‘nda tanıdım. Kendisi kimseyi tanımıyor ve çok yalnız. Onun da babası benimki gibi rahip, fakat onunki yaşıyor. Bu Noel’de hiç ağacı yokmuş. Sadece su toplayan ayaklarla yatıp bir tavuklu sandviç yemiş. Onun, benim ağacımı görmesini çok istiyorum. Bu gece veya yarın gece gelmesi için rica ettim. Ağacımı tekrar ışıklandırmama izin vereceksiniz değil mi?”</p>
<p>Bayan Carew sert bir şekilde söze başladı. “Fakat, Pollyanna…” Tezgahtar kız daha da sert bir şekilde sözünü kesti.</p>
<p>“Endişelenmeyin bayan, gelmeyi düşünmüyorum.”</p>
<p>Pollyanna yalvararak araya girdi. “Ne olur, gelmeni o kadar çok istiyorum ki!”</p>
<p>“Fakat bayan pek istekli değil.” diyen kızın sesi biraz kin doluydu.</p>
<p>Bayan Carew kıpkırmızı kesilip gitmek üzere arkasını döndü, fakat Pollyanna koluna yapıştı ve o sırada müşterisi olmayan kıza tekrar yalvarmaya başladı.</p>
<p>“Ama o da istiyor. Biliyorum ki istiyor. Onun ne iyi bir insan olduğunu bilmiyorsun. Yardım derneklerine falan o kadar çok para veriyor ki.”</p>
<p>“Pollyanna!” diye sert bir şekilde parlayan Bayan Carew, bu defa da tezgahtar kızın sözleri ile olduğu yerde kalıverdi.</p>
<p>“Oh, evet bilirim. Bu derneklere yardım eden birçok kişi vardır. Kötü yola düşenlere elini uzatan insanlar bulmak her zaman için mümkün. Bunun yanlış bir şey olduğunu söylemek istemiyorum. Fakat bazen niçin bu kızlara, kötü yola düşmeden önce yardım edenlerin bulunmadığını düşünüyorum? Acaba niçin iyi yolda olan yalnız ve yoksul kızlara; içinde kitaplar, halılar ve müzik dolapları olan rahat bir yer vermeyi ve ilgi göstermeyi akıl etmezler? Belki o vakit bu kadar çok kötü yola düşen olmazdı. Aman Tanrım, ben neler söylüyorum,” diye nefes nefese sustu ve eski yorgun ifadesi ile kendisine soru soran bir müşteriye döndü.</p>
<p>Bayan Carew Pollyanna’yı hızla oradan uzaklaştırırken kızın, “Elli sent efendim,” diyen sesini işitti.</p>
<p> </p>
</body>
</html>