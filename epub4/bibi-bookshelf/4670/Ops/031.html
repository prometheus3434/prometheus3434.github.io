<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta name="Generator" content="Atlantis Word Processor 1.6.5.7"/>
    <link rel="stylesheet" type="text/css" href="style.css"/>
    <title>Bilinmeyen</title>
    <link href="../fonts.css" rel="stylesheet" type="text/css"/>
</head>
  <body>
<p class="p4"><span class="t6"> </span></p>
<p class="p5"><a id="ncx1698"></a><span class="t3"><b>26</b></span></p>
<p class="p2"><span class="t7">ARALIK B</span><span class="t7">İ</span><span class="t7">R KAPI</span></p>
<p> </p>
<p>Uzman Doktor Mead, beklendiği tarihten tam bir hafta sonra gelebildi. Uzun boylu, geniş omuzlu bir kişiydi. Müşfik bakışlı, gri gözleri ve neşeli bir tebessümü vardı. Pollyanna ondan çok hoşlandı. Ve bunu kendisine de duyurdu.</p>
<p>Sonra, “Siz tıpkı benim doktoruma benziyorsunuz.” diye ekledi.</p>
<p>“Senin doktoruna mı?” Dr. Mead, hayretle birkaç adım ötede hemşireyle konuşmakta olan Dr. Warren’e baktı. Doktor Warren, ufak tefek yapılı, kahverengi gözlü ve sivri sakallı bir kişiydi.</p>
<p>Pollyanna, adamın aklından geçen düşünceleri anlayarak gülümsedi: “Hayır, hayır benim doktorum o değil. Doktor Warren, Polly Teyzenin doktorudur. Benimkisi Dr. Chilton’dır.”</p>
<p>Doktor Mead, garip bir sesle: “Oooo!..” dedi. Gözleri, yüzü kızarıp hemen başını çeviren Bayan Polly’ye takılmıştı.</p>
<p>“Evet.” Pollyanna, bir an durakladı. Sonra her zamanki açıklığıyla devam etti: “Ben, hep Doktor Chilton’ın gelmesini istedim ama Polly Teyze sizi tercih etti. Benimki gibi kırık bacaklardan anlamada Dr. Chilton’dan üstün olduğunuzu söyledi. Tabii bu gerçekse çok sevineceğim. Gerçekten öyle misiniz doktor?”</p>
<p>Adamın yüzünde birden, Pollyanna’nın pek de anlam veremediği bir ifade belirip kayboldu.</p>
<p>Yumuşak bir ifade ile, “Bunu ancak zaman gösterecek küçükhanım.” dedi. Sonra o sırada yatağın yanı başına gelmiş olan Dr. Warren’e döndü. Yüzü son derece ciddiydi.</p>
<p>Daha sonra herkes işi kendinin altüst ettiğini söyledi. Gerçekten de, Fluffy kilitli olmayan kapının aralığına yumuşacık ayağını ve burnunu sokmasaydı, kapı bir karış daha aralanmayacaktı, Pollyanna da teyzesinin söylediklerini duyamayacaktı.</p>
<p>Holde iki doktor, hemşire ve Bayan Polly durmuş konuşuyorlardı. Pollyanna’nın odasında da, Fluffy yatağa atlayarak neşeyle miyavlamış ve Polly Teyzenin söyledikleri de açık kapıdan duyulmuştu.</p>
<p>“Olamaz doktor olamaz! Yani bu çocuk… Bir daha yürüyemeyecek mi demek istiyorsunuz?”</p>
<p>Ondan sonra da bir kargaşalık oldu. İlk önce, Pollyanna’nın yatak odasında, “Polly Teyze! Polly Teyze!” diye korkuyla haykırışı duyuldu. Sonra, Bayan Polly açık kapıyı görüp, sözlerinin duyulduğunu anlayınca hayatında ilk defa düşüp bayıldı.</p>
<p>Hemşire de, boğulur gibi bir ses çıkararak, “Sözlerimizi duydu!” diye bağırdı. Sendeleyerek aralık kapıya doğru gitti. İki doktor Bayan Polly’nin yanında kaldılar. Bayan Polly düşerken Dr. Mead onu yakalamıştı. Doktorun kadının yanında durması gerekiyordu. Oysa Doktor Warren çaresizlik içinde dikilmiş duruyordu. Ancak Pollyanna tekrar haykırdıktan ve hemşire de kapıyı kapattıktan sonra, iki adam ümitsizce birbirlerine bakıp, Dr. Mead’in kollarında baygın yatan kadını ayıltmak gerektiğini hatırladılar.</p>
<p>Polyanna’nın odasına giren hemşire yatağın üzerindeki gri kediyi fark etti. Kedi, hırlıyor, yüzü kireç gibi beyazlaşmış ve gözleri iri iri açılmış küçük kızın ilgisini çekmeye çalışıyordu.</p>
<p>“Bayan Hunt, lütfen Polly Teyzemi istiyorum. Onu hemen istiyorum lütfen!”</p>
<p>Hemşire kapıyı kapatıp, telaşla yatağın yanına geldi. Yüzü son derece solmuştu.</p>
<p>“O!.. Teyzen şimdi gelemez yavrum. Biraz sonra gelebilir. Bir şey mi istiyordun? İstediğini ben yapamaz mıyım?”</p>
<p>Pollyanna, “Hayır” der gibi başını salladı.</p>
<p>“Ama, şimdi teyzemin biraz önce söylediği şeyi öğrenmek istiyorum. Siz onun dediklerini duydunuz mu? O, bir şey söyledi… Polly Teyzeyi istiyorum. Ondan bu dediklerinin doğru olmadığını… Doğru olmadığını söylemesini istiyorum!”</p>
<p>Hemşire konuşmaya çalıştı, ama tek bir kelime bile söyleyemedi. Kadının yüzünde beliren bir ifade, Pollyanna’nın daha çok korkmasına neden oldu.</p>
<p>“Bayan Hunt! Evet duydunuz onu! Demek duyduğum doğru! Hayır doğru olamaz! Bir daha yürüyemeyeceğimi söylemek istemiyorsunuz değil mi?”</p>
<p>Hemşire, boğuk bir sesle, “Bak… Bak hele… Öyle konuşma.” diyebildi. “Belki doktor da bilmiyordur. Belki de bir yanlışlık yapmıştır. Biliyorsun, daha birçok şey olabilir.”</p>
<p>“Fakat Polly Teyzem onun her şeyi bildiğini söylemişti. Benimki gibi kırık bacaklar konusunda, onun kadar bilgili başka birisinin bulunmadığından bahsetmişti.”</p>
<p>“Evet, evet, biliyorum yavrum. Fakat bütün doktorlar bazen yanılabilir. Sen şimdi bunları düşünme. Lütfen düşünme yavrum.”</p>
<p>Pollyanna, dehşetle kollarını iki yana açtı. Hıçkırarak, “Ama, nasıl düşünmeyeyim!” dedi. “Artık hep bunu düşünmem gerekecek. Ah, Bayan Hunt, nasıl okula gideceğim? Nasıl Bay Pendleton ‘ ı, Bayan Snow’u ya da öteki dostlarımı görebileceğim?”</p>
<p>Nefesini tuttu. Sonra bir süre hıçkıra hıçkıra ağladı. Birden durup başını kaldırdı. Endişe ile baktı. “Bayan Hunt, artık yürüyemeyeceksem bir daha nasıl mutlu olabilirim? Herhangi bir şeyden nasıl memnunluk duyabilirim?”</p>
<p>Bayan Hunt oyunu bilmiyordu. Fakat, hastasının bir an önce sakinleşmesi gerektiğinin farkındaydı.</p>
<p>Bütün üzüntüsüne rağmen, elleri boş durmadı ve yatağın kenarına giderek sakinleştirmeye yarayan toz halindeki ilaca uzandı.</p>
<p>Yumuşak bir sesle, “Al bakalım bunu yavrum. Birazdan dinlenirsin. O zaman ne yapacağımızı düşünürüz. Çoğu kez hiçbir şey, göründüğünün yarısı kadar bile kötü değildir.” dedi.</p>
<p>Pollyanna, itaatle ilacı aldı ve Bayan Hunt’un elindeki bardaktan birkaç yudum su içti.</p>
<p>Gözlerindeki yaşları silerken, bir yandan da, “Evet, biliyorum. Babam da böyle söylerdi.” dedi. “O, beterin beteri vardır derdi. Fakat sanırım, hiçbir zaman bir daha yürüyemeyeceğimi duymamıştı. Bundan daha beter bir şey olacağını zannetmiyorum. Öyle değil mi?”</p>
<p>Bayan Hunt cevap vermedi. O anda konuşabilecek gücü olduğunu sanmıyordu.</p>
<p> </p>
</body>
</html>