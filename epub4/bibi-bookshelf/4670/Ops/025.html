<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta name="Generator" content="Atlantis Word Processor 1.6.5.7"/>
    <link rel="stylesheet" type="text/css" href="style.css"/>
    <title>Bilinmeyen</title>
    <link href="../fonts.css" rel="stylesheet" type="text/css"/>
</head>
  <body>
<p class="p4"><span class="t6"> </span></p>
<p class="p5"><a id="ncx1299"></a><span class="t3"><b>20</b></span></p>
<p class="p2"><span class="t7">DAHA DA </span><span class="t7">Ş</span><span class="t7">A</span><span class="t7">Ş</span><span class="t7">IRTICI B</span><span class="t7">İ</span><span class="t7">R </span><span class="t7">Ş</span><span class="t7">EY</span></p>
<p> </p>
<p>Genellikle pazar sabahları Pollyanna kiliseye gidiyor ve Pazar Okulu’na devam ediyordu. Pazar günleri öğleden sonra ise sık sık Nancy ile dolaşmaya çıkıyordu. Bir cumartesi günü, Bay John Pendleton’ı ziyaret ettikten sonra, ertesi gün için Nancy ile bir gezi yapmayı kararlaştırmıştı. Fakat Pazar Okulu’ndan dönerken Doktor Chilton atlı arabasıyla gelip yanında durdu.</p>
<p>Adam, “İstersen seni arabayla evine bırakayım Pollyanna.” dedi. “Seninle bir dakika konuşmak istiyorum. Ben de zaten seninle konuşmak için sizin eve gidiyordum.” Pollyanna arabaya çıkıp yanına oturmuştu. “Bay Pendleton bugün öğleden sonra gidip kendisini görmeni istiyor. Çok önemliymiş bu.”</p>
<p>Pollyanna, neşeli neşeli başını salladı. “Evet, biliyorum. Pollyanna Gidip kendisini göreceğim.”</p>
<p>Doktor kıza biraz şaşkınlıkla baktı.</p>
<p>Gözleri, adeta parlayarak: “Ama gitmene pek izin vereceğimi sanmıyorum” dedi. “Dün onun sinirlerini yatıştıracağınız yerde, daha da bozmuşsunuz küçükhanım.”</p>
<p>Pollyanna güldü:</p>
<p>“Yok, yok… Buna ben neden olmadım. Her şey Polly Teyze yüzünden çıktı.”</p>
<p>Doktor, aniden dönüp hayretle: “Teyze mi dedin?” diye bağırdı.</p>
<p>Pollyanna, oturduğu yerde neşeyle yaylandı.</p>
<p>“Evet. Hem bu o kadar heyecanlı ve güzel bir şey ki. Tıpkı bir masal gibi.” Ani bir kararla: “Size anlatacağım.” diye atıldı. “Kimseye söylemememi tembih etmişti. Ama, size söylememe aldırmayacağından eminim. Hem zaten bunları teyzeme söylemememi istemişti.”</p>
<p>“Teyzene mi?”</p>
<p>“Evet, Polly Teyzeme. Tabii, bunları kendisi teyzeme anlatmak ister. Bütün sevgililerin yaptığı gibi.” </p>
<p>“Sevgililer mi?” Doktor bu sözü söylerken at birdenbire silkindi. Sanki, dizgini tutan eli birden dizgini çekivermişti.</p>
<p>Pollyanna, neşeyle: “Evet,” diye başını salladı. “Bu hikayenin bir kısmı. Nancy söyleyene kadar bunu ben de bilmiyordum. Nancy bana Polly Teyzemin yıllarca önce bir sevgilisinin olduğunu söylemişti. Sonra kavga edip ayrılmışlar. Fakat, o bunun kim olduğunu bilmiyordu. Ama şimdi artık biliyoruz. Bu adam Bay Pendleton.”</p>
<p>Doktor birdenbire büyük bir rahatlıkla gevşedi. Sımsıkı dizginleri tutan eli gevşeyip kucağının üzerine düştü. Hafifçe “Oh!” diye mırıldandı. “Hayır, bunu bilmiyordum.”</p>
<p>Harrington Konağı‘na yaklaşıyorlardı. Pollyanna aceleyle anlatmaya devam etti:</p>
<p>“Evet, şimdi ben de çok memnunum. Çok güzel sonuçlandı. Bay Pendleton bana kendisiyle oturmamı teklif etti. Fakat bana birçok iyilikler yapan Polly Teyzeyi öyle birden bırakamazdım. Sonra bana yıllardır istediği kadının elinden ve kalbinden bahsetti. Böylece, şimdi de aynı şeyleri istediğini öğrenip çok memnun oldum. Tabii, barışmak isterse, her şey yoluna girecek. Biz de Polly Teyzem ve ben, onunla birlikte oturacağız. Ya da o bizim eve gelecek. Polly Teyzemi daha bir şeyden haberi yok. Daha her şeyi tam olarak yoluna koymuş da değiliz. Herhalde Bay Pendleton, bunun için bugün öğleden sonra beni görmek istiyor.”</p>
<p>Doktor birdenbire oturduğu yerde doğruldu. Dudaklarında garip bir tebessüm belirdi.</p>
<p>Atı, kapının önünde durdurmak için dizgini çekti. Bir yandan da başını sallayarak: “Evet, Bay John Pendleton’ın seni neden görmek istediğini anlayabiliyorum” dedi.</p>
<p>Pollyanna, “Polly Teyze pencerede” diye bağırdı. Biraz sonra, “Yok, hayır, değilmiş. Fakat onu gördüğümü sanmıştım” diye ekledi.</p>
<p>Doktor, “Hayır, şimdi orada değil.” dedi. Dudaklarındaki tebessüm birden kayboldu.</p>
<p>Pollyanna, o gün öğleden sonra ziyaretine gittiğinde Bay John Pendleton’ı çok sinirli buldu.</p>
<p>Adam hemen, “Pollyanna” diye söze başladı. “Bütün gece, dün söylediklerine bir anlam verebilmek için çalıştım. Yani, Polly Teyzenin ellerini ve kalbini yıllardır burada istediğimi söylemiştin. Bununla ne demek istedin?”</p>
<p>“Şey… Siz bir zamanlar birbirinizi seviyormuşsunuz. Yani birbirinizin sevgilisiymişsiniz. Şimdi de aynı duygular içinde olduğunuz için, ne kadar mutluyum tahmin edemezsiniz.”</p>
<p>“Sevgililer mi? Teyzen ve ben mi?”</p>
<p>Adamın sesindeki belirgin şaşkınlık nedeniyle Pollyanna gözlerini iri iri açtı: “Evet, Bay Pendleton, Nancy söylemişti bunu bana!”</p>
<p>Adam küçük bir kahkaha attı.</p>
<p>“Demek öyle! Korkarım, Nancy’nin gerçeği bilmediğini söylemem gerekecek.”</p>
<p>Pollyanna’nın sesi üzüntüden titremeye başladı: “Öyleyse, birbirinizin sevgilisi değildiniz?”</p>
<p>“Hiçbir zaman olmadık!”</p>
<p>“Demek ortada kitaplardaki gibi bir şey yok.” Cevap çıkmadı. Adam sıkıntılı bir tavırla pencereden dışarıya bakıyordu.</p>
<p>Pollyanna ağlamaklı bir ifade ile: “Ne yazık! Her şey o kadar fevkalade gidiyordu ki…” dedi. “Polly Teyzemle yanınıza gelmekten çok memnun olacaktım.”</p>
<p>“Peki, şimdi olmayacak mısın?”</p>
<p>Adam soruyu başını çevirmeden yöneltmişti.</p>
<p>“Tabii ki olmayacağım. Ben Polly Teyzeme aitim.”</p>
<p>Adam oldukça kızgın bir ifadeyle döndü:</p>
<p>“Ondan önce, annene aittin, Pollyanna. Hem, ben yıllar önce annenin elini ve kalbini istemiştim.”</p>
<p>“Annemin mi?”</p>
<p>“Evet. Bunu sana söylemek istemiyordum. Fakat şimdi anlatmak, sanırım çok daha doğru olacak.” John Pendleton’ın yüzü beyazlamıştı. Belirgin bir güçlükle konuşmaya çalışıyordu. Pollyanna, gözleri ve ağzı korku ve şaşkınlıktan açılmış bir biçimde onu dinliyordu. “Anneni sevmiştim. Ama o beni sevmedi. Ve bir süre sonra da, babanla evlenip buradan ayrıldı. İşte o zaman onu ne kadar sevdiğimi anladım. Sanki bütün dünya başıma yıkıldı. Evet… Neyse… Ve böylece uzun yıllardan beri aksi, huysuz, hiçbir şeyi sevmeyen ve sevilmeyen bir yaşlı adam olup çıktım. Oysa, daha altmış yaşına bile gelmedim Pollyanna… Sonra, yaşamıma tıpkı o çok sevdiğin prizmalar gibi sen girdin Pollyanna. Tatsız ve karanlık yaşamımı aydınlattın, neşe katıp renklendirdin sen. Senin kim olduğunu öğrendim bir süre sonra. İşte o zaman seni bir daha görmek istemedim. Bana anneni hatırlatmanı istemediğim için. Fakat işin sonunu sen de biliyorsun. Seni tekrar görmek istedim. Oysa şimdi seni hep görmek istiyorum. Pollyanna, şimdi artık geleceksin değil mi?”</p>
<p>“Fakat Bay Pendleton… Ben… Polly Teyze var orada…“Pollyanna’nın gözleri yaşlarla dolmuştu.</p>
<p>Adam, sabırsızlığını gösteren bir işaret yaptı.</p>
<p>“Ya ben ne olacağım? Sensiz, herhangi bir şeyden “memnun” olabileceğimi mi sanıyorsun? Ancak sen geldikten sonra hayattan bir parça zevk alabilmeye başladım. Fakat benim kızım olursan her şeyden memnun olacağım. Seni de mutlu etmek için çalışacağım, yavrum. Yerine getirilmeyen hiçbir arzun olmayacak. Bütün varlığımı, en son kuruşuna kadar senin mutluluğun için harcayacağım.”</p>
<p>Pollyanna şaşırmış görünüyordu: “Böyle şey olmaz Bay Pendleton. Fakirler için biriktirdiğiniz parayı bana harcamanıza razı olur muyum hiç!”</p>
<p>Adamın yüzü kıpkırmızı kesildi. Konuşmaya başladı ama Pollyanna hala sözlerine devam ediyordu:</p>
<p>“Hem zaten, sizin gibi çok parası olan bir kişinin mutlu olabilmek için bana ihtiyacı da yoktur. Başkalarına çeşitli şeyler verip onları ve kendinizi çok memnun edebilirsiniz! Örneğin, Bayan Snow’a ve bana verdiğiniz prizmaları, Nancy’ye doğum gününde hediye ettiğiniz o altın şeyi bir düşünün…”</p>
<p>Adam, “Evet… Evet… Bırak o şeylerden bahsetmeyi…” diyerek kızın sözünü kesti. Şimdi yüzü kıpkırmızı, öncekinden daha da kırmızı kesilmişti. Belki de bunun nedeni, adamın başkalarına pek bir şey veren bir kişi olarak tanınmayışından ileri geliyordu. “Bütün bunlar çok saçma… Çok bir şey de vermedim zaten. Verişimin esas nedeni de sendin. Evet, evet senin yüzünden verdim. Zaten onları ben değil, sen vermiştin.”</p>
<p>Kızın yüzünde söylediklerini kabul etmeyen bir ifade sezince tekrarladı. “Evet sen vermiştin.” Sonra, sesi tekrar yumuşadı, adeta yalvaran bir ifadeye büründü: “Bütün bunlar sana ne kadar ihtiyacım olduğunu gösteriyor küçük kız… Eğer, o “mutluluk oyunu”nu oynayacaksam, sen de gelip bu oyunu benimle birlikte oynamalısın, Pollyanna.”</p>
<p>Pollyanna’nın yüzü düşünceli bir görünüm içindeydi.</p>
<p>“Polly Teyzem bana çok iyilik etti” diye sözlerine başladı. Ama adam sözünü kesti. Bay Pendleton’ın yüzünden o eski huzursuzluğu okunabiliyordu. Yıllardır her istediğinin yapılmasına alışmıştı. Şimdi, dediklerinin yapılmaması karşısında büyük bir hırçınlık ve sabırsızlık duyuyordu.</p>
<p>Elbette sana iyilik etti. Fakat, eminim seni, benim istediğimin yarısı kadar bile istemiyor.” dedi.</p>
<p>“Fakat, nasıl olur Bay Pendleton? O benim yanında oluşumdan memnun… Bunu biliyorum ve…” Adam, “Memnun mu?!” diye sözünü kesti. İyiden iyiye sabrını kaybediyordu. “Bayan Polly’nin hiçbir şeyden memnun olmayı bilmediğine dair bahse girerim! Evet, biliyorum, o görevini yerine getirir. Görevine pek bağlı bir kadındır! Onun kendisiyle son on beş, yirmi yıldır hiç de dost değiliz. Fakat onu tanırım. Herkes onu tanır. Memnun olan bir kişi değildir o, Pollyanna, nasıl memnun olunacağını da bilmez. Benim yanıma gelmene gelince… Bir sor da gör bakalım… İzin verecek mi, vermeyecek mi? Ah, küçük kız, küçük kızım… Seni ne kadar yanımda görmek istediğimi bir bilsen!”</p>
<p>Pollyanna, derin derin içini çekerek ayağa kalktı. Üzgün bir tavırla: “Pekala, soracağım” dedi… “Burada sizinle beraber oturmak istemediğimi sanmayın, Bay Pendleton. Fakat…“Sözlerini tamamlayamadı. Bir an bir sessizlik oldu.</p>
<p>“Şey… Neyse… İyi ki dün teyzeme söylememişim. Yoksa o da istendiğini sanacaktı.”</p>
<p>John Pendleton acı acı güldü: “Evet Pollyanna. Sanırım ona dün bir şey söylememen iyi oldu.”</p>
<p>“Kimseye bir şey bahsetmedim. Sadece doktora anlattım. Tabii, bu da önemli değil öyle.”</p>
<p>John Pendleton heyecanla dönüp: “Doktora mı?” diye bağırdı. “Yoksa doktor Chilton’a mı?”</p>
<p>“Evet, bugün sizin beni istediğinizi söylemek için geldiği zaman anlattım.”</p>
<p>Adam, “Hay Allah!..” diye mırıldandı. Koltuğuna çöktü. Sonra, birdenbire ilgiyle doğruldu: “Peki, Doktor Chilton ne dedi?” diye sordu.</p>
<p>Pollyanna, düşünceyle kaşlarını çattı:</p>
<p>“Şey, pek hatırlamıyorum. Sanırım, pek bir şey söylemedi. Ha!.. Beni görmek isteyişinizin nedenini tahmin edebildiğini söyledi.”</p>
<p>John Pendleton, “Demek öyle” diye söylenip bir kahkaha attı. Pollyanna, bu garip gülüşe bir anlam veremedi.</p>
<p> </p>
</body>
</html>