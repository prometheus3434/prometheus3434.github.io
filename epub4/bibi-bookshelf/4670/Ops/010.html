<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta name="Generator" content="Atlantis Word Processor 1.6.5.7"/>
    <link rel="stylesheet" type="text/css" href="style.css"/>
    <title>Bilinmeyen</title>
    <link href="../fonts.css" rel="stylesheet" type="text/css"/>
</head>
  <body>
<p class="p4"><span class="t6"> </span></p>
<p class="p5"><a id="ncx255"></a><span class="t3"><b>5</b></span></p>
<p class="p2"><span class="t7">OYUN</span></p>
<p> </p>
<p>Nancy soluk soluğa büyük kayaya yaklaştı. “Tanrı aşkına, Bayan Pollyanna, ödümü patlattın!” Pollyanna, istemeyerek kayadan aşağıya kaymıştı.</p>
<p>“Korkuttum mu? Ah, çok özür dilerim. Fakat beni düşünüp korkmamalısınız, Nancy. Babamla, Kadınları Koruma Derneği de önceleri korkarlardı. Sonunda bana bir şey olmadığını anlayarak rahat ettiler.”</p>
<p>Nancy, “Fakat gittiğini bile bilmiyordum” diye bağırdı. Küçük kızın elini koluna takıp, tepeden aşağıya doğru çekti.</p>
<p>“Gittiğini görmedim. Kimse de görmemiş. Herhalde damdan uçtun. Böyle sanıyorum.”</p>
<p>“Öyle gibi… Ama ben yukarıya değil, aşağıya uçtum. Oradaki ağaçtan indim.”</p>
<p>Nancy donup kaldı.</p>
<p>“Penceremin dışındaki ağaçtan indim.”</p>
<p>“Aman Tanrım! Artık bilmem teyzen bu işe ne der? Doğrusu bunu bilmek isterdim.”</p>
<p>“Gerçekten mi? O halde kendisine söylerim. Sen de öğrenirsin.” Küçük kız neşeli neşeli söylemişti bu sözleri.</p>
<p>Nancy, “Aman Tanrım!” dedi. “Hayır, hayır!”</p>
<p>Pollyanna, endişelendi. “Teyzemin üzüleceğini mi söylemek istiyorsun?” “Hayır… Şey… Evet… Neyse bırak bunu. Zaten ben de onun ne söyleyeceğini pek de merak ediyor değilim.” Nancy, hiç olmazsa Pollyanna’nın bir azar işitmesini önlemek istiyordu.</p>
<p>“Neyse acele edelim. Biliyorsun bulaşıkları bitirmem lazım.”</p>
<p>Pollyanna hemen, “Sana yardım edeceğim” diye atıldı.</p>
<p>Nancy, “Olur mu hiç, Bayan Pollyanna?” diye itiraz etti.</p>
<p>Bir an sessizlik oldu. Hava çok çabuk kararıyordu. Pollyanna arkadaşının kolunu sımsıkı tuttu.</p>
<p>Küçük kız hafifçe titreyerek, “Endişelendiğin için memnunum. Çünkü bu yüzden benim arkamdan geldin.”</p>
<p>“Zavallı küçük kuzu! Acıkmış da olmalısın. Korkarım mutfakta benimle süt ve ekmekle karnını doyurmak zorundasın. Teyzen, yemeğe gelmeyişinden hoşlanmadı.”</p>
<p>“Ama, gelemezdim. Tepedeydim.”</p>
<p>Nancy, gülmemek için kendisini tuttu. “Evet ama teyzen bunu bilmiyordu. Sütle ekmek için üzgünüm. Gerçekten çok üzgünüm.”</p>
<p>“Ben üzülmüyorum. Memnunum.”</p>
<p>“Memnun musun? Niçin?”</p>
<p>“Niçin memnun olmayayım? Ekmekle sütü severim. Sonra seninle birlikte yemek istiyorum. İşte bu yüzden memnun olmamak için bir neden göremiyorum…”</p>
<p>Nancy, “Kendini hiç zorlamadan her şeyden memnun olabiliyorsun galiba” dedi. Pollyanna’nın tavan arasındaki çıplak, küçük odada kendisini zorlayarak neşelenmeye çalıştığını anımsadı.</p>
<p>Pollyanna, hafifçe güldü. “Biliyorsun bir oyun bu.” “Oyun mu?”</p>
<p>“Evet. Mutlu olmak oyunu.”</p>
<p>“Neden bahsediyorsun sen Allah aşkına?”</p>
<p>“Bir oyundan. Bunu bana babam öğretti. Çok güzel bir oyun. Küçüklüğümden beri oynamaktayız bu oyunu. Kadınlar Yardım Derneği’ndekilere de anlattım bunu. Bir kısmı bu oyunu oynamışlardı.”</p>
<p>“Nasıl bir şey bu? Hoş, oyunlardan pek de anlamam ya!”</p>
<p>Pollyanna tekrar güldü. Fakat içini de çekti. Alacakaranlıkta yüzü ince ve üzüntülü görünüyordu. “Bu oyuna misyoner sandığıyla gelen koltuk değnekleriyle başlamıştık.”</p>
<p>“Koltuk değnekleri mi?”</p>
<p>“Evet. Ben bir bebek istiyordum. Babam da bunu onlara yazmıştı. Sandık geldi. Yollayan, hiç bebek olmadığını bildirmiş. Ama koltuk değnekleri vardı, belki ileride bir çocuğa yarar diye bunları göndermişler. Biz de işte o zaman bu oyuna başladık.”</p>
<p>Nancy, adeta tedirgin bir ifadeyle, “Ben bunda oyunluk bir taraf göremedim” dedi.</p>
<p>Pollyanna, ciddi bir tavırla, “Olmaz olur mu? Bu oyuna göre, ne olursa olsun her şeyde memnun kalacak bir taraf bulacaktık.” dedi. “İşte o zaman biz de koltuk değnekleriyle oyuna başladık.”</p>
<p>“Aman Yarabbi! Ben bu işte sevinecek bir taraf göremiyorum. Bebek isterken bir çift koltuk değneği gelmiş! Bunda memnun olacak bir taraf yok ki.”</p>
<p>Pollyanna ellerini çırptı. “Var, var.” Büyük bir açık kalplilikle ekledi. “Önce bunu ben de anlayamamıştım, Nancy. Babam bunu anlatmak zorunda kaldı bana.”</p>
<p>Nancy, birdenbire, “Öyleyse bunu bana da anlatmalısın” diye cevap verdi.</p>
<p>Pollyanna heyecanla, “A, tabii!” dedi. “Koltuk değneklerine ihtiyacın olmadığı için memnun ol! Görüyorsun ya, nasıl oynanacağını öğrendikten sonra ne kadar kolay bir oyun!”</p>
<p>Nancy, adeta korku dolu gözlerle Pollyanna’ya baktı. “Ne kadar garip bir iş!”</p>
<p>Pollyanna hevesle devam etti. “Aslında garip değil, çok güzel bir oyun. O günden beri hep bu oyunu oynadık. Olaylar güçleştikçe daha zevkli oluyor. Yalnız… Yalnız bazen bu dayanılmayacak kadar güç oluyor. Örneğin, baban cennete gidip sen sadece Kadınlar Yardım Derneği’yle kalırsan…”</p>
<p>Nancy, “Veya tavan arasında içinde hiçbir şey bulunmayan bir odaya konursan…” diye homurdandı.</p>
<p>Pollyanna içini çekti. “Önce bu bana çok zor geldi.” diye itiraf etti. “Özellikle o sırada kendimi çok yalnız hissettim. İçimden oyunu oynamak gelmiyordu. Hem güzel şeylerin olmasını o kadar çok istiyordum ki! Sonra, nasıl olsa aynaya baktığım zaman yüzümdeki çilleri görmek istemediğimi hatırladım. Pencereden bakınca o güzel resmi de gördüm. Böylece memnun olunacak şeyler bulduğumu hatırladım. Anlayacağın, mutlu olunacak şeyleri ararsan, öbürlerini unutursun. Tıpkı o bekleyip de bulamadığım bebekte olduğu gibi.”</p>
<p>Nancy, adeta boğazındaki düğümü çözmek için yutkundu.</p>
<p>Pollyanna, “Genellikle bu uzun sürmüyor.” diye içini çekti. “Çoğu zaman ben bunları düşünmeden bulabiliyorum. Bunu oynamaya öylesine alıştım ki. Çok güzel bir oyun bu. Babam ve ben çok hoşlanırdık bu oyundan.” Sesi titriyordu. “Sanırım, biraz güç olacak artık, şimdi birlikte oynayabileceğim kimse yok.” Bir an düşündükten sonra ekledi: “Ama, belki Polly Teyzem oynamak ister.”</p>
<p>Nancy, “Aman Yarabbi!” diye mırıldandı. Sonra yüksek sesle: “Bana bak Bayan Pollyanna… Bu oyunu iyi oynayabileceğimi veya tam olarak bildiğimi iddia etmiyorum. Yine de bunu seninle oynayacağım. Evet, evet.. Elimden geldiği kadar çalışacağım.”</p>
<p>Pollyanna sevinçle, “Oh Nancy!” diyerek kıza sarıldı. “Fevkalade. Ne kadar eğleneceğiz değil mi?”</p>
<p>Nancy, şüpheli bir ifadeyle: “Evet.. Belki” dedi. “Fakat fazla güvenme. Ben oyunlardan fazla anlamam. Ama bunu öğrenmek için elimden gelen çabayı harcayacağım. Böylece, oynayacak birini bulmuş oluyorsun.” Mutfağa birlikte girdiklerinde, konuşmasını tamamlamıştı.</p>
<p>Pollyanna, büyük bir iştahla ekmeğini yedi, sütünü içti. Sonra Nancy’nin teklifi üzerine teyzesinin kitap okuduğu oturma odasına gitti.</p>
<p>Bayan Polly soğuk bir tavırla baktı.</p>
<p>“Akşam yemeğini yedin mi Pollyanna?”</p>
<p>“Evet Polly Teyze.”</p>
<p>“Seni mutfağa yollayıp sütle ekmek yedirmek zorunda kaldığım için çok üzgünüm Pollyanna.”</p>
<p>“Fakat, böyle yaptığınız için gerçekten çok memnun oldum Polly Teyze. Ekmekle sütü severim. Nancy’yi de… Bunun için en ufak bir üzüntü duymamalısınız.”</p>
<p>Polly Teyze, oturduğu iskemlede daha da dikleşti.</p>
<p>“Pollyanna, yatağa yatma zamanın çoktan geldi. Oldukça yorucu bir gün geçirdin. Yarın ne yapacağını planlamamız lazım. Elbiselerine bakıp neye ihtiyacın olduğunu, ne almamız gerektiğini kararlaştırmalıyız. Nancy sana bir şamdan verecek. Bunu dikkatli tut. Kahvaltı sabah yedi buçukta. O saatte burada olmalısın. İyi geceler.”</p>
<p>Pollyanna, son derece tabii bir tavırla teyzesinin yanına geldi ve ona sevgiyle sarıldı.</p>
<p>Mutlulukla içini çekip, “Şimdiye kadar o kadar hoş vakit geçirdim ki… Sizinle oturmak beni çok mutlu edecek. Zaten bunu, buraya gelmeden önce de biliyordum.” dedi. Koşarak odadan çıkarken neşeli neşeli bağırdı. “İyi geceler.”</p>
<p>Kadın, hafifçe, “Aman Allahım” diye mırıldandı. “Ne kadar garip bir çocuk!” Sonra kaşlarını çattı.</p>
<p>“Kendisini cezalandırdığım için adeta memnun. En ufak bir üzüntü duymamamı, benimle yaşamaktan mutlu olacağını söylüyor!” Bayan Polly, oturduğu yerde yine dikleşti, tekrar kitabını eline alıp, “Aman Allahım!” diye mırıldandı.</p>
<p>On beş dakika sonra tavan arasındaki odada, tek başına kalan kızcağız bir çarşafı sıkı sıkı yakalamış hıçkırıyordu.</p>
<p>“Meleklerin arasında olan babacığım. Biliyorum artık oyun oynamıyorum. Fakat sen bile karanlıkta, yalnız başına bu odada uyumanın hoş bir tarafını bulamazdın. Eğer Nancy’nin veya Polly Teyzenin ya da Kadınlar Yardım Derneği’nden birisinin yanında olsaydım, durum çok daha kolaylaşacaktı?”</p>
<p>Geciktirdiği işini aceleyle mutfakta tamamlamaya çalışan Nancy, süt kabını yıkıyor, bir yandan da mırıldanıyordu:</p>
<p>“Bir bebek isterken koltuk değneği gelmesinden mutluluk duyma oyunu mu?.. Bu anlamsız oyunu oynamak istiyorsan, ben de sana uyacağım. Bu evde seni destekleyen bir kaya parçası olacağım ben.”</p>
<p> </p>
</body>
</html>