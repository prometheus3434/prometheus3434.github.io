<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta name="Generator" content="Atlantis Word Processor 1.6.5.7"/>
    <link rel="stylesheet" type="text/css" href="style.css"/>
    <title>Bilinmeyen</title>
    <link href="../fonts.css" rel="stylesheet" type="text/css"/>
</head>
  <body>
<p class="p4"><span class="t6"> </span></p>
<p class="p5"><a id="ncx186"></a><span class="t3"><b>4</b></span></p>
<p class="p2"><span class="t7">TAVAN ARASINDAK</span><span class="t7">İ</span><span class="t7"> KÜÇÜK ODA</span></p>
<p> </p>
<p>Bayan Polly Harrington, yeğenini karşılamak için yerinden kalkmadı. Nancy ile küçük kız oturma odasının kapısında belirince başını okuduğu kitaptan kaldırdı. Elini uzattı. Bunu sadece bir görev olduğu için yaptığı her halinden belli oluyordu.</p>
<p>“Nasılsınız, Pollyanna? Ben…” Başka bir şey söylemeye fırsat bulamadı. Pollyanna uçar gibi koşup kendisini teyzesinin kucağına atıverdi. Oysa teyzesi hiç de istekli değildi.</p>
<p>“Ah Polly Teyzeciğim, Polly Teyzeceğim. Beni yanınıza aldığınız için ne kadar mutlu olduğumu anlatamam.” Küçük kız hıçkırıyordu. “Sadece Kadınlar Yardım Derneği vardı benim için. Oysa şimdi size, Nancy ve diğerlerine kavuşmak ne büyük bir mutluluk, bilemezsiniz!”</p>
<p>Bayan Polly, soğuk bir tavırla, “Doğrudur” dedi. “Her ne kadar Kadınlar Yardım Derneği ile tanışma zevkine erişmediysem de, bunu tahmin edebiliyorum.” Bir yandan kendisine sarılan çocuğun küçük parmaklarını çözmeye çalışıyor ve kapıda duran Nancy’ye çatık kaşla bakıyordu. “Nancy, sana ihtiyacım yok. Gidebilirsin artık. Pollyanna, lütfen sana yakışacak şekilde dik dur. Daha neye benzediğini bile anlamadım.”</p>
<p>Pollyanna, biraz sinirli bir gülüşle geri çekildi.</p>
<p>“Hayır, henüz bilmiyorsunuz. Hoş gördüğünüz gibi, çillerim yüzünden pek de bakılacak bir insan değilim, şey… Kırmızı basmayla, kolları beyaz benekli siyah kadife tuvaleti size açıklamam gerek. Nancy’ye babamın söylediklerini anlatmıştım.”</p>
<p>Bayan Polly, birden sözünü kesti, “Evet… Evet… Babanın söylediklerini bırak şimdi. Sanırım bir sandığın vardı.”</p>
<p>“Evet, Polly Teyze. Kadınlar Derneği’nin verdiği güzel bir sandığım var. İçinde pek fazla bir şeyim yok. Yani kendime ait fazla bir şey yok demek istiyorum. Son zamanlarda derneğe gelen sandıklardan pek bir şey çıkmadı. Ama babama ait kitaplar var. Bayan White bunları almamın doğru olacağını söyledi. Anlayacağınız, babam…”</p>
<p>Teyzesi yine sert bir sesle, “Pollyanna” diye sözünü kesti. “Hemen, şu anda anlamanı istediğim bir nokta var. Bu da şu. Bana babandan bahsetmeni istemiyorum.”</p>
<p>Küçük kız, ürkek bir şekilde içini çekti, “Niçin, Polly Teyze… Yani, yani siz…” Durakladı, teyzesi devam etti:</p>
<p>“Yukarıya çıkıp odana gideceğiz. Sanırım, sandığın oradadır. Timothy’ye, eğer sandığın varsa çıkartmasını söylemiştim. Peşimden gel Pollyanna.”</p>
<p>Pollyanna, konuşurken teyzesinin arkasından odadan çıktı. Gözleri yaşlarla dolmuştu. Fakat başı cesaretle dik duruyordu.</p>
<p>Pollyanna, “Babamdan bahsetmemi istememesi bir bakıma beni memnun etmeli.” diye düşünüyordu. “Belki de babamdan bahsetmemem benim için daha da iyi olur. Herhalde, babamdan söz etmememi bunun için istedi.” Pollyanna, teyzesinin “iyilik yaptığına” inanmıştı.</p>
<p>Şimdi merdivene gelmişlerdi. Önden giden teyzesinin siyah ipek eteği hafif hafif hışırdıyordu. Kadının arkasındaki aralık kapıdan, açık renkli halılar ve saten kaplı koltuklar görünüyordu. Ayağının altındaki halı adeta yemyeşil bir yosun gibi yumuşacıktı. Duvarlara asılı altın yaldızlı çerçeveleri olan resimler, dantel perdelerden süzülen güneş, gözlerini kamaştırıyordu.</p>
<p>Küçük kız, adeta kendinden geçer gibi, “Ah, Polly Teyze. Polly Teyze. Ne kadar güzel, çok güzel bir ev! Çok zengin olduğunuz için kim bilir ne kadar memnunsunuzdur?” dedi.</p>
<p>Merdivenin başına gelen teyzesi sert bir şekilde dönüp, “Pollyanna! Böyle konuşman beni şaşırttı doğrusu!” diye cevap verdi.</p>
<p>Pollyanna, hayretle, “Niçin Polly Teyze? Zengin değil misiniz?” diye sordu.</p>
<p>“Elbette hayır Pollyanna. Tanrı‘nın bana lütfettiği armağanlardan dolayı kendini kaybedip günahkâr bir şekilde gururlanmayacağını umarım. Hele zenginlikle hiç gururlanılmaz!”</p>
<p>Bayan Polly dönüp, tavan arasının kapısına doğru yöneldi. Çocuğu tavan arasında bir odaya yerleştirdiği için şimdi memnunluk duyuyordu. İlk önce yeğenini mümkün olduğu kadar kendisinden uzak bir yere yerleştirmeyi düşünmüştü. Böylece çocuk yaramazlık edip değerli eşyalarına zarar veremeyecekti. “Bu kadar küçük yaşta bir çocuğun maddi şeylerden gurur duyması, ona basit ve sade bir oda ayırmakla doğru davrandığımı gösterir” diye düşünmüştü.</p>
<p>Pollyanna heyecanla teyzesini izliyordu. Bu arada mavi iri gözleriyle her tarafa birden bakmaya çalışıyordu. Bu çok güzel evde hiçbir güzel veya ilgi çekici şeyi gözden kaçırmamak istiyordu. Büyük bir heyecanla zihnindeki soruyu çözmeye çalışıyordu. Acaba bu çekici kapılardan hangisinin ardında kendi odası bulunmaktaydı? Perdeler, halılar ve duvarlar resimlerle dolu, güzel ve süslü odalardan hangisi kendisinin olacaktı? Sonra, birdenbire teyzesi bir kapıyı açtı ve başka bir merdivenden çıkmaya başladı.</p>
<p>Burada görülmeye değer pek az şey vardı. İki yanda çıplak duvarlar yükseliyordu. Merdivenin üst kısmı karanlıktı. Adeta yere kadar yaklaşan dam, karanlık bir gölge yaratmıştı. Bir sürü sandık ve kutu bulunmaktaydı. Boğucu bir sıcak vardı. Bilinçsiz bir şekilde Pollyanna başını doğrulttu. Nefes almak çok güçtü. Sonra, teyzesinin sağdaki bir kapıyı açtığını gördü.</p>
<p>“İşte, Pollyanna, senin odan. Sandığını da şurada görüyorum. Anahtarın yanında mı?”</p>
<p>Pollyanna şaşırmıştı. Sadece başını sallayabildi. Gözlerini korku bürümüş, iyice irileşmişti.</p>
<p>Teyzesi kaşlarını çattı.</p>
<p>“Sana bir soru sorduğum zaman, cevap vermeni tercih ederim. Başını sallamanı değil Pollyanna.”</p>
<p>“Evet, Polly Teyze.”</p>
<p>“Teşekkür ederim. Bu daha iyi oldu.” Dolu olan asılı havlu kutusuna ve sürahiye bakıp ekledi. “İhtiyacın olan her şeyin burada bulunduğunu sanıyorum. Yerleşmene yardımcı olması için Nancy’yi yollayacağım. Akşam yemeği altıda.” Odadan çıkarak merdiveni indi.</p>
<p>Kadın gittikten sonra, Pollyanna bir süre hareketsiz durup arkasından baktı. Sonra, iri gözlerini çıplak duvarlarda, tahta yerde ve perdesiz pencerelerde gezindirdi. Nihayet bakışlarını küçük sandığına çevirdi. Daha kısa bir süre önce, bu sandık uzakta kalan evinin küçük odasındaydı. Bir an sonra sendeleyerek sandığa doğru gitti. Diz üstü çöktü. Yüzünü elleriyle kapadı.</p>
<p>Nancy, birkaç dakika sonra geldiğinde kızı orada buldu.</p>
<p>“Üzülme, üzülme, küçük kuzum” diye mırıldandı… Yere çöküp kızı kolları arasına aldı. “Ben de zaten seni böyle bulacağımdan korkuyordum.”</p>
<p>Pollyanna başını salladı.</p>
<p>“Ama ben kötü ve fena bir insanım Nancy. Gerçekten çok kötüyüm” diye hıçkırdı.</p>
<p>“Tanrı ile meleklerin babama benden daha fazla ihtiyaçları olduğunu bir türlü kafama sokamıyorum.”</p>
<p>Nancy, cesaretle ve açıkça, “İhtiyaçları da yoktu zaten” dedi.</p>
<p>“Ohhh, Nancy,” Pollyanna’nın gözlerindeki korku, sanki gözyaşlarını kuruttu.</p>
<p>Nancy, mahçup bir tavırla gülümseyerek, kendi gözlerini sildi.</p>
<p>“Yok, yok çocuğum. Onu demek istememiştim. Haydi gel. Anahtarlarını ver de sandığı açalım. Hemen elbiselerini çıkarıverelim.”</p>
<p>Pollyanna yaşlı gözlerle anahtarı uzattı. “Zaten orada fazla elbise yok” dedi.</p>
<p>Nancy, gülümsedi. “Öyleyse sandığı daha çabuk boşaltırız.”</p>
<p>Pollyanna neşeli neşeli gülümsedi. “Gerçekten doğru! Buna memnun olmam lazım değil mi?”</p>
<p>Nancy ona bakakalmıştı. Pek de kendinden emin olmayan bir şekilde cevap verdi. “Elbette ya.”</p>
<p>Nancy becerikli elleriyle hemen kitapları, yamalı çamaşırları ve acınacak kadar biçimsiz olan birkaç elbiseyi çıkarttı.</p>
<p>Pollyanna artık cesaretle gülümseyerek elbiseleri dolaba astı. Kitapları masaya yerleştirdi. Çamaşırları da konsolun çekmecelerine koydu.</p>
<p>Bir an sonra, “Eminim… Eminim…” diye kekeledi. “Burası çok hoş bir oda olacak. Öyle değil mi?”</p>
<p>Cevap çıkmadı. Nancy başını sandığa sokmuş, pek meşgul görünüyordu. Konsolun yanında duran Pollyanna, biraz üzgün gözlerle çıplak duvara baktı.</p>
<p>“Burada bir aynanın bulunmayışına da memnun olabilirim. Böylece çillerimi de göremem.”</p>
<p>Nancy, ağzını açıp garip bir ses çıkarttı. Fakat Pollyanna döndüğü zaman, başı yine sandığın içindeydi. Birkaç dakika sonra, pencerelerden birinin önünde duran Pollyanna neşeyle bağırıp, ellerini çırptı. Soluk soluğa, “Ah Nancy. Bunu önceden görmemiştim.” diye bağırdı. “Bak… Uzaklarda evler, ağaçlar, çok güzel bir kilise kulesi görünüyor. Nehir sanki bir gümüş gibi parlıyor. Nancy, bütün bunlar varken resim falan istemez. Artık, teyzem bana bu odayı verdikten sonra çok mutluyum!”</p>
<p>Nancy, birdenbire ağlamaya başlayarak Pollyanna’yı hem şaşırttı, hem de üzdü. Pollyanna hemen onun yanına koştu.</p>
<p>“Nancy, Nancy ne oldu?” Sonra korkuyla ekledi: “Burası yoksa senin odan mıydı?”</p>
<p>Nancy, gözyaşlarını tutup kızgın bir şekilde: “Benim odam mı? Eğer sen cennetten çıkmış bir melek değilsen ve eğer bazı insanlar yaptıkları pislikleri temizlemezlerse… Aman Yarabbi! Zil çalıyor yine!” Bu şaşırtıcı konuşmadan sonra Nancy ayağa kalkıp odadan çıktı ve koşarak merdiveni indi.</p>
<p>Yalnız başına kalan Pollyanna, zihninde bir “resim” olarak canlandırdığı güzel manzaraya bakmak için camın önüne gitti. Bir süre sonra pencerenin kenarına dokundu. Bu boğucu sıcağa dayanacak hali kalmamıştı. Dokunduğu pencerenin kanadı yukarıya doğru kaydı. Buna pek sevindi. Bir an sonra pencere sonuna kadar açılmıştı. Pollyanna dışarıya sarkmış, mis gibi havayı içine çekiyordu.</p>
<p>Sonra öbür pencereye koştu. O da çabucak açılıverdi. İri bir sinek burnunun ucundan geçerek odaya daldı ve vızıltıyla uçmaya başladı. Onu başka sinekler izledi. Ama Pollyanna oralı değildi. Çünkü önemli bir şeyi fark etmişti. Bu pencerenin önünde kocaman ve iri dallı bir ağaç vardı. Pollyanna’ya bu ağaç adeta kollarını açmış, kendisini davet ediyormuş gibi geldi.</p>
<p>Birdenbire kahkaha ile güldü. “Galiba bunu başarabileceğim” diye kıkırdadı. Bir an sonra pencerenin pervazına çıktı. Buradan ağacın en yakınındaki dalına atlamak kolaydı. Tıpkı bir maymun gibi daldan dala atlayarak en aşağıdaki dala indi. Oradan yere atlamak Pollyanna gibi ağaçlara tırmanmaya alışmış biri için bile biraz korkutucuydu. Yine de derin bir nefes alıp atladı. Güçlü küçük kolları ile sallanıp, dizleri ve elleri üzerine yumuşak çimenliğe düştü. Sonra ayağa kalkıp merakla çevresine baktı.</p>
<p>Evin arka tarafındaydı. Önünde yaşlı bir adamın eğilip çalıştığı bir bahçe vardı. Bahçenin gerisindeki açıklıktan dik bir tepeye doğru yol uzanıyordu. Tepenin üzerinde tek bir çam ağacı ve yanında da kocaman bir kaya vardı.</p>
<p>Pollyanna, o anda, dünyada gidilmeye değer tek yerin o büyük kaya parçasının üstü olduğunu düşündü.</p>
<p>Koşarak ve ustaca bir dönüşle Pollyanna; eğilmiş, çalışan adamın yanından sezdirmeden geçti. Sıra sıra dikilmiş bitkilere basmadan yürüdü. Nefes nefese açıklıktan geçen yola ulaştı. Sonra, kararlı bir şekilde tırmanmaya başladı. Ama, daha şimdiden o kayaya ulaşabilmek için yolun ne kadar uzun olduğunu düşünmeye başlamıştı. Oysa, pencereden bakarken kaya ne kadar da yakında gözükmüştü!</p>
<p>On beş dakika sonra Harrington Konağı‘nın holündeki büyük saat altıyı gösteriyordu. Saat son defa vururken Nancy de akşam yemeğinin hazır olduğunu bildirmek için zili çaldı.</p>
<p>Bir, iki, üç dakika geçti. Bayan Polly kaşlarını çattı ve ayağıyla yere vurmaya başladı. Sonra istemeyerek ayağa kalktı, hole çıktı ve sabırsız bir şekilde yukarıya doğru baktı. Bir dakika kadar dinleyip yemek salonuna girdi.</p>
<p>Küçük hizmetçi kız görününce kararlı bir tavırla, “Nancy!” dedi. “Yeğenim geç kaldı.” Nancy’nin hole çıkmaya hazırlandığını görünce, kızgın bir şekilde ekledi, “Hayır, onu çağırmana gerek yok. Kendisine yemek saatini söyledim. Yaptığının cezasını çekmeli, şimdiden zamanında hareket etmesini öğrenmeli. Aşağıya indiği zaman ona mutfakta ekmekle süt verebilirsiniz.”</p>
<p>“Peki efendim.” Bayan Polly’nin o anda Nancy’nin gözüne bakmaması doğrusu iyi olmuştu.</p>
<p>Yemek biter bitmez Nancy ilk fırsatta arka merdivenlerden tavan arasındaki odaya çıktı. Kendi kendine, “Ekmekle süt! Zavallı kuzucuk ağladığı zaman bunu verecekmişim…” diye söyleniyordu. Açık kapıyı hafifçe dokunarak itti… Korkuyla bağırdı. “Neredesin? Nereye gittin? Nereye gittin?..” Nefes nefese dolaba, yatağın altına, hatta sandığın içine ve sürahiye baktı. Nihayet koşarak aşağıya indi ve bahçede ihtiyar Tom’u buldu.</p>
<p>“Bay Tom… Bay Tom…” diye haykırdı. “Zavallı çocuk gitti. Geldiği yere, cennete döndü. Garip kuzu. Bana çocuğa mutfakta ekmekle süt vermemi söylemişti. Oysa, o şimdi meleklerin yemeğini yiyor. Bundan eminim! Bundan eminim!”</p>
<p>İhtiyar adam belini doğrulttu. “Gitti mi? Cennete mi?” diye şaşkın bir şekilde tekrarladı. Bilinçsiz bir durumda gözleriyle gökyüzünü tarıyordu. Durup bir an bakındı. Sonra gülerek döndü. “Anlaşılan kız cennete kadar gitmek istemiş, Nancy. Bu bir gerçek.” Parmağıyla, kızıllaşan gökyüzünün aydınlattığı kocaman kayanın üzerindeki çocuğu gösterdi.</p>
<p>Nancy inatla, “Bu gece cennete o yoldan gidemeyecek” dedi. “Eğer Hanım beni sorarsa bulaşıkları yıkamayı unutmadığımı, ama şöyle bir gezinmeye çıktığımı söyleyiver.” Geriye dönüp kayaya giden yola doğru koşmaya başladı.</p>
<p> </p>
</body>
</html>