<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta name="Generator" content="Atlantis Word Processor 1.6.5.7"/>
    <link rel="stylesheet" type="text/css" href="style.css"/>
    <title>Bilinmeyen</title>
    <link href="../fonts.css" rel="stylesheet" type="text/css"/>
</head>
  <body>
<p class="p4"><span class="t6"> </span></p>
<p class="p5"><a id="ncx2043"></a><span class="t3"><b>1</b></span></p>
<p class="p2"><span class="t7">DELLA DÜ</span><span class="t7">Ş</span><span class="t7">ÜNCELER</span><span class="t7">İ</span><span class="t7">N</span><span class="t7">İ</span><span class="t7"> AÇIKLIYOR</span></p>
<p> </p>
<p>Della Wetherby, kız kardeşinin Commonvvealth Caddesi’ndeki evinin heybetli merdivenlerini sekerek tırmandı ve enerji dolu bir şekilde elektrikli zilin düğmesine bastı. Başındaki tüylü şapkasının tepesinden, ayağındaki alçak ökçeli pabucun ucuna kadar sıhhat, yetenek ve uyanık bir kararlılık yansıtıyordu. Hatta, kendisine kapıyı açan hizmetçiyi selamlarken sesi bile yaşamak heyecanı ile titriyordu.</p>
<p>“Günaydın Mary. Kardeşim evde mi?”</p>
<p>“Evet efendim, Bayan Carew evde,” diye tereddütle konuştu genç kız. “Fakat hiç kimseyi görmek istemediğini söyledi.”</p>
<p>“Öyle mi? Ben hiç kimse sayılmam,” diye gülümsedi Bayan Wetherby. “Onun için beni görecek.” Kızın gözlerindeki korkulu serzenişi fark ederek başını salladı ve “Endişe etme ben suçu üzerime alırım,” diye devam etti.</p>
<p>“Kendisi nerede? Oturma odasında mı?”</p>
<p>“Evet bayan, fakat kendisi dedi ki…”</p>
<p>Ne yazık ki. Bayan Wetherby geniş merdivenleri yarı yarıya tırmanmıştı bile. Bunu gören hizmetçi kız arkasına ümitsiz bir bakış fırlatarak geriye döndü.</p>
<p>Yukarıdaki holde, Della Wetherby kararlı bir şekilde, yarı açık bir kapıya doğru yürüyüp kapıya vurdu. “Evet Mary, şimdi ne var?” demek isteyen bir ses cevap verdi: “Sana dememiş miydim?” Ses, aniden sevgi ve hayretle yumuşadı.</p>
<p>“Oh, Della! Sevgili yavrum, nereden çıktın sen?” “Evet, benim” diye neşe ile gülümseyen Della, odanın yarısına varmıştı bile.</p>
<p>“İki hemşire arkadaşla kumsalda yaptığımız bir pazar eğlencesinden sanatoryuma dönüyorum. Yani şimdi buradayım ama fazla kalamayacağım.” Della, “Bunun için uğradım,” diye sözünü tamamladı ve kendisini karşılayan bezgin sesin sahibine içten bir öpücük yolladı.</p>
<p>Bayan Carew yüzünü astı ve soğuk bir şekilde geri çekildi. Yüzüne aksetmekte olan neşe ve canlılık işareti süratle kayboldu ve yerini, o yüzde hiç de yadırganmayan şevk kırıcı bir aksilik ifadesi aldı.</p>
<p>“Oh, tabii ki bilmeliydim,” dedi. “Sen hiçbir zaman burada kalmazsın ki!”</p>
<p>Della Wetherby, “Burada mı?” diye ellerini açarak neşe ile güldü. Sonra birdenbire sesi ve tavrı değişti. Ciddi ve şefkat dolu gözlerle kardeşini süzdü. “Sevgili Ruth, bu evde asla, asla yaşayamam ben. Sen de bilirsin ki kalamam,” diye sözünü bitirdi.</p>
<p>Bayan Carew rahatsız bir şekilde kıpırdadı. “Bunun nedenini emin ol anlayamıyorum” diye kardeşini korudu.</p>
<p>“Evet, biliyorsun şekerim. Biliyorsun ki, benim kasvete gayesizlik ve eleme, acı üzerindeki ısrarlılığa hiç müsamaham yok.”</p>
<p>“Fakat ben acı ve elem içindeyim.”</p>
<p>“Olmamalısın.”</p>
<p>“Nasıl olmayacağım? Bu durumda başka yapacak neyim var?”</p>
<p>Della Wetherby, sabırsız bir işaret yaptı. “Ruth, buraya bak!” diyerek adeta meydan okudu. “Otuz üç yaşındasın. Sağlığın yerinde veya kendine iyi baksan yerinde olacak. Bol zamanın, sınırsız paran var. Böyle güzel bir günde, hizmetçiye ‘Hiç kimseyi görmeyeceğim,’ emrini verip, bu mezar gibi eve kapanmak yerine başka şeyler yapabilirsin.”</p>
<p>“Fakat ben kimseyi görmek istemiyorum.”</p>
<p>“Öyleyse görmek istemeyi öğrenmelisin.”</p>
<p>Bayan Carew bitkin bir şekilde içini çekti ve başını çevirdi.</p>
<p>“Oh, Della, niçin hiç anlamıyorsun? Ben senin gibi değilim. Ben unutamıyorum.”</p>
<p>Karşısındakinin yüzünde acı dolu bir ifade belirdi.</p>
<p>“Sanırım ki Jamie’yi kastediyorsun. Ben de unutamadım şekerim; unutamadım. Fakat üzüntü onu bulmamıza yardımcı olmuyor.”</p>
<p>“Sanki sekiz yıl boyunca üzüntüden başka yollarla bulmaya çalışmamışım gibi,” diye hiddetle parladı Bayan Carew.</p>
<p>Della: “Tabii ki çalıştın hayatım!” diye yatıştırmaya çalıştı. “İkimiz de onu buluncaya kadar aramaya devam edeceğiz. Fakat bu gibi şeyler yardımcı olmuyor ki!”</p>
<p>Ruth Carew sıkıntılı bir şekilde mırıldandı: “Ama ben bundan başka bir şey yapmak istemiyorum.”</p>
<p>Bir an süren bir sessizlik oldu. Daha genç olan Della, ablasını endişeli ve doğrulamayan bakışlarla süzdü. “Ruth” diye söze başladı. “Beni affet, fakat sen her zaman böyle mi olacaksın? İtiraf edeyim ki bir dulsun. Ama evlilik hayatın sadece bir yıl sürdü. Kocan senden çok daha yaşlıydı. O zaman bir çocuk sayılırdın. Bu bir yıl şimdi ancak kısa bir rüya gibi görünebilir. Bu, elbette senin bütün hayatını zehirlememeli.”</p>
<p>“Hayır, tabii ki hayır!” diye mırıldandı Bayan Carew.</p>
<p>“Öyleyse, hep böyle mi olacaksın?”</p>
<p>“Şey, Jamie’yi bulabilseydim…”</p>
<p>“Evet, evet, biliyorum. Fakat Ruth, seni mutlu edebilecek Jamie’den başka bir şey yok mu?”</p>
<p>Bayan Carew, “Düşünebildiğim hiçbir şey yok,” diye ilgisiz bir tavırla içini çekti.</p>
<p>“Ruth!” diye kızgınlıkla parladı kız kardeşi. Sonra birdenbire güldü. “Oh, Ruth. Sana bir doz Pollyanna vermek isterdim. Ona senden daha fazla ihtiyacı olan birini tanımıyorum!”</p>
<p>Bayan Carew irkildi. “Pollyanna’nın ne olduğunu bilmiyorum. Fakat ne olursa olsun istemiyorum,” diye sert bir şekilde karşılık verdi. “Burası senin sevgili sanatoryumun değil. Ben de ilaç verip hükmettiğin hastalardan birisi değilim, lütfen bunu unutma.”</p>
<p>Della Wetherby’nin gözleri neşe ile parladı, fakat dudakları gülümsedi. “Pollyanna bir ilaç değildir, hayatım” diye ciddi bir ifade ile belirtti. “Bazılarının ona kuvvet ilacı adını takmasına rağmen Pollyanna küçük bir kızdır.”</p>
<p>Bayan Carew, incitmemek istercesine: “Bir çocuk mu? Nasıl bilebilirdim ki?” diye karşılık verdi. “Senin meşhur ilaçlarını biliyorum. O halde ‘Pollyanna’ niçin olmasın? Ayrıca, sen her zaman bir ilaç tavsiye edersin. Hem, açıkça doz tabirini kullandın ki, bu da genellikle ilaç için kullanılır.”</p>
<p>“Şey, Pollyanna bir çeşit ilaçtır,” diyerek gülümsedi Della.</p>
<p>“Her neyse, sanatoryumdaki doktorlar, onun, verdikleri ilaçlardan daha etkili olduğunu söylüyorlar. O, küçük bir kızdır Ruth. On üç, on dört yaşında. Geçen yaz ve kış aylarının çoğunluğunu sanatoryumda geçirdi. Ben oraya gittikten az sonra taburcu edildiği için, onu ancak birkaç ay görebildim. Fakat onunla, kendisini anlayıp etkisi altına girecek kadar zaman geçirdim. Hem, sanatoryumda herkes Pollyanna’dan bahsediyor ve onun öğrettiği oyunu oynuyor.”</p>
<p>“Oyun mu?”</p>
<p>Della: “Evet” diye başını salladı ve garip bir ifadeyle gülümsedi. “Pollyanna’nın ‘Mutluluk Oyunu’. Bu oyunu bana ilk öğrettikleri zamanı unutamam. Ona uygulanan tedavinin bir bölümü pek de kabul edilebilir değildi. Hatta acı veren bir özellik taşıyordu. Tedavi her salı sabahı yapılırdı. Bunu yapmak da bana düşüyordu. Ben bu tedaviden çekiniyordum.</p>
<p>Çünkü diğer çocuklar başka hiçbir şey yapmasalar bile ağlıyorlar, huysuzluk gösteriyorlardı. Tedavinin acı vermesine rağmen o, beni güler yüzle karşılıyor, hatırımı soruyordu. Bunu büyük bir hayretle karşılamıştım. Galiba onun bu davranışını yadırgadığımı belli eden bir şey söylemiş olmalıyım ki, bana büyük bir açık yüreklilikle davranarak:  ‘Ben de önceleri korkuyordum ama, daha sonra salı günlerini, Nancy’nin çamaşır yıkama günü gibi kabul etmeye başladım. Bir kerede her şey olup bitiyor ve artık bir hafta süreyle yapılacak bir şey kalmıyor.’ demişti.”</p>
<p>Bayan Carew söylenenleri pek anlamamıştı. Kaşlarını çatarak, “Aman ne kadar da harika” dedi. “Fakat bunun oyunla ilgili bir yanını göremiyorum.”</p>
<p>“Evet, ben de sonra öğrendim. Bana her şeyi anlattı. Batıda rahiplik yapan fakir bir babanın kızıymış. Annesi de yokmuş. Kadınlar Yardım Derneği tarafından ve misyoner sandıklarından çıkanlarla büyütülmüş. Küçük bir kızken, bir gün, sandıktan bir bebek çıkmasını istemiş. Fakat sandıktan bebek yerine çıka çıka bir çift koltuk değneği çıkmış. Tabii bu durum karşısında çocukcağız ağlamaya başlamış. İşte o zaman babası ona mutluluk oyununu öğretmiş. Her şeyin mutlu olunabilecek bir yanı olduğunu ona anlatmış. Koltuk değneğine muhtaç olmadığı için sevinmesi gerektiğini söylemiş. Böylece, bu bir başlangıç olmuş. Pollyanna bunun çok güzel bir oyun olduğunu, o zamandan beri de hep oynadığını söyledi. Bir şeyin mutlu olunacak yönünü bulmak güçleştikçe, oyun daha da güzel oluyormuş. Ama, bazen, onun da başından geçtiği gibi, oyun çok, ama çok zorlaşıyormuş.”</p>
<p>Bayan Carew, “Ne kadar da harika,” diye mırıldandı. Meseleyi hala tam anlamış değildi.</p>
<p>Della, başını sallayarak: “Oyunun etkisini sanatoryumda sen de görseydin hak verirdin,” dedi. “Doktor Ames, onun geldiği kasabadaki insanları da aynı şekilde değiştirdiğini söyledi. Doktor Chilton’ı, yani Pollyanna’nın teyzesiyle evlenen adamı çok iyi tanıyor. Bu evliliğin de onun yardımı sayesinde gerçekleştiğini sanıyor. Onların aralarına girip eski aşıkları barıştırmış. İki yıl veya daha önce Pollyanna’nın babası ölmüş. Küçük kızı Doğuya, teyzesinin yanına göndermişler. Kasım ayında bir araba kazası geçirmiş. Ona artık hiç yürüyemeyeceğini söylemişler. Nisan ayında doktor onu sanatoryuma gönderdi. Mart ayına kadar yani yaklaşık olarak bir yıl hastanede kaldı. Eve çıktığı zaman tamamen iyileşmişti. O çocuğu görmeliydin! Mutluluğuna gölge düşüren bir tek şey vardı; o da eve kadar yürüyemeyişiydi. Öğrendiğime göre, bütün kasaba onu karşılamaya gelmiş. Bandolar çalınmış, bayraklar dalgalandırılmış. Fakat Pollyanna’yı anlatabilmek çok güç. Onu mutlaka yakından tanımak gerekir. İşte bu nedenle senin de onu tanımanı isterdim. Sana çok iyi etkileri olurdu.”</p>
<p>Bayan Carew hafifçe başını kaldırdı. Soğuk bir tavırla,</p>
<p>“Gerçekten seninle aynı fikirde değilim,” diye karşılık verdi. “Ben değiştirilmek istemiyorum. Tedavi edilecek aşk yaralarım da yok. Dayanamayacak bir şey varsa, o da uzun suratlı bir küçüğün bana öğütler verip mutlu olunacak bir şeyin bulunduğunu hatırlatmasıdır. Buna asla tahammül edemem…”</p>
<p>Çınlayan bir kahkaha sözünü yarıda kesti. “Oh, Ruth, Ruth!” diye neşeyle haykırdı kız kardeşi. “Pollyanna’yı bir görebilseydi. Fakat bilmen gerekir ki Pollyanna’yı sözle anlatmak olanaksız. Tabii görmeyi de arzu etmeyeceksin.” Sözlerinin burasında yeniden gülmeye başladı. Fakat kısa sürede ciddileşti ve önceki endişeli bakışlarla kız kardeşini süzdü.</p>
<p>“Şaka bir yana, yapılabilecek hiçbir şey yok mu senin için?” diye adeta yalvardı. Biraz daha gayret gösterip yeni insanlar tanımaya çalışmayacak mısın?”</p>
<p>“Eğer istemiyorsam niçin gayret göstereyim? İnsanlardan bıktım. Bilirsin, toplum içinde olmak benim canımı sıkar hep.”</p>
<p>“O zaman niçin bir işte çalışmayı ya da hayır işleriyle uğraşmayı düşünmüyorsun? Bayan Carew, sabırsızlığını gösteren bir tavırla, “Della, şekerim, bunu defalarca tartıştık seninle. Ben pek çok para yardımı yapıyorum, bu da yeterlidir. Aslında lüzumundan fazlasını bile verdiğimi sanıyorum. İnsanları sadakaya muhtaç kılmanın doğru olmadığına inanırım,” dedi.</p>
<p>“Fakat biraz da kendinden bir şeyler verebilsen” diye cesaretle cevap verdi Della. “Eğer kendi hayatın dışında bazı şeylerle ilgilenirsen, her şey çok başka olurdu, ve…”</p>
<p>“Rica ederim Della?” diye sözünü kesti ablası. “Seni çok severim ve geldiğine çok memnun oldum. Fakat bana öğüt verilmesine hiç tahammülüm yok. Senin, bir melek gibi insanların yardımına koşup, onlara su vermen ve kırılan kafalarını sarman belki güzel bir şey. Böylece Jamie’yi unutabiliyorsun galiba. Fakat ben bunu yapamam. Böyle bir iş, bana Jamie’yi büsbütün hatırlatıp onun da yaralarını saran insanların olup olmadığını düşündürür. Ayrıca, her türlü insanla karşılaşıp kaynaşmak benim hiç de hoşuma gitmez.”</p>
<p>“Hiç denedin mi ki?”</p>
<p>“Tabii ki hayır!” diyen Bayan Carew’ın sesi oldukça hiddetliydi.</p>
<p>“O halde nasıl bilebilirsin?” diye soran genç hemşire yorgun bir şekilde ayağa kalktı. “Artık gitmem gerekiyor, hayatım. İstasyonda arkadaşlarla buluşacağız. Trenimiz on iki otuzda hareket edecek. Eğer seni kızdırdımsa beni affet” diyerek ablasını öptü.</p>
<p>Bayan Carew, “Sana kızmış değilim,” diye içini çekti. “Fakat eğer anlayabilseydin!.”</p>
<p>Bir dakika sonra Della Wetherby sessiz ve kasvetli koridorlardan geçip sokağa çıktı. Yüz hatları, adım atışı ve tutumu yarım saat öncesine göre çok farklıydı. Bütün uyanıklığı, kıvraklığı ve yaşama zevki kaybolmuştu. Bir süre bitkin bir şekilde ayaklarını sürüyerek yürüdü. Sonra birden başını arkaya atıp derin bir nefes aldı ve: “Bu evde bir hafta kalsam ölürüm,” diye düşündü. “Pollyanna bile bu kasveti dağıtamaz korkarım ki. Ve memnun olacağı tek şey bu evde devamlı kalmayacağı olur.”</p>
<p>Fakat, Pollyanna’nın yetenekleri konusundaki bu şüphe, Della’nın gerçek fikri değildi. Nitekim sanatoryuma döner dönmez öğrendiği bir haber, onun ertesi gün uçarcasına tekrar elli millik Boston yolculuğuna çıkmasına sebep oldu.</p>
<p>Ablasının evindeki durum tıpatıp aynıydı. Bayan Carew, ona terk ettiği andan beri kıpırdamamış gibi geldi.</p>
<p>Kız kardeşinin onu şaşkınlıkla selamlamasına karşılık, “Ruth” diye heyecanla söze başladı. “Gelmem gerekiyordu. Bu defa bana boyun eğip istediğim gibi yapmalısın. Dinle bak. Eğer istersen o küçük Pollyanna’yı buraya getirtebilirsin.”</p>
<p>Bayan Carew, “Hayır, getirtmeyeceğim!” dedi.</p>
<p>Della Wetherby hiç duymamışçasına devam etti: “Dün sanatoryuma döndüğümde Doktor Ames’in, Pollyanna’nın eniştesi Doktor Chilton’dan bir mektup aldığını öğrendim. Mektupta, doktor, bir kurs için kış aylarında Almanya’ya gideceğini ve eğer Pollyanna’yı bir yatılı okula verebilirlerse karısını da yanına almak istediğini yazıyormuş. Fakat teyzesi, Pollyanna’yı yalnız başına okulda bırakmak istemiyormuş. İşte tam bize göre bir fırsat Ruth. Ben senin Pollyanna’yı bu kış yanına alıp burada bir okula göndermeni istiyorum.”</p>
<p>“Aman ne saçma bir fikir, Della. Sanki burada uğraşılacak bir çocuk istiyormuşum gibi konuşuyorsun.”</p>
<p>“O seni hiç uğraştırmaz, şimdi on üç yaşlarında olmalı. Görebileceğin en yetenekli çocuktur Pollyanna.”</p>
<p>“Ben yetenekli çocukları sevmem.” diye aksi bir şekilde cevap veren Bayan Carew birdenbire gülüverdi. Bundan cesaret alan kız kardeşi bir kere daha onu ikna etmeye çalıştı.</p>
<p>Ya bu teklifin ani ve değişik oluşu nedeniyle, ya da Pollyanna’nın hikayesi Bayan Carew’e bir parça dokunaklı gözüktüğü için, yarım saat sonra evi terk eden Della, ablasından Pollyanna’yı alıkoyacağına ilişkin söz almıştı.</p>
<p>Ayrılırken Bayan Carew, kız kardeşine şöyle diyordu: “Fakat unutma, o çocuk bana öğüt verip şükran borçlarımı saymaya başlarsa, hemen sana göndereceğim.”</p>
<p>Della ise, “Unutmam, hiç merak etme.” derken, bir yandan da kendi kendine düşünüyordu: “İşim yarı yarıya halloldu sayılır, şimdi Pollyanna’nın buraya gelmesini sağlamak kalıyor. Öyle bir mektup yazacağım ki, hayır demek ellerinden gelmeyecek!2</p>
<p> </p>
</body>
</html>