<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta name="Generator" content="Atlantis Word Processor 1.6.5.7"/>
    <link rel="stylesheet" type="text/css" href="style.css"/>
    <title>Bilinmeyen</title>
    <link href="../fonts.css" rel="stylesheet" type="text/css"/>
</head>
  <body>
<p class="p4"><span class="t6"> </span></p>
<p class="p5"><a id="ncx322"></a><span class="t3"><b>6</b></span></p>
<p class="p2"><span class="t7">GÖREV DUYGUSU</span></p>
<p> </p>
<p>Pollyanna, geldiğinin ertesi günü uyandığı zaman saat yediye geliyordu. Pencereleri güney ve batıya baktığı için henüz güneşi göremiyordu. Fakat mavi gökyüzünü görebiliyordu. Böylece havanın iyi olacağını anlamıştı.</p>
<p>Küçük oda şimdi daha serinceydi. Odaya taze ve serin bir hava giriyordu. Dışarıda, neşeli neşeli kuşlar ötüyordu. Pollyanna onlarla konuşmak için pencereye koştu. O zaman, teyzesinin aşağıdaki bahçede, güllerin arasında olduğunu gördü. Bu nedenle, onun yanına gitmek için çarçabuk hazırlandı.</p>
<p>Pollyanna, iki pencereyi de açık bırakıp merdivenden indi. Holden geçip, ön kapıyı hızla kapattıktan sonra, koşarak bahçeye girdi.</p>
<p>Polly Teyze, kambur yaşlı bir adamla bir gül fidanı üzerine eğilmişti. Pollyanna neşeyle bağırarak kadının boynuna atıldı.</p>
<p>“Ah Polly Teyze, Polly Teyze! Bu sabah sağ olduğum için çok mutluyum!”</p>
<p>Kadın, boynuna asılmış olan çocuğun kırk üç kilo gelen ağırlığından kurtulmak için doğrulurken sert bir sesle çıkıştı: “Pollyanna! Sen hep böyle mi günaydın dersin?”</p>
<p>Küçük kız, ayakları üzerinde bir aşağı bir yukarı zıpladı. “Hayır… Sadece sevdiklerimi görünce dayanamıyorum! Sizi penceremden gördüm, Polly Teyze. Sizin Kadınlar Yardım Derneği’nden biri olmadığınızı, gerçek teyzem olduğunuzu düşündüm. O kadar güzel duruyordunuz ki, aşağıya inip boynunuza sarılmam gerekiyordu!”</p>
<p>Kambur yaşlı adam, birden arkasına döndü. Bayan Polly de her zamanki gibi kaşlarını çatmak istediyse de, bu kez başarıya ulaşamadı.</p>
<p>Kadın sert bir sesle, “Pollyanna, sen… Ben, Thomas.. Bu sabah bu kadar yeter. Sanıyorum anlıyorsunuz, şu gül fidanlarını demek istiyorum.” dedi. Sonra dönüp hızla uzaklaştı.</p>
<p>Pollyanna, ilgiyle, “Siz hep bahçede mi çalışırsınız, Beyefendi?” diye sordu.</p>
<p>Adam döndü. Dudakları kımıldıyordu. Fakat gözleri sanki yaşla dolu gibi parlıyordu. “Evet, bayan. Ben ihtiyar Tom’um. Bahçıvanım.”</p>
<p>Çekinerek titreyen elini uzatıp, sanki dayanılmaz bir gücün etkisi altında kalmış gibi, parmaklarını kızın parlak saçlarına değdirdi. “Küçükhanım… Annenize öyle benziyorsunuz ki! Kendisini senden daha küçükken tanımıştım. Anlayacağın, ta o zamandan beri bu bahçede çalışırım.”</p>
<p>Pollyanna, duyulacak bir biçimde nefesini tuttu.</p>
<p>“Öyle mi? Gerçekten annemi biliyordunuz ha!.. Cennete gitmeden önce… Küçük bir dünya meleğiyken.. Ne olur bana annemden bahsedin!” Çocuk, ihtiyarın yanında, çamurlu toprağa çömeldi.</p>
<p>Evden gelen bir zil sesi duyuldu. Biraz sonra da Nancy’nin hızla arka kapıdan çıkışı görüldü.</p>
<p>“Bayan Pollyanna, bu zil sesi, sabah kahvaltısının hazır olduğunu anlamına gelir!” Nefes nefese kızı elinden tutup kaldırdı ve eve doğru koşmaya başladı. “Diğer zamanlarda da yemek anlamına gelir bu. Fakat, bunu ne zaman, nerede duyarsan duy koşman gerekir. Eğer böyle davranmazsan memnun olabilecek bir şey bulmakta çok güçlük çekeriz.” Tıpkı bir tavuğu kümese sokar gibi Pollyanna’yı itip eve soktu.</p>
<p>Kahvaltının ilk beş dakikası sessiz geçti. Sonra, gözleriyle iki sineğin bir oraya bir buraya uçuşunu izleyen Bayan Polly, sert bir şekilde:</p>
<p>“Nancy, bu sinekler nereden geldi?” diye sordu.</p>
<p>“Bilmiyorum efendim. Mutfakta bir teki bile yoktu.”</p>
<p>Nancy, fazla heyecandan olacak, Pollyanna’nın odasındaki açık pencereleri fark etmemişti.</p>
<p>Pollyanna, neşeli neşeli, “Herhalde, bunlar benim sineklerim olacak Polly Teyze.” diye söze karıştı. “Bu sabah yakınlarda hoşça vakit geçiren bir sürü sinek vardı.”</p>
<p>Nancy, hemen odadan çıktı. Getirdiği kızarmış ekmekleri de beraberinde götürmüştü.</p>
<p>Bayan Polly, soluyarak, “Senin mi?” diye sordu. “Ne demek istiyorsun? Bunlar nereden geldi?”</p>
<p>“Elbette dışardan geldiler Polly Teyze. Pencereden girdiler. Bir kısmını içeriye girerken görmüştüm.”</p>
<p>“Gördüm mü dedin? Yani, o pencereyi, koruyucu tel olmadığını bile bile açtım mı demek istiyorsun?”</p>
<p>“Evet, tabii… Pencere teli yoktu Polly Teyze.”</p>
<p>Aynı anda, Nancy, götürdüğü ekmeklerle geri geldi. Yüzü pek ciddi, fakat kırmızıydı.</p>
<p>Hanımı, sert bir sesle emretti. “Nancy ekmekleri bırakıp git de Bayan Pollyanna’nın odasının pencerelerini kapa. Kapıları da kapat. Sabah yapacağın işleri bitirdikten sonra, odalardaki bütün sinekleri öldür. Bir teki bile kalmasın.”</p>
<p>“Pollyanna” dedi, “Pencereler için tel ısmarladım. Tabii bunun bir görev olduğunu biliyordum. Ama bana öyle geliyor ki, sen kendi görevlerini unutmuşa benziyorsun.”</p>
<p>“Görevim mi?” Pollyanna’nın gözleri şaşkınlıktan daha da açılmıştı.</p>
<p>“Elbette. Havanın sıcak olduğunu biliyorum. Fakat, o teller gelinceye kadar pencerelerini kapalı tutmayı görev sayman gerektiğini unutmamalısın. Pollyanna, sinekler pis ve huzursuzluk verdikleri kadar, sağlık açısından da zararlıdırlar. Kahvaltıdan sonra, sana okuman için bu konuda bir kitapçık vereceğim.”</p>
<p>“Okumak mı? Oh, çok teşekkür ederim Polly Teyze. Okumayı çok severim!”</p>
<p>Bayan Polly, sesli sesli içini çekti. Sonra, dudaklarını sımsıkı kapattı. Onun sert yüz ifadesini fark eden Pollyanna, düşünceli düşünceli kaşlarını çattı.</p>
<p>“Elbette, görevimi ihmal ettiğim için üzüntülüyüm Polly Teyze.” Çekinerek özür diledi. “Pencereleri bir daha açmayacağım.”</p>
<p>Teyzesi cevap vermedi. Kahvaltı bitinceye kadar da hiç konuşmadı. Sonra kalktı. Oturma odasındaki kitaplığa gitti. İnce bir kitap çıkarıp, yeğeninin yanına doğru yöneldi.</p>
<p>“Bahsettiğim kitap bu, Pollyanna. Hemen odana gidip bunu okumanı istiyorum. Yarım saat sonra yukarıya gelip eşyalarına bakacağım.”</p>
<p>Pollyanna, iyice büyütülmüş sineğin fotoğrafına bakıyordu. Neşeyle bağırdı:</p>
<p>“Ah, çok teşekkür ederim Polly Teyze!” Bir an sonra da zıplaya zıplaya neşe içinde odadan çıkıp kapıyı kapadı.</p>
<p>Bayan Polly’nin kaşları çatıldı. Bir an durakladıktan sonra odayı geçti ve kapıyı açtı. Fakat Pollyanna görünürde yoktu. Gürültülü gürültülü tavan arasının merdiveninden çıkıyordu.</p>
<p>Yarım saat sonra, adeta yüzünün tüm hatlarında “ben görevimi yaptım” ifadesi okunan Bayan Polly, merdivenleri tırmanıp Pollyanna’nın odasına girdi. Yeğeni onu heyecanla karşıladı.</p>
<p>“Ah, Polly Teyze, hayatımda bu kadar güzel ve ilgi çekici bir şey görmedim. Bana bu kitabı okumam için verişinizden çok memnunum. Sineklerin ayaklarında bu kadar çok şey taşıdıklarını bilmiyordum. Hem…” Polly Teyze kibirli bir tavırla:</p>
<p>“Bu kadar yeter” dedi. “Pollyanna, şimdi elbiselerini çıkartabilirsin. Onları gözden geçireceğim. Sana uygun olmayanları, elbette Sullivan’lara vereceğim.”</p>
<p>Pollyanna, görülebilir bir tereddütle kitabı bıraktı ve dolaba gitti.</p>
<p>“Korkarım, siz bunların Kadınlar Yardım Derneği’ndekilerin düşündüğünden daha da kötü olduğunu göreceksiniz… Ama onlar da bunların utanılacak gibi olduğunu söylemişlerdi.” İçini çekti. “Fakat misyoner sandıklarının son iki üç tanesinden hep erkek çocuklarla büyüklere göre şeyler çıktı. Polly Teyze, siz şimdiye kadar hiç misyoner sandığından yararlandınız mı?”</p>
<p>Teyzesinin, hayretle karışık kızgınlığı karşısında, Pollyanna hemen sözlerini düzeltti.</p>
<p>“Elbette siz yararlanmamışsınızdır Polly Teyze!” Kızararak devam etti. “Unuttum, zenginlerin bu sandıklara hiç gereksinimleri yoktur. Fakat bazen anlarsınız ya, bu odada sizin zengin olduğunuzu unutuyorum da.”</p>
<p>Bayan Polly’nin dudakları hiddetle aralandı, fakat hiç ses çıkmadı. Pollyanna, tatsız bir söz söylediğinin farkına varmadan devam ediyordu:</p>
<p>“Dediğim gibi, misyoner sandıkları ile ilgili tahmin yapmak olanaksızdır. Ama onların içinden bekledikleriniz hiç çıkmaz. Hatta beklemediğiniz zamanlarda bile zaten o sandıklar geldiğinde, oyunu oynamak güçleşiyordu. Babam ve…”</p>
<p>O anda, Pollyanna teyzesine babasından bahsetmemesi gerektiğini anımsadı. Sonra, aceleyle dolabına koştu. Eski püskü elbiselerinin hepsini birden çıkarttı.</p>
<p>Boğuk bir sesle, “Bunlar hiç de güzel değil” dedi. “Kiliseye kırmızı halı almayı düşünmeselerdi, bunlar siyah renkli olacaktı. Fakat bunlardan başka bir şeyim yok.”</p>
<p>Bayan Polly parmaklarının ucuyla bu eski püskü elbiseleri tuttu. Bunların Pollyanna’dan başkası için yapıldığı belliydi. Sonra çatık kaşlarla konsolun gözlerindeki yamalı çamaşırlara baktı.</p>
<p>Pollyanna, sıkıntı içinde, “En iyilerini giydim” diye itiraf etti. “Kadınlar Yardım Derneği bana yeni bir takım aldı. Derneğin başkanı olan Bayan Jones onlara, halısız yere basma pahasına da olsa bu elbiseyi alacaklarını söylemişti. Ama bu olmayacak. Bay White ayak sesinden hoşlanmıyor. Karısı onun sinirlerinin bozuk olduğunu söylüyor. Sanırım bu yüzden halının alınması için epeyce bağışta bulunacak. Sinirliliğine rağmen parası da olduğu için memnun olması gerekir sanırım. Siz de böyle düşünmüyor musunuz?”</p>
<p>Bayan Polly, sözlerini duymamışa benziyordu. Çamaşırları incelemesi bittikten sonra, birden Pollyanna’ya döndü:</p>
<p>“Elbette okula gitmişsindir, Pollyanna?”</p>
<p>“Evet Polly Teyze… Ayrıca babam… Yani beni evde de okuttular.”</p>
<p>Bayan Polly kaşlarını çattı. “Çok güzel… Sonbaharda burada okula devam edeceksin, tabii… Okul müdürü Bay Hell, senin hangi sınıfa gireceğine karar verecektir şüphesiz. Bu arada günde yarım saat kadar bana yüksek sesle kitap okumanı istiyorum.”</p>
<p>“Okumaya bayılırım. Fakat beni dinlemek istemezseniz, ben kendi kendime okuyabilirim Polly Teyze, gerçekten. Hem bunu yaparken yalancıktan memnun gibi davranmama da gerek olmaz. Çünkü kendi kendime okumaya bayılırım. Özellikle, o büyük sözcükler hoşuma gider.”</p>
<p>Bayan Polly, sert bir sesle, “Bundan şüphem yok.” diye cevap verdi. “Müzik öğrendin mi?”</p>
<p>“Pek öğrenemedim. Kendi müziğimden hoşlanmıyorum. Ama başkalarınki hoşuma gidiyor, doğrusu. Bir parça piyano çalmasını öğrendim. Kilisede çalan Bayan Gray öğretti bunu bana… Fakat müzik öğrenmeyi isterim. Gerçekten öyle, Polly Teyze.”</p>
<p>Polly Teyze, hafifçe kaşlarını kaldırdı. “Öyle olduğu anlaşılıyor. Yine de hiç olmazsa sana müziğin esaslarının öğretilmesini sağlamak görevimdir. Dikiş dikersin tabii?..”</p>
<p>Pollyanna, “Evet efendim” diye içini çekti. “Kadınlar Yardım Derneği dikiş öğretti bana. Fakat çok güçlük çektim. Bayan Dones, iğnenin herkesin tuttuğu gibi tutulması gerektiğine inanıyordu. Bayan White, sürfileyi, eteğe bastırmadan önce öğretmenin doğru olacağı görüşündeydi. Bayan Marriman ise yama yapmaya karşıydı.”</p>
<p>“Bundan sonra hiçbir güçlük çekmeyeceksin Pollyanna. Tabii sana dikiş dikmeyi kendim öğreteceğim, sanıyorum. Yemek pişirmeyi bilmiyorsundur?”</p>
<p>Pollyanna, birdenbire güldü.</p>
<p>“Bunu bu yaz öğretmeye başlamışlardı. Fakat fazla ilerleyemedim. Bu konuda bütün kadınların görüşleri, tıpkı dikiş konusunda olduğu gibi, farklıydı. Önce ekmekle başlayacaklardı. Fakat benzer şekilde ekmek yapan iki kişi bile yoktu. Nihayet, bir toplantıda bana evlerinde yemek pişirmesini öğretmeye karar verdiler. Sadece krem şokola ve incirli kek yapmasını öğrendim. Ama sonra bırakmam gerekti.” Sesi titremeye başlamıştı.</p>
<p>Küçümseyen bir ifadeyle Bayan Polly, “Krem şokola ve incirli kek ha!” dedi. “Bunu da çabucak belledin.” Bir an düşünüp ağır ağır devam etti: “Her sabah, saat dokuzda yarım saat yüksek sesle bana kitap okuyacaksın. Daha önce de odanı toplayacaksın. Çarşamba ve Cumartesi sabahları saat dokuz buçukta Nancy ile mutfağa girip yemek pişireceksin. Geri kalan zamanda da benimle dikiş dikeceksin. Böylece öğleden sonraları müzik için boş kalmış olacak. Sana hemen bir müzik öğretmeni bulacağım elbette.” Konuşmasını tamamlayıp, kararlı bir tavırla iskemleden kalktı.</p>
<p>Pollyanna, üzüntüyle söylendi: “Aman Polly Teyze, Polly Teyze! Bana yaşayacak zaman bırakmadınız!”</p>
<p>“Yaşamak mı dedin çocuk? Ne demek istiyorsun? Sanki bütün gün yaşamıyormuşsun gibi?” “Elbette bütün bu işleri yaparken devamlı nefes alacağım Polly Teyze. Fakat bu yaşamak olmayacak. Uyurken de nefes alırsınız ama yaşamazsınız. Ben yaşamaktan bahsediyorum. İstediklerimizi yapmaktan, dışarıda oynamaktan, okumaktan (tabii kendi kendime), tepelere tırmanmaktan, bahçede Bay Tom’la ve Nancy ile konuşmaktan, dün geçtiğim güzel sokaklardaki evleri ve orada yaşayanları öğrenmekten bahsediyorum. Ben buna yaşamak derim Polly Teyze. Sadece nefes almak yaşamak değildir!”</p>
<p>Bayan Polly, sinirli bir tavırla başını kaldırdı:</p>
<p>“Pollyanna, sen çok garip bir çocuksun! Sana oynamak için de yeterli bir zaman bırakılacak tabii. Fakat iyi bir şekilde yetiştirilmen için görevimi yaparken, sen de üstüne düşeni yapmalısın. Böylece gösterdiğim özen ve öğretim nankörce ziyan edilmemeli.”</p>
<p>Pollyanna, dehşetle baktı.</p>
<p>“Ah, Polly Teyze. Size nankörlük etmeme olanak var mı? Sizi seviyorum. Üstelik Kadınlar Derneği’nden biri de değilsiniz. Teyzemsiniz!”</p>
<p>Bayan Polly, dönüp kapıya doğru yürürken işi emniyete almak istedi. “Çok güzel. O halde, nankörce davranmazsın.”</p>
<p>Taş merdivenin yarısına geldiğinde, arkasından çocuğun zayıf ve titrek bir sesle bağırdığını duydu.</p>
<p>“Affedersiniz Polly Teyze, eşyalarımdan hangilerini başkasına vermek istediğinizi söylemediniz.”</p>
<p>Polly Teyze bitkin bir tavırla içini çekti. Pollyanna da duydu bunu. “Ah, sana söylemeyi unuttum Pollyanna… Timothy bugün saat bir buçukta bizi çarşıya götürecek… Elbiselerinden hiçbiri yeğenimin giyebileceği nitelikte değil. Bu elbiselerden birini bile giymene izin verirsem, görevimi yapmamış sayılırım.”</p>
<p>Şimdi de Pollyanna içini çekti. Bu “görev” sözcüğünden nefret edeceğini anlamıştı.</p>
<p>Dalgın bir tavırla, “Lütfen Polly Teyze” dedi. “Acaba, bu görev denilen şeyden memnun olmanızın bir yolu yok mu?”</p>
<p>Bayan Polly, şaşkın şaşkın bakıp, “Ne?” dedi. Sonra kıpkırmızı olmuş yanaklarıyla aniden dönüp hiddetle merdivenden indi. “Terbiyesizlik etme Pollyanna!” dedi.</p>
<p>Sıcak tavan arasındaki odada Pollyanna tahta arkalıklı sandalyeye oturdu. Artık onun önünde yalnızca görevden ibaret tatsız bir yaşam uzanıyordu.</p>
<p>İçini çekti. “Gerçekten sorduğum soruda bir terbiyesizlik görmedim. Sadece, ona şu görev işinde de memnun olunacak bir taraf bulunup bulunmadığını sormuştum.”</p>
<p>Pollyanna birkaç dakika sessiz sessiz oturdu. Gözlerini üzgün bir şekilde yatağın üzerindeki eski püskü giysilere dikti. Sonra ağır ağır kalkıp giysileri yerleştirmeye başladı.</p>
<p>Yüksek sesle, “Anladığıma göre memnun olunacak hiçbir şey yok.” dedi. “Ama görev sona erince mutlu olabilirim belki.” Bunun üzerine, birden gülmeye başladı.</p>
<p> </p>
</body>
</html>