<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta name="Generator" content="Atlantis Word Processor 1.6.5.7"/>
    <link rel="stylesheet" type="text/css" href="style.css"/>
    <title>Bilinmeyen</title>
    <link href="../fonts.css" rel="stylesheet" type="text/css"/>
</head>
  <body>
<p class="p4"><span class="t6"> </span></p>
<p class="p5"><a id="ncx1968"></a><span class="t3"><b>30</b></span></p>
<p class="p2"><span class="t7">JIMMY </span><span class="t7">İ</span><span class="t7">Ş</span><span class="t7">E KARI</span><span class="t7">Ş</span><span class="t7">IYOR</span></p>
<p> </p>
<p>Nancy odasının kapısında durup, “Jimmy Bean gelmiş. Sizi görmek istiyor efendim.” diye seslendi.</p>
<p>Bayan Polly şaşırmıştı: “Beni mi?” diye sordu. “Bayan Pollyanna’yı görmek istemediğinden emin misin? İstediği takdirde, bugün onu bir iki dakikalığına görebilir.”</p>
<p>“Evet efendim. Bunu kendisine söyledim. Fakat o sizinle görüşmek istiyormuş.”</p>
<p>“Pekala, aşağıya gidiyorum.” Bayan Polly oturduğu koltuktan bitkin bir tavırla kalktı.</p>
<p>Oturma odasında, kendisini bekleyen çocuğu gördü. Jimmy’nın gözleri iri iri olmuş, yanakları da kızarmıştı. Çocuk hemen konuşmaya başladı:</p>
<p>“Affedersiniz efendim. Yaptığım işin ve söylediklerimin çok can sıkıcı olduğunu biliyorum. Ama bütün bunları Pollyanna için yapıyorum. Onun için kızgın tuğlalar üzerinde yürümeyi bile göze alabilirim. Hatta sizinle bile konuşur ya da bunlara benzer şeyler yapabilirim. Sanırım aynı şeyleri siz de yapardınız. Onun yürümesini siz de benim kadar isterdiniz… İşte bunu söylemek istiyorum. Eğer, Pollyanna’nın yürümesi için gurur… Evet.. Evet… Gurur gibi engeller bulunuyor… Ve siz bu nedenle Dr. Chilton’ı çağırmıyorsanız… Dr. Chilton’ı hemen çağıracağınızı biliyorum…”</p>
<p>Bayan Polly çocuğun sözünü kesti: “Nee?” diye sordu. Yüzündeki ifade şaşkınlıktan kızgınlığa dönüşmek üzereydi.</p>
<p>Jimmy, üzgün üzgün içini çekti:</p>
<p>“Sizi kızdırmak istemiyorum efendim. Zaten bunun için konuşmama başlarken Pollyanna’nın yürümesi sözünü ettim. Buna ilgi duyacağınızı tahmin etmiştim.”</p>
<p>“Jimmy, ne demek istiyorsun sen?”</p>
<p>Jimmy tekrar içini çekti: “İşte ben de bunu size söylemek istiyorum.”</p>
<p>“Öyleyse söyle bakalım. Fakat doğru dürüst işin başından başla ve açık seçik konuş. Biraz önce yaptığın gibi meselenin ortasından başlayıp söyleyeceklerini karıştırma!”</p>
<p>Jimmy kararlı bir tavırla dudaklarını yaladı:</p>
<p>“Şu halde önce, Doktor Chilton’ın Bay Pendleton’a gittiğini ve kütüphanede konuştuklarını söyleyeyim. Anladınız mı?”</p>
<p>“Evet, Jimmy!” Bayan Polly’nin sesi oldukça hafif çıkmıştı.</p>
<p>“Pencere açıktı. O sırada ben de bahçede otları ayıklıyordum. Konuşmalarının hepsini dinledim.”</p>
<p>“Aman Jimmy! Dinledin mi?”</p>
<p>Jimmy: “Yani öyle sinsice dinlemek istemedim. Söylediklerini duydum.” dedi. “Hem bunları duyduğum için de çok memnunum! Size de söylediğim zaman memnun olacaksınız! Çünkü, bu Pollyanna’nın yeniden yürüyebilmesini sağlayabilir!”</p>
<p>Bayan Polly, heyecanla öne doğru eğilmiş, dinliyordu:</p>
<p>“Jimmy, ne demek istiyorsun?” diye sordu.</p>
<p>Jimmy, gayet rahat bir tavırla, “İşte ben de bunu size söyledim ya!” dedi. “Doktor Chilton, Pollyanna’yı tedavi edebilecek, yani onun yeniden yürümesini gerçekleştirebilecek bir doktor tanıyor. Ama önce Pollyanna’yı görüp muayene etmesi lazımmış. Hem onu görmeyi de çok istiyor. Fakat Bay Pendleton’a, buna sizin izin vermeyeceğinizi söyledi.”</p>
<p>Bayan Polly’nin yüzü kıpkırmızı kesildi:</p>
<p>“Ama Jimmy, bunu yapamam! Bunu kesinlikle yapamam!”</p>
<p>Bayan Polly büyük bir çaresizlik içinde ellerini oğuşturuyordu.</p>
<p>Jimmy, “İşte ben de bütün bunları öğrenesiniz diye geldim.” diyerek sözlerine devam etti:</p>
<p>“Ne dediklerini pek anlayamadım ama, sizin bir nedenle Dr. Chilton’ın eve gelmesine izin vermediğinizi ve bunu da kendisine söylediğinizi konuşuyorlardı. Hatta Doktor Warren’e de öyle söylemişsiniz. Doktor Chilton da meslek gururu yüzünden, siz çağırmadıkça buraya gelemem falan diyordu. Birisinin durumu size izah etmesi gerektiğini konuşuyorlardı. Ben bunları pencerenin dibinde duydum, kendi kendime:  ‘Oğlum, bu işi ben yapabilirim,’ deyip buraya geldim. Bilmem anlatabildim mi?”</p>
<p>Bayan Polly, “Evet, Jimmy anladım.” dedi. Sonra heyecanla: “Peki, kimmiş o doktor? Daha önce kimi tedavi etmiş? Pollyanna’nın da yürümesini sağlayabileceğinden eminler mi?” diye sordu.</p>
<p>“Kim olduğunu bilmiyorum. Bunu söylemediler. Ama Doktor Chilton onu tanıyor. Tıpkı Pollyanna’nın durumunda olan birisini tedavi etmiş. Hem aslında o doktor değil, asıl siz onları endişelendiriyorsunuz. Çünkü, Doktor Chilton’ın Pollyanna’yı görmesine izin vermeyeceğinizi sanıyorlar. Ama onu çağıracaksınız değil mi?., şimdi meseleyi anladınız değil mi?”</p>
<p>Bayan Polly, başını iki tarafa salladı. Hızlı hızlı ve düzensiz bir biçimde nefes alıyordu. Jimmy, onun ağlayacağını sandı. Fakat kadın ağlamadı. Bir dakika sonra bitkin bir tavırla şunları söyledi:</p>
<p>“Evet, Dr. Chilton’ın Pollyanna’yı görmesine izin vereceğim, şimdi, hemen git Jimmy! Durma koş! Dr. Warren’le konuşmam gerekiyor. Kendisi şu anda yukarıda. Biraz önce arabasıyla geldiğini gördüm.”</p>
<p>Biraz sonra, Doktor Warren, holde Bayan Polly’yi görünce şaşırdı. Kadın son derece telaşlıydı. Yüzü de kıpkırmızıydı. Kadın nefes nefese konuşmaya başlayınca daha da şaşırdı.</p>
<p>“Doktor Warren, bana konsültasyon için Doktor Chilton’ı çağırmamı söylemiştiniz. Ben de bunu reddetmiştim. Ama sonra yeniden düşündüm, şimdi Doktor Chilton’ın çağırılmasını çok istiyorum. Ona bir an önce bunu bildirebilir misiniz? Teşekkür ederim.”</p>
<p> </p>
</body>
</html>