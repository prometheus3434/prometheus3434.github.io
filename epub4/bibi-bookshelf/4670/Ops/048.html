<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta name="Generator" content="Atlantis Word Processor 1.6.5.7"/>
    <link rel="stylesheet" type="text/css" href="style.css"/>
    <title>Bilinmeyen</title>
    <link href="../fonts.css" rel="stylesheet" type="text/css"/>
</head>
  <body>
<p class="p4"><span class="t6"> </span></p>
<p class="p5"><a id="ncx2714"></a><span class="t3"><b>10</b></span></p>
<p class="p2"><span class="t7">MURPHY’LER</span><span class="t7">İ</span><span class="t7">N MAHALLES</span><span class="t7">İ</span></p>
<p> </p>
<p>Bayan Carew’ın gösterişli arabası keskin bir korna sesiyle Commonvvealth Caddesi’ni geçip Murphy’lerin evine doğru yola çıktı. Arabanın içinde gergin bir bayanla, sevinçli bir küçük kız oturuyorlardı, şoförün yanında ise Jerry Murphy yer alıyor ve gururla yolu tarif ediyordu.</p>
<p>Otomobil, dar ve pis bir sokakta, dökülen bir kapı önünde durunca, oğlan sıçrayarak indi ve her vakit alayla seyrettiği kibar zenginler gibi arka kapıyı açarak bayanların inmesini bekledi.</p>
<p>Pollyanna hemen indi. Etrafına baktığı zaman şaşkınlık ve üzüntü ile gözleri irileşti. Arkasından inen Bayan Carew gözüne çarpan pislik, sefalet ve yıkıntı karşısında gözle görülür şekilde titremeye başladı. Sokaktaki kırık dökük evlerden, üstü başı kirli ve eski çocuklar bağrışarak fırladılar.</p>
<p>Jerry kızgın bir şekilde kollarını salladı: “Bana bakın, burada maymun oynamıyor. Dağılın bakalım, Jamie’nin misafirleri var.”</p>
<p>Bayan Carew hala titreyen elini Jerry’nin omuzuna koyarak: “Burada mı?” diye mırıldandı.</p>
<p>Fakat oğlan bunu duymadı. Kolları ve elleri ile kalabalık arasından yol açmaya uğraşıyordu. Bayan Carew nasıl olduğunu pek anlamadan, kendini Pollyanna ve Jerry ile birlikte karanlık ve pis kokulu bir yerde, dökülen merdivenler başında buldu.</p>
<p>Bayan Carew: “Bir dakika, unutmayın,” diye uyardı. “İkiniz de bu çocuğun benim aradığım Jamie olması olasılığından hiç bahsetmeyeceksiniz. Önce kendim görüp sorular sormam gerekiyor.”</p>
<p>Pollyanna: “Tabii, haklısınız,” diye onayladı.</p>
<p>Jerry ise: “Ben de anladım,” diye başını salladı. “Benim zaten gitmem gerek, yani sizi daha fazla rahatsız edecek değilim, şimdi merdivenleri yavaş yavaş çıkın. Her taraf delik dolu ve bazen merdivende uyuyan çocuklar olur. En yukarıya çıkacağız.” Sonra gülerek ekledi: “Asansör bugün çalışmıyor.”</p>
<p>Bayan Carew ayağı altında gıcırdayan çürük tahtalara korka korka basarak çıkmaya başladı. Merdivenler üstünde iki yaşlarında bir çocuk, ucuna ip bağlı bir konserve kutusunu yukarı atıp, aşağı çekerek eğleniyordu. Her taraftan merakla kapılar açılıyor ve pis, bakımsız yüzler kendisine çevriliyordu. Bir yerlerden tiz bir bebek ağlaması geliyor, öte yandan küfreden bir adamın sesi işitiliyordu. Her köşeden içki ve lahana kokuları duyuluyordu.</p>
<p>Üçüncü katı tırmandıktan sonra oğlan kapalı bir kapının önünde durdu.</p>
<p>“Acaba getirdiğim hediye paketini görünce Jamie ne yapacak? Annemin ne yapacağını biliyorum. Hemen ağlamaya başlar herhalde,” diye mırıldanarak kapıyı açıverdi.</p>
<p>“Hey, biz geldik, hem de otomobille, buna ne buyrulur Bay James?”</p>
<p>Burası çok küçük, soğuk, eşyasız ve hüzün veren bir odaydı. Fakat hayret verecek derecede düzenli ve temizdi. Burada pis kokular ve sefalet göze çarpmıyordu. İki karyola, üç kırık iskemle, bir masa ve bir ocak; görünen eşyalardı. Karyolalardan birinde yanakları kızarmış ve gözleri parlayan bir oğlan yatıyordu. Onun yanında zayıf ve romatizmadan iki büklüm olmuş bir kadın vardı.</p>
<p>Bayan Carew odaya girdikten sonra kendini toparlamak için, bir dakika kadar duvara dayanıp durdu. Jerry çabucak veda edip kapıyı kaparken Pollyanna Jamie’nin yanına koştu.</p>
<p>“Oh, Jamie, seni bulduğuma o kadar memnunum ki!” diye haykırdı. “Her gün seni aradım ve hasta olmana üzüldüm.”</p>
<p>Jamie gülümseyerek zayıf ve beyaz elini uzattı.</p>
<p>“Ben de çok memnunum. Çünkü bu senin buraya gelmene neden oldu. Ayrıca şimdi çok daha iyiyim. Ana, işte bu küçük kız sana bahsettiğim Pollyanna. Şimdi anam da mutluluk oyununu oynuyor. Önce sanırım ağrısından çalışamadığı için ağlıyordu. Fakat sonra ben hastalanınca, evde olup bana bakabildiği için memnun oldu.”</p>
<p>Tam o sırada Bayan Carew ilerledi ve korku, hasret dolu bakışlarla yataktaki sakat çocuğu süzdü.</p>
<p>Pollyanna çekingen bir sesle: “Bu Bayan Carew, seni görmeye geldi Jamie,” diye yanındaki hanımı tanıttı.</p>
<p>Yatağın kenarındaki kadın zorlukla ayağa kalkıp iskemlesini gösterdi. Bayan Carew bir kere olsun kadına bakmaksızın iskemleye oturuverdi; bakışları hala Jamie’nin üzerindeydi.</p>
<p>Belirgin bir güçlükle: “Adın Jamie, değil mi?” diye sordu.</p>
<p>Çocuk onun gözlerinin içine bakarak cevap verdi: “Evet efendim.”</p>
<p>“Soyadını biliyor musun?”</p>
<p>“Hayır, bilmiyorum.”</p>
<p>İlk defa olarak Bayan Carew yanında duran beli bükük kadına döndü: “Bu sizin oğlunuz değil, öyle mi?”</p>
<p>“Hayır efendim.”</p>
<p>“Siz de soyadını bilmiyor musunuz?”</p>
<p>“Hayır, hiç öğrenemedim.”</p>
<p>Bayan Carew çaresizlik içinde oğlana döndü:</p>
<p>“Fakat düşünmeye çalış, Jamie’den başka bir isim hatırlamıyor musun hiç?”</p>
<p>Çocuk başını salladı. Sorular karşısında biraz şaşırmış bir hali vardı.</p>
<p>“Hayır efendim, hiç hatırlamıyorum.”</p>
<p>“Babanın eşyaları arasında ismine rastladığın bir şey olmadı mı?”</p>
<p>Bayan Murphy söze karışarak: “Sadece kitapları vardı, şu karşıdakiler hep onundu. İsterseniz bir bakın,” dedi ve duvardaki eski bir raf üzerindeki kitapları işaret etti. Sonra merakla sordu: “Bu çocuğu tanıyor musunuz bayan?”</p>
<p>Bayan Carew ayağa kalkıp kitapların yanına giderken, “Bilemiyorum” diye söylendi.</p>
<p>Aşağı yukarı on, on iki kitap vardı. Hepsi de bir hayli eskimişti. Bayan Carew her sayfayı dikkatle gözden geçirmesine rağmen hiçbir yerde yazılı bir isim bulamadı. Böylece çaresiz tekrar oğlanla kadına dönüp şöyle dedi: “İkiniz de bana ne biliyorsanız anlatır mısınız?”</p>
<p>Onlar da anlattılar. Söylenilenler Jamie’nin Pollyanna’ya parkta anlattıklarının aynısıydı. Bayan Carew’ın dikkatle sorularına rağmen kesin bir ipucu bulunamadı. Sonunda Jamie</p>
<p>Bayan Carew’e döndü ve: “Babamı tanıdığınızı mı sanıyorsunuz?” dedi.</p>
<p>Bayan Carew gözlerini kapayıp elini alnında dolaştırdı. “Bilmiyorum, fakat galiba tanımıyorum.”</p>
<p>Pollyanna hayal kırıklığı ile haykırdı, fakat Bayan Carew’ın sert bakışı karşısında susarak hızla odada aşağı yukarı dolaşmaya başladı.</p>
<p>Jamie birdenbire ev sahibi görevlerini hatırlayarak Pollyanna’ya döndü: “Gelmeniz beni çok mutlu etti. Bay Lancelot nasıl? Hala ona yiyecek götürüyor musun?”</p>
<p>Pollyanna’nın hemen cevap vermemesi üzerine, bakışlarını pencere kenarındaki kırık bir saksıya çevirdi.</p>
<p>“Benim çiçeğimi gördünüz mü? Onu Jerry buldu. Birisi düşürmüş. Güzel değil mi? Kokusu da var.”</p>
<p>Fakat Pollyanna onu duymamıştı bile. Bakışları odada dolaşıyor ve elleri ile sinirli hareketler yapıyordu.</p>
<p>“Fakat Jamie, sen burada oyunu nasıl oynayabiliyorsun anlayamıyorum?” diye patladı. “Bundan daha kötü bir yer görmedim hayatımda.”</p>
<p>Jamie gülerek: “Oho! Aşağıda oturanların odasını bir görmelisin. Orası buradan çok daha kötü. Bu odanın birçok iyi tarafları var. Örneğin güneşli günlerde iki saat kadar güneş gelir buraya. Sonra pencere kenarından gökyüzü görünür. Fakat korkarım ki bu odayı da kaybedeceğiz. Yakında buradan çıkmamız gerekecek,” dedi.</p>
<p>“Çıkmak mı?”</p>
<p>“Evet, anamın çalışmaması nedeni ile kirayı ödeyemedik,” diyen Jamie’nin sesi titremeye başladı. “Aşağıda oturan bayan bu hafta bize yardım ediyor. Fakat bunu her zaman yapamayacağına göre, yakında çıkmamız gerekecek. Tabii Jerry bir servet falan bulursa işler değişir.”</p>
<p>Pollyanna, “Oh, fakat biz…” diye söze başladı, ama Bayan Carew çabucak ayağa kalkıp, “Pollyanna, haydi artık gitmemiz gerek.” diye sözünü kesti. Sonra çocuğun yanındaki kadına dönerek devam etti: “Evden çıkmanız gerekmeyecek. Size para ve yiyecek göndermek için hemen harekete geçeceğim. Sonra bağışta bulunduğum hayır derneklerinden birine durumunuzu anlatacağım ve yardım sağlayacağım.”</p>
<p>Fakat beli bükük kadın birdenbire dikleşti, gözleri gururla parlayarak: “Teşekkür ederim, ama buna gerek yok Bayan Carew. Biz fakir olabiliriz, fakat sadaka kabul etmeyiz,” dedi.</p>
<p>Bayan Carew: “Saçma, bu çocuğun dediğine göre, aşağıdaki hanımın yardımını kabul ediyorsunuz.”</p>
<p>“Evet, fakat bu sadaka sayılmaz. Bayan Dolan benim arkadaşım. Benim bu yardımın altında kalmayacağımı bilir.</p>
<p>Geçmişte bazı zamanlar ben de ona aynı şekilde destek olmuşumdur. Arkadaşlardan yardım kabul etmek sadaka almaya benzemez, çünkü onlar gerçek ilgi duyarlar ki, bu da çok farklı bir durumdur. Biz her zaman böyle değildik. İşte bunun için yardım kabul etmek daha da güç oluyor. Teşekkür ederim, fakat sizin paranızı kabul edemeyiz.”</p>
<p>Bayan Carew asabi bir şekilde yüzünü astı. Burada geçirdiği bir saat, onun için son derece yorucu ve üzücü olmuştu. Zaten hiçbir zaman sabırlı bir insan olmadığı için şu anda çok bitkindi.</p>
<p>“Peki, nasıl isterseniz,” dedi. “Hiç olmazsa ev sahibine gidip burada kaldığınız süre içinde rahatınızı sağlamasını isteseniz. Herhalde şu kırık camları tamir ettirmek ona düşer. Ayrıca tırmandığım merdivenler çok tehlikeli bir durumdaydı.”</p>
<p>Bayan Murphy ümitsizce içini çekti. Vücudu gene iki büklüm olmuştu.</p>
<p>“Bu konuda çok uğraştık ama kimseye dinletemedik. Ev sahibinin kendisini göremiyoruz. Onun işlerine bakan görevli ise kiraların çok düşük olması nedeni ile ev sahibinin buraya fazla masraf yapamayacağını söyledi.”</p>
<p>Bayan Carew nihayet içini boşaltabileceği bir konu bulmanın verdiği cesaretle asabi bir şekilde konuşmaya başladı:</p>
<p>“Çok saçma ve utandırıcı bir durum. Ayrıca bu merdivenler açıkça yasalara aykırı. Ben bu işle uğraşacağım. Bu evin sahibi kim ve işlerine bakan kişinin adı nedir?”</p>
<p>“Ev sahibinin kim olduğunu bilmiyorum, fakat bizimle konuşan adamın ismi Dodge.”</p>
<p>Bayan Carew hayretle irkildi. “Dodge mu, acaba Henry Dodge mu?”</p>
<p>“Evet, bayan, sanırım ilk adı Henry.”</p>
<p>Bayan Carew’ın yüzü önce kızardı, sonra bembeyaz oldu.</p>
<p>“Pekala, ben bu işi halledeceğim,” diye söylenerek Pollyanna’ya döndü: “Haydi, artık gitmemiz gerek.”</p>
<p>Yatağın kenarında Pollyanna gözyaşları arasında Jamie ile vedalaşıyordu.</p>
<p>Sonra, gıcırdayan merdiven yıkıntılarından inip, kalabalığı yarıp arabaya bininceye kadar Pollyanna konuşmadı. Nihayet asık yüzlü Perkins otomobil kapısını kapar kapamaz, Pollyanna yalvaran bir sesle konuştu: “Ne olur Bayan Carew onun Jamie olduğunu söyleyin, lütfen. Onun için ne güzel olacak Jamie olmak!”</p>
<p>“Fakat Jamie değil o.”</p>
<p>“Aman Allahım, emin misiniz?”</p>
<p>“Hayır, emin değilim. İşin en acı yönü de bu işte. Onun Jamie olduğunu hiç sanmıyorum. Hatta hemen hemen bundan eminim. Fakat, tabii olması olasılığı da var. İşte bunu düşündükçe çıldıracak gibi oluyorum.”</p>
<p>Pollyanna bunun üzerine tekrar yalvardı, “O halde onu Jamie diye kabul edip evinize alamaz mısınız?”</p>
<p>“Bu çocuğu Jamie olmadığını bile bile evime almak mı? Asla Pollyanna, bunu yapamam.”</p>
<p>Pollyanna çekinerek ısrar etti: “Fakat eğer kendi Jamie’niz için elinizden bir şey gelmiyorsa, onun gibi başka birisine yardım edebildiğiniz için mutlu olmaz mısınız? Ya sizin yeğeniniz de böyle hasta ve fakirse, onu başka birisinin yanına alıp bakmasını istemez misiniz? Ve…”</p>
<p>Bayan Carew acı ile başını sallayarak haykırdı: “Ne olur öyle söyleme Pollyanna. Zaten Jamie’nin bu çocuk gibi ıstırap ve sefalet içinde olabileceği korkusu beni öldürüyor.” Sözlerinin sonunda hıçkırmaya başladı.</p>
<p>Pollyanna bu fırsattan yararlanarak atıldı: “İşte ben de bunu söylemek istiyorum. Anlamıyor musunuz? Eğer bu sizin Jamie ise tabii onu istersiniz. Eğer değilse bu çocuğu yanınıza almakla hiçbir şey kaybetmiş olmayacaksınız. Ayrıca bu çocuğu son derece mutlu ederek çok iyilik yapmış olacaksınız. Sonra gerçek Jamie’yi bulsanız bile, hiçbir şey kaybetmemiş, aksine bir yerine iki çocuğu mutlu etmiş olacaksınız.”</p>
<p>Bayan Carew acı ile sözünü kesti: “Yeter Pollyanna, lütfen, düşünmek istiyorum. Düşünmem gerek.”</p>
<p>Pollyanna gözleri dolu dolu sustu. Bir süre büyük çaba göstererek konuşmadı, sonra daha fazla kendini tutamayarak yeniden atıldı: “Allahım, ne berbat bir yerdi orası! İsterdim ki ev sahibi kendisi orada otursun. Acaba memnun olunacak tek bir şey bulabilir miydi?”</p>
<p>Bayan Carew aniden irkildi. Sanki özür ilermiş gibi ellerini Pollyanna’ya uzatarak: “Belki de o hanım bilmiyordu. Eminim ki evin durumu hakkında hiç bilgisi yoktu. Fakat hemen gereken yapılacak, en kısa sürede,” dedi.</p>
<p>“Hanım mı, ev sahibini ve işleri ile uğraşan kişiyi siz tanıyor musunuz?”</p>
<p>Bayan Carew dudaklarını ısırdı. “Evet, her ikisini de tanıyorum.”</p>
<p>“O, buna çok sevindim; o halde her şey düzelecek.”</p>
<p>Araba evlerinin önünde durduğu zaman Bayan Carew: “Evet, hemen gereken şeyler yapılacak,” diye söz verdi.</p>
<p>Bayan Carew ne dediğini çok iyi biliyordu. Pollyanna’ya söylediklerinden çok daha fazlası kafasından geçiyordu. O gece yatmadan önce Henry Dodge’a gönderdiği bir mektupla sahip olduğu bütün binalarda çok acele olmak üzere gereken bütün tamiratın yapılmasını emrediyordu. Ayrıca bazı kırık camlar ve yıkık merdivenlerin şimdiye kadar ihmal edilmiş olmasını kınıyordu. Henry Dodge bu mektubu alınca oldukça korkmuş, aynı zamanda biraz da kızmıştı. Fakat hemen harekete geçti.</p>
<p> </p>
</body>
</html>