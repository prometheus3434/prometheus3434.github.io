<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta name="Generator" content="Atlantis Word Processor 1.6.5.7"/>
    <link rel="stylesheet" type="text/css" href="style.css"/>
    <title>Bilinmeyen</title>
    <link href="../fonts.css" rel="stylesheet" type="text/css"/>
</head>
  <body>
<p class="p4"><span class="t6"> </span></p>
<p class="p5"><a id="ncx1496"></a><span class="t3"><b>23</b></span></p>
<p class="p2"><span class="t7">B</span><span class="t7">İ</span><span class="t7">R KAZA</span></p>
<p> </p>
<p>Bir gün Pollyanna, Bayan Snow’un isteği üzerine Dr. Chilton’ın muayenehanesine, kadının unuttuğu bir ilacın adını öğrenmek için gitti. Pollyanna, daha Bay Chilton’ın muayenehanesini görmemişti. Çevresine ilgiyle bakarken, “Daha önce sizin evinize gelmemiştim. Burası eviniz değil mi?” diye sordu.</p>
<p>Doktor biraz üzüntüyle gülümsedi: “Evet. Öyle sayılabilir.” diye cevap verdi. Aynı anda elindeki kağıt parçasına da bir şeyler yazıyordu. “Fakat, burada birtakım odalar var. Bu nedenle buraya bir yuva demeye olanak yok, Pollyanna!” dedi.</p>
<p>Pollyanna, akıllı akıllı başını salladı. Gözleri anlayışlı bir durumda parıldıyordu.</p>
<p>“Biliyorum. Bir yuva olabilmesi için bir kadının eliyle kalbine ya da bir çocuğun varlığına gereksinim var.” dedi.</p>
<p>Doktor birden yerinde döndü. “Ne dedin?”</p>
<p>Pollyanna tekrar başını sallayıp, “Bay Pendleton söylemişti.” dedi. “Yani, bir kadının eli ve kalbinin ya da bir çocuğun var oluşunu. Siz niçin bir kadının eline ve kalbine sahip olmuyorsunuz Dr. Chilton? Veya, belki de Jimmy Bean’i alabilirsiniz. Tabii Bay Pendleton onu yanına almazsa…”</p>
<p>Doktor Chilton, bir parça kendisini zorlayarak güldü.</p>
<p>Biraz kaçamaklı bir soru sordu: “Demek, Bay Pendleton bir yuva için kadın eliyle, kalbine gerek vardır diyor ha?”</p>
<p>“Evet, hem kendisininkinin de bir yuva değil, ev olduğunu söylüyor. Niçin öyle yapmıyorsunuz Dr. Chilton?”</p>
<p>“Niçin ne yapmıyormuşum?” Doktor masasının başına döndü.</p>
<p>“Bir kadının eliyle, kalbi demek istiyorum. Ah!.. Unuttum.”</p>
<p>Polyanna’nın yüzü birden üzüntüyle kızardı: “Galiba size de söylemem gerekiyor. Bay Pendleton’ın yıllar önce sevdiği Polly Teyze değilmiş. Bu nedenle gidip onunla beraber oturmayacağız. Size öyle olduğunu söylemiştim, ama bir yanlışlık yapmışım. İnşallah bunu kimseye söylememişsinizdir.”</p>
<p>Doktor, bir parça garip bir tavırla: “Yo… Hayır… Kimseye söylemedim Pollyanna.” dedi.</p>
<p>Pollyanna, rahatlamıştı: “Şu halde mesele yok” diyerek içini çekti. “Bunu sadece size anlatmıştım. Bay Pendleton size söylediğimi öğrenince biraz garip karşıladı gibi geldi bana.”</p>
<p>“Öyle mi?” Doktorun dudakları titriyordu.</p>
<p>“Evet. Tabii gerçek olmayan bir şeyi, birçok kişinin duymasını istemez. Fakat siz niçin bir kadının eliyle, kalbini kazanmak istemiyorsunuz Dr. Chilton?”</p>
<p>Bir an sessizlik oldu. Sonra Dr. Chilton kederli bir ifadeyle konuşmaya başladı:</p>
<p>“Bu dediklerin her zaman istemekle gerçekleşmiyor küçük kız.”</p>
<p>Pollyanna düşünceli düşünceli kaşlarını çattı:</p>
<p>“Fakat, isteseniz bunlara siz de sahip olabilirsiniz sanırım,” diye ısrar etti. Bilerek adamı gururlandıracak biçimde konuşmuştu. Doktor, kaşlarını kaldırıp tebessümle: “Teşekkür ederim” dedi. Sonra yine ciddileşti. “Korkarım, senin ablalarından bir kısmı bu kadar emin konuşmazlar. En azından onlar, kendilerini bir taahhüt altına sokmazlar.”</p>
<p>Pollyanna tekrar taşlarını çattı. Sonra, gözleri hayretle büyüdü.</p>
<p>“Dr. Chilton, yoksa siz de bir zamanlar Bay Pendleton gibi, birisinin kalbini elde etmeye mi çalışmıştınız? Yoksa, bunda, başarıya ulaşamamış mıydınız?”</p>
<p>Doktor, birdenbire ayağa kalktı:</p>
<p>“Şimdi bunları bırak Pollyanna. Başkalarının dertleriyle o küçücük kafanı yorma. Haydi, şimdi sen Bayan Snow’a git. İlacın adını ve onu nasıl alacağını yazdım. Başka bir şey var mıydı?”</p>
<p>Pollyanna başını salladı. Kapıya doğru yönelirken: “Hayır efendim… Teşekkür ederim” diye ciddi bir ifadeyle mırıldandı. Holün ortasından seslendi: “İsteyip de sahip olamadığınız kalbin, anneme ait olmayışı beni memnun etti Dr. Chilton. Allaha ısmarladı</p>
<p>Kaza ekim ayının son gününde oldu. Pollyanna, okuldan çıkıp aceleyle eve giderken karşı kaldırıma geçti. O sırada gelmekte olan bir arabayla aralarında oldukça mesafe vardı.</p>
<p>Fakat ne olduğunu daha sonra kimse söyleyemedi. Kazanın neden olduğunu ya da suçluyu da söyleyebilecek kimse çıkmadı. Yalnız saat beşte Pollyanna, çok sevdiği odasına baygın bir durumda götürüldü. Polly Teyzenin yüzü bembeyaz olmuş, Nancy de ağlamaya başlamıştı. Onu soyup şefkatle yatağa koydular. Bu arada hemen Doktor Warren’e telefonla haber verildi. Doktor bir arabaya atlayıp hemen yola çıktı.</p>
<p>Doktor gelip hastanın yattığı sessiz odaya kapanınca Nancy de bahçede ihtiyar Tom’a ağlayarak şunları anlatıyordu: “Teyzenin yüzüne bir defadan fazla bakmaya gerek yoktu. Kadının yüzüne daha ilk bakışımda onun görev filan düşünmediğini anladım. Sadece görev yaparken, ellerin titremez, gözlerin de Azrail’e kafa tutarmış gibi parlamaz Bay Tom… Evet, hiç de öyle olmaz!”</p>
<p>Yaşlı adam titreyen bir sesle sordu: “Çok fena mı yaralanmış?”</p>
<p>Nancy ağlayarak, “Hiç bilmiyorum” dedi… “Bembeyaz olmuştu. Ölmüş bile olabilirdi. Fakat Bayan Polly onun ölmediğini söyledi. Bunu herkesten çok o bilir. Pollyanna’nın kalp atışlarını ve nefes alışını dinliyordu!”</p>
<p>“Peki… Kıza bunu kimin yaptığını bilmiyor musun?” İhtiyar Tom’un yüzü, çaresizlik içinde kasılıp titriyordu.</p>
<p>Nancy’nin yüz hatları bir parça gevşemişti.</p>
<p>“Keşke bu lanete bir isim verebilseydi Bay Tom… Ama nafile! Küçük kızımıza çarpıp gidişini düşündükçe, ona iyi ve güçlü bir isim bulabilmem olanaksız! Zaten o pis kokulu şeylerden daima nefret etmiştim. Evet, evet nefret etmiştim!”</p>
<p>“Peki, kızın yarası nerede?”</p>
<p>Nancy, “Bilmiyorum, bilmiyorum.” diye inledi. “Başında bir yara var ama o kadar derin değil. Bayan Polly öyle söyledi. Ama, içten bir şey olabileceğinden korktuğunu da belirtti.”</p>
<p>İhtiyar Tom’un gözlerinde titrek bir parıltı göründü. Kuru bir ifadeyle: “Yani içine mi bir şey oldu, Nancy?” diye sordu. “O otomobil denen şeyin Allah belasını versin!”</p>
<p>Nancy, dönüp giderken, başını sallıyor, “Bilemiyorum, bilemiyorum” diye inliyordu. “Galiba doktor odadan çıkana kadar sabredemeyeceğim. Keşke yıkayacak bir yığın çamaşır olsaydı da durmadan yıkasaydım.” Endişesinden ellerini oğuşturup duruyordu.</p>
<p>Doktor gittikten sonra dahi Nancy, İhtiyar Tom’a söyleyecek bir şey bulamadı. Pollyanna’nın bir yeri kırılmamıştı. Yarası da fazla önemli değildi. Fakat doktor çok üzgün görünüyor, başını hafifçe sallıyordu. Hem, bütün her şeyi zamana bırakmak gerektiğini de söylemişti. Doktor ayrıldıktan sonra, Bayan Polly’nin yüzü daha da beyazlaşmış, kederden bir anda avurtları çöküvermişti. Hasta tam olarak ayılmamıştı. Fakat beklendiği gibi, rahat görünüyordu. Eğitim görmüş bir hemşire çağırtmışlardı. O akşam gelecekti. Hepsi bu kadardı. Nancy ağlayarak dönüp mutfağa gitti.</p>
<p>Ancak ertesi sabah erken saatlerde, Pollyanna gözlerini açıp kendine geldi. Nerede olduğunu anlayabildi.</p>
<p>“Ne oldu Polly Teyze?” diye bağırdı. “Sabah olmadı mı? Niçin kalkamıyorum?” Doğrulmak için büyük bir çaba harcadıysa da tekrar yatağa düştü. “Niçin kalkamıyorum Polly Teyze?” diye inledi.</p>
<p>Teyzesi, hemen onu yumuşak bir sesle yatıştırmaya çalıştı. “Hayır, yavrum. Henüz kalkmaya çalışma.”</p>
<p>“Fakat ne oluyor? Niçin kalkamıyorum ben?”</p>
<p>Bayan Polly, ıstırap dolu gözlerle Pollyanna’nın göremediği bir yerdeki, pencerenin önündeki beyaz kepli hemşireyi çağırıyordu.</p>
<p>Genç kadın başını salladı. Yavaşça mırıldandı: “Ona söyleyin.”</p>
<p>Bayan Polly yutkundu. Boğazına tıkanan ve konuşmasını engelleyen yumruğu gidermeye çalışıyordu.</p>
<p>“Bir kaza geçirdin yavrum. Dün gece bir otomobil çarptı. Fakat şimdi aldırma. Teyzeciğiniz, senin dinlenmeni ve yeniden uykuya dalmamı istiyor.”</p>
<p>“Kaza mı? Oh, evet… Ben… Ben koşmuştum.” Pollyanna’nın gözleri donuklaştı. Elini kaldırıp alnına götürdü.</p>
<p>“Ah, başımı sarmışlar. Çok acıyor!”</p>
<p>“Evet, yavrum. Ama buna aldırma… Sadece… Evet sadece dinlenmene bak.”</p>
<p>“Fakat Polly Teyze. Kendimi çok tuhaf ve kötü hissediyorum! Bacaklarım o kadar acayip ki… Onları hiç ama hiç hissetmiyorum!”</p>
<p>Bayan Polly, yalvarır gibi hemşireye baktı, büyük bir uğraşıyla ayağa kalkabildi ve arkasını döndü. Hemşire hemen yaklaştı. Neşeli bir sesle: “Şimdi istersen, biraz da ben seninle konuşayım.” diyerek söze başladı. “Sanırım şimdiye kadar çoktan tanışmış olmalıydık. Onun için şimdi kendimi tanıştırayım. Adım Bayan Hunt’tır. Sana ve Teyzene yardımcı olabilmek için geldim. Senden ilk istediğim şu beyaz hapları yutman olacak.”</p>
<p>Pollyanna’nın gözlerindeki endişeli ifade daha da belirginleşti.</p>
<p>“Ama ben, bana bakılmasını istemiyorum. Daha doğrusu uzun süre istemiyorum. İyileşip kalkmayı arzu ediyorum. Biliyorsunuz okula da gidiyorum. Yarın okula gidemeyecek miyim?”</p>
<p>Polly Teyzenin bulunduğu pencere yönünden boğuk bir hıçkırık yükseldi.</p>
<p>Hemşire, “Yarın mı?” diyerek gülümsedi. “Sizin o kadar çabuk dışarıya çıkmanıza izin veremem, Bayan Pollyanna. Fakat, şu hapları benim için bir yutuverin. Bunların etkisini de anlayacağız.”</p>
<p>Pollyanna: “Peki,” diyerek kabul etti. Ama biraz şüpheliydi. “Fakat yarın değil, öbürkü gün okula gitmem gerekiyor. Sınavlarım var.”</p>
<p>Bir dakika sonra yeniden konuşmaya başladı. Okuldan, otomobilden, baş ağrısından bahsetti. Fakat kısa bir süre sonra, içtiği beyaz hapların etkisiyle sesi giderek kesildi ve derin bir uykuya daldı.</p>
<p> </p>
</body>
</html>