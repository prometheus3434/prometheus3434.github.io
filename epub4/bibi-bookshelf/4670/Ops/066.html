<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta name="Generator" content="Atlantis Word Processor 1.6.5.7"/>
    <link rel="stylesheet" type="text/css" href="style.css"/>
    <title>Bilinmeyen</title>
    <link href="../fonts.css" rel="stylesheet" type="text/css"/>
</head>
  <body>
<p class="p4"><span class="t6"> </span></p>
<p class="p5"><a id="ncx3729"></a><span class="t3"><b>28</b></span></p>
<p class="p2"><span class="t7">JIMMY ile JAMIE</span></p>
<p> </p>
<p>O kışı sıkıntı ile geçiren tek kişi Pollyanna değildi. Boston’da Jimmy Pendleton da zamanını sevdiği insanın düşüncelerinden uzak geçirmek için büyük çaba göstermesine rağmen bunda başarılı olamıyordu. Hiçbir uğraşı, kafasındaki mavi gözlerin ve neşeli sesin unutulmasına yararlı olamıyordu.</p>
<p>Jimmy kendi kendisine, eğer Bayan Carew olmasa ve onun çalışan kızlar için kurduğu yurttaki uğraşları zamanını doldurmasa, hayatın yaşanmaya değmeyeceğini düşünüyordu. Hatta Carew’lerin evinde bile tam mutlu olamıyordu, çünkü Jamie oradaydı ve her zaman Pollyanna’yı hatırlatarak mutsuzluğunu artırıyordu.</p>
<p>Artık Jimmy, Jamie ile Pollyanna’nın birbirlerini sevdiklerinden emindi. Ayrıca, kenara çekilip sakat Jamie’ye rakip olmamak konusundaki kararının asil bir davranış olduğuna inanarak, bu tutumunu da devam ettiriyordu. Bu konuda daha fazla soruşturmak hiç aklına gelmiyordu. Pollyanna hakkında konuşmaktan veya onun haberlerini almaktan hiç hoşlanmıyordu. Gerek Jamie’nın, gerekse Bayan Carew’ın ondan haberler aldığını biliyordu ve bütün acısına rağmen ondan bahsettikleri zaman, sabırla kendilerini dinliyordu. Fakat ilk fırsatta bu konuyu kapatıyordu. Kendi gönderdiği mektupları ise çok kısa ve uzak bir ifade ile yazıyor ve bunları çok seyrek yolluyordu. Jimmy için kendisine ait olmayan bir Pollyanna, acı ve üzüntü kaynağından başka bir şey değildi. Boston’daki çalışmalarına devam etmek üzere Beldingsville’den ayrılma zamanı geldiğinde çok memnun olmuştu. Pollyanna ile aynı yerde yaşayıp ondan böylesine uzak olmak, dayanılmaz bir işkenceydi.</p>
<p>Boston’a geldiği zaman huzursuz bir insanın kendi dertlerini unutmak için yapabileceği bir gayretle, kendisini Bayan Carew’ın işlerine vermişti. Çalışan kızlar yurdunda ona yardımcı olabilmek için, kendi çalışmalarından kalan bütün zamanını Bayan Carew ile geçiriyordu. Bayan Carew ise bundan çok memnundu.</p>
<p>Böylece kış geçmiş ve bütün güzellikleri ile bahar gelmişti. Her taraf baygın kokular saçan tomurcuklarla ve taptaze bir yeşil örtüyle kaplanmıştı. Fakat bahar, Jimmy için neşe ve mutluluk kaynağı olmaktan çok uzaktı. Çünkü onun içinde hala kasvetli ve sıkıntılı bir kış hüküm sürmekteydi.</p>
<p>O günlerde Jimmy, “Ah, bir nişanlandıklarını ilan etseler, ne olur sanki! Kesin olarak bilsem daha iyi olacak benim için,” diye düşünüyordu. Bu bekleyiş gittikçe daha dayanılmaz olmaya başlamıştı.</p>
<p>Nihayet Nisan sonlarına doğru bir gün bu arzusu kısmen yerine geldi. Bazı şeyleri kesinlikle öğrendi.</p>
<p>Bir cumartesi sabahı saat onda kapıyı açan Mary, onu içeriye alıp Bayan Carew’e haber vermek üzere yukarıya çıktı.</p>
<p>Müzik odasına giren Jimmy karşılaştığı manzara karşısında irkilerek durakladı. Jamie piyano tuşlarının üstüne başını koymuş, iki elini de yana uzatmış bir şekilde duruyordu.</p>
<p>Pendleton, tam yavaşça odadan çıkmaya hazırlanıyordu ki, piyanonun üstündeki genç adam başını kaldırdı. Jamie’nin yüzü renklenmiş, gözleri alev alev yanıyordu.</p>
<p>Jimmy bir süre onu seyrettikten sonra, “Ne oldu Carew, bir şey mi var?” diye kekeledi.</p>
<p>Bunun üzerine Jamie elindeki mektupları göstererek heyecanla konuşmaya başladı:</p>
<p>“Bir şey mi oldu? Her şey oldu. Eğer sen bütün ömrün boyunca hapiste olduğunu hissederken, birdenbire kapıların açıldığını görsen böyle düşünmez miydin? Sonra sevdiğin kıza evlenme teklifi yapabilecek duruma geldiğini anlarsan nasıl heyecanlanmazsın? Dinle, belki de çıldırdığımı sanıyorsun, ama öyle değil. Bir bakıma sevinçten çılgına dönmüş gibiyim. Sana anlatmak istiyorum, dinler misin? Birisine söylemem gerek!”</p>
<p>Pendleton başını kaldırdı. Kendisini acı bir darbe yiyecekmiş gibi hazırlıyordu. Rengi uçmuş, yüzü gerginleşmişti. Fakat konuştuğu zaman sesi oldukça sakindi.</p>
<p>“Tabii anlat. Memnuniyetle dinlerim.”</p>
<p>Jamie ise cevabı duymaksızın heyecanla ve tutarsız bir konuşmayla anlatmaya başlamıştı bile.</p>
<p>“Tabii bu senin için pek önemli sayılmaz. Senin sağlam bacakların var ve hürsün. Senin köprülerin ve geleceğe değin hayallerin var. Fakat benim durumum çok başka. Bu, benim için bir şey sayılır. Artık ben de bir erkek gibi yaşayıp çalışabileceğim belki. Köprüler ve barajlar yapmak demek olmasa bile hiç yoktan iyidir, şimdi ben de bir şey yapabileceğimi ispat ettim. Dinle, elimdeki bu mektupta, bir hikaye yarışmasında birinci ödülü kazandığım yazılı. Yani üç bin dolarlık bir ödül alacağım. İkinci mektup ise, büyük bir yayınevinden geliyor ve ilk kitabımı basmak istediklerini bildiriyor. Her ikisi de bu sabah postası ile geldi, şimdi neden çılgına döndüğümü anladın mı?”</p>
<p>“Çok güzel, seni bütün kalbimle kutlarım Jamie!” diyen Jimmy’nin sesi içten bir sevinci aksettiriyordu.</p>
<p>“Teşekkür ederim. Gerçekten de kutlanmaya değer. Bunun benim için ne demek olduğunu anlıyor musun? Düşün yavaş yavaş ben de bağımsız bir insan olabileceğim. Bir gün Bayan Carew’ın benimle övünerek sakat bir çocuğu yanına alıp büyüttüğü için mutlu olması, benim için ne güzel bir şey olur! Hepsinden güzeli, sevdiğim kıza duygularımı açıklayabileceğim artık!”</p>
<p>Jimmy gene bembeyaz olmuştu, sesinden belli etmemeye çalışarak: “Tabii, tabii anlıyorum,” diye söylendi.</p>
<p>Jamie’nin yüzündeki neşe birdenbire düşünceli bir ifadeye dönüştü.</p>
<p>“Belki de en son dediğimi yapmasam daha iyi olur. Hala bu iki değneğe bağlıyım. Geçen yaz kamp yerinde olan olayı unutamıyorum, Pollyanna’yı tehlikede gördüğüm zaman… Sevdiğim kızın tehlikede olduğunu görsem de, başkalarının onu kurtarmasına seyirci olmam gerekecek. Bu olasılığı her zaman için göze almalıyım.”</p>
<p>“Fakat Jamie…” diye söze başlayan Jimmy, ötekinin bir işareti ile susmak zorunda kaldı.</p>
<p>“Ne söyleyeceğini biliyorum, fakat lütfen söyleme. Anlamana imkan yok senin. Sen iki değneğe bağlı değilsin. Kurtaran sensin, ben değil. O zaman anladım ki Sadie ile de hep böyle olacak. Ben kenarda kalıp onu kurtaranlara seyirci olacağım.”</p>
<p>Jimmy irkilerek haykırdı: “Sadie mi?”</p>
<p>“Evet, Sadie Dean. Şaşırmış görünüyorsun. Bilmiyor muydun? Sadie’ye karşı olan histerimden hiç şüphe etmedin mi? Demek bu ölçüde iyi sakladım duygularımı. Doğrusu, buna çaba gösterdim ama, başarılı olup olmadığımı bilmiyordum.”</p>
<p>Bu sözlere karşılık Jimmy neşe ile: “Doğrusu benden saklamayı çok iyi başardın,” diye haykırdı, şimdi yüzü renklenmiş, gözleri sevinçle parlamaya başlamıştı. “Demek Sadie Dean, öyle mi? Çok güzel! Seni tekrar tekrar tebrik ederim kardeşim.”</p>
<p>Jimmy şimdi sevinçten yerinde duramaz olmuştu. Jamie’nin sevdiği kızın, Pollyanna olmayıp Sadie olduğunu öğrenmek hiç beklemediği bir sürprizdi. Buna karşı tepkisi, sonsuz bir heyecan ve mutluluk duygusu olmuştu. Onun böylesine sevinçli ve istekli olduğunu gören Jamie utanarak başını öne eğdi.”</p>
<p>“Henüz bu konuda tebrik etme beni. Çünkü henüz onunla konuşmuş değilim. Fakat sanırım ki biliyor. Hatta herkesin bildiğini tahmin ediyordum. Peki sen, Sadie’yi düşünmediğine göre, kimi sevdiğimi sanıyordun?”</p>
<p>Jimmy cevap vermeden önce kısa bir süre duraladı. Sonra kararsız bir şekilde mırıldandı, “Şey, Pollyanna diye düşünmüştüm.”</p>
<p>Jamie gülümseyerek karşılık verdi: “Pollyanna çok cazip bir genç kızdır ve ben onu çok severim, fakat bu bir kardeş sevgisinden öteye gitmez. O da benim için aynı şekilde düşünür. Sonra bu konuda başka birisinin de söz sahibi olacağını sanırım, öyle değil mi?”</p>
<p>Bu sözler üzerine Jimmy, utangaç bir çocuk gibi kızararak önüne baktı.</p>
<p>“Ne demek istiyorsun?” diye sorarken heyecanını belli etmemek için çaba gösteriyordu.</p>
<p>“Yani, John Pendleton demek istiyorum.”</p>
<p>Jimmy gözleri büyüyerek çılgın gibi döndü, “John Pendleton mı?”</p>
<p>Bu sırada kapıda beliren Bayan Carew gülümseyerek,</p>
<p>“John Pendleton’a ne olmuş?” diye sordu.</p>
<p>Son beş, on dakika içerisinde, ikinci kez dünya üzerine yıkılmışçasına sarsılan Jimmy, Bayan Carew’i selamlamak için zorla kendisini toparladı. Fakat Jamie bu soruya karşılık, kendinden emin bir şekilde cevap verdi:</p>
<p>“Hiçbir şey olmadı. Sadece John Pendleton’ın Pollyanna’nın duygusal hayatı hakkında söz sahibi olacağını söylemiştim.”</p>
<p>Bu sözleri işiten Bayan Carew, “Pollyanna, John Pendleton,” diye hayretle söylenerek kendisine en yakın koltuğa çöküverdi. Eğer iki genç adam kendi sorularını düşünerek bu derece dalgın olmasalar, Bayan Carew’ın artık gülümsemediğini ve gözlerinin korku ifadesi ile dolduğunu görürlerdi.</p>
<p>Jamie düşüncesini savunmaya devam etti: “Tabii, geçen yaz ikiniz de kör müydünüz? John Pendleton’ın Pollyanna ile ne kadar çok beraber olduğunu görmediniz mi?”</p>
<p>Bayan Carew buna karşılık yavaşça mırıldandı: “Niçin? Ben hepimizle beraber olduğunu düşünüyorum.”</p>
<p>Jamie yine ısrar etti: “Pollyanna ile olduğu kadar çok değil. Ayrıca bir gün Pollyanna’ya, John Pendleton’ın niçin evlenmediğini sorduğumuzda, onun nasıl kızarıp kekelediğini ve en sonunda bir zamanlar evlenmeyi düşündüğünü itiraf ettiğini unuttunuz mu? İşte o gün aralarında bir şey olup olmadığını düşünmüştüm ben. Hatırlamıyor musunuz?”</p>
<p>Bayan Carew, “Evet, galiba hatırlıyorum. Unutmuştum, fakat şimdi sen söyleyince aklıma geldi,” diye cevap verdi.</p>
<p>O sırada Jimmy kuruyan dudaklarını ıslatarak araya girdi. “Bakın, ben bunu izah edebilirim. Gerçekten John Pendleton bir zamanlar bir kadını sevmiş ve evlenmek istemiş. Bu kadın Pollyanna’nın annesiymiş.”</p>
<p>“Pollyanna’nın annesi mi?”</p>
<p>“Evet, yıllar önce ona aşık olmuş. Fakat anladığıma göre hiç karşılık görmemiş. Sevdiği kadın başka bir erkeği severek evlenmiş. Yani bir rahip olan Pollyanna’nın babası ile.”</p>
<p>Bu sözler üzerine Bayan Carew rahat bir nefes alarak,</p>
<p>“Oh, şu halde bunun için evlenmemiş,” diye söylendi.</p>
<p>“Evet. Görüyorsunuz ki John Pendleton’ın Pollyanna ile olan ilgisi konusunda yanılıyorsunuz. Aslında onun annesini sevmiş.”</p>
<p>“Hiç de öyle değil. Bence bu durum fikrimi destekliyor, şimdi dediklerim çok daha akla yakın geliyor. Dinleyin, bir zamanlar Pollyanna’nın annesini sevdiği halde onunla evlenemiyor, şimdi ise onun kızına bağlanarak, kalbindeki boşluğu doldurmak istiyor. Böylece onu kazanmaya çalışıyor.”</p>
<p>Bayan Carew sinirli bir kahkaha ile söze karıştı:</p>
<p>“Ah Jamie, hayalin ne kadar geniş. Hikaye uydurmaya bayılıyorsun. Bu beş liralık bir roman değil. Gerçek hayattan bahsediyoruz. Pollyanna onun için çok genç sayılır. John Pendleton bir genç kızla değil, orta yaşlı bir hanımla evlenmelidir.” Sonra birden yüzü kızararak son sözünü değiştirdi, “Yani eğer evlenmek istiyorsa tabii.”</p>
<p>Jamie inatçı bir şekilde, “Belki de, fakat eğer bir genç kıza aşık olmuşsa ne yapsın? Gerçekten, düşünün, Pollyanna’dan aldığımız her mektupta Pendleton’la beraberliğinden bahis geçmiyor mu? Sonra o da her mektubunda Pollyanna’dan bahsetmiyor mu?”</p>
<p>Bayan Carew aniden ayağa fırlarken, “Evet, biliyorum” diye söylendi. Hoşa gitmeyen bir düşünceyi kafasından atmak ister gibi bir hali vardı. Sonra bir şey söyleyecekmiş gibi ağzını açmışken, vazgeçerek çabucak odayı terk etti.</p>
<p>Beş dakika sonra tekrar döndüğü zaman hayretle, Jimmy’nin gitmiş olduğunu fark etti.</p>
<p>“Ne oldu, Jimmy bizimle beraber kızların pikniğine gidecek sanıyordum?”</p>
<p>Jamie asık bir yüzle cevap verdi: “Ben de öyle sanıyordum, ama bir de baktım ani bir sebeple şehir dışına gitmesi gerektiğinden falan bahsederek özür diledi ve apar topar kaçar gibi ayrıldı.”</p>
<p>Sonra elindeki iki mektubu Bayan Carew’e uzatarak mutluluk dolu bir ifadeyle, “Aslında Jimmy’nin ne dediğine pek dikkat edemedim. Kafam bu mektuplardaki haberlerle dopdoluydu,” diye devam etti.</p>
<p>Bayan Carew mektupları baştan sona okuduktan sonra sevinçle, “Oh Jamie, seninle nasıl övünüyorum, bilemezsin!” diye konuştu. Jamie’nin yüzündeki mutluluğu görünce gözyaşlarını daha fazla tutamadı.</p>
<p> </p>
</body>
</html>