<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta name="Generator" content="Atlantis Word Processor 1.6.5.7"/>
    <link rel="stylesheet" type="text/css" href="style.css"/>
    <title>Bilinmeyen</title>
    <link href="../fonts.css" rel="stylesheet" type="text/css"/>
</head>
  <body>
<p class="p4"><span class="t6"> </span></p>
<p class="p5"><a id="ncx3489"></a><span class="t3"><b>23</b></span></p>
<p class="p2"><span class="t7">İ</span><span class="t7">K</span><span class="t7">İ</span><span class="t7"> SOPAYA BA</span><span class="t7">Ğ</span><span class="t7">LI</span></p>
<p> </p>
<p>Olay, kampın son günü meydana geldi. Pollyanna bu duruma çok üzüldü, çünkü bu gezi boyunca onu mutsuz eden ve pişmanlık yaratan tek olay bu oldu. Sonradan her ne kadar, “Keşke bir gün önce eve dönseydik,” diye söylendiyse de, bir gün önce eve dönülmediği için olan olmuştu, olay şöyle cereyan etmişti:</p>
<p>Son gün sabah erkenden, göle balık tutmaya inmişlerdi. Jimmy, “Son yemeğimizde bol balık yiyelim,” diye ortaya fikir atınca, herkes sevinçle ona katılmıştı.</p>
<p>Böylece öğle yemeği sepeti ve balık takımları ile erkenden yola çıktılar. Neşe ile Jimmy’nin önderlik ettiği dar yolda yürüyerek göle doğru ilerlediler.</p>
<p>Önceleri Jimmy’nin yanında yürüyen Pollyanna, sonradan en arkada kalan Jamie’nin yanında gitmeye başladı. Pollyanna, Jamie’nin yüzündeki gücünün üstünde bir çaba sarf ettiği zaman görülen ifadeyi tanımıştı. Biliyordu ki bu durumu anladığını gösterirse, Jamie çok üzülürdü. Fakat yine biliyordu ki, arada bir yolda rastladıkları bir kütüğü geçerken, herkesten çok ondan yardım görmeyi tercih ederdi. İşte bunun için ilk fırsatta adım adım geride kaldı ve sonunda Jamie’nın yanında yürümeye başladı. Jamie’nin yüzündeki parlak tebessüm, tahminlerinin doğru olduğunu gösteriyordu. Önlerine ilk çıkan kütüğü geçerken, Pollyanna’ya yardım etmek istedi, fakat aslında kendisi Jamie’ye destek oldu.</p>
<p>Ağaçların arasından çıktıktan sonra bir süre, alçak bir taş duvar boyunca yürüdüler. Duvarın her iki tarafında da, yeşil çimenlerle kaplı düzlükler uzanıyordu. Duvarın öteki tarafında renk renk kır çiçekleri Pollyanna’nın dikkatini çekti.</p>
<p>“Jamie, bir dakika beni bekle, şuradan çiçek toplayacağım. Piknik masasını çok güzel süsleriz bunlarla,” diyen Pollyanna bir sıçrayışta duvarı geçip kendisini bitişik düzlüğe bırakıverdi.</p>
<p>Çiçekler bitmek bilmiyordu. Hep önünde daha güzel bir çiçek görüyor ve duvardan gittikçe daha uzaklaşıyordu. Pollyanna giydiği kırmızı süveter içinde her zamankinden daha cazip bir görünüşle, neşeli haykırışlar arasında oradan oraya sıçrıyordu. İki eli çiçeklerle dolmuştu ki, karşıki bayırdan kendisine doğru koşmaya başlayan kızgın boğanın haykırışını ve hayvanın ayak seslerini işitti. Aynı anda Jamie de acı dolu bir şekilde bağırarak onu uyarmak istemişti.</p>
<p>Bundan sonra ne yaptığını hiçbir zaman kesinlikle hatırlayamadı. Tek düşünebildiği şey, elindeki buketi fırlatıp hayatında hiçbir zaman koşamayacağı kadar hızla duvara ve Jamie’ye doğru koşmaktı. Arkasındaki hayvanın ayak seslerinin gittikçe yaklaştığını duyuyordu. Önünde hayal meyal Jamie’nin ıstırap ve korku dolu yüzünü seçiyor ve haykırışlarını işitiyordu. Ve işte o sırada yepyeni bir ses kulağına geldi; Jimmy’nin kendisine güç veren seslenişi.</p>
<p>Yine arkasındaki boğanın ayak seslerini duyarak çılgınca koşmaya devam ediyordu. Gittikçe başının dönmekte olduğunu ve gücünün tükendiğini hissederken, birdenbire çok yakınında Jimmy’nin sesini işitti. Bunu izleyen dakikada ayaklarının yerden kesildiğini fark etti ve kulağının yanında gürültüyle atan bir kalbin sesini duydu. Sonra bir sürü gürültü, hayvanın ayak sesleri ve toz duman arasında tam kendisini boğanın ezdiğini düşünürken, Jimmy’nin kollarında hızla yana yattığını fark etti. O sırada yanından geçen kızgın hayvanın sıcak nefesini hissetti. Birdenbire kendisini duvarın öteki tarafında, Jimmy’nin kucağında yatarken buluverdi. Üzerine eğilen genç adam henüz ölmediğini söylemeye çalışıyordu.</p>
<p>Ağlamakla gülmek arası boğuk bir sesle kendisini onun kollarından kurtarıp ayağa kalktı.</p>
<p>Nefes nefese konuşmaya başladı: “Evet, farkındayım ölmedim. Çok iyiyim. Senin sesini duyunca nasıl sevindim anlatamam. Nasıl yaptın bunu Jimmy?”</p>
<p>“Şey, bir şey yaptım sayılmaz ki, sadece…” diye söze başlayan Jimmy’nın konuşması, boğulurcasına bir hıçkırıkla yarıda kesildi. Döndüğünde Jamie’yi yüzükoyun toprağa kapanmış olarak buldu. Pollyanna telaşla ona doğru koşuyordu.</p>
<p>“Jamie, Jamie, ne oldu, düştün mü? Bir yerin mi acıdı?” diye Pollyanna ona doğru uzandı.</p>
<p>Hiç cevap alamadı.</p>
<p>Jimmy de endişe ile sordu: “Ne oldu arkadaş, bir yerini mi acıttın?”</p>
<p>Yine cevap yoktu. Sonra birdenbire Jamie yerinden doğrulup onlara döndü. O zaman ikisi de gördükleri yüzün ifadesi karşısında hayretle dondular.</p>
<p>İki elini yanlara açarak boğulur gibi bir sesle, “Bir yerini mi acıttın? Öyle ha! Böyle bir sahne görüp de yardım edememek ne demektir? Bir çift sopaya bağlı olup kıpırdanamamak ne biçim bir acıdır, hiç haberiniz yok mu? Dünyada bundan beter acı olamaz!” diye haykırdı.</p>
<p>Pollyanna atıldı: “Fakat Jamie…”</p>
<p>“Hayır Pollyanna, hiçbir şey söyleme,” diye Jamie sert bir şekilde onu susturup ayağa kalktı. “Aslında böyle bir sahne yaratmak istememiştim.”</p>
<p>Bundan sonra dönüp ağır ağır kampa dönen yolda ilerlemeye başladı. Bunu gören Jimmy ile Pollyanna, ne yapacaklarını bilmeden bir süre oldukları yerde donup kaldılar.</p>
<p>Jimmy hafifçe titreyen bir sesle: “Bu olay onu çok sarstı diye söylendi.</p>
<p>Pollyanna hıçkırıklar arasında: “Ben de hiç düşünmeden onun yanında seni övdüm. Ellerini gördün mü? Çivilerin battığı yerler kan içindeydi,” diyerek Jamie’nin arkasından gitmeye yöneldi.</p>
<p>“Fakat Pollyanna nereye gidiyorsun?”</p>
<p>“Tabii ki Jamie’ye gidiyorum. Onu bu durumda bırakacağımı mı sandın? Haydi gel, onu geri dönmeye ikna edelim.”</p>
<p>Jimmy, içini çekerek Pollyanna’yı takip etmeye koyuldu. </p>
<p> </p>
</body>
</html>