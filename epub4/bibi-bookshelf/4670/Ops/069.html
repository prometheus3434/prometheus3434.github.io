<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta name="Generator" content="Atlantis Word Processor 1.6.5.7"/>
    <link rel="stylesheet" type="text/css" href="style.css"/>
    <title>Bilinmeyen</title>
    <link href="../fonts.css" rel="stylesheet" type="text/css"/>
</head>
  <body>
<p class="p4"><span class="t6"> </span></p>
<p class="p5"><a id="ncx3908"></a><span class="t3"><b>31</b></span></p>
<p class="p2"><span class="t7">UZUN YILLARDAN SONRA</span></p>
<p> </p>
<p>Pollyanna o gece Jimmy’ye yazdığı mektubu gönderdikten sonra, o kadar mutluydu ki, bu duygularını içinde saklayamadı. Her gece yatmadan önce Teyzesinin odasına uğrar ve bir şeye ihtiyacı olup olmadığını sorardı. O gece de her zamanki sorusunu tekrarladıktan sonra, tam ışığı söndürecekti ki, daha fazla kendisini tutamadı. Teyzesinin yatağının kenarına gidip dizleri üstüne çöktü ve sevinçten nefes nefese konuşmaya başladı:</p>
<p>“Polly Teyze, mutluluktan çatlayacak gibiyim. Birisine anlatmam gerek. Size söyleyebilir miyim?”</p>
<p>“Neden bahsediyorsun? Tabii ki bana söyleyebilirsin. Yani benimle ilgili bir haber mi var?”</p>
<p>“Evet, öyle sayılır. Umarım sizi de mutlu eder. Yani benim mutluluğum, herhalde sizi de memnun eder. Tabii bir gün Jimmy, daha uygun bir şekilde açıklayacak her şeyi. Fakat ilk olarak size ben söylemeyi arzu ettim.”</p>
<p>“Jimmy!”</p>
<p>“Evet, yani beni sizden istemeye geldiği zaman… Oh, Polly Teyze o kadar mutluyum ki, size söylemeden duramadım,” diyen Pollyanna utangaç bir şekilde kızarmıştı.</p>
<p>Bayan Chilton yatakta dimdik oturarak, “Seni benden istemeye mi gelecek? Yani seninle Jimmy arasında ciddi bir şey mi olduğunu söylemek istiyorsun?” diye parladı.</p>
<p>Pollyanna hayretle geriledi.</p>
<p>“Ne demek Teyzeciğim, ben sizin Jimmy’yi sevdiğinizi sanıyordum.”</p>
<p>“Evet severim, fakat yerine göre. O yer, yeğenimin kocasının yeri değildir hiçbir zaman!”</p>
<p>“Polly Teyze!”</p>
<p>“Haydi çocuğum, böyle şaşkın görünme. Bu çok saçma bir şey. Durumu zamanında öğrenip işler ilerlemeden durdurabileceğim için memnunum.”</p>
<p>“Fakat Teyzeciğim, işler ilerledi bile. Yani şey, ben Jimmy’ye çok bağlıyım.”</p>
<p>“O halde uzaklaşmayı öğrenmen gerekecek, çünkü ben asla Jimmy Bean ile evlenmene izin vermeyeceğim.”</p>
<p>“Fakat, niçin Teyze?”</p>
<p>“Çünkü onun hakkında hiçbir şey bilmiyoruz.”</p>
<p>“Nasıl olur Polly Teyze, onu uzun zamandır tanıyoruz. Küçüklüğümden beri beraberdik.”</p>
<p>“Evet, o zamanlar neydi? Öksüzler Yurdu’ndan kaçmış, ele avuca sığmaz bir yaramaz! Ailesi ve yakın akrabalarına ilişkin hiçbir bilgimiz yok.”</p>
<p>“Fakat ben onun ailesi ve akrabaları ile evlenmiyorum ki!”</p>
<p>Polly Teyze sabırsız bir iç çekişle kendisini yastığın üzerine bıraktı.</p>
<p>“Pollyanna, beni hasta ediyorsun. Kalbim çılgın gibi atmaya başladı. Bu gece gözümü bile kırpmayacağım. Bu meseleyi, sabaha kadar kapatır mısın lütfen?”</p>
<p>Pollyanna çabucak ayağa fırladı.</p>
<p>“Tabii, Teyzeciğim. Öyle olsun. Eminim yarın daha başka şekilde düşüneceksiniz,” diyerek ümitle ışığı söndürerek Teyzesinin odasını terk etti.</p>
<p>Ne yazık ki ertesi sabah da, Polly Teyzenin düşünceleri değişmedi. Hatta daha da kararlı bir şekilde bu evliliğe karşı çıktı. Pollyanna’nın bütün yalvarıp yakarmaları boşuna oldu. Bütün gücü ile mutluluğunun buna bağlı olduğunu savunduysa da, Teyzesinin fikrini değiştiremedi. Polly Teyze çok inatçıydı ve hiçbir yalvarma veya gözyaşı onu ikna edemiyordu. Yeğenine, bilmediği bir aileden gelen gençle evlenmenin sakıncalarını ve çocuklarında yaşatacağı kanın önemini uzun uzun açıkladı. Hatta sonunda Pollyanna ya uzun yıllar boyunca sevgi ile baktığını, bunun karşılığında onun da ödevleri bulunduğunu hatırlattı ve gözyaşları içinde yıllar önce annesinin yaptığı gibi, kalbini kırmamasını rica etti.</p>
<p>Öğleye doğru sevinçli ve mutluluk dolu bir yüzle gelen Jimmy, ürkmüş ve ağlamaktan gözleri kıpkırmızı olmuş bir Pollyanna ile karşılaştı. Genç kız titreyen elleri ile onun kendisini kucaklamasına engel olmaya çalışıyordu. Genç adam bütün şaşkınlığına rağmen, yine onu kolları arasına almayı başardı ve bu durumu açıklamasını istedi:</p>
<p>“Pollyanna, sevgilim, bu durumun sebebi nedir?”</p>
<p>“Ah, Jimmy! Niçin geldin, niçin? Ben sana yazıp durumu açıklayacaktım hemen.”</p>
<p>“Fakat yazdın hayatım. Dün öğleden sonra mektubunu alır almaz trene koştum ve geldim.”</p>
<p>“Hayır, hayır, o değil. Yani tekrar yazıp, yapamayacağımı söyleyecektim.”</p>
<p>Genç adamın bakışları öfkelendi. “Yapamayacak mısın? Yani beni bekletecek başka birisi daha mı var demek istiyorsun?”</p>
<p>“Hayır Jimmy, onu demek istemedim. Ne olur bana öyle bakma, dayanamayacağım.”</p>
<p>“O halde söyle, neyi yapamayacaksın?”</p>
<p>“Seninle evlenemem.”</p>
<p>“Pollyanna, beni seviyor musun?”</p>
<p>“Ah, hem de pek çok!”</p>
<p>Jimmy tekrar zaferle onu kollarının arasına aldı.</p>
<p>Pollyanna çırpınarak yalvardı, “Hayır Jimmy, anlamıyorsun. Bu defa Polly Teyzem…”</p>
<p>“Polly Teyze mi?”</p>
<p>“Evet, o evlenmeme izin vermiyor.”</p>
<p>Jimmy gülerek, “Ha, Polly Teyzeyi yola getiririz. Herhalde seni kaybedeceğinden korkuyor. Fakat ona böyle bir şey olmayacağını, kendisinin yeni bir yeğen kazanacağını anlatırız,” diye kendinden emin bir şekilde sözlerini tamamladı.</p>
<p>Fakat Pollyanna gülmüyordu. Ümitsizlik içinde başını salladı.</p>
<p>“Hayır, hayır Jimmy. Anlamıyorsun. Nasıl söylesem, bilmiyorum. Teyzem özellikle seninle evlenmeme karşı.”</p>
<p>Bu sözler üzerine Jimmy’nin kolları gevşedi ve bakışları ciddileşti.</p>
<p>“Ne yapalım, böyle düşünebilir. Aslında pek övünülecek bir insan sayılmam tabii. Yine de, sevgilim, seni mutlu etmeye çalışacağım.”</p>
<p>Pollyanna, genç adamın sevgi dolu bakışları karşısında hıçkırarak: “Bundan eminim, hem de çok mutlu edebilirsin,” diye güçlükle konuştu.</p>
<p>“O halde niçin bana bu fırsatı vermek istemiyorsun? Teyzen, başlangıçta karşı koysa da evlenelim. Eminim zamanla fikrini değiştirecektir.”</p>
<p>Fakat Pollyanna bunu kabul etmedi.</p>
<p>“Hayır, yapamam bunu. Bana söylediklerinden sonra, onun rızasını almadan evlenemem. Ah, Jimmy, benim için bütün yaptıklarından sonra olmaz bu. Şimdi tek dayanağı benim onun. Sağlığı da çok bozuk. Bir çocuk gibi bana bağlı oldu. Son zamanlarda bütün dertlerine rağmen, sadece beni memnun etmek için büyük bir çaba ile mutluluk oyunu bile oynuyor. Sonra, bu sabah ağlayarak yalvardı bana. Yıllar önce annemin yaptığı gibi kalbini kırmamamı rica etti. Hayır, hayır Jimmy, bütün bunlardan sonra yapamam.”</p>
<p>Bir dakikalık sessizlikten sonra, Pollyanna tekrar çekingen bir şekilde söze devam etti:</p>
<p>“Jimmy, teyzeme baban ve ailen hakkında bir şeyler söylesene…”</p>
<p>Bunun üzerine Jimmy’nin yüzü bembeyaz oldu. Kolları iki yana düşüverdi ve bir adım geriledi.</p>
<p>“Sebep bu mu?”</p>
<p>Pollyanna çekingen bir şekilde genç adama yaklaşarak koluna dokundu.</p>
<p>“Evet, fakat bu benim için değil. Benim için hiç önemi yok. Ayrıca senin babanın ve yakınlarının çok asil insanlar olduğundan eminim. Aksi halde sen bu kadar üstün bir insan olamazdın. Fakat Teyzem… Jimmy, ne olur öyle bakma bana!”</p>
<p>Fakat Jimmy anlaşılmayan bir şeyler mırıldanarak ondan uzaklaşmıştı bile. Bir dakika sonra, yine Pollyanna’nın anlayamadığı bir şeylerden bahsedip çabucak evden ayrıldı.</p>
<p>Harrington Konağı‘ndan doğruca evine giden Jimmy telaşla John Pendleton’ı aradı. Onu büyük, kırmızı duvarlı kütüphanede, kitaplar arasında buldu.</p>
<p>“John amca, babamın bana bıraktığı “Paketi” hatırlıyor musunuz?” “Evet, tabii. Ne oldu oğlum?”</p>
<p>John Pendleton genç adamın yüzündeki ifadeyi görünce irkilmişti.</p>
<p>“O paketin şimdi açılması gerekli.”</p>
<p>“Fakat şartları unuttun mu?”</p>
<p>“Olabilir. Onun muhakkak şimdi açılması gerek. Lütfen bunu yapar mısınız?”</p>
<p>John Pendleton çaresiz bir şekilde kabul etti.</p>
<p>“Şey, peki. Mademki ısrar ediyorsun. Fakat…”</p>
<p>“John Amca, belki de anlamışsınızdır. Pollyanna’yı seviyorum ve ona evlenme teklif ettim. O da kabul etti.”</p>
<p>Bu sözleri işiten John Pendleton sevinçle yerinden fırladı. Fakat genç adam aynı asık yüzle konuşmasına devam etti:</p>
<p>“Şimdi, Bayan Chilton benimle evlenmesini istemediği için fikrini değiştirdi.”</p>
<p>“Bayan Chilon seni mi kabul etmiyormuş?” diye soran adamın gözleri kızgınlıkla parlıyordu.</p>
<p>“Evet. Nedenini, Pollyanna benden Teyzesine ailem hakkında bir şeyler anlatmamı istediği vakit kavradım.”</p>
<p>“Polly Chilton’ın daha akıllı davranacağını sanırdım. Yine de tam ona yakışan saçma bir davranış. Harrington’lar her vakit gereksiz şekilde asalet ile gurur duyan insanlardır. Pekala, sen bilgi verebildin mi?”</p>
<p>“Dilimin ucuna kadar gelen şeyleri söylememeyi tercih ettim. Benim babamdan daha iyi bir insan olamayacağımı söylemek üzereydim ki, aklıma “Paket” geldi ve korktum. O zarfın içinde ne olduğunu öğrenmeden, hiçbir şey söyleyemem babam hakkında. Babamın benden sakladığı ve otuz yaşında, güçlü bir insan oluncaya kadar öğrenmemi istemediği bir sırrı var. Ailemizde bilmediğim bir gerçek saklı. Anlıyor musunuz? İşte bunun için o pakette ne olduğunu, hemen şimdi öğrenmem gerek.”</p>
<p>“Fakat, oğlum, böyle konuşma, belki de güzel bir sırdır bu. Belki seni sevindirecek bir gerçek vardır, o “Paket”in içinde.”</p>
<p>“Belki de. Fakat eğer öyle olsaydı, bunu benden saklar mıydı? Otuz yaşına gelinceye kadar beklememi ister miydi? Hayır John Amca, bu sırrı ben olgun bir insan oluncaya kadar öğrenmemi istemedi babam. Çünkü ancak o zaman tahammül edebileceğimi umuyordu. Yanlış anlamayın, babamı suçluyor değilim. Bu gerçek her neyse, onun suçu değildir herhalde. Elinde olmayan sebeplerle olmuştur. Fakat öğrenmem gerek. Lütfen getirir misiniz? Biliyorsunuz, sizin kasanızda.”</p>
<p>John Pendleton daha fazla vakit geçirmeden ayağa kalktı.</p>
<p>“Şimdi getiriyorum.”</p>
<p>İki dakika sonra zarf, Jimmy’nin elindeydi. Fakat Jimmy bunu hemen John Pendleton’a uzattı.</p>
<p>“Lütfen önce siz okuyun. Sonra bana anlatırsınız.”</p>
<p>“Fakat Jimmy, ben… Peki, öyle olsun.”</p>
<p>John Pendleton dikkatle zarfı açıp içindekileri çıkardı. Bir tomar evrak birbirine bağlanmış bir şekilde duruyordu. Bunların yanında bir de mektup vardı. John Pendleton ilk önce bunu açıp okudu. O sırada Jimmy nefesini tutarak, heyecanla onu seyrediyordu. Mektubu okudukça John Pendleton’ın yüzünde hayret ve sevinç karışımı bir ifade belirmeye başladı.</p>
<p> “Evet, John Amca, ne yazılı?”</p>
<p>Adam mektubu Jimmy’ye uzatarak, “Kendin oku bir kere,” diye cevap verdi. Ve Jimmy hayretle şu satırları okudu:</p>
<p><i>“</i><i>İ</i><i>li</i><i>ş</i><i>ikteki evraklar o</i><i>ğ</i><i>lum Jimmy’nin as</i><i>ı</i><i>l ad</i><i>ı</i><i>n</i><i>ı</i><i>n Jamie Kent oldu</i><i>ğ</i><i>unu, babas</i><i>ı</i><i>n</i><i>ı</i><i>n John Kent, annesinin ise William Wetherby’nin k</i><i>ı</i><i>z</i><i>ı</i><i> Doris Wetherby oldu</i><i>ğ</i><i>unu kan</i><i>ı</i><i>tlamaktad</i><i>ı</i><i>r. Bu evraklar</i><i>ı</i><i>n yan</i><i>ı</i><i> s</i><i>ı</i><i>ra, o</i><i>ğ</i><i>lumu niçin onu uzun y</i><i>ı</i><i>llar boyunca ailesinden uzak tuttu</i><i>ğ</i><i>umu izah eden bir mektup yer almaktad</i><i>ı</i><i>r. E</i><i>ğ</i><i>er bu paket, o</i><i>ğ</i><i>lum taraf</i><i>ı</i><i>ndan otuz ya</i><i>ş</i><i>ı</i><i>na geldi</i><i>ğ</i><i>i zaman aç</i><i>ı</i><i>l</i><i>ı</i><i>rsa, umar</i><i>ı</i><i>m ilk kez bu mektubu okuyarak yavrusunu tamamen kaybetmek korkusu ile bu üzüntülü yola ba</i><i>ş</i><i>vuran babay</i><i>ı</i><i> affeder. E</i><i>ğ</i><i>er bu zarf, o</i><i>ğ</i><i>lumun ölümü halinde, yabanc</i><i>ı</i><i>lar taraf</i><i>ı</i><i>ndan aç</i><i>ı</i><i>l</i><i>ı</i><i>rsa, Boston’daki annesinin yak</i><i>ı</i><i>nlar</i><i>ı</i><i>n</i><i>ı</i><i>n hemen durumdan haberdar edilmesi ve ili</i><i>ş</i><i>ikteki evraklar</i><i>ı</i><i>n onlara teslim edilmesi gerekir. John Kent.”</i> </p>
<p>Bu satırları okuyan Jimmy’nin rengi uçmuş ve her tarafı titremeye başlamıştı. Bakışlarını John Pendleton’a çevirip kekeleyerek,</p>
<p>“Yani şey, kaybolan Ja… Jamie ben miyim?” dedi.</p>
<p>“Mektupta bunu ispatlayacak evrakların ilişikte olduğu yazıyor.”</p>
<p>“Yani Bayan Carew’ın yeğeni, öyle mi?” “Tabii.”</p>
<p>“Fakat, niçin? Nasıl? Anlayamadım!”</p>
<p>Az sonra Jimmy’nin yüzü yepyeni bir sevinçle aydınlandı.</p>
<p>“Şimdi kesin olarak kim olduğumu biliyorum ve Bayan Chilton’a ailem hakkında bilgi verebilirim.”</p>
<p>“Tabii öyle. Boston’daki Wetherby ailesi çok tanınmış bir ailedir. Sanırım bu durum Bayan Chilton’ı tatmin edecektir. Babana gelince, Bayan Carew’ın dediğine göre, o da iyi bir aileden geliyormuş. Fakat oldukça değişik bir kişi olduğu için annenin ailesi tarafından pek sevilmemiş.”</p>
<p>“Evet, zavallı babacağım! Yıllar boyunca benimle kaçıp durmuş. Ne biçim bir hayat bu? O zamanlar beni şaşırtan birçok şeyi şimdi anlayabiliyorum. Bir gün bir kadın bana, “Jamie” demişti. Bunu işiten babam müthiş öfkelendi. O gece yemeği bile beklemeden, beni oradan uzaklaştırdı, şimdi nedenini anlıyorum. Bundan az sonra da hastalandı. Ellerini ve ayaklarını oynatamaz oldu. Bir süre sonra konuşmasını da kaybetti. Hatırladığıma göre ölmek üzereyken bana bu paket hakkında bir şeyler söylemeye çalışıyordu. Sanırım onu açmamı ve annemin ailesinin yanına gitmemi istiyordu. Fakat ben o vakit anlayamamıştım. Bu paketi iyi saklamamı söylemek istiyor sandım ve ona söz verdim. Ama babam bu sözlerimle hiç rahatlamadı, hatta daha da endişelendi. Ne yazık ki ne demek istediğini anlayamadım. Zavallı babacığım!”</p>
<p>John Pendleton, “İstersen şu evraklara bir göz atalım. Sonra babandan sana bir mektup da olması gerek, okumak istemez misin?” diye sordu.</p>
<p>“Evet, tabii,” diyen genç adam sonra utangaç bir şekilde kızararak devam etti: “Şey, acaba hemen Pollyanna’ya gidebilir miyim diye düşünüyordum?”</p>
<p>John Pendleton düşünceli bir yüzle Jimmy’ye baktı. Bir süre tereddüt ettikten sonra, “Biliyorum ilk önce Pollyanna’yı görmek istiyorsun oğlum, tabii bunun için seni suçlayamam. Ama bu şartlar altında bence ilk yapılacak iş, evrakları alıp Bayan Carew’e gitmek olmalı,” dedi.</p>
<p>Jimmy bir süre düşündükten sonra isteksizce bu teklifi kabul etti.</p>
<p>“Peki efendim, dediğiniz gibi yapacağım.”</p>
<p>“Eğer izin verirsen ben de seninle gelmek istiyorum. Benim de Bayan Carew ile, yani Teyzenle halledilecek bir meselem var. Bu öğleden sonra üç treni ile gidelim mi?”</p>
<p>“Çok güzel! Gidelim efendim. Aman Tanrım! Ben Jamie’yim demek. Acaba Ruth Teyze bunu nasıl karşılayacak dersiniz? John Pendleton’ın bakışları ciddileşti.</p>
<p>“Tabii ki çok sevinecek. Fakat ben kendimi düşünüyorum, şimdi sen onun yeğeni olunca, benim durumum ne olacak?”</p>
<p>Bu sözlere karşılık olarak Jimmy çabucak, “Siz mi? Sizin yerinizi başka birisinin alabileceğini mi sanıyorsunuz yoksa? Asla böyle bir endişeniz olmasın,” diye karşılık verdi. “Ayrıca Teyzemin Jamie’si var. Ve… Hay Allah! John Amca, Jamie’yi unutmuştum. Bu durum onu çok sarsacak.”</p>
<p>“Evet, sanırım öyle. Fakat Bayan Carew onu kanunen evlat edinmiş bulunuyor, değil mi?”</p>
<p>“Tabii orası öyle, ama yine de gerçek Jamie olmadığını öğrenmek, çok acı olacak onun için. Kötürüm bacakları ile… Bu durum onu kahreder. Onun bu konuda konuşmalarını duydum, biliyorum. Ayrıca gerek Pollyanna, gerekse Bayan Carew bana onun gerçek Jamie olduğundan ne kadar emin olduğunu ve bunun için çok mutluluk duyduğunu anlatmışlardı. Hayır, bu mutluluğu onun elinden alamam. Fakat ne yapabilirim ki?”</p>
<p>“Bilmiyorum oğlum, hiçbir çare göremiyorum. Yapman gerekeni yapacaksın.”</p>
<p>Uzunca bir sessizlik oldu. Jimmy sinirli bir şekilde odada dolaşıyordu. Sonra birdenbire yüzü aydınlanarak yerinde durdu.</p>
<p>“Bir çare var ve ben de öyle yapacağım. Bayan Carew’ın de bunu kabul edeceğinden eminim. Kimseye söylemeyeceğiz. Bayan Carew, Pollyanna ve Teyzesinden başka kimseye söylemeyeceğiz. Bu üçüne anlatmak zorundayız.”</p>
<p>“Tabii ki öyle. Diğerlerine gelince…”</p>
<p>“Kimseyi ilgilendirmez bu.”</p>
<p>“Fakat düşün; birçok bakımdan oldukça büyük bir fedakarlık olur bu. İyi düşünüp tartmanı istiyorum.”</p>
<p>“Düşündüm efendim. Terazinin öbür tarafında Jamie oldukça, başka türlü tartmama olanak yok. Dediğim gibi yapacağım.”</p>
<p>Bunun üzerine John Pendleton içten bir şekilde onu onayladı. “Haklısın ve güzel bir karar verdin. Ayrıca Bayan Carew’ın de bunu kabul edeceğini sanıyorum. Özellikle gerçek Jamie’nin bulunması onu huzura kavuşturacaktır.”</p>
<p>Jimmy artık rahatlamış bir şekilde gülüyordu.</p>
<p> “Biliyor musunuz, Ruth Teyze her zaman beni bir yerden hatırladığından bahsederdi? Trenin kalkmasına ne kadar var? Ben hazırım.”</p>
<p>Fakat John Pendleton, “Ne yazık ki ben hazır değilim. Zaten tren de bir iki saat sonra kalkacak,” diyerek hazırlanmak üzere odayı terk etti.</p>
<p> </p>
</body>
</html>