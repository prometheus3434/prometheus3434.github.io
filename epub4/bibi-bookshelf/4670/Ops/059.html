<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta name="Generator" content="Atlantis Word Processor 1.6.5.7"/>
    <link rel="stylesheet" type="text/css" href="style.css"/>
    <title>Bilinmeyen</title>
    <link href="../fonts.css" rel="stylesheet" type="text/css"/>
</head>
  <body>
<p class="p4"><span class="t6"> </span></p>
<p class="p5"><a id="ncx3362"></a><span class="t3"><b>21</b></span></p>
<p class="p2"><span class="t7">YAZ GÜNLER</span><span class="t7">İ</span></p>
<p> </p>
<p>Carew’ler gelmeden önce; Pollyanna Jimmy’ye, onlara iyi vakit geçirtmek konusunda kendisine güvendiğini söylemişti. Jimmy ise buna pek istekli görünmemişti. Fakat beklenen misafirler geldikten on, on beş gün sonra, bu konuda çok cömert olacağını gösterdi. Ziyaretlerinin sıklaşması ve Pendleton arabası ile atlarının sık sık emirlerinde olması bunu, kanıtlıyordu.</p>
<p>Bayan Carew ve Jimmy arasında oldukça samimi bir yakınlaşma doğdu. Birlikte yürüyüşlere çıkıp uzun uzun konuşuyorlar, hatta kış aylarında Jimmy’nin Boston’da olacağı günler için planlar yapıyorlardı. Jamie ile Sadie Dean de, Jimmy ile dost olmuşlardı. Bayan Carew’ın açıkça herkese belli ettiği bir konu, Sadie Dean’in aileden sayılması ve her eğlencede yerinin olmasıydı.</p>
<p>Bu görüşmelerde Jimmy her vakit yalnız olmuyordu. John Pendleton gittikçe daha sık olmak üzere bu toplantılara katılıyordu. At ve araba gezintileri yapıyorlar, pikniğe gidiyorlar ve konağın balkonunda oturup uzun sohbetlerde bulunuyorlardı.</p>
<p>Pollyanna bundan çok memnundu. Böylelikle misafirleri can sıkıntısından kurtuldukları gibi; aynı zamanda yeni dostları, eski dostları ile kaynaşıyordu. Bu düşüncelerle Pollyanna civcivlerini koruyan ana tavuk gibi, bu toplantılarda dostlarının başında olup havanın tatlı olması için elinden geleni yapıyordu.</p>
<p>Gerek Carew’ler, gerekse Pendleton’lar gezintilerine Pollyanna’nın da katılmasını arzu ediyorlardı. Ona bütün işlerini bırakıp kendileri ile eğlenmesi için ısrar ediyorlar ve çoğu zaman da bunda başarılı oluyorlardı.</p>
<p>Bir gün Jamie, Pollyanna’ya: “Bu güzel havada, senin kendini sıcak mutfağa hapsetmene izin vereceğimizi sanıyorsan aldanıyorsun. Öğle yemeğinde piknik yapacağız ve sen de bizimle geleceksin,” diye patladı.</p>
<p>Pollyanna, “Fakat Jamie, gerçekten gelemem,” diye karşı koydu.</p>
<p>“Niçin? Akşam yemeği hazırlamana gerek yok, çünkü burada olmayacağız.”</p>
<p>“Fakat öğle yemeği var.”</p>
<p>“Yanılıyorsun, öğle yemeğimizi yanımıza alıp gidiyoruz, onun için arkamızdan hazırlaman çok saçma olur. Şimdi söyle bakalım, gelmene engel olacak başka ne var?”</p>
<p>“Olamaz Jamie, pastanın kremasını hazırlayacağım ve…”</p>
<p>“Kremalı pasta istemiyoruz.”</p>
<p>“Sonra toz almak gerek.”</p>
<p>“Tozu alınmış odalar istemiyoruz.”</p>
<p>“Yarınki alışveriş var.”</p>
<p>“Bize sütle bisküvi verirsin. Sensiz olup mükemmel bir yemek yemektense, seninle birlikte olup süt ve bisküvi yemeyi tercih ederiz.”</p>
<p>“Fakat bugün neler yapmam gerektiğini sana sıralamama olanak yok.”</p>
<p>“Sıralamanı istemiyoruz. Aksine bu konuyu kapatıp hemen hazırlanmanı bekliyorum. Demin Betty’yi gördüm. Piknik için yemek hazırlayacaktı. Haydi artık acele et.”</p>
<p>Pollyanna gülerek, “Ah Jamie, çılgın çocuk, sizinle bu pikniğe gelemem ben,” diye zayıf bir şekilde karşı koymaya devam etti.</p>
<p>Bütün bunlara rağmen Pollyanna yine de pikniğe gitti. Sadece o gün için değil, ondan sonra da birçok kereler onlarla birlikte gezintiler yaptı. Herkesin ısrarı karşısında yapılacak başka bir şey kalmıyordu. Çünkü sadece Jamie değil, Jimmy, John Pendleton, Bayan Carew, Sadie ve hatta Polly Teyze onu yalnız bırakmak istemiyorlardı.</p>
<p>Pollyanna böylelikle yapması gereken birtakım gündelik ev işlerinden kurtulduğu zaman, “Aslında sizinle gittiğime memnunum, fakat herhalde sizin gibi süt ve bisküvi isteyen yazlık pansiyonerler olmadığı kadar, benim gibi de durmadan gezen bir ev sahibi yoktur sanırım,” diye söyleniyordu.</p>
<p>Nihayet bir gün, John Pendleton, Beldingsville’nin kırk mil uzağında dağlar arasında, küçük bir göl kenarındaki iki haftalık kampa gitmelerini teklif etti. Bu fikir Polly Teyzeden başka herkes tarafından istekle kabul edildi. Polly Teyze sadece Pollyanna’ya, John Pendleton’ın böyle bir teklif ortaya atmış oluşuna hayret ettiğini, eski aksiliğini bırakmış oluşundan memnunluk duyduğunu, fakat yirmi yaşında bir delikanlı gibi davranmasının da komik olduğunu belirtti. Herkesin yanında ise bu kampa katılmayacağını, ıslak toprakta yatıp örümcek ve böceklerle birlikte olmayı, eğlence gibi kabul etmediğini ve kırkın üstünde her aklı başında kişinin de böyle düşüneceğini söyledi.</p>
<p>John Pendleton eğer bu sözlerden alındıysa hiç belli etmedi. Kamp konusunda gösterdiği ilgi de asla azalmadı. Böylece herkes Polly Teyze gitmese bile, kamp gezisini gerçekleştirmeyi kararlaştırdı.</p>
<p>Jimmy, “Zaten Bayan Carew, bir büyük olarak bize yeter,” diye fikrini açıkça ilan etti.</p>
<p>Bir hafta boyunca, çadırlardan, yiyecek torbalarından, fotoğraf makineleri ve oltalardan başka bir şey konuşulmadı. Herkes heyecanla kamp için hazırlandı.</p>
<p>Jimmy, “Tam anlamı ile bir kamp hayatı yaşayalım, hatta böcek ve örümcek bile yiyelim,” diye şakalaşıyordu.</p>
<p>Pollyanna, “Evet, yüzmek, sandala binmek ve balık tutmak istiyoruz,” diye ekledi. Sonra gözleri Jamie’ye takılınca, “Tabii her vakit bunları yapmamız gerekmez, yapılacak bir sürü başka iş de var, örneğin kitap okuyup konuşmak gibi,” diye sözlerini tamamladı.</p>
<p>Jamie’nin bakışları donuklaştı, yüzü beyazlaştı. Bir şey söylemek için ağzını açarken Sadie Dean atıldı, “Fakat böyle açık hava gezmelerinde tabii ki yüzmek, balık tutmak falan isteriz. Geçen yaz Maine kasabasına gitmiştik. Jamie’nin tuttuğu balığı görmeliydiniz. Sen anlat Jamie.”</p>
<p>Jamie gülerek başını salladı, “Hiç inanacaklarını sanmam.”</p>
<p>Pollyanna, “Haydi anlat Jamie,” diye ısrar etti.</p>
<p>Şimdi Jamie’nin yüzüne renk gelmiş ve gözlerindeki acı kaybolmuştu. Pollyanna, Sadie Dean’e baktığı zaman hayretle, arkasına rahatlayarak yaslandığını gördü.</p>
<p>Nihayet beklenen gün geldi ve John Pendleton’ın geniş arabası ile direksiyonda Jimmy olmak üzere yolculuk başladı. Sevinçli bağırışmalar arasında yola koyuldular.</p>
<p>Kırk millik otomobil yolculukları sona erdiği zaman saat dört olmuştu. Yarım saatten beri altı silindirli otomobiller için, hiç uygun olmayan dar bir toprak yolda ilerliyorlardı. Gerek araba için, gerekse kullanan için yolculuğun bu bölümü çok yorucu oldu. Fakat yoldaki çukurlar ve çamur birikintileri ile hiç de ilgisi olmayan yolcular için, ağaçlar arasında uzayıp giden bu yolculuk çok eğlenceli oldu.</p>
<p>Kamp yapılacak yeri John Pendleton yıllar önce görmüştü ve aynı yeri tanıdığı zaman oldukça rahatladı. Diğerleri de “Aman ne güzel!” diye burayı beğendiklerini belirttiler.</p>
<p>John Pendleton, “Beğendiğinize memnun oldum. Kamp için uygun olacağını düşünmüştüm. Fakat yine de biraz endişeliydim, çünkü zamanla bu gibi yerler bazen büyük değişikliklere uğrar. Gerçi burada da bir hayli ot büyümüş, ama sanırım kısa zamanda temizleyebiliriz,” dedi.</p>
<p>Sonra herkes çalışmaya koyuldu. Kısa sürede çevreyi temizleyip iki çadır kurdular, arabayı boşalttılar, ateşi hazırladılar ve mutfak yerine kullanılacak rafları düzenlediler. Bu işler bitmek üzereyken, Pollyanna’nın dikkati Jaime üstünde toplandı ve endişelenmeye başladı. Birdenbire bu girintili çıkıntılı toprağın, halı kaplı odalara benzemeyeceğini ve koltuk değneği ile yürümenin güç olacağını fark etti. Ayrıca Jamie büyük bir çaba ile herkes gibi iş görmeye çalışıyordu. İki defa atılarak Jamie’nın zorlukla taşıdığı kutuları elinden almıştı.</p>
<p>“Bırak bana lütfen Jamie, sen yeteri kadar iş yaptın. Ne olur biraz otur, çok yorgun görünüyorsun,” diye yalvarmıştı.</p>
<p>Eğer yakından baksaydı, Jamie’nın yüzünün gerilip kızardığını görecekti. Fakat bakmıyordu ve göremedi. Bundan bir dakika sonra ise, hayretle Sadie Dean’in elinde bir sürü kutu ile Jamie’nın yanına gittiğini gördü ve şöyle bağırdığını işitti:</p>
<p>“Oh, ne olur bana yardım etsene, kutular devriliyor.”</p>
<p>Bunun üzerine Jamie yine elinde kutularla çadıra doğru güçlükle ilerlemeye başladı.</p>
<p>Pollyanna itiraz etmek üzere Sadie Dean’e döndü, fakat henüz, ağzını açmadan Saide’nin parmağını ağzına götürüp işaret ederek yanına geldiğini gördü. Sonra kulağına eğilip şöyle dediğini işitti: “Düşünmeden yaptın biliyorum, fakat bu onu incitiyor. Başkalarının yaptığını o yapamayınca mutsuz oluyor, şimdi bak, nasıl memnun hayatından, gördün mü?”</p>
<p>Pollyanna baktı ve gördü. Jamie’nin yine güçlükle kutuları çadıra götürürken yüzünün mutlulukla aydınlandığını fark etti.</p>
<p>“Evet, gerçekten haklısın,” diyen Pollyanna, Sadie Dean’e döndüğü zaman, onun gitmiş olduğunu gördü.</p>
<p>Pollyanna bu olaydan sonra sık sık Jamie’yi izledi. Aslında gerek Jamie’nin, gerekse başkalarının bunu görmemesi için dikkat ediyordu. Onu izledikçe içi sızlıyordu. İki kere yapmaya çalıştığı işi başaramazken yakaladı. Bir keresinde kaldıramayacağı kadar bir kutuyu oynatmaya çalışırken, bir keresinde de koltuk değnekleri ile yüklenemeyeceği bir portatif masayı taşımak için çırpınırken… Her seferinde de Jamie’nin telaşla etrafına bakınıp onu gören olup olmadığını kontrol ettiğini fark etti. Pollyanna’nın gördüğü bir başka gerçek de, bu çabaların Jamie’yi gerçekten çok yorduğuydu. Yüzündeki sevinçli gülümseyişi kaybolmamasına rağmen, acının verdiği gerginliği görmek çok kolaydı. Pollyanna bunları gördükçe gözleri yaşlarla doluyor ve içinden “Bunu önceden tahmin etmeliydik. Böyle bir yere gelmesine izin vermemeliydik. Bir çift koltuk değneği ile kamp yapmak ne demektir! Niçin yola çıkmadan bunu akıl edemedik?” diye söyleniyordu.</p>
<p>Fakat akşam yemeğinden sonra kamp ateşi etrafında otururlarken, Pollyanna bu sorusunun cevabını kendi kendine buluyordu. Önünde parlayan ateş, etrafında esrarlı karanlık olunca; Jamie’nin ağzından dökülen sihirli kelimelerin büyüsüne kapılmamak elde değildi. Böylece bir kere daha Jamie’nin koltuk değnekleri unutuluyordu.</p>
<p> </p>
</body>
</html>