<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta name="Generator" content="Atlantis Word Processor 1.6.5.7"/>
    <link rel="stylesheet" type="text/css" href="style.css"/>
    <title>Bilinmeyen</title>
    <link href="../fonts.css" rel="stylesheet" type="text/css"/>
</head>
  <body>
<p class="p4"><span class="t6"> </span></p>
<p class="p5"><a id="ncx3616"></a><span class="t3"><b>26</b></span></p>
<p class="p2"><span class="t7">JOHN PENDLETON</span></p>
<p> </p>
<p>Noel bayramından bir hafta önce Pollyanna hikayesini güzelce daktilo edilmiş bir şekilde postaladı. Dergideki duyuruya göre ödül kazananlar Nisan ayına kadar ilan edilmeyecekti. Bu nedenle Pollyanna uzun ve sabırlı bir bekleyiş içine girdi. Kendi kendine, “Nedenini bilmiyorum ama uzun bir bekleme devri olacağına çok memnunum. Böylelikle uzun bir kış boyu; küçük bir ödül değil, birinci ödülü kazanacağımı hayal edebilirim. Bu şekilde üç bin doları alacağımı düşünerek mutlu olabilirim. Kazanmasam bile, kış aylarını tatlı bir ümitle geçirmiş olurum. Sonunda küçük bir ödüle bile sevinmem gerek,” diye düşünüyordu. Hiçbir ödül almama olasılığı, Pollyanna’nın aklının köşesinden bile geçmiyordu. Milly Snow tarafından güzelce daktilo edilen hikaye, göze, basılmış gibi görünüyordu.</p>
<p>Pollyanna’nın büyük çabalarına rağmen o yıl Noel, Harrington Konağı‘nda oldukça sıkıntılı geçiyordu. Polly Teyze kesinlikle her türlü kutlamayı reddetmiş ve bu kararını o ölçüde ısrarla belirtmişti ki, Pollyanna en küçük bir hediye bile almaya cesaret edememişti.</p>
<p>Noel gecesi John Pendleton ziyarete geldi. Polly Teyze bir mazeret bulup odasına çekildi. Pollyanna, Teyzesi ile geçirdiği uzun ve yorucu bir günden sonra, Pendleton’ı sevinçle karşıladı. Ama ne yazık ki John Pendleton’ın Jimmy’den aldığı mektubu getirmesi, bu sevincini gölgeledi. Çünkü Jimmy’nin mektubu baştan sona kadar, Bayan Carew ile “Çalışan Kızlar Evi”nde geçirecekleri Noel için yapılan şahane planlarla doluydu. Pollyanna ise bunu kendi kendisine itiraf etmeye utansa bile, hiç de Noel eğlencelerini dinleyecek bir durumda değildi; özellikle Jimmy’nin nasıl eğlendiğini öğrenmek onu incitiyordu.</p>
<p>John Pendleton ise mektup bittikten sonra bile bu konuyu bırakmaya yanaşmıyordu.</p>
<p>Mektubu katlarken, “Bunlar çok güzel şeyler,” diye söylendi.</p>
<p>Pollyanna gerçek düşüncelerini belli etmemek için çaba göstererek, “Evet, gerçekten öyle,” diye mırıldandı.</p>
<p>“Bu gece, değil mi? şu sıralarda neler yaptıklarını görmek isterdim.”</p>
<p>Pollyanna gene büyük bir dikkatle, “Evet,” diye onayladı.</p>
<p>John Pendleton, “Sanırım Bayan Carew, Jimmy’yi yardım etmesi için yanına alırken, ne olacağını tahmin ediyordu. Asıl merak ettiğim Jimmy’nin yeni görevini nasıl karşıladığı. Acaba elli kadar kıza Noel Babalık yapmak hoşuna gidiyor mu?” diye kıs kıs gülmeye başladı.</p>
<p>Pollyanna başını kaldırarak, “Tabii ki bayılıyordur,” diye cevap verdi.</p>
<p>“Belki de, fakat bu işin köprü yapmayı öğrenmeye benzemeyeceğini tahmin edersin herhalde.”</p>
<p>“Oh, evet.”</p>
<p>“Fakat bahse girerim ki; gerek Jimmy, gerekse kızlar bu gece hayatlarının en eğlenceli gecesini geçirecekler.”</p>
<p>“E… Evet, tabii,” diye kekeleyen Pollyanna, içindeki kıskançlık fırtınasını belli etmemek için çırpınıyordu. Aynı zamanda, kendisinin sadece John Pendleton ile geçirdiği bu korkunç geceyi Jimmy’nin elli kadar genç kızla geçirdiği eğlenceli Noel’le kıyaslamamak için son çabalarını harcıyordu.</p>
<p>Kısa bir sessizlik oldu. Bu süre içinde John Pendleton, dalgın bir şekilde şöminedeki ateşi seyrediyordu.</p>
<p>En sonunda, “Bayan Carew gerçekten fevkalade bir insan,” diye söylendi.</p>
<p>“Gerçekten öyle,” diyen Pollyanna’nın sesi bu defa içten bir duyguyu aksettiriyordu.</p>
<p>Pendleton yine şömineyi seyrederek dalgın bir şekilde sözlerine devam etti:</p>
<p>“Önceden de Jimmy, Bayan Carew’ın bu kızlar için neler yaptığını yazıyordu. Bundan önceki mektupta ise, uzun uzun ondan ve yaptığı işlerden bahsediyor ve ona her zaman hayran olduğunu, fakat şimdi yakından gördükten sonra, bu hayranlığının daha da arttığını yazıyor.”</p>
<p>Pollyanna, “Gerçekten Bayan Carew eşsiz bir insandır. Ben de onu çok severim,” diye onayladı.</p>
<p>John Pendleton rahatsız bir şekilde kıpırdandı ve gözlerinde garip bir bakışla Pollyanna’ya döndü.</p>
<p>“Biliyorum yavrum. İşte bunun için onu seven başkaları da olabilir.”</p>
<p>Pollyanna aniden irkildi. Birdenbire aklına gelen düşünce onu altüst etti. Jimmy! John Pendleton, Jimmy’nın Bayan Carew’e aşık mı olduğunu söylemek istiyordu?</p>
<p>“Yani ne demek?” diye söze başlayıp sonra boğazı tıkanarak sustu.</p>
<p>John Pendleton sinirli bir şekilde ayağa fırlamıştı. Yavaşça ve yine o garip bakışlarla, “Yani bu kızları kastettim. Bu elli kızın ona nasıl bağlı olacaklarını tahmin edebilirsin herhalde,” diye cevap verdi.</p>
<p>Pollyanna ise, “Evet, tabii,” diye mırıldandı. Bundan sonraki söze ise, düşünceleri çok uzaklarda, kısa bir cevap verdi. Kafası karmakarışıktı. Gecenin geri kalan bölümünde bütün konuşmayı John Pendleton yaptı.</p>
<p>John Pendleton ise hiç de bunu yadırgamış gözükmüyordu. Odada acele acele bir iki kere dolaştıktan sonra, gelip eski yerine oturdu ve yine Bayan Carew’den bahsetmeye başladı.</p>
<p>“Bu Jamie konusu oldukça garip, değil mi? Acaba gerçekten kaybolan yeğeni mi?”</p>
<p>Pollyanna’dan hiç cevap alamayınca, kısa bir sessizlikten sonra sözlerine devam etti:</p>
<p>“Her neyse, Jamie iyi bir genç ve benim hoşuma gidiyor. Candan bir insan, Bayan Carew ona çok bağlı. Bunu görmemek olanaksız. Gerçek yeğeni olsa da, olmasa da önemi yok sanırım.”</p>
<p>Yine bir sessizlik oldu. Sonra John Pendleton, değişen bir ses tonu ile, “Düşününce ikinci defa evlenmeyişi garip gözüküyor. Aslında çok güzel bir kadın, değil mi Pollyanna?” dedi.</p>
<p>Pollyanna telaşla, “Evet, tabii, gerçekten çok güzel bir kadın,” diye cevap verdi.</p>
<p>Bu konuşma sırasında Pollyanna’nın gözü karşısındaki aynaya ilişmişti. Üzüntüyle kendisinin hiçbir zaman çok güzel birisi sayılamayacağını düşündü.</p>
<p>Böylece John Pendleton, şömineyi seyrederek, dalgın bir ifade ile konuştu durdu. Cevap alıp almaması onu rahatsız etmiyordu. Hatta sözlerinin dinlenip dinlenmediğinin dahi farkında değildi. Sadece konuşmak arzusunda olduğu anlaşılıyordu. En sonunda ayağa kalkıp veda etti.</p>
<p>Çok uzun süren bir yarım saat boyunca Pollyanna, yalnız kalabilmek için onun gitmesini çok arzulamıştı. Fakat gittikten sonra ise bundan pişman oldu. Birdenbire düşünceleri ile baş başa kalmayı arzulamadı.</p>
<p>Şimdi her şey onun için açıklık kazanmıştı. Hiç şüphesi kalmamıştı. Jimmy, Bayan Carew’e aşıktı. O gittikten sonraki tedirgin ve sinirli hali de bunu kanıtlıyordu. İşte bu nedenle eski arkadaşı, Pollyanna’yı çok seyrek ziyaret ediyordu.</p>
<p>Yaz boyunca geçen günleri birer birer düşündü ve bu inancını doğrulayan birçok şey hatırladı.</p>
<p>Onu sevmesi aslında çok doğaldı. Bayan Carew çok güzel ve cazip bir kadındı. Tabii Jimmy’den yaşlıydı, fakat bu çok görülen bir durumdu. Eğer birbirlerini seviyorlarsa…</p>
<p>Pollyanna o gece uykuya dalıncaya kadar ağladı. Sabahleyin durumu cesur bir şekilde kabullenmeye gayret etti. Hatta yaşlı bir gülümsemeyle mutluluk oyununa başvurdu. Tam o sırada, aklına Nancy’nin yıllar önce kendisine söylediği bir söz geldi: “Senin bu mutluluk oyununu hiç oynayamayacak birileri varsa, o da kavgalı aşıklardır. “</p>
<p>Pollyanna yüzü kızararak, “Ne kavgalı, hatta ne de aşık olduğumuz için değil. Aslında Jimmy ve Bayan Carew mutlu oldukları için ben de mutlu olabilirim. Sadece…” diye mırıldandı. Düşüncelerini tamamlayamıyordu.</p>
<p>Şimdi, Jimmy ile Bayan Carew’ın birbirlerini sevdiklerinden kesin olarak emin olunca, Pollyanna bu kanısını doğrulayacak her şeye karşı çok hassas olmuştu. Her yerde delil arıyordu. Tabii ilk olarak aklına Bayan Carew’ın mektupları geliyordu. Bir mektubunda Bayan Carew şöyle diyordu:</p>
<p>“Senin genç arkadaşın Jimmy’yi çok sık görüyorum. Ondan gittikçe daha çok hoşlanıyorum. Onu eskiden gördüğüm hissi hala devam ediyor. İsterdim ki, nereden bu duyguya kapıldığımı öğreneyim.”</p>
<p>Bundan sonra sık sık, Jimmy’den kısaca bahsediyordu. Pollyanna için bu kısa bahisler zehirli bir anlam taşıyordu. Çünkü artık Jimmy’nın Bayan Carew’ın hayatının bir bölümü olduğunu gösteriyordu.</p>
<p>Pollyanna şüphesini körükleyecek başka kaynaklar da buluyordu. John Pendleton gitgide daha sık bir şekilde geliyor ve Jimmy ile Bayan Carew hakkında son haberleri veriyordu. John Pendleton bu ikisini de ağzından düşürmez olmuştu. O kadar ki, zavallı Pollyanna, Bay Pendleton, Jimmy ile Bayan Carew’den başka bir konu bulamaz mı, diye düşünüyordu.</p>
<p>Sadie Dean’den gelen mektuplar da vardı. O da Jimmy’nın Bayan Carew’e çok yardımcı olduğunu yazıyordu.</p>
<p>Hatta Jamie bile seyrek yazdığı mektuplarında, Pollyanna’yı şüphelendirmekten geri kalmıyordu. Bir mektubunda şöyle diyordu:</p>
<p>“Şimdi saat akşam on. Salonda yalnız başıma oturup Bayan Carew’ın dönmesini bekliyorum. Jimmy ile beraber kızları ziyarete gittiler.”</p>
<p>Jimmy ise çok seyrek yazıyordu. Pollyanna işte bunun için memnun olunacak bir sebep bulmuştu.</p>
<p>“Eğer Bayan Carew’den ve onun kızlarından başka bahsedecek hiçbir şeyi yoksa, hiç yazmasın, daha iyi” diyerek içini çekiyordu.</p>
<p> </p>
</body>
</html>