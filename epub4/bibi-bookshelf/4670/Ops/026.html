<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta name="Generator" content="Atlantis Word Processor 1.6.5.7"/>
    <link rel="stylesheet" type="text/css" href="style.css"/>
    <title>Bilinmeyen</title>
    <link href="../fonts.css" rel="stylesheet" type="text/css"/>
</head>
  <body>
<p class="p4"><span class="t6"> </span></p>
<p class="p5"><a id="ncx1365"></a><span class="t3"><b>21</b></span></p>
<p class="p2"><span class="t7">CEVAPLANDIRILAN B</span><span class="t7">İ</span><span class="t7">R SORU</span></p>
<p> </p>
<p>Pollyanna, John Pendleton’ın evinden çıkıp tepeden aşağıya hızlı hızlı yürümeye başladığı sırada gökyüzü de kararmıştı. Bir sağanak boşanacağa benziyordu. Daha eve gelmeden yarı yolda Nancy’ye rastladı. Kızın elinde bir şemsiye vardı. Ama o sırada bulutlar dağılır gibi olmuş, yağmurun hemen yağması ihtimali azalmıştı. Nancy dikkatle gökyüzüne bakarak: “Bulutlar kuzeye doğru gidiyor galiba.” dedi. “Zaten ben de böyle olacağını tahmin etmiştim. Ama Bayan Polly bir şemsiye alıp seni karşılamamı söyledi. Senin için endişelendi.”</p>
<p>Pollyanna, dalgın dalgın mırıldandı: “Endişelendi mi?” O da bulutlara bakıyordu.</p>
<p>Nancy, biraz hiddetle burnunu çekti: “Ne dediğimin farkında değilsin. Teyzenin senin için endişelendiğini söylemiştim!”</p>
<p>Pollyanna: “Haa!..” diyerek içini çekti. Birdenbire biraz sonra teyzesine soracağı soruyu hatırlamıştı: “Üzgünüm. Onu meraklandırmak istemezdim.”</p>
<p>Nancy, hiç beklenmedik bir cevap verdi: “Buna çok memnun oldum, iyi, iyi.”</p>
<p>Pollyanna bakakaldı.</p>
<p>“Polly Teyzem beni merak ettiği için memnun mu oldun? Niçin Nancy? Bu gibi şeyler için memnun olmak doğru değil. Oyunu böyle oynamıyoruz!”</p>
<p>Nancy, “Bunun oyunla bir ilişkisi yok.” diye çıkıştı. “Bunu düşünmemiştim bile. Bayan Polly’nin seni merak etmesinin ne demek olduğunu anlayamıyorsun çocuk!”</p>
<p>Pollyanna ısrar etti: “Merak etmek demek… Kötü bir his duymaktır. Bu daha başka bir anlama gelir mi?”</p>
<p>Nancy, hiddetle başını geriye attı:</p>
<p>“Şey, sana bunun hangi anlama geldiğini söyleyeceğim. Bu Polly Teyzenin insancıl bir duygu içine girmeye başladığını, yani diğer insanlar gibi olmaya başladığını gösterir. Artık sadece sana karşı görevini yerine getirmiyor, aynı zamanda seninle ilgilenmeye de başlıyor.”</p>
<p>Pollyanna şaşırmış, söylenenleri birden kavrayamamıştı.</p>
<p>“Niçin Nancy?” diye sordu. “Polly Teyze her zaman görevini yerine getirir. O… Evet o görevine çok bağlı bir kişidir.”</p>
<p>Farkına varmadan Pollyanna, John Pendleton’ın kendisine yarım saat önce söylediklerini tekrarlamıştı.</p>
<p>Nancy, gülmeye başladı: “Doğru söylüyorsun. O her zaman görevine bağlı kalmıştır, sanırım. Fakat sen geldiğinden beri değişti o.”</p>
<p>Pollyanna’nın yüz ifadesi değişti, kaşlarını çattı: “İşte ben de bunu sana sormak istiyordum Nancy.” diye içini çekti.</p>
<p>“Polly Teyzenin benim burada olmamdan hoşlandığını sanıyor musun? Benim, yanında kalmamam onu üzer mi dersin?”</p>
<p>Nancy yan gözle küçük kızın düşünceli yüzüne baktı. Çok önceden böyle bir soruyla karşılaşabileceğini düşünmüş ve korkuyla beklemişti. Soruyu, karşısındakini kırmadan nasıl cevaplandırabileceğini de tasarlamıştı. Fakat şimdi, evet şimdi Nancy soruyu memnunlukla karşıladı. Teyzesinin Pollyanna’ya şemsiye göndermesi, hizmetçi kızın bütün şüphelerini gidermiş, düşüncelerini değiştirmişti. O artık, sevilmeye susamış bu küçük kızın içini rahat ettirebileceğinden emindi.</p>
<p>Nancy hiddetle, “Senin burada olmandan hoşlanmıyor mu? Burada olmazsan seni özler mi?” diye bağırdı. “Sanki sana deminden beri bunu anlatmak istemiyormuşum gibi! Havada bir parça bulut görünce, elime şemsiyeyi verip senin arkandan beni telaşla yollamadı mı? İstediğin güzel odaya yerleşmen için her şeyi bana taşıtmadı mı? Hatırlamıyor musun Bayan Pollyanna? İlk başlarda senden hiç hoşlanmıyor ve…”</p>
<p>Nancy, yalancıktan öksürerek, tam zamanında kendisini topladı. Soluğu kesilmiş bir biçimde konuya devam etti: “Sadece bu olaylar değil, daha birçoğu senin onu yumuşattığını gösteriyor. Kediyi, köpeği eve alışı, benimle konuşma tarzı, daha birçok şey… Ya, işte böyle Bayan Pollyanna. Gidersen seni gerçekten çok özleyecektir.” Nancy oldukça heyecanlı ve kendisinden emin konuşmuştu. Daha önce, Pollyanna’nın ilk başlarda istenmediğini ağzından kaçırmıştı. Sanki bunun etkisini silmek için çaba harcamıştı. Yine de, sözlerinin Pollyanna’yı bu kadar etkileyip, sevindireceğini de sanmamıştı.</p>
<p>Küçük kızın yüzü sevinçten sanki parlıyordu.</p>
<p>“Oh, Nancy o kadar mutluyum ki! Çok mutluyum… Polly Teyzemin beni istemesine ne kadar memnun olduğumu anlatamam!”</p>
<p>Pollyanna Bir süre sonra Pollyanna merdivenleri çıkıp odasına giderken: “Artık ondan ayrılmam!” diye düşündü. “Hep Polly Teyzemle oturmak istediğimi biliyordum zaten. Ama, Polly Teyzemin benim onunla oturmamdan memnun olmasını bu kadar istediğimi sanırım fark etmemiştim!”</p>
<p>John Pendleton’a verdiği kararı bildirmenin hiç de kolay olmayacağını Pollyanna biliyor ve bu yüzden de çekiniyordu. John Pendleton’ı çok seviyor ve onun için üzüntü de duyuyordu. Çünkü adam kendi kendisine acıyordu. Onun yıllardır yalnız ve mutsuz bir hayat yaşamış olmasına da üzülüyordu. Hem bunların annesinin yüzünden olması, üzüntüsünü daha da artırmaktaydı. Gözlerinin önüne o gri renkli, büyük konağı getirdi. Konağın sahibi iyileştikten sonra orası yine sessizliğe bürünecek, yerleri kağıt parçaları kaplayacak, masası karmakarışık hale gelecekti. Adamın bu yalnız yaşantısı Pollyanna’yı perişan ediyordu. Birisini bulmalı ve bu yalnızlığı gidermeliydi. İşte tam bunları düşünürken, Pollyanna birden ayağa fırladı. Aklına bir fikir gelmişti.</p>
<p>Hemen o tepeyi tırmanıp John Pendleton’ın evine gitti. Kendisini tam zamanında o loş büyük kütüphanede buldu. John Pendleton yanı başında oturuyordu. Adamın ince ve uzun elleri koltuğun koluna dayanmıştı. Sadık köpeği de ayaklarının dibindeydi.</p>
<p>Adam nazik bir tavırla: “Ömrümün sonuna değin benimle ‘mutluluk oyunu’ oynayacak mısın?” diye sordu.</p>
<p>Pollyanna heyecanla, “Evet efendim!…” diye cevap verdi. “Yapabileceğiniz, en mutlu edebilecek şeyi düşündüm ve…”</p>
<p>John Pendleton, “Seninle birlikte mi oynayacağız?” diye sordu. Dudakları sinirli bir biçimde gerilmişti.</p>
<p>“Ha… Hayır… Fakat…”</p>
<p>Duygulu bir ses, “Pollyanna, hayır demeyeceksin!” diye sözü kesti.</p>
<p>“Fakat, gerçekten Bay Pendleton buna mecburum… Gerçekten öyle… Polly Teyze…”</p>
<p>“Senin gelmene izin vermedi mi?”</p>
<p>Küçük kız, kederli bir ifadeyle, “Ben… Ben ona sormadım ki…” diye kekeledi.</p>
<p>“Pollyanna!”</p>
<p>Pollyanna gözlerini adamdan çevirdi. Arkadaşının gözlerindeki kırılmış, üzüntülü ifadeyi görmeye dayanamayacaktı.</p>
<p>“Demek ona sormadın bile?”</p>
<p>Pollyanna üzüntüyle kekeledi:</p>
<p>“Gerçekten sormadım, efendim. Ama ona sormadan da cevabını öğrendim. Polly Teyzem beni yanında istiyor.” Büyük bir cesaretle itiraf etti. “Ben de onunla beraber olmak istiyorum. Onun bana ne kadar iyi davrandığını bilemezsiniz. Hem, artık onun birçok şeyden de mutlu olmaya başladığını görüyorum. Biliyorsunuz eskiden böyle değildi. Siz de bunu söylemiştiniz. Oh, Bay Pendleton, Polly Teyzeyi bırakamam!”</p>
<p>Uzun bir sessizlik oldu. Sessizliği sadece şöminede yanan bir odun parçasının çıtırtısı bozuyordu. Nihayet adam konuşmaya başladı:</p>
<p>“Hayır, Pollyanna artık anlıyorum. Ondan ayrılamayacaksın. Bunu senden bir daha isteyecek değilim.” Adamın çok hafif bir sesle söylediği bu sözleri Pollyanna duydu.</p>
<p>Heyecanla, “Fakat, işin gerisini bilmiyorsunuz” diye bir hatırlatmada bulundu. “Sizi çok, ama çok mutlu edebilecek bir şey yapabilirsiniz…”</p>
<p>“Hayır Pollyanna. Artık beni hiçbir şey mutlu edemez.”</p>
<p>“Evet efendim. Mutluluk sizin için. Zaten siz de bunu söylemiştiniz. Bir evin ancak bir kadının eli ve kalbiyle, ya da bir çocuğun varlığıyla yuva olabileceğini söylemiştiniz.”</p>
<p>Adam, hiddetle karşı koydu. “Sanki senden başka bir çocuğu isteyebilirmişim gibi!”</p>
<p>“Evet isteyeceksiniz. O kadar iyi kalpli bir insansınız ki, onu tanıyınca isteyeceksiniz. O prizmaları, altınları ve fakirler için biriktirdiğiniz onca parayı düşünün bir kere…”</p>
<p>Adam, kızgın bir ifadeyle: “Pollyanna!” diye çocuğun sözlerini kesti. “Artık bu saçmalığa bir son verelim. Sana daha önce birçok defa anlatmaya çalışmıştım. Fakirler için para biriktirmiyorum. Hayatımda kimseye beş para bile yollamadım. Şimdi anladın mı?”</p>
<p>Başını, Pollyanna’da beklediği hayal kırıklığını görebilmek için hafifçe kaldırdı. Fakat büyük bir hayret içinde, kızın ne üzüldüğünü ne de hayal kırıklığına uğradığını fark etti.</p>
<p>Pollyanna’nın gözlerinden sadece neşeli bir şaşkınlık okunuyordu.</p>
<p>Pollyanna ellerini çırparak: “Oh, oh! Ne kadar mutluyum!” dedi. Sonra, utancından kıpkırmızı kesilerek sözlerini düzeltti. “Yani fakirler için üzülmüyor değilim. Fakat sizin de diğerleri gibi bir Hintli çocuğu tercih etmediğinize sevindim. Jimmy Bean’i onlara tercih edeceğiniz için mutluluk duyuyorum. Artık onu yanınıza alacağınızı biliyorum!”</p>
<p>“Kimi alacağımı?”</p>
<p>“Jimmy Bean’i. Evinizi yuva yapacak olan çocuk o. Hem kendisi de bundan büyük mutluluk duyacak. Geçen hafta ona, Batıdaki Kadınlar Yardım Derneği’ndekilerin de, kendisini alamayacaklarını bildirmiştim. Büyük hayal kırıklığına uğramıştı. Fakat şimdi bunu duyunca çok sevinecek!”</p>
<p>Adam kararlı bir tavırla: “Sevinecek ha!” dedi. “Fakat ben sevinmeyeceğim, Pollyanna, bu düpedüz büyük bir saçmalık!”</p>
<p>“Yani… Onu yanınıza almayacağınızı mı söylemek istiyorsunuz?”</p>
<p>“Evet. Gerçekten bunu belirtmek istiyorum.”</p>
<p>Pollyanna titrek bir sesle:</p>
<p>“Fakat o bu evde fevkalade bir çocuk olur.” diyebildi. Neredeyse ağlayacaktı. “Hem de yalnız olmazdınız. Yanınızda Jimmy olunca hiç yalnızlık hissetmezdiniz…”</p>
<p>Adam: “Evet, buna şüphem yok” dedi. “Fakat yalnızlığı tercih ediyorum.”</p>
<p>İşte o anda, Pollyanna Nancy’nin kendisine haftalar önce söylediği bir sözü hatırladı. Hiddetli bir tavırla başını kaldırdı.</p>
<p>Pollyanna “Belki de tatlı ve yaşayan bir küçük çocuğun, bir yerde sakladığınız o kirli çamaşırlardan daha iyi olacağını düşünemiyorsunuz. Fakat ben o kanıda değilim.”</p>
<p>“Kirli çamaşırlar mı?”</p>
<p>“Evet. Bunu bana Nancy söylemişti. Bir yerde saklıyormuşsunuz!”</p>
<p>“Ne? Ne?” Adam birden başını geriye atıp gülmeye başladı. Gerçekten katılarak gülüyordu. O kadar ki, adamın bu gülüşü Pollyanna’yı sinirden ağlattı. Bunu gören John Pendleton, yerinde doğrulup ciddi bir ifade takındı.</p>
<p>“Pollyanna, sanırım sen haklısın” dedi. Yumuşak bir sesle konuşuyordu: “Hem de sandığından da çok haklısın. Aslında ben de hoş bir çocuğun, kirli çamaşırlardan daha iyi olduğunu biliyorum. Fakat nedense, bizler böyle bir değiş tokuşu yapmaya her zaman istekli değilizdir. Eski alışkanlıklarımıza daima saplanmak isteriz. Pollyanna yine de, sen bana o küçük çocuktan biraz bahset bakalım.” Ve Pollyanna ona her şeyi anlattı.</p>
<p>Belki adamın gülüşü, belki de Pollyanna’nın heyecanlı anlattığı Jimmy Bean’in hazin öyküsü, havayı değiştirmiş ve adamın zaten yumuşamış olan kalbine büsbütün dokunmuştu. Bütün bu olaylardan sonra, Pollyanna o akşam eve dönerken bir de müjde götürüyordu. Jimmy Bean, cumartesi günü öğleden sonra onunla birlikte büyük konağa davet ediliyordu.</p>
<p>Pollyanna, vedalaşırken: “Çok mutluyum. Hem onu da seveceğinizden eminim. Jimmy Bean’in de bir evinin ve onu seven insanların olmasını öyle çok istiyorum ki…” demişti.</p>
<p> </p>
</body>
</html>