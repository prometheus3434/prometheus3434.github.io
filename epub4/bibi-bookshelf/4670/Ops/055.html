<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta name="Generator" content="Atlantis Word Processor 1.6.5.7"/>
    <link rel="stylesheet" type="text/css" href="style.css"/>
    <title>Bilinmeyen</title>
    <link href="../fonts.css" rel="stylesheet" type="text/css"/>
</head>
  <body>
<p class="p4"><span class="t6"> </span></p>
<p class="p5"><a id="ncx3109"></a><span class="t3"><b>17</b></span></p>
<p class="p2"><span class="t7">POLLYANNA GEL</span><span class="t7">İ</span><span class="t7">YOR</span></p>
<p> </p>
<p>Tren Beldingsville istasyonuna yaklaştıkça Pollyanna teyzesini endişeli bakışlarla süzüyordu. Bütün gün boyunca Bayan Chilton gittikçe daha tedirgin ve içine kapanık olmuştu. Pollyanna beklenen istasyona geldikleri zaman ne olacağından korkuyordu.</p>
<p>Teyzesine baktığı zaman içi sızladı. Altı ay içinde bir insanın bu ölçüde değişip yaşlanacağına asla inanamazdı. Bayan Chilton’ın gözleri donuk, yanakları soluk ve içeri göçmüş, alnı derin kırışıklıklarla doluydu. Ağzının kenarları aşağı sarkmış ve saçları hiç de yakışmayan bir biçimde arkasına toplanmıştı. Evliliği ile yumuşayan ve tatlılaşan kişiliği, aniden maske gibi üzerinden düşüvermiş ve yerini eski sevgisiz ve yalnız Polly Harrington’ın sertliği ve geçimsizliği almıştı.</p>
<p>“Pollyanna,” diyen Bayan Chilton’ın sesi kararlı bir ifade taşıyordu.</p>
<p>Pollyanna suçluluk hissederek irkildi. Teyzesinin kafasından geçenleri okuduğu endişesi ile rahatsız olmuştu.</p>
<p>“Evet, teyzeciğim.”</p>
<p>“Şu küçük siyah çanta nerede?”</p>
<p>“Burada.”</p>
<p>“O halde lütfen benim siyah başörtümü çıkarıver. Nerede ise geliyoruz.”</p>
<p>“Fakat çok kalın ve sıcak tutar teyzeciğim.”</p>
<p>“Pollyanna, senden başörtümü istedim. Eğer senden istediğim şeyleri benimle tartışmadan yaparsan, her şey çok daha kolay olacak benim için. O siyah başörtüyü istiyorum. Beldingsville halkına başıma gelenleri nasıl karşıladığımı görmek fırsatını vereceğimi mi sanıyorsun?”</p>
<p>“Ah, teyzeciğim, kimse bu duyguyla sizi karşılamaz,” diyen Pollyanna telaşla çantadaki siyah başörtüyü arıyordu.</p>
<p>“Ayrıca kimse bizi karşılamaya gelmeyecek. Kimseye geleceğimizi söylemedik, biliyorsunuz.”</p>
<p>“Evet, biliyorum. Kimseye biz söylemedik. Fakat Bayan Durgin’e bugün anahtarı paspasın altına koymasını ve evi havalandırmasını yazmış olduğunuzu unutuyorsun. Mary Durgin’in bu bilgiyi sadece kendisine mi sakladığını sanıyorsun? Kasabanın yarısı bugün geleceğimizi biliyordur. Bir düzine kadar insan ise tesadüfen istasyonda oluverirler. Ben onları tanırım. Polly Harrington’ın fakir olunca nasıl gözüktüğünü görmek isteyeceklerdir.”</p>
<p>Pollyanna gözlerinde yaşlarla, “Oh teyzeciğim, lütfen!” diye yalvardı.</p>
<p>“Eğer bu kadar yalnız olmasaydım. Doktor yanımda bulunsaydı ve…” Sözlerini tamamlayamadan başını çevirdi. Ağzının kenarları titriyordu, “Şu başörtüsü nerede?” diye boğuk bir sesle sordu.</p>
<p>Şimdi tek arzusu başörtüsünü teyzesinin eline ulaştırmak olan Pollyanna telaşla atıldı: “Evet, hayatım, işte burada. Neredeyse geldik sayılır. Keşke Timothy’ye bizi karşılamasını söyleseydik.”</p>
<p>“Yani eve atlı arabamızla mı gidecektik? Artık böyle şeylere para ayıramayacağız korkarım. Sanırım arabayı kısa sürede satmamız gerekecek. Hayır, Pollyanna, bu şartlar altında belediye arabalarına binmemiz daha doğru olur.”</p>
<p>Pollyanna, “Evet biliyorum, fakat…” diye söze başlarken tren ani bir sarsıntıyla duruverdi ve ikisinin konuşmaları böylece son buldu.</p>
<p>İstasyona indikleri zaman Bayan Chilton hiçbir yöne bakmadan ilerledi. Pollyanna ise daha iki üç adım atmadan, sağa sola yaşlı gözlerle başını sallayarak selam vermeye başladı.</p>
<p>Sonra birdenbire kendisini tanıdığı halde hiç de emin olamadığı bir yüzle karşı karşıya buluverdi.</p>
<p>“A, a! Jimmy, sen ha!” diye parlak bir gülümseme ile elini uzattı. Sonra utangaç bir ifade ile ekledi: “Sanırım artık sana Bay Pendleton demem gerek, çünkü çok büyümüş ve boy atmışsın.”</p>
<p>Delikanlı tam eski Jimmy’yi andıran bir tarzda: “İstersen dene!” diye meydan okudu. Sonra Bayan Chilton’a döndü. Fakat Bayan Chilton hiçbir tarafa bakmadan önlerinde ilerliyordu.</p>
<p>Jimmy, Pollyanna’ya endişeli ve şefkat dolu bakışlarla döndü:</p>
<p>“Lütfen ikiniz de bu tarafa dönseniz, Timothy araba ile bekliyor.”</p>
<p>Pollyanna önünde ilerleyen siyah başörtülü, asık yüze endişeli bir bakış fırlatarak: “Aman, ne iyi,” diye söyledi. Sonra çekingen bir şekilde teyzesinin koluna dokundu: “Teyzeciğim, Timothy buradaymış. Araba ile gelmiş. Bu tarafta bekliyormuş. Ve işte Jimmy Bean. Jimmy’i hatırlıyorsunuz değil mi teyze?”</p>
<p>Pollyanna şaşkınlıktan genç adamı eski çocukluk ismi ile tanıtmış olduğunu bile fark etmedi. Ancak bu, Bayan Chilton’ın gözünden kaçmadı. İsteksiz ve soğuk bir şekilde dönerek hafifçe başını eğdi: “Bay Pendleton çok nazik davranmış, fakat kendisi ile Timothy bu kadar zahmete katlanmamalıydılar.”</p>
<p>Genç adam gülerek: “Rica ederim, hiç zahmet sayılmaz, şimdi lütfen bana biletlerinizi verirseniz bavullarınızı alayım,” dedi.</p>
<p>Bayan Chilton: “Teşekkür ederiz, fakat biz kendimiz…” diye söze başlarken Pollyanna, “Teşekkürler” diyerek biletleri Jimmy’ye vermişti bile.</p>
<p>Yolculuk çok sessiz geçti. Eski hanımından gördüğü ilgisizlik karşısında kırılan Timothy, arabanın önünde dimdik oturuyor ve ağzını bıçak açmıyordu. Bayan Chilton ise önce, “Peki, peki yavrum, herhalde artık binmemiz gerek,” diyerek yerine oturmuş, ondan sonra ise kasvetli bir sessizliğe dalmıştı. Pollyanna ise yaşlı gözlerle çevresindeki tanıdık yerleri seyrediyordu. Sadece bir kere konuştu. “Jimmy ne hoş olmuş değil mi? Nasıl gelişmiş. Sonra gözleri ve gülümsemesi ne tatlı değil mi?”</p>
<p>Umutla cevap bekledi, fakat Polly Teyze susuyordu. O da kendi kendisini cevaplandırdı: “Her neyse, ben böyle düşünmüyorum.”</p>
<p>Timothy evdeki hazırlıkları Bayan Chilton’a söylemekten çekinmişti. Bu nedenle ardına kadar açık pencereler ve kapılar, çiçeklerle süslü pırıl pırıl odalar ve girişte onları bekleyen Nancy; Bayan Chilton ve Pollyanna için tam anlamı ile sürpriz oldu.</p>
<p>Pollyanna sevinçle, “Nancy, ne kadar güzel!” diye bağırdı, sonra teyzesine dönüp: “Bakın, Nancy bizi karşılamaya gelmiş. Her şeyi ne kadar güzel düzenlemiş!” dedi.</p>
<p>Pollyanna’nın sesi neşeli gibi gözükmesine rağmen oldukça titrek çıkıyordu. Çok sevdiği Doktorun yanında olmayışı ona da çok zor geliyordu. Kendisi bu durumda olursa, teyzesinin neler hissettiğini çok iyi anlıyordu. Ayrıca biliyordu ki; şu anda teyzesinin en korktuğu ve en istemediği şey, Nancy’nin önünde boşanıvermekti! Pollyanna, teyzesinin gözlerinin dolduğunu ve dudaklarının titrediğini fark ediyordu. Yine tahminine göre teyzesi, bu gerçek duygularını saklamak için ilk fırsatta eleştirilecek bir şey bulup, kızgınlığı bir maske gibi kullanacaktı. İşte bu nedenle Pollyanna, teyzesinin kuru bir selamlaşmadan sonra Nancy’ye: “Tabii çok düşünceli davranmışsın. Fakat aslında bunların hiçbirini yapmamanı tercih ederdim,” dediğini duyunca hiç şaşırmadı.</p>
<p>Nancy’nin yüzü birdenbire karardı, kırgın ve ürkmüş gözüküyordu. “Fakat Bayan Polly, yani Bayan Chilton, sizi bu durumda bırakamazdım…” dedi.</p>
<p>Bayan Chilton, “Yeter Nancy, daha fazla bu konuda konuşmak istemiyorum,” diyerek odadan çıktı. Bir dakika sonra yukarıdaki yatak odasının kapısı kapandı.</p>
<p>Nancy üzüntü ile döndü: “Oh, Bayan Pollyanna, ne oldu? Ne yaptım ki? Onu memnun etmek istemiştim.”</p>
<p>Pollyanna çantasından mendilini bulmaya çalışırken, gözyaşları arasında konuştu: “Tabii onun için yaptın ve yaptıkların çok güzel Nancy.”</p>
<p>“Fakat o memnun olmadı.”</p>
<p>“O da çok memnun oldu. Fakat eğer bunu gösterirse, başka duygularını da açığa vurmaktan korktu. Oh, Nancy, o kadar mutluyum ki ağlamak istiyorum,” diyen Pollyanna Nancy’nin omuzunda hıçkırmaya başladı. Nancy ise: “Peki yavrucuğum, peki,” diyerek Pollyanna’yı teselliye çalışırken kendi gözyaşlarını da tutamadı.</p>
<p>Pollyanna, “Onun yanında ağlamamam gerekti. Aslında onsuz buraya geliş çok güç oldu. Teyzemin neler hissettiğini çok iyi anlıyorum,” diyerek toparlanmaya çalıştı.</p>
<p>“Tabii, tabii yavrum, ben de ilk iş olarak onu kızdırdım.” Pollyanna telaşla atıldı: “Fakat onu kızdırmadın. Bu onun kişiliği Nancy. Aslında Doktor için ne kadar üzüldüğünü göstermek istemiyor. Bu korku ile küçük şeyleri bahane ediyor. Bana da aynı şekilde davrandığı için biliyorum.”</p>
<p>Nancy şefkatle Pollyanna’yı okşayarak: “Evet yavrum, anlıyorum. Senin için geldiğime çok memnunum,” dedi.</p>
<p>“Evet, ben de çok sevindim geldiğine, şimdi kendimi daha iyi hissediyorum. Sana çok çok teşekkür ederim, şimdi eğer gitmek istiyorsan biz engel olmayalım.”</p>
<p>“Ben kalmayı düşünüyorum.”</p>
<p>“Kalmak mı, ben seni evlendin sanıyordum. Timothy’nin karısı değil misin artık?”</p>
<p>“Evet, fakat senin için olunca kalmamı o da ister.”</p>
<p>“Fakat senden bunu isteyemeyiz. Artık kimseyi tutamayız. Ben ev işlerini yapacağım. Durumumuzun ne olduğunu anlayıncaya kadar, çok ekonomik davranmamız gerek.”</p>
<p>Nancy: “Hıh, sanki ben para istiyormuşum gibi…” diye söze başladıysa da, karşısındakinin yüzündeki ifadeyi görünce, anlamsız mırıldanmalar arasında mutfağa kaçtı.</p>
<p>Akşam yemeği bitip her şey yerli yerine kalktıktan sonra, Nancy nihayet istemeye istemeye kocası ile gitmeye razı oldu.</p>
<p>Nancy gittikten sonra Pollyanna, teyzesinin yalnız başına oturmakta olduğu salona girdi.</p>
<p>“Hayatım, ışıkları açabilir miyim?” “Oh, aç tabii.”</p>
<p>“Nancy ne iyi bir insan değil mi? Her şeyi ne kadar güzelleştirmiş.” Teyzesinden bir cevap çıkmadı.</p>
<p>“Bu kadar çiçeği nereden bulmuş, anlamadım. Her odaya yerleştirmiş.”</p>
<p>Yine bir cevap alamadı.</p>
<p>Pollyanna içini çekerek teyzesinin yüzüne baktı. Bir dakika sonra tekrar ümitle başladı:</p>
<p>“Bahçede İhtiyar Tom’u gördüm. Zavallı adam, romatizması her zamankinden kötü durumda, iki büklüm olmuş. İlgi ile seni sordu ve…”</p>
<p>Bayan Chilton sert bir şekilde sözünü kesti:</p>
<p>“Pollyanna, ne yapacağız?”</p>
<p>“Ne mi yapacağız, elimizden gelen her şeyi tabii şekerim.”</p>
<p>Bayan Chilton sabırsızlığını gösteren bir hareketle: “Haydi Pollyanna, bir kere olsun ciddi ol. Durumumuzun çok kritik olduğunu kısa zamanda anlayacaksın. Bildiğin gibi hemen hemen bütün gelirim kesildi. Tabii ki bazı şeyler hala para eder, fakat Bay Hart’ın dediğine göre pek azı hemen para getirecek durumda. Bankada biraz paramız var, çok az gelirimiz kaldı. Sonra bu ev var. Fakat bize ne yararı olur bu evin? Onu yiyemeyiz ve giyemeyiz. Yaşayacağımız hayat tarzı için bize çok büyük gelecek. Satmaya kalksak değerinin yarısını almak güç olur.”</p>
<p>“Satmak mı? Hayır Teyzeciğim, bu güzel evi satamazsınız!”</p>
<p>“Satmam gerekebilir Pollyanna. Ne yazık ki yiyip içmek zorundayız.”</p>
<p>Pollyanna gülerek, “Evet biliyorum ve benim iştahım da her vakit yerindedir. Yine de bunun için memnun olmam gerek sanırım,” dedi.</p>
<p>“Tabii ki sen memnun olunacak bir şey bulursun hemen. Fakat ne yapacağız çocuğum? Ne olur ciddi ol.”</p>
<p>Pollyanna’nın ifadesi değişti. “Çok ciddiyim Polly Teyze uzun süredir düşünüyorum. İsterdim ki para kazanabileyim.”</p>
<p>“Ah, çocuğum ah! Senin bunları söylediğini duymak çok acı. Harrington’ların bir kızının hayatını kazanmak zorunda oluşu inanılır gibi değil.”</p>
<p>Pollyanna güldü. “Fakat böyle düşünmemen gerek. Bu utanılacak bir şey değil Teyze.”</p>
<p>“Belki de değil, fakat bizim Beldingsville’deki durumumuzu düşününce, bu gurur kırıcı bir değişiklik oluyor.”</p>
<p>Pollyanna bunları işitmemiş gibi dalgın uzakları seyrediyordu.</p>
<p>“Ne olurdu bir yeteneğim olsaydı. Herhangi bir işi başkalarından daha iyi yapsaydım. Biraz şarkı söyleyebilirim, müzik aleti çalabilirim veya el işi yaparım, fakat bunlardan hiç birisini para getirecek kadar yapamam.”</p>
<p>Bir dakikalık bir sessizlikten sonra yeniden başladı: “Galiba en sevdiğim şey, yemek pişirmek ve ev işi yapmak. Biliyorsunuz Almanya’da hizmetçi bulamadığımız zamanlar bayılırdım iş yapmaya. Fakat tabii bu iş için, başkalarının mutfaklarında çalışmak da istemem.”</p>
<p>Bayan Chilton: “Sanki seni bırakırdım, Pollyanna!?” diye titreyerek adeta isyan etti.</p>
<p>“Ve tabii ki kendi mutfağımızda çalışmam para getirmiyor. Bizim de paraya ihtiyacımız var.”</p>
<p>“Ne yazık ki öyle.”</p>
<p>Uzunca bir sessizliği yine Pollyanna bozdu. “Teyzeciğim, sizin benim için yaptıklarınıza karşılık, benim de size yardım edebilmem için en güzel bir fırsat bu. Yine de elimden bir şey gelmiyor. Tanrım, niçin para getirebilecek bir yetenekle doğmamışım ben?” “Ne olur yavrum yapma, tabii eğer Doktor olsaydı..”</p>
<p>Pollyanna birdenbire sıçrayarak kalktı. “Aman Tanrım, böyle olmaz. Sen hiç üzülme Teyzeciğim. Belki de bugünlerde birdenbire bilmedik bir yönüm ortaya çıkar ve para getirir. Ayrıca, bence bu durum çok heyecan verici. Her şeyin belli olmaması çok eğlenceli. Her şeye sahip olacağını bilerek yaşamak çok can sıkıcı olur.” Sözlerini neşeli bir gülümseme ile bitirdi.</p>
<p>Bayan Chilton ise gülmüyordu. Sadece içini çekerek: “Ah Pollyanna, ne kadar çocuksun!” dedi.</p>
<p> </p>
</body>
</html>