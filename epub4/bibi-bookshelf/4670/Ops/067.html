<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta name="Generator" content="Atlantis Word Processor 1.6.5.7"/>
    <link rel="stylesheet" type="text/css" href="style.css"/>
    <title>Bilinmeyen</title>
    <link href="../fonts.css" rel="stylesheet" type="text/css"/>
</head>
  <body>
<p class="p4"><span class="t6"> </span></p>
<p class="p5"><a id="ncx3794"></a><span class="t3"><b>29</b></span></p>
<p class="p2"><span class="t7">JIMMY ve JOHN</span></p>
<p> </p>
<p>O Cumartesi akşamı geç vakit Beldingsville İstasyonu’nda, kararlı ve hayat dolu bir genç adam indi. Aynı genç adam ertesi sabah erkenden pazar günü nedeniyle bomboş olan kasabanın sokaklarından geçerek Harrington Konağı‘nın bulunduğu tepeye tırmanmaya başladı. Tam o sırada çok iyi tanıdığı, sarışın bir baş ve çevik bir gövdenin bahçede dolaştığını fark ederek sokak kapısına gitmekten vazgeçti ve çimenlerden bahçeye doğru yürüdü. Nihayet sarışın başın sahibi ile karşılaştı.</p>
<p>Pollyanna hayretten büyüyen gözlerle, “Jimmy, nasıl olur? Nereden çıktın?” diye boğuk bir sesle sordu.</p>
<p>“Dün akşam Boston’dan geldim. Seni görmem gerekiyordu Pollyanna.”</p>
<p>“Beni görmek için mi?” diye söyleyen Pollyanna, aslında kendisini toparlamak için zaman kazanmaya çalışıyordu. Jimmy’yi ilk gördüğü anda genç adam kendisine o kadar büyük, güçlü ve hoş görünmüştü ki, gözlerindeki hayranlığın Jimmy tarafından anlaşılmasından korkuyordu.</p>
<p>“Evet Pollyanna, istiyordum ki, yani korkuyordum, demek istiyorum ki… Of, yapamayacağım. Böyle anlatamayacağım. Doğrudan doğruya söylemek en iyisi olacak, şunu söylemek istiyorum. Daha önce aradan çekilmiştim. Ama şimdi bunu yapamam. Bu artık doğru olmaz. O, Jamie gibi sakat değil. Onun da benim gibi sağlam bacakları ve bir kafası var. Eğer aramızda bir seçim olacaksa, bunun eşit şartlarda olması gerek. Benim de bazı haklarım var!”</p>
<p>Pollyanna şaşkın ve hiçbir şey anlamadığını ifade eden bakışlarla Jimmy’yi süzüyordu.</p>
<p>Genç adam birden utanarak gülmeye başladı.</p>
<p>Pollyanna, “Jimmy Bean Pendleton, neden bahsediyorsun, lütfen söyler misin?” diye sordu.</p>
<p>“Tabii ki hiçbir şey anlamadın, değil mi? Saçmalıyorum galiba. Fakat dün Jamie’den öğrendiğimden beri çılgına döndüm.”</p>
<p>“Onun kazandığı ödül dolayısıyla bu konu açıldı ve…”</p>
<p>Pollyanna sevinçle genç adamın sözünü kesti, “Evet, biliyorum. Ne güzel değil mi? Birinci ödülü kazandı. Yani üç bin dolar alacak. Ona dün gece bir mektup yazdım. Onun ismini görüp bizim Jamie olduğunu anladığım zaman, o kadar heyecanlandım ki kendi ismimi aramayı bile unuttum. Sonra ismimi göremeyince hiç ödül kazanmadığımı anladım. Fakat Jamie için o kadar sevinmiştim ki her şeyi unuttum,” diye sözünü tamamlarken yaptığı açıklamayı yeterli bulmayarak, endişe ile Jimmy’ye baktı. Fakat Jimmy kendi düşüncelerine o derece dalmıştı ki, onun ne söylediğine dikkat bile etmemişti.</p>
<p>“Evet, evet. Tabii çok güzel ve kazandığına çok memnun oldum. Ama asıl ondan sonraki konuşmasından anladım ki… O zamana kadar sizin birbirinizi sevdiğinizi sanıyordum ben.”</p>
<p>Bunun üzerine Pollyanna utangaç bir yüzle., “Yani benimle Jamie arasında duygusal bir bağ mı olduğuna inanıyordun? Nasıl olur Jimmy? O Sadie Dean’i seviyor. Hep onu sevdi. Bana saatlerce onu anlatırdı. Sanırım Sadie de onu seviyor,” diye izah etti.</p>
<p>“Çok güzel, umarım öyledir. Fakat anlamıyor musun, ben bunu bilmiyordum? Jaime ile sen diye düşünüyordum. Ve Jamie sakat bir genç olduğu için, benim araya girmemin doğru olmayacağı sonucuna varmıştım. Eğer ben de etrafında dolaşıp seni kazanmaya çalışsam, bu haksızlık olur, diye düşünüyordum.”</p>
<p>Pollyanna birdenbire yere eğilerek bir yaprak aldı ve doğruldu. Kalktığında yüzü başka tarafa dönüktü.</p>
<p>“İnsan, sakat birisi ile yarışa girmekten hoşlanmıyor. Başlangıçta böyle bir kusuru olan birisi ile eşit şartlarda mücadele etmek olanağı yok. İşte bunun için senden uzak durarak ona şans tanıdım. Fakat bunu yapmak kalbimi çok kırdı küçük kız. Çok zor oldu. Sonra dün sabah gerçeği öğrendim. Fakat başka bir şey daha duydum. Jamie başka birisinin varlığından bahsetti. Onun için senden vazgeçemem Pollyanna. Bana yaptığı bütün iyiliklere rağmen bunu yapamam. John Pendleton tam bir insan ve yarış edebileceği iki sağlam bacağı var. Şartlarımız eşit olmalı. Eğer sen ona bağlıysan, gerçekten onu seviyorsan…”</p>
<p>O sırada Pollyanna vahşi gözlerle döndü:</p>
<p>“John Pendleton! Jimmy, ne demek istiyorsun? John Pendleton için neler söylüyorsun?”</p>
<p>Jimmy’nin yüzü sevinçle aydınlandı. “O halde sevmiyorsun, evet, gözlerinden belli oluyor duyguların.”</p>
<p>Pollyanna sapsarı bir yüzle titreyerek geri çekildi:</p>
<p>“Jimmy, ne demek istiyorsun? Ne olur söyle!” diye acınacak bir şekilde yalvardı.</p>
<p>“Demek istiyorum ki, yani sen John Amcaya karşı bir aşk duymuyorsun değil mi? Anlamıyor musun, Jamie böyle olduğuna inanıyor. Hatta onun seni sevdiğinden çok emin. Yavaş yavaş ben de böyle düşünmeye başlıyorum. Her zaman senden bahseder, sonra tabii annene olan duyguları da var.”</p>
<p>Bu sırada Pollyanna inleyerek yüzünü elleri ile örttü.</p>
<p>Jimmy ona yaklaşarak kolları arasına almak istediyse de, genç kız çabucak uzaklaştı.</p>
<p>“Pollyanna, küçük kız, yapma ne olur. Kalbimi kırıyorsun. Senin için hiçbir şey ifade etmiyor muyum ben? Yoksa söylemeye mi çekiniyorsun?”</p>
<p>Pollyanna ellerini yüzünden çekip genç adama baktığı zaman, gözleri çaresizlik ve korku ile dopdoluydu.</p>
<p>“Jimmy, sen gerçekten John Pendleton’ın beni o şekilde sevdiğine inanıyor musun?” dediği zaman sesi bir fısıltı halinde güçlükle çıkıyordu.</p>
<p>Jimmy buna cevap verirken sabırsızca başını salladı. “O önemli değil Pollyanna, tabii ki bilmiyorum, nasıl emin olabilirim ki? Fakat hayatım, önemli olan bu değil ki! Asıl önemlisi senin duyguların. Eğer sen ona karşı sevgi duymuyorsan ve bana kendimi sevdirmek için bir fırsat verirsen…” Sözlerini daha fazla uzatmadan Pollyanna’nın elinden tutup kendisine doğru çekti.</p>
<p>Fakat Pollyanna, “Hayır, hayır Jimmy, yapmamalıyım, yapamam!” diyerek avuçları ile delikanlıyı itti.</p>
<p>Jimmy bembeyaz bir yüzle, “Pollyanna, ne demek istiyorsun? Yoksa gerçekten onu seviyor musun?” diye güçlükle sordu.</p>
<p>“Hayır, hayır, asla, öyle bir sevgiyle değil. Fakat anlamıyor musun? Eğer o beni seviyorsa, ben de ne şekilde olursa olsun karşılık vermeyi öğrenmeliyim.”</p>
<p>“Pollyanna!”</p>
<p>“Hayır, Jimmy, lütfen bana öyle bakma.” “Yani onunla evlenir misin?”</p>
<p>“Ah, hayır! Yani, şey, sanırım öyle yapmam gerekir?!”</p>
<p>“Pollyanna, yapamazsın bunu! Pollyanna, kalbimi kırıyorsun!”</p>
<p>Pollyanna hıçkırarak ellerini yüzüne örttü. Bir süre ağladıktan sonra hazin bir ifade ile Jimmy’nin gözlerinin içine bakarak, “Biliyorum, kendi kalbimi de kırıyorum. Fakat yapmam gerek. Senin kalbini de kırarım, kendi kalbimi de! Fakat onun kalbini, bir ikinci kez kıramam Jimmy!”</p>
<p>Bu sözleri işiten Jimmy başını kaldırdı. Gözleri ani bir sevinçle parladı. Birden bütün sıkıntılarını geride bırakmış bir insan çevikliği ile Pollyanna’yı kollarının arasına alıp göğsüne bastırdı. Sonra kulağına eğilerek fısıldadı, “Şimdi senin de beni sevdiğini biliyorum. Kendi kalbini de kıracağını söyledin. Artık seni başka bir erkeğe bırakır mıyım sanıyorsun? Ah, sevgilim, eğer buna inanıyorsan, benim sevgimden hiç anlamıyorsun derim. Bütün dünya birleşse, seni elimden alamaz artık. Pollyanna, haydi beni sevdiğini söyle, kendi ağzından işitmek istiyorum bunu.”</p>
<p>Uzun bir süre Pollyanna, kendisini sonsuz bir sevgi ile kucaklayan bu güçlü kolların arasında kaldı. Buna karşı koyacak gücü bulamamıştı. Sonra içini çekerek yarı memnun, yarı endişeli bir şekilde yavaşça kendisini kurtardı.</p>
<p>“Evet Jimmy, seni çok seviyorum.”</p>
<p>Jimmy’nin kolları tekrar onu sımsıkı kucakladı. Fakat Pollyanna çabucak kurtularak sözüne devam etti:</p>
<p>“Gerçekten seni büyük bir aşkla seviyorum. Fakat önce hür olup olmadığımı öğrenmem gerek. Emin olmazsam, bu şüphe ile seninle asla mutlu olamam.”</p>
<p>Jimmy’nin gözleri isyanla dolmuştu, “Saçmalama Pollyanna, tabii ki hürsün,” diye kızgın bir şekilde söylendi.</p>
<p>Pollyanna başını salladı, “Hayır Jimmy, bu şüphe oldukça mutlu olamam. Anlamıyor musun, yıllar önce benim annem onun aşkını reddederek kalbini kırmış? Bunun sonucu olarak yıllarca yalnız, sevgisiz ve küskün bir hayat yaşamış. Eğer şimdi bana gelip annemin yıktığı hayatı yeniden canlandırmamı isterse, ona hayır diyemem. Asla bunu yapamam. Ne olur bunu anlamalısın, hayatım!”</p>
<p>Fakat Jimmy anlamıyordu, anlamak istemiyordu. Her ne kadar Pollyanna gözyaşları arasında ona yalvardıysa da, genç adamı ikna edemiyordu. Fakat Pollyanna dediğinden dönmedi. Yine de genç kız kadar tatlılıkla ve üzgün bir şekilde inat ediyordu ki, sonunda Jimmy de yumuşadı.</p>
<p>En sonunda Pollyanna, “Jimmy, hayatım, beklememiz gerek. Bütün söyleyebileceğim bu şimdilik. Dua edelim ki, bana karşı duyguları tahmin ettiğim gibi değildir. Aslında ben buna pek ihtimal vermiyorum. Fakat önce kesin olarak bilmem gerek. Emin olmadan sana bir söz veremem. Lütfen Jimmy, bunu öğreninceye kadar beklemeye razı ol.”</p>
<p>Jimmy de istemeye istemeye ve isyan duyguları ile bu sonuca razı olmak zorunda kaldı.</p>
<p>“Peki küçük kız, dediğin gibi olsun. Fakat sanırım daha önce hiç olmamıştı bu. Hiçbir genç adam; sevdiği kızın kendisini sevmesine rağmen, bir başkasının ona olan aşkı yüzünden beklemek zorunda kalmamıştır,” diyerek kırgınlığını belirtti.</p>
<p>Buna karşılık Pollyanna düşünceli bir şekilde içini çekerek, “Biliyorum, fakat bu durum çok değişik. O başka adam daha önce genç kızın annesini sevmişti. Bunu unutmaman gerek,” diye söylendi.</p>
<p>Sonunda Jimmy, “Peki, ben Boston’a dönüyorum. Fakat senden vazgeçtiğimi sanma. Asla bırakmam seni. Beni sevdiğini bildiğim sürece vazgeçmem senden küçük sevgilim,” diyerek Pollyanna’ya yaklaştı. Fakat genç kız, kalbi heyecanla yerinden fırlayarak onun kollarının uzanamayacağı bir köşeye kaçtı.</p>
<p class="p5"><a id="ncx3846"></a><span class="t3"> </span></p>
</body>
</html>