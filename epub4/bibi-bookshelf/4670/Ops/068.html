<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta name="Generator" content="Atlantis Word Processor 1.6.5.7"/>
    <link rel="stylesheet" type="text/css" href="style.css"/>
    <title>Bilinmeyen</title>
    <link href="../fonts.css" rel="stylesheet" type="text/css"/>
</head>
  <body>
<p class="p4"><span class="t6"> </span></p>
<p class="p5"><a id="ncx3848"></a><span class="t3"><b>30</b></span></p>
<p class="p2"><span class="t7">JOHN PENDLETON DÜ</span><span class="t7">Ğ</span><span class="t7">ÜMÜ ÇÖZÜYOR</span></p>
<p>O gece Jimmy karmakarışık duygularla Boston’a döndü. İçindeki mutluluk, umut, hüzün ve isyan duyguları onu şaşkına çevirmiş gibiydi. Arkada bıraktığı genç kız ise, buna benzer bir ruh hali içindeydi. Pollyanna, Jimmy’nin ona olan aşkını öğrenmenin verdiği mutlu sarhoşluk içinde olmasına rağmen, John Pendleton’ın da, kendisine aynı duyguları hissetmesi olasılığı düşüncesiyle çok korkuyordu. Bu iki zıt duygu içinde endişeli bir bekleyiş devri başladı.</p>
<p>Neyse ki bu kahredici bekleyiş pek uzun sürmedi. Jimmy’nin ziyaretinden bir hafta sonraydı ki, bu düğümü çözebilecek tek kişi olan John Pendleton iki genci daha fazla şüphe içinde bekletmekten kurtardı.</p>
<p>Perşembe günü geç zaman, John Pendleton, Pollyanna’yı görmeye geldi. O da Jimmy gibi genç kızın bahçede olduğunu görüp doğrudan doğruya yanına gitti.</p>
<p>Pollyanna, John Pendleton ile yüz yüze geldiği an kalbi duracak gibi oldu.</p>
<p>“İşte korktuğum an geldi,” diye düşünüp titreyerek, kaçmak üzere arkasını dönüverdi.</p>
<p>Fakat hızla yanına gelen adam, “Pollyanna, lütfen dursana, seninle konuşmak istiyorum,” diye seslendi. Sonra bahçede geçen hafta Jimmy ile beraber oldukları çardak altını işaret ederek, “Gel, şurada oturalım, sana söyleyeceğim şeyler var,” diyerek Pollyanna’yı kolundan tuttu.</p>
<p>“Aa, tabii, oturalım,” diye kekeleyen genç kız, neşeli gözükmek için büyük çaba sarf etmekteydi. O sırada hiç arzu etmediği şekilde yüzünün kızardığını hissetti. John Pendleton’ın konuşmak istediği yerin, Jimmy ile tatlı hatıralarının olduğu nokta olması ise, Pollyanna’yı büsbütün tedirgin etmişti. İçinden öfke ile, “Ah, Allahım, burada olmamalıydı,” diye söylenirken, dışından zorlamalı bir tebessümle, “Ne güzel bir akşamüstü, değil mi?” diye konuştu.</p>
<p>Buna bir cevap vermeyen asık yüzlü adam, kendisini bitkin bir şekilde en yakın sıraya bırakıverdi. Bu tutum John Pendleton için çok garip sayılırdı. Korkarak onun yüzüne bakan Pollyanna, adamın tıpkı yıllar önce onu ilk tanıdığı zamanki gibi aksi ve üzüntülü göründüğünü fark etti ve hayretle irkildi.</p>
<p>John Pendleton bir süre daha kara kara düşünerek, etrafında ne olup bittiğini fark etmez bir dalgınlık içinde oturduktan sonra, yavaş yavaş yüzünü Pollyanna’ya çevirip ciddi bakışlarla genç kızın gözlerinin içine baktı.</p>
<p>“Pollyanna.”</p>
<p>“Evet, Bay Pendleton.”</p>
<p>“Yıllar önce beni tanıdığın zaman, ne biçim bir insan olduğumu hatırlıyor musun?”</p>
<p>“Şey, tabii, evet.”</p>
<p>“Ne büyük bir insanlık ve fazilet örneği sayılırdım, değil mi?” “Ben sizi severdim.”</p>
<p>Bu sözler ağzından çıkar çıkmaz, Pollyanna söylediğine pişman oldu. Yanlış anlaşılabileceği korkusuyla, “Yani o zamanlar sizi severdim,” diye değiştirmeyi düşündüyse de, sonra bunun büsbütün saçma olacağını fark ederek sustu ve korku ile John Pendleton’ı dinlemeye başladı.</p>
<p>“Biliyorum, o halimde bile beni sevmiştin sen, sevgili yavrum. Zaten senin bana karşı gösterdiğin ilgi sayesinde, ben hayata küsmekten vazgeçip bir bitki gibi yaşamaktan kurtuldum. Pollyanna, acaba gerçekten senin çocukça güveninin ve sevginin benim için ne büyük bir güç kaynağı olduğunu anlayabildin mi?”</p>
<p>Pollyanna ne diyeceğini bilemeyerek tutarsız sözler kekeledi. Sonra gülümseyerek önüne baktı.</p>
<p>“Evet, evet, bendeki değişikliği yaratan sadece sen oldun. Acaba başka bir şeyi de hatırlıyor musun?” diye duraklayan Pendleton genç kıza döndü. Fakat Pollyanna, kaçamak bakışlarla etrafına bakınıyor ve nereden, nasıl kaçabileceğini düşünüyordu.</p>
<p>Adam ona hiç aldırmadan sözlerine devam etti:</p>
<p>“Hatırlarsan sana o zamanlar bir yuvanın tam olabilmesi için, bir çocuğun ve kadının varlığı gerekli demiştim.”</p>
<p>Bu sözler üzerine Pollyanna bütün kanının yüzüne hücum ettiğini hissetti ve “Şey, galiba, evet, hatırlıyorum,” diye güçlükle cevap verdi. Sonra telaşla, “Fakat bu her zaman böyle olmayabilir. Yani, sanırım şimdi sizin yuvanız olduğu gibi çok mutludur,” diye tamamladı.</p>
<p>Fakat John Pendleton sabırsız bir şekilde, “Fakat çocuğum bahsettiğim şey, zaten benim yuvam,” diye onun sözünü kesti. “Bir zamanlar nasıl bir yuva hayal ettiğimi ve bu hayallerimin nasıl yıkıldığını biliyorsun. Yanlış anlama, anneni suçlamıyorum. O sadece kalbinin sesini dinledi. Ve sanırım akıllıca bir karar verdi. Çünkü ben bu hayal kırıklığından sonraki tutumumla, fazla bir şeye değmeyeceğimi ispatladım. Her neyse, sonradan aynı insanın kızı tarafından, bu kırık kalbin tamir edilmesi ne garip bir rastlantı, değil mi Pollyanna?”</p>
<p>Pollyanna heyecandan kuruyan dudaklarını ıslatarak,</p>
<p>“Fakat Bay Pendleton, ben…” diye söze başlarken karşısındaki bir kere daha sözünü ağzından aldı.</p>
<p>“Evet, Pollyanna, benim yıkılan dünyamı yeniden yaşatan, uzun yıllar önce karşıma çıkan küçük kız ve onun mutluluk oyunudur.”</p>
<p>“Ohh!” diye içini çeken Pollyanna gözle görülür bir şekilde gevşedi ve yüzündeki korku kaybolmaya başladı.</p>
<p>“İşte bütün bu aradaki yıllar boyunca ben, yavaş yavaş değişip bambaşka bir adam oldum. Fakat hala aynı fikirde olduğum bir nokta var.”</p>
<p>John Pendleton sözlerinin burasında sustu, yavaşça Pollyanna’ya döndü ve bir süre yumuşak ve tatlı bakışlarla onu süzdükten sonra sözlerini tamamladı:</p>
<p>“Hala, bir yuvanın tamam olabilmesi için bir çocuğun ve bir kadının varlığının gerekli olduğuna inanıyorum.”</p>
<p>Pollyanna’nın gözleri yine korku ile büyümeye başlamıştı. Telaşla: “Fakat sizin yuvanızda, bir çocuğun var olduğunu unutuyorsunuz. Jimmy var,” dedi.</p>
<p>Bu söz üzerine adam içten bir kahkaha attı.</p>
<p>“Evet, öyle Pollyanna, fakat Jimmy’yi artık bir çocuk diye düşünmek oldukça garip olur; öyle değil mi?”</p>
<p>“Şey, evet, haklısınız.”</p>
<p>“Sonra artık kesin kararımı verdim ben. Hayatımda bir kadının olmasını istiyorum. Bunun için harekete geçeceğim.”</p>
<p>Bunu işiten Pollyanna her tarafı gerilerek oturduğu yerde dikleşti. Ellerini sinirli bir şekilde kenetledi ve: “Demek öyle!” diye söylendi. Fakat karşısındaki adam, onun durumuna dikkat bile etmemişti. Düşüneli bir şekilde ayağa kalkmış, ileri geri yürüyor ve susuyordu.</p>
<p>Nihayet tam genç kızın önünde durarak şöyle dedi:</p>
<p>“Pollyanna, eğer benim yerimde olsaydın, sevdiğin insana nasıl düşüncelerini açar ve yuvanı tamamlamasını isterdin?”</p>
<p>Pollyanna yerinden fırladı ve kaçmak arzusu ile etrafına bakınmaya başladı. Sonra kekeleyerek: “Fakat, şey, ben sizin bu durumunuzla daha mutlu olacağınıza inanıyorum,” diyebildi.</p>
<p>John Pendleton önce şaşkın bir şekilde genç kızı süzdü, sonra acı acı gülümsedi.</p>
<p>“Yani ne demek istiyorsun, Pollyanna? Durum bu kadar kötü mü sayılır?”</p>
<p>“Kötü mü?”</p>
<p>“Evet. Sanırım kibarca, bu hanımın beni kabul etmeyeceğini söylemek istiyorsun, öyle değil mi?”</p>
<p>“Oh, hayır hayır, asla. Evet diyecektir. Evet demek zorundadır. Fakat düşünüyorum ki, yani bu kız sizi sevmiyorsa, onsuz hayatınıza devam etmek sizi daha da mutlu edebilir, ve…“Pollyanna, karşısındaki adamın yüz ifadesini görünce susmak zorunda kaldı.</p>
<p>“Eğer beni sevmiyorsa, onu istemem Pollyanna!”</p>
<p>Pollyanna biraz rahatlayarak: “Evet ben de öyle tahmin etmiştim,” dedi.</p>
<p>“Ayrıca bahsettiğim insan genç kız değil, olgun bir kadın ve kendi kararını rahatlıkla verebilir,” diyen John Pendleton’un sesi çok ciddi ve kararlıydı.</p>
<p>Bu sözler üzerine Pollyanna’nın korkulu ve endişeli ifadesi birden değişti ve sevinçle haykırdı:</p>
<p>“Ohh! O halde siz birisini seviyorsunuz.” Dilinin ucuna kadar gelen “bir başkasını” sözcüğü yerine, son anda büyük bir çaba ile “birisini” diyebilmişti.</p>
<p>“Birisini sevmek mi, bir saatten beri sana neyi anlattığımı sanıyorsun? Daha kavrayamadın mı? Asıl bilmek istediğim şu, oda bana karşı aynı duyguları besleyebilir mi? İşte senin yardımına güvendiğim nokta bu. Çünkü bu hanım senin yakın dostun, Pollyanna.”</p>
<p>Pollyanna neşe ile, “Öyle mi? O halde muhakkak sizi sevmesi gerek. Yani biz sizi sevdiririz ona. Belki şimdiden seviyordur bile. Söylesenize, kim bu?” diye cevap verdi.</p>
<p>John Pendleton bu soruya cevap vermeden önce, uzun süre duraksadı. Sonra yavaşça: “Bunu sana söylemek istemiyordum, ama söyleyeceğim. Tahmin edemiyor musun? Bayan Carew,” dedi.</p>
<p>Pollyanna sonsuz bir sevinçle ellerini çırptı.</p>
<p>“Ne güzel! Buna ne kadar memnun oldum, anlatamam.”</p>
<p>Bir saat sonra Pollyanna, Jimmy’ye bir mektup gönderdi. Yazdıkları oldukça tutarsız ve karışıktı. Cümleler yarım kalıyor ve mantıksız gözüküyordu. Fakat bu satırlar sevinç ve mutluluk doluydu. Jimmy her şeye rağmen, ne demek istediğini anladı. Aslında şu cümle yeterdi ona:</p>
<p>“Oh, Jimmy, o beni zerre kadar sevmiyor. Başka birisini seviyor. Sana kim olduğunu söyleyemem. Fakat adı Pollyanna değil.”</p>
<p>Jimmy o akşamki yedi trenine güçlükle yetişti ve Beldingsville’e hareket etti.</p>
<p> </p>
</body>
</html>