<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta name="Generator" content="Atlantis Word Processor 1.6.5.7"/>
    <link rel="stylesheet" type="text/css" href="style.css"/>
    <title>Bilinmeyen</title>
    <link href="../fonts.css" rel="stylesheet" type="text/css"/>
</head>
  <body>
<p class="p4"><span class="t6"> </span></p>
<p class="p5"><a id="ncx2652"></a><span class="t3"><b>9</b></span></p>
<p class="p2"><span class="t7">G</span><span class="t7">İ</span><span class="t7">ZL</span><span class="t7">İ</span><span class="t7"> PLANLAR</span></p>
<p> </p>
<p>Eve dönerken Pollyanna sevinçle planlar hazırlıyordu. Ertesi gün Bayan Carew şu veya bu şekilde parkta yürüyüşe çıkmak için ikna edilmeliydi. Pollyanna bunu nasıl gerçekleştireceğini henüz bilmiyordu. Fakat muhakkak olmalıydı bu.</p>
<p>Bayan Carew’e açıkça Jamie’yi bulduğunu ve onun da görmesi gerektiğini söyleyemezdi. Ne de olsa az bir olasılıkla bu çocuğun gerçek Jamie olmaması da mümkündü. Bu nedenle Bayan Carew i boş yere ümitlendirmek çok acı sonuçlar yaratabilirdi. Pollyanna’nın Mary’den duyduğuna göre Bayan Carew iki kere yanlış ipuçlarını izleyerek kendi yeğeninden başka çocuklarla karşılaşmış ve bunun sonunda yatağa düşecek kadar hastalanmıştı. Kısaca, Pollyanna Bayan Carew e niçin parka gitmesi gerektiğini söyleyemezdi. Fakat bir neden bulacaktı mutlaka.</p>
<p>Ne yazık ki kader bir kere daha şiddetli bir yağmur ve fırtına ile bütün bu planları bozuverdi. Ertesi sabah Pollyanna’nın camdan dışarıya bakması, o gün parkta yürüyüş yapılamayacağını anlaması için yeterli oldu. Daha da beteri, bunu izleyen iki gün boyunca bulutlar dağılmadı ve Pollyanna bütün zamanını pencereden pencereye koşup endişeli bakışlarla gökyüzünü seyrederek geçirdi. Sık sık herkese: “Galiba hava biraz açıyor, değil mi?” diye soruyordu.</p>
<p>Pollyanna için bu davranış o kadar olağanüstü ve aralıksız sorduğu soru o kadar rahatsız ediciydi ki, en sonunda Bayan Carew’ın sabrı taştı.</p>
<p>“Allah aşkına, çocuk, derdin ne?” diye haykırdı. “Daha önce hava bozukluğunu bu derece mesele yaptığını hiç görmedim. Senin şu ünlü mutluluk oyununa ne oldu bugün?”</p>
<p>Pollyanna şaşkın ve yüzü kızararak: “Hay Allah, galiba bu defa oyunu gerçekten unuttum,” diye itiraf etti. “Tabii eğer düşünürsem bunda da memnun olunacak bir yön bulabilirim. Örneğin bu yağmurun eninde sonunda duracağını düşünüp sevinebilirim. Çünkü Allah ikinci bir tufan vermeyeceğini söylüyor. Yine de bugün havanın güzel olmasını o kadar arzuluyorum ki!”</p>
<p>“Niçin?”</p>
<p>“Oh, sadece parkta yürüyüşe çıkmak için,” derken Pollyanna fazla önemsemez görünmek amacıyla büyük çaba gösteriyordu. “Belki siz de benimle gelirsiniz diye düşünmüştüm.”</p>
<p>Bayan Carew kaşlarını kaldırarak hayretle: “Ben mi parkta yürüyüşe gelecekmişim? Teşekkür ederim, korkarım ki hayır,” dedi.</p>
<p>Pollyanna korku ile yalvardı: “Fakat ne olur reddetmeyin.” “Reddettim bile.”</p>
<p> “Fakat Bayan Carew lütfen öyle demeyin. Hava düzelince ne olur benimle gelin. Sadece bu defa için, önemli bir şey nedeniyle benimle gelmenizi istiyorum.”</p>
<p>Bayan Carew kaşlarını çattı ve “hayır” demek üzere ağzını açarken, Pollyanna’nın gözlerindeki yalvarışı görerek fikrini değiştirdi. İsteksiz bir şekilde şöyle dedi: “Peki çocuğum peki, fakat eğer söz verirsem, sen de artık pencerenin yanından çekilip herkese havanın düzelip düzelmeyeceğini sormaktan vazgeçeceksin.”</p>
<p>“Evet, evet, tabii yaparım. Yani sormam demek istiyorum,” diyen Pollyanna az sonra hafif bir güneş ışığı gördüğü zaman heyecanla: “Galiba hava açtı…” diye söze başladı, fakat sonra ağzını eliyle kapatarak odadan kaçtı.</p>
<p>Ertesi sabah hava tamamen açıldı. Fakat güneş olmasına rağmen hava oldukça serindi ve öğleden sonra Pollyanna okuldan geldiği zaman soğuk bir rüzgar esmeye başlamıştı. Yine de bütün itirazlara rağmen Pollyanna havanın çok güzel olduğunu ve eğer Bayan Carew ile parka gitmezlerse çok üzüleceğini iddia etti. Böylece Bayan Carew istemeye istemeye Pollyanna ile parkta yürüyüşe çıktı.</p>
<p>Tahmin edileceği gibi bu tamamen sonuçsuz bir gezinti oldu.</p>
<p>Sabırsız hanımla, endişe ile etrafa bakınan küçük kız soğuktan titreyerek parkta hızlı adımlarla aşağı yukarı dolaşıp durdular. Pollyanna çocuğu her zamanki yerinde bulamayınca son bir ümitle parkın her köşesini gözden geçiriyordu. O, ne yapıp yapıp Bayan Carew’i bu gezintiye ikna etmiş ve gerçek durumu saklamıştı. Fakat Jamie orada yoktu. En sonunda soğuktan titremeye başlayan Bayan Carew eve dönmelerinde ısrar etti ve Pollyanna çaresiz onunla evin yolunu tuttu.</p>
<p>Bunu izleyen günler Pollyanna için çok üzücü geçti. Kendisinin ikinci bir tufan olarak gördüğü, fakat Bayan Carew’e göre sadece olağan sonbahar yağmurları, bundan sonraki günlerin devamlı ıslak, sisli, soğuk ve rüzgarlı geçmesine sebep oldu. Arada kısa süreler için hava açtığı zaman Pollyanna koşarak parka gidiyordu. Fakat her defasında hayal kırıklığı ile geri dönüyordu. Jamie artık gelmiyordu. Kasım ayının ortalarına gelmişlerdi ve parkın tadı kaybolmuş, ziyaretçileri çok azalmıştı. Ağaçların yaprakları dökülmüş, sıralar boşalmış ve havuzdaki kayıklar yok olmuştu. Gerçi sincaplar, penguenler ve güvercinler yine oradaydı ve her zamanki gibi bekleyiş içindeydiler. Fakat onları beslemek Pollyanna’ya devamlı Jamie’yi hatırlattığı için daha çok acı veriyordu.</p>
<p>Günler geçtikçe Pollyanna: “Nasıl olur da çocuğun nerede oturduğunu öğrenmedim?” diye sızlanıp duruyordu. Onun kaybolan Jamie olduğundan emindi, şimdi tekrar havaların ısınmasına, yani baharın gelmesine kadar beklemesi gerekiyordu. O zaman da Pollyanna burada olmayacaktı.</p>
<p>Nihayet berbat bir günün öğleden sonrasında beklenmeyen bir şey oldu. Pollyanna yukarıdaki holden geçerken Mary ile bir başkasının konuşmaları kulağına geldi. Kapıdaki yabancı şöyle diyordu: “Ne olur bayan, beni yalvartmayın, Pollyanna adındaki çocuğu görmem gerek. Ona Bay James’ten mesaj getirdim, şimdi lütfen onu bulur musunuz?”</p>
<p>Pollyanna sevinçle haykırarak kendisini merdivenlerden aşağıya atarcasına koştu.</p>
<p>“Oh, ben buradayım, buradayım, ne oldu, seni Jamie mi yolladı?” diyen Pollyanna heyecandan soluk soluğa kalmıştı.</p>
<p>Telaşla kollarını açarak çocuğa sarılmak üzere iken Mary araya girdi.</p>
<p>“Bayan Pollyanna, lütfen, siz bu dilenci çocuğu tanıyor musunuz ki?”</p>
<p>Çocuğun yüzü kızgınlıktan kıpkırmızı oldu. Fakat konuşmasına fırsat kalmadan Pollyanna ciddi bir tavırla</p>
<p>Mary’ye döndü: “O dilenci değil, benim en iyi arkadaşlarımdan biridir. Ayrıca, beni kaybolduğum zaman bulup eve getiren de odur.”</p>
<p>Sonra sabırsızca oğlana dönüp hızlı hızlı sordu: “Ne oldu, Jamie mi seni yolladı?”</p>
<p>“Tabii, Jamie yolladı. Bir ay kadar önce yatağa düştü. Hala toparlanamadı.”</p>
<p>“Ne oldu?”</p>
<p>“Jamie hasta ve seni görmek istiyor. Gelecek misin?”</p>
<p>“Hasta mı? Çok üzüldüm. Tabii ki geleceğim. Hemen şapkamla paltomu alayım, gidelim.”</p>
<p>Mary, “Fakat Bayan Pollyanna, sanki Bayan Carew sizi böyle bir çocukla gönderir mi sanıyorsunuz?” diye karşı koydu.</p>
<p>Pollyanna, “Fakat o bir yabancı değil. Çok uzun süredir tanıyorum ben onu ve muhakkak gitmem gerek,” dedi.</p>
<p>O sırada Bayan Carew soğuk bir tavırla oturma odası kapısında göründü ve Pollyanna’ya dönüp sordu:</p>
<p>“Bu çocuk kim, burada ne arıyor?”</p>
<p>Pollyanna yalvaran bakışlarla döndü: “Ah, Bayan Carew, beni göndereceksiniz değil mi?”</p>
<p>“Nereye göndereceğim?”</p>
<p>Oğlan çabucak araya girip nazik olmak için büyük bir çaba göstererek açıkladı: “Kardeşimi görmesi gerek bayan. Kendisi çok hasta ve Pollyanna’yı bulup ona götürmezsem bana rahat yüzü göstermez. Onu mutlaka görmek istiyor.”</p>
<p>Pollyanna: “Ne olur gideyim,” diye tekrar yalvardı.</p>
<p>Bayan Carew yüzünü asarak: “Bu çocukla gitmek mi, tabii ki hayır Pollyanna. Bunu nasıl düşünebilirsin?” dedi.</p>
<p>“Fakat sizin de benimle gelmenizi istiyorum.”</p>
<p>“Ben mi, saçmalama. Bu olanaksız. İstersen bu çocuğa biraz para verebilirsin, fakat…”</p>
<p>Çocuk gözleri parlayarak cevap verdi: “Teşekkür ederim efendim, ben para için gelmedim. Pollyanna’yı götürmek için geldim.”</p>
<p>“Evet Bayan Carew, bu Jerry, Jerry Murphy. Kaybolduğum zaman beni bulup eve getiren çocuk, şimdi bana izin verecek misiniz? Bayan Carew başını sallayarak: “Hayır Pollyanna, artık bunu tartışmak istemiyorum,” dedi.</p>
<p>“Fakat dediğine göre ja…, yani diğer çocuk hastaymış ve beni istiyormuş.”</p>
<p>“Elimden bir şey gelmez.”</p>
<p>“Ben onu iyi tanıyorum Bayan Carew. Gerçekten öyle. Kitapları çok seviyor ve bir sürü hikayeler biliyor. Sonra sincapları, kuşları besleyip onlara isimler takıyor. Yürüyemiyor ve çoğu zaman yiyecek bile bulamıyor. Benim mutluluk oyunumu hiç bilmemesine rağmen bir yıldır oynuyor ve benden daha başarılı oluyor. Ben günlerdir onu arıyordum, fakat bulamamıştım. Gerçekten Bayan Carew, onu görmem gerek, onu tekrar kaybetmek istemiyorum,” diye Pollyanna nefes nefes sözlerini tamamladı.</p>
<p>Bayan Carew’ın yüzü kızgınlıktan pençe pençe olmuştu.</p>
<p>“Pollyanna bu çok saçma bir şey. Beni çok şaşırtıyorsun. Kesin olarak reddettiğim bir konu üstünde nasıl bu kadar ısrar ediyorsun anlayamıyorum. Bu çocukla gitmene asla izin veremem. Artık bu konuda hiçbir söz işitmek istemiyorum.”</p>
<p>Pollyanna’nın yüzüne yeni bir anlam geldi. Yarı korku dolu, yarı yorgun bir şekilde Bayan Carew’ın yüzüne bakarak kararlı bir şekilde konuşmaya başladı.</p>
<p>“O halde artık size söylemem gerek. Emin oluncaya kadar bundan bahsetmek istemiyordum. Önce bu çocuğu sizin görmenizi arzu ediyordum. Fakat artık söylemem daha doğru olur. Çünkü onu bir kere daha kaybedemem. Öyle sanıyorum ki Bayan Carew bu çocuk Jamie.”</p>
<p>Bayan Carew’ın yüzü bembeyaz oldu. “Jamie, benim Jamie ‘ m mi?”</p>
<p>“Evet.”</p>
<p>“İmkân yok.”</p>
<p>“Evet, lütfen dinleyin. Adı Jamie ve soyadını bilmiyor. Babası altı yaşlarındayken ölmüş, annesini ise hiç hatırlamıyor. On iki yaşlarında olduğunu sanıyor. Jerry ve annesi, onu babası öldükten sonra yanlarına almışlar. Babası garip bir adammış ve kimseye adını söylememiş, ve…”</p>
<p>Bayan Carew bir işaretle Pollyanna’yı susturdu, şimdi yüzü daha da beyazlaşmıştı, fakat gözleri alev alevdi.</p>
<p>“Hemen gideceğiz. Mary, Perkins’e hemen arabayı hazır etmesini söyle. Pollyanna, paltonla şapkanı al. Küçük, sen burada bekle, biz hemen hazır olacağız,” diyerek çabucak merdivenleri tırmandı.</p>
<p class="p4"><span class="t6">Holde bekleyen o</span><span class="t6">ğ</span><span class="t6">lan </span><span class="t6">ı</span><span class="t6">sl</span><span class="t6">ı</span><span class="t6">k çalarak söylendi: “Of, be! </span><span class="t6">ş</span><span class="t6">imdi arabayla gidece</span><span class="t6">ğ</span><span class="t6">iz ha! Amma i</span><span class="t6">ş</span><span class="t6"> yahu, bakal</span><span class="t6">ı</span><span class="t6">m Bay James bu i</span><span class="t6">ş</span><span class="t6">e ne diyecek?”</span></p>
<p class="p4"><span class="t6"> </span></p>
</body>
</html>