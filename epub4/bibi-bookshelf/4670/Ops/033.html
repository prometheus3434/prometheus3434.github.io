<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta name="Generator" content="Atlantis Word Processor 1.6.5.7"/>
    <link rel="stylesheet" type="text/css" href="style.css"/>
    <title>Bilinmeyen</title>
    <link href="../fonts.css" rel="stylesheet" type="text/css"/>
</head>
  <body>
<p class="p4"><span class="t6"> </span></p>
<p class="p5"><a id="ncx1809"></a><span class="t3"><b>28</b></span></p>
<p class="p2"><span class="t7">OYUN VE OYUNCULARI</span></p>
<p> </p>
<p>John Pendleton’ın ikinci ziyaretinden birkaç gün sonra Milly Snow ziyarete geldi. Milly Snow daha önce Harrington Konağı‘na gelmemişti. Bayan Polly odaya girince Milly utanıp kızardı.</p>
<p>“Ben… Ben küçük kızın durumunu sormaya gelmiştim” diye kekeledi.</p>
<p>“Çok naziksiniz. Pollyanna hemen hemen eskisi gibi. Anneniz nasıl? Bayan Polly, soruyu oldukça yorgun bir ifadeyle sormuştu.</p>
<p>“Ben de bunu söylemeye gelmiştim zaten. Daha doğrusu Bayan Pollyanna’ya söylemenizi isteyecektim.” Kızcağız telaşla konuşuyor, birbirini tutmayan şeyler söylüyordu.</p>
<p>“O küçük şeyin yürüyememesinin pek feci bir şey olduğunu düşünüyoruz. Bize, yani anneme o kadar büyük iyilik etti ki. O oyunu öğretmişti anneme, şimdiyse onun bu oyunu oynayamayacak durumda olduğunu öğrendik. Zavallı kızcağız! Doğrusu ben de onun bu durumda oyunu oynamamasını anlıyorum. Fakat onun bize söylediklerini hatırlayınca, bize ne büyük iyilik etmiş olduğunu anladık. Belki de bunları öğrenirse memnun olabileceğini düşündük. Bunun yardımı olabilir. Biraz memnun olabilir belki de.”</p>
<p>Bayan Polly oturmuş, nazik bir ifade ile dinliyordu. Fakat gözlerinde şaşkın bir ifade belirmişti. Söylenenlerin ancak yarısını anlayabilmişti. Bayan Snow un bir parça kaçık olduğunu duymuştu, ama bu kadar da deli olabileceğini sanmamıştı. Bu tutarsız, mantıksız ve anlamsız sözleri, artık başka türlü izah edemeyeceğini düşünüyordu, kız sustuktan sonra şunları söyledi:</p>
<p>“Pek söylediklerinizi anladığımı sanmıyorum, Milly yeğenime söylememi istediğiniz şey nedir?”</p>
<p>Kız, heyecanla, “Evet, işte ben de ona şunu söylemenizi istiyorum” diye cevap verdi. “Ona bize yaptığı iyilikleri anlatıverin. Tabii, gelince bazı değişiklikler görmüştür. Annemin değiştiğini de fark etmiştir. Fakat annemle benim ne kadar değiştiğimizi bilmesini istiyorum. Ben de farklıyım. O oyunu oynamaya çalışıyorum. Evet, bir parça oynamaya gayret ediyorum.”</p>
<p>Bayan Polly kaşlarını çattı: “Oyun” demekle neyi kastettiğini ona sorabilirdi. Fakat buna fırsat bulamadı. Milly yeniden sinirli sinirli, telaşla konuşmaya koyuldu.</p>
<p>“Biliyorsunuz daha önce annem açısından hiçbir şey doğru dürüst değildi. Hep, her şeyin değişik bir biçimde olmasını isterdi. Ve sanırım, içinde bulunduğu koşullar nedeniyle kendisini suçlamak da doğru olmazdı. Fakat şimdi perdeleri açmama izin veriyor. Her şeye de ilgi duyuyor. Giyimine, kuşamına, giydiği geceliklere özeniyor, şimdi küçük örgü işlerine de başladı. Kermes ve hastaneler için, bebek battaniyeleri falan örüyor. Buna çok ilgi duyuyor ve yapabildiği için de çok mutlu oluyor. Bütün bunlar da Bayan Pollyanna’nın sayesinde gerçekleşti. Ona elleri ve kolları olduğu için sevinebileceğim hatırlatmıştı. Annem de elleriyle, kollarından niçin yararlanmadığını düşünmeye başlamış. Ve böylece örgü örme işine girişti. Artık odasının ne kadar değiştiğini tahmin, edemezsiniz. Kırmızı, mavi ve sarıdan yapılmış örtüler, Pollyanna’nın verdiği prizmalar odayı süslüyor, şimdi odaya girince insan bir ferahlık duyuyor. Daha önce oradan nefret ederdim. Çok karanlık ve kasvetli bir yerdi. Annem de çok mutsuz bir kadındı. İşte şimdi, Bayan Pollyanna’ya bütün bu değişikliklerin onun sayesinde gerçekleşmiş olduğuna inandığımızı söylemenizi istiyoruz. Onu tanıdığımız için çok mutlu olduğumuzu da lütfen söyleyiverin. Bunları duyunca belki biraz da olsa memnun olacağını, bizi tanımaktan pek az da olsa mutluluk duyabileceğini düşündüğümüzü de belirtiverin. İşte hepsi bu kadar.”</p>
<p>Milly içini çekti, aceleyle ayağa kalktı: “Söyleyeceksiniz değil mi?”</p>
<p>Bayan Polly: “Şey, elbette.” diye mırıldandı. Bu ilgi çekici konuşmanın ne kadarını hatırında tutabileceğini düşünüyordu.</p>
<p>John Pendleton ile Milly’nin ziyaretleri birçok ziyaretten sadece ikisiydi. Her seferinde mutlaka Pollyanna’ya bir haber bırakılıyordu. Bu haberlerin bazıları Bayan Polly’ye öylesine şaşırtıcı geliyordu ki.</p>
<p>Bir gün ufak tefek bir kadın olan Bayan Benton geldi. Bayan Polly onu iyi tanırdı. Ama daha önce birbirlerinin ziyaretine gitmezlerdi. Bayan Polly, kadının kasabadaki en üzgün kişi olarak tanındığını biliyordu. Her zaman siyah elbiseler giyerdi. Oysa bugün, bayan Benton gözleri yaşlı olmasına rağmen boynuna mavi bir eşarp dolamıştı. Kazadan duyduğu korku ve üzüntüyü anlattı. Sonra utangaç bir tavırla Bayan Pollyanna’yı görüp göremeyeceğini sordu.</p>
<p>Bayan Polly “Hayır” der gibi başını salladı.</p>
<p>“Kusura bakmayın ama, daha kimseyi görmüyor. Belki daha sonra görebilirsiniz.” dedi.</p>
<p>Bayan Benton, gözyaşlarını sildi. Ayağa kalkıp, gitmeye hazırlandı. Fakat daha holün kapısına gelmeden heyecanla döndü.</p>
<p>“Bayan Harrington” dedi. “Belki ona bir haber verebilirsiniz.”</p>
<p>“Elbette, Bayan Benton. Bundan memnunluk duyarım.”</p>
<p>Kadın hala çekingen davranıyordu. Fakat bir süre sonra konuştu.</p>
<p>“Lütfen ona bu eşarbı bağladığımı söyler misiniz?” Eliyle boynundaki mavi eşarbı işaret ediyordu. Sonra, Bayan Polly’nin çok şaşırmış ifadesine rağmen ekledi:</p>
<p>“Kızcağız, ne zamandır benim renkli bir şey giyip takmamı istiyordu, şimdi taktığımı öğrenirse mutlu olacağını sanıyorum. Freddy’nin de çok sevineceğini söyledi o… Biliyorsunuz Freddy benim tek varlığım. Diğerleri hep…” Bayan Benton üzgün üzgün başını sallayıp döndü:</p>
<p>“Pollyanna’ya bunu söylerseniz o anlayacaktır.”</p>
<p>Aynı gün, bir süre sonra bir başka kadın geldi. Kadının kocasını kaybetmiş olduğu anlaşılıyordu. Çünkü siyahlar giyinmişti. Bayan Polly onu hiç tanımıyordu. Kadın kendisini “Bayan Tarbell” olarak tanıttı.</p>
<p>Hemen söze başlayıp, “Sizin için oldukça yabancıyım.” dedi. “Fakat Pollyanna beni tanır. Bütün yaz boyunca otelde kalıyor ve sağlığıma yararlı olsun diye yürüyüşlere çıkıyordum. İşte bu gezintilerden birinde tanıştım yeğeninizle. Ne kadar tatlı bir kız! Onun bana yaptığı iyilikleri ah bir anlatabilsem! Kasabaya ilk geldiğimde çok üzüntülüydüm. Onun tatlı yüzü, hareketleri bana yıllar önce kaybettiğim kızımı hatırlatıyordu. Kaza geçirdiğini öğrenince büyük şok geçirdim! Sonra hiç yürüyemeyeceğini söyledikleri zaman da gerçekten çok üzüldüm. Sevgili kızcağız, artık mutluluk duyamıyormuş! Bu beni perişan etti. Size gelmem gerekiyordu.”</p>
<p>Bayan Polly, “Çok naziksiniz” diye mırıldandı.</p>
<p>“Sizden bir ricam olacak. Ona… Benden bir haber götürmenizi isteyebilir miyim?”</p>
<p>“Elbette.”</p>
<p>“Bayan Tarbell ‘in artık mutlu olduğunu söyleyin ona. Evet, biraz garip görünüyor ama, siz bilmiyorsunuz. Eğer kusuruma bakmazsanız bunu size ayrıntılarıyla anlatmayacağım.” Kadının yüzünde üzüntülü bir ifade belirmiş, gözlerindeki neşe kaybolmuştu.</p>
<p>“Yeğeniniz ne demek istediğimi anlayacaktır. Bunu mutlaka ona söylemem gerekiyordu. Teşekkür ederim. Buraya gelip sizi rahatsız ettiğim için de ayrıca özür dilerim.” Kadın konuşmasını tamamlayıp ayrıldı.</p>
<p>İyice şaşıran Bayan Polly, aceleyle Pollyanna’nın odasına çıktı.</p>
<p>“Pollyanna, sen Bayan Tarbell’i tanıyor musun?”</p>
<p>“Ah, evet. Bayan Tarbell’i çok severim. Hasta ve çok üzgün bir kişidir. Otelde kalıyor ve her gün uzun yürüyüşlere çıkıyor. Beraber yürürdük. Yani bir zamanlar…” Pollyanna’nın sesi titredi, yanaklarından yaşlar süzülmeye başladı.</p>
<p>Bayan Polly, telaşla genzini temizledi.</p>
<p>“Kendisi biraz önce buradaydı. Sana bir haber bıraktı. Fakat bununla neyi kastettiğini bana söylemedi. Sadece Bayan Tarbell’in artık mutlu olduğunu sana söylememi istedi.”</p>
<p>Pollyanna sevinçle ellerini çırptı: “Gerçekten öyle mi söyledi. Ah, ne kadar memnun oldum!”</p>
<p>“Fakat, Pollyanna, acaba o ne demek istemişti?”</p>
<p>“Şey. Bir oyun bu…” Pollyanna birden elini ağzına götürüp sustu.</p>
<p>“Ne oyunu?”</p>
<p>“Şey… Pek önemli bir oyun değil, Polly Teyze. Hem, bunu anlatabilmek için size daha başka şeylerden de bahsetmem gerekiyor ki, bu da olanaksız.”</p>
<p>Soracağı soru Bayan Polly’nin dilinin ucuna geldi ama birden küçük kızın yüzündeki üzüntüyü fark edip vazgeçti.</p>
<p>Bayan Tarbell’in ziyaretinden kısa bir süre sonra artık işler son haddine ulaştı. Hiç de tabii görünmeyen pembe yanaklı, acayip sarı saçlı, yüksek topuklu ayakkabılar giymiş, sahte mücevherler takınmış genç bir kadın ziyarete geldi. Bayan Polly, kadının iyi bir şöhreti olmadığını biliyordu. Onu Harrington Konağı‘nın çatısı altında görmekten çok hiddetlenmişti.</p>
<p>Bayan Polly kadına elini uzatmadı. Hatta, odaya girerken geri de çekildi.</p>
<p>Kadın birden ayağa kalktı. Sanki ağlamış gibi gözleri kıpkırmızı olmuştu. Cüretkar bir ifade ile Pollyanna’yı görüp göremeyeceğini sordu.</p>
<p>Bayan Polly “Hayır” dedi. Oldukça sert bir şekilde söze başlamış fakat kadının gözlerindeki adeta yalvaran ifadeyi sezince, daha nazik bir tavırla kimsenin Pollyanna’yı görmesine izin verilmediğini eklemişti.</p>
<p>Kadın bir an durakladı. Sonra sert bir ifadeyle konuşmaya başladı. Başı, yine meydan okurcasına arkaya doğru eğilmişti.</p>
<p>“Adım Bayan Payson’dur. Tom Payson. Sanırım daha önce de duymuşsunuzdur. Kasabadakilerin çoğu tanırlar beni. Belki de hakkımda duyduklarınızın bir kısmı doğru değildir. Ama bunu geçelim. Küçük kızın durumunu sormak için geldim. Kazayı duydum. Beni son derece perişan etti bu. Geçen hafta da onun bir daha yürüyemeyeceğini öğrendim. Onun yürüyebilmesi için, şu hiçbir işe yaramayan, sağlam bacaklarımı ona verebilirim. O, bu bacaklarla benim yüzyılda dolaşacağım yerleri bir saatte gezebilir herhalde. Fakat bunu da geçelim. Sanırım, bacaklar her zaman bunlardan en iyi yararlanabilecek insanlara verilmiyor her zaman.”</p>
<p>Bir an duraklayıp genzini temizledi. Tekrar konuşmaya başladığı zaman sesi yine boğuk boğuk çıkıyordu:</p>
<p>“Belki bilmiyorsunuzdur. Fakat ben sizin o küçük kızınızı çok gördüm. Pendleton Tepesi sokağında oturuyoruz. Oradan sık sık geçerdi. Bazen de geçmez, gelir ve çocuklarla oynar; benimle, evde olduğu zamanlar da kocamla konuşurdu. Bundan ve bizimle oynamaktan hoşlanıyordu. Sanırım kızcağız onun gibi insanların, bizim gibi insanlarla dostluk kurmadıklarının pek farkında değildi galiba?”</p>
<p>Buruk bir ifade ile, “Belki de onun gibi insanlar bizim gibilerle dostluk kursalardı, bana benzeyen insanlar azalırdı bu dünyada. Ama ne olursa olsun, o bizi ziyarete gelirdi ve bunda bir kötülük görmezdi. Fakat onun bize çok, pek çok iyiliği dokundu. Bizimle ilgili pek bir şey bilmiyordu. Hiç öğrenmemesini de isterim. Çünkü bunları öğrendiği gün, daha başka şeyleri de anlayacaktır. Bunları bilmesini de istemiyorum. İşte böyle. Bu yıl bizim için birçok bakımdan güçlüklerle dolu geçti. Karamsarlığa ve güçsüzlüğe düşmüştük. Kocamla ben her şeyi göze almıştık. Boşanmayı kararlaştırmış, çocukları bırakmayı düşünmüştük. Fakat çocuklara ne yapacağımızı bilemiyorduk. O sırada kaza oldu. Küçük kızın artık hiç yürüyemeyeceğini öğrendik. İşte o zaman, onun gelişini, merdiven basamağına oturmasını, çocuklarla oynamasını, gülüşünü ve mutlu oluşunu anımsamaya başladık. Mutlaka bir şeyden mutlu olurdu. Bir gün bize bunun sırrını anlattı. O oyunu öğretti. Bizim de oynamamız için ısrar etti. Oysa şimdi o zavallı küçük kızın o oyunu oynayamayacağı için çok üzüldüğünü öğrendik. Artık mutluluk duyabileceği bir şey kalmamış… İşte bu nedenle bugün buraya geldim. Belki o, bizi düşünerek, kocamla birbirimize bağlanıp ve oyunu oynamaya karar verdiğimizi öğrenerek mutluluk duyabilir diye düşündük. Memnun olacağını biliyorum. Çünkü bazen söylediklerimize çok üzülürdü. O oyunun bize ne gibi bir yararı olabileceğini şimdiden pek kestiremiyorum ama olabilir. Neyse, bunu da deneyeceğiz. Çünkü o böyle istiyordu. Bunu ona duyurur musunuz?”</p>
<p>Bayan Polly, isteksiz bir tavırla, “Peki duyurayım” diye söz verdi. Sonra ani bir hareketle ileriye doğru adımını atıp elini uzattı. “Geldiğiniz için teşekkür ederim, Bayan Payson” dedi.</p>
<p>Kadının o meydan okur gibi halinden eser kalmadı. Dudakları, görünür bir şekilde titriyordu. Bayan Payson, anlaşılmaz bir şeyler mırıldandıktan sonra Bayan Polly’nin elini sıktı ve dönüp odadan hızla ayrıldı.</p>
<p>Kapı kadının arkasından kapanır kapanmaz, Bayan Polly mutfağa giderek Nancy’yi buldu.</p>
<p>“Nancy!”</p>
<p>Bayan Polly oldukça sert bir tavırla seslenmişti. Son günlerdeki şaşırtıcı ziyaretlere bir de öğleden sonraki ziyaret eklenince, artık Bayan Polly’nin sinirleri patlama noktasına gelmişti. Bayan Pollyanna’nın geçirdiği kazadan beri Nancy, hanımının bu kadar sert konuştuğunu duymamıştı.</p>
<p>“Nancy, bana bu kasabadaki herkesin ağzında gevelediği şu münasebetsiz oyunun ne olduğunu söyler misin? Hem yeğenimin bu oyunla ilişkisi nedir? Milly Snow’dan, Bayan Tom Payson’a kadar hemen herkes ona haber gönderip, oyunu oynadıklarını söylememi niçin istiyorlar? Anladığım kadarıyla, kasabadakilerin yarısı boyunlarına mavi eşarp bağlıyorlar, aile kavgalarına son veriyorlar. Veya Pollyanna sayesinde daha önce hoşlanmadıkları bir şeyden zevk almaya başlıyorlar. Bunu Pollyanna’ya da sormaya çalıştım ama pek başaramadım. Hem onu şimdi telaşlandırmak da istemiyorum. Ama, dün onun sana söylediği bir şeyden, senin de bu oyunu oynayanlar arasında bulunduğunu anladım, şimdi bana bütün bunların anlamını söyler misin?”</p>
<p>Bayan Polly’nin büyük korku ve şaşkınlığı içinde, Nancy hüngür hüngür ağlamaya başladı:</p>
<p>“Geçen Haziran ayından beri bu çocuk kasabadaki herkesi mutlu etmeye çalıştı, şimdi de kasabadakiler onun mutluluğu için çalışıyorlar.”</p>
<p>“Neden mutlu olacak?”</p>
<p>“Sadece mutlu olacak! İşte oyun böyle.” Bayan Polly ayağını yere vurdu.</p>
<p>“Sen de diğerleri gibi kem küm edip duruyorsun. Oyun dediğin nedir?”</p>
<p>Nancy başını kaldırdı. Hanımının karşısına geçip, onun gözlerinin içine baktı.</p>
<p>“Size anlatacağım efendim. Bu oyunu Bayan Pollyanna’nın babası çıkarmış. Bir gün, Bayan Pollyanna, misyonerliğe gelen sandıktan bir bebek çıkmasını istiyormuş. Oysa sandıktan bir çift koltuk değneği çıkmış. O da, her çocuk gibi ağlamış tabii. İşte o zaman babası ona, koltuk değneklerine ihtiyacı olmadığı için sevinmesi gerektiğini söylemiş.”</p>
<p>“Koltuk değnekleri için mi sevinmesini söylemiş?”</p>
<p>Bayan Polly ağlamaya başladı. Yukarıdaki yatak odasında çaresizlik içinde yatan küçük kızı düşünüyordu.</p>
<p>“Evet efendim. Bunu ben de ona sormuştum. Öyle demişti. Ama babası ona, koltuk değneklerine ihtiyacı olmadığı için sevinmesini söylemiş.”</p>
<p>Bayan Polly “Ahh!” diye inledi.</p>
<p>“İşte ondan sonra da, Bayan Pollyanna’yla babası hep bu oyunu oynamışlar. Her şeyin mutluluk duyulacak bir yönünü buluyorlarmış. O, koltuk değneklerine ihtiyacı olmadığı için sevinmeye, sandıktan bebek çıkmamasına aldırmamaya başlamış. Bu oyuna da ‘Mutluluk Oyunu’ adını takmışlar. İşte oyun bu efendim. O zamandan beri hep oynuyor bunu.”</p>
<p>“Fakat nasıl?.. Nasıl?..” Bayan Polly elinde olmadan sustu.</p>
<p>Nancy, adeta Pollyanna kadar istekli bir tavırla: “Bunun ne kadar fevkalade ve etkili olduğunu tahmin edemezsiniz efendim” diye devam etti.</p>
<p>“Onun annemle, aileme ne büyük iyilikleri dokunduğunu anlatamam. Birlikte iki defa ailemi görmeye gitmiştik. Bana da çok iyilikleri dokundu. Küçük ya da büyük şeylerdi bunlar. Ama gerçekten hayatımı çok kolaylaştırdı. Örneğin, (Nancy) adını hiç sevmezdim. Ama o bana adım (Hephzibah) olmadığı için sevinmem gerektiğini söylediğinden beri fikrimi değiştirdim. Bir de pazartesi sabahlarından nefret ediyordum. Bana pazartesi sabahlarını da sevdirmesini başardı.”</p>
<p>“Pazartesi sabahlarını sevmiyor musun?”</p>
<p>Nancy güldü:</p>
<p>“Biraz garip gelecek ama size söyleyeyim efendim. O sevgili küçük çocuk, benim pazartesi sabahlarından nefret ettiğimi öğrenince bakın ne dedi:</p>
<p>“Nancy, pazartesi günlerinden her günkünden çok memnun olmalısın. Çünkü bir sonraki pazartesiye en uzak gün odur. Her pazartesi sabahı bunu düşünüyor ve gülüyorum. Gülmek insana çok yararlıdır. Evet, evet çok yararlı.”</p>
<p>Bayan Polly, “Peki bana niçin öğretmedi bu oyunu?” diye kekeledi. “Neden ona sorduğum zaman esrarengiz bir tavır takındı da bunu bana anlatmadı?”</p>
<p>Nancy durakladı.</p>
<p>“Affedersiniz ama, siz ona babasından bahsetmemesini söylemiştiniz. Bu nedenle de size anlatmamış. Söylediğim gibi babasının oyunuymuş bu.”</p>
<p>Bayan Polly sinirden dudaklarını ısırdı.</p>
<p>Nancy, “Size önce söylemek istemişti,” diye devam etti. Sesi bir parça titriyordu. “Kendisiyle bu oyunu oynayacak birisini arıyordu. İşte ben de bu nedenle, ona arkadaşlık etmiş olmak için başladım oynamaya.”</p>
<p>“Peki… Peki… Ya diğerleri?”</p>
<p>Bayan Polly’nin de sesi titriyordu.</p>
<p>“Evet, sanırım bu oyunu artık hemen hemen herkes biliyor. Sanırım kulaktan kulağa yayıldı. Tabii onun da bu oyunu öğrettiği kişiler vardı. Ama onlar da diğerlerine söylediler. Bir kere başladı mı, bildiğiniz gibi yayılır. Hem kendisi de daima güler yüzlü, herkese iyilik eden ve mutlu görünüşlü bir kişi olduğu için; onu tanıyanlar da bu oyunu öğrenmeden edemediler. Kaza geçirdiğinden beri herkes çok üzgün. Özellikle onun mutlu olabilecek bir şey bulamadığını öğrenenler, büyük kedere düşüyorlar. Bunun için de gelip kendilerini ne kadar mutlu yaptığını ona duyurmak, böylece onu memnun etmek istiyorlar. Herkesin bu oyunu kendisiyle oynamasını ve mutlu olmasını arzu ediyordu.”</p>
<p>Bayan Polly, yüksek sesle: “Şimdi oyunu onunla oynayacak birisini biliyorum” dedi. Dönüp, hızla mutfak kapısından çıktı.</p>
<p>Nancy kadının arkasından hayretle bakakaldı.</p>
<p>Kendi kendisine: “Artık her şeye, evet her şeye inanabilirim.” diye mırıldandı. “Bundan sonra, inanamayacağım hiçbir şey kalmadı. Oh, Bayan Polly!”</p>
<p>Az sonra, hemşire, Bayan Polly ile yeğenini Pollyanna’nın odasında baş başa bırakarak ayrıldı.</p>
<p>Bayan Polly, büyük bir çaba ile sesinin titremesini gidermeye çalışarak: “Bugün bir ziyaretçin daha geldi, yavrum” diye söze başladı. “Bayan Payson’u hatırlıyor musun?”</p>
<p>“Bayan Payson mu? Tabii hatırlıyorum! Bay Pendleton’ın yolu üzerindeki bir evde oturuyor. Üç yaşında, çok tatlı bir bebeği var. Bir de beş yaşlarında bir oğlu. Son derece iyi bir kadın. Kocası da öyle. Ama birbirlerinin ne kadar iyi kişiler olduğunun farkında görünmüyorlar. Bazen kavga ediyorlar. Yani pek anlaşamıyorlar. Oldukça fakir olduklarını sanıyorum. Hem onların misyoner sandıkları da yok. Çünkü misyoner rahip değil adam.”</p>
<p>Pollyanna’nın yüzündeki solgun ifade, birden adeta teyzesine de geçti.</p>
<p>Pollyanna, “Fakat, fakir olmalarına rağmen kadın çok iyi giyiniyor.” diye sözlerine devam etti. “Hem kadının çok güzel yüzükleri de var. Pırlantalı, yakutlu, zümrütlü yüzükler bunlar. Ama yüzüklerden bir tanesinin fazla olduğunu, bunu atıp boşanacağını söylüyor. Boşanmak ne demektir Polly Teyze? Pek iyi bir şey olduğunu zannetmiyorum. Çünkü bunu söylerken hiç de mutlu görünmüyordu. Hem boşanırsa artık o evde kalamayacağını, Bay Payson’un ve belki de çocuklarının gideceklerini de söylemişti. Bana kalırsa, birçok yüzük daha alsalar da özellikle o bahsettiği yüzüğü saklamaları daha doğru olur. Siz de öyle düşünmüyor musunuz? Polly teyze, boşanmak ne demektir?”</p>
<p>Polly Teyze, soruyu: “Fakat onlar bir yere gitmiyorlar, Pollyanna.” diye geçiştirdi. “Burada kalıp hep bir arada yaşayacaklar.”</p>
<p>“Oh, ne kadar memnun oldum! Demek, yataktan kalkabilince onları orada görebileceğim. Aman Yarabbi!” Küçük kız, birden üzgün bir tavırla sustu. “Polly Teyze bacaklarımın artık hiç kımıldamayacağını neden unutuyorum ben? Kalkıp Bay Pendleton’ı görmeye gidemeyeceğimi niçin hatırlamıyorum?”</p>
<p>Teyzesi, boğuk bir sesle, “Haydi… Haydi. Böyle söyleme.” diyebildi. “Belki bir gün arabayla gidebilirsin. Bak şimdi beni dinle. Bayan Payton’un söylediklerini sana daha tam olarak anlatmadım. Bana, birlikte olacaklarını ve senin istediğin gibi oyunu oynayacaklarını duyurmamı söyledi.”</p>
<p>Pollyanna, yaşlı gözlerle gülümsedi:</p>
<p>“Sahi mi? Gerçekten buna karar vermişler mi? Ah, buna ne kadar memnun oldum!”</p>
<p>“Evet, o da memnun olacağını ümit ediyordu. Zaten seni memnun edebilmek için bu haberi yolladı Pollyanna.”</p>
<p>Pollyanna birden teyzesine baktı.</p>
<p>“Evet… Evet… Siz de bu oyunu biliyormuş gibi konuştunuz. Yoksa oyunu biliyor musunuz Polly Teyze?”</p>
<p>“Evet yavrum.” Bayan Polly, kendisini kayıtsız bir tavırla neşeli neşeli konuşmaya zorladı. “Bana Nancy anlattı. Çok güzel bir oyun. Artık ben de oynayacağım, seninle.”</p>
<p>“Ah, Polly Teyze, siz de mi? O kadar memnun oldum ki! Bu oyunu her zaman herkesten fazla sizinle oynamalıyım.”</p>
<p>Polly Teyze, nefesini tuttu. Bu sefer, sesinin titremesini önlemek daha güçtü. Ama bunu başarabildi.</p>
<p>“Evet yavrum. Benim yanımda başkalarını da unutma. Pollyanna şimdi bütün kasaba bu oyunu oynuyor. Rahip bile… Sana söylemeye fırsat bulamadım. Bu sabah kasabada</p>
<p>Rahip Ford’a rastladım. Kendisi ilk fırsatta seni görmeye geleceğini, öğrettiğin sekiz yüz neşeli duayı unutmadığını ve gelip sana bunu söyleyeceğini bildirdi. İşte görüyor musun sevgili yavrum? Bak neler başardın? Bütün kasaba bu oyunu oynuyor ve hepsi eskisinden daha mutlu. Bu da, küçük bir kızın onlara yeni bir oyunu öğretmesi sayesinde oldu.” </p>
<p>Pollyanna, sevinçle ellerini çırptı.</p>
<p>“Oh, ne kadar mutluyum.” diye bağırdı, sonra, yüzünde bir tatlı aydınlık beliriverdi.</p>
<p>“Polly Teyze, sanırım artık mutlu olabileceğim bir şey var. Bir zamanlar bacaklarım olduğu için sevinmeliyim. Yoksa bütün bunların hiçbirisini gerçekleştiremezdim!.”</p>
<p> </p>
</body>
</html>