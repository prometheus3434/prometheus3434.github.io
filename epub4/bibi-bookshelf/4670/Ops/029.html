<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta name="Generator" content="Atlantis Word Processor 1.6.5.7"/>
    <link rel="stylesheet" type="text/css" href="style.css"/>
    <title>Bilinmeyen</title>
    <link href="../fonts.css" rel="stylesheet" type="text/css"/>
</head>
  <body>
<p class="p4"><span class="t6"> </span></p>
<p class="p5"><a id="ncx1558"></a><span class="t3"><b>24</b></span></p>
<p class="p2"><span class="t7">JOHN PENDLETON</span></p>
<p> </p>
<p>Pollyanna ertesi gün, ne de “daha sonraki gün” okula gidemedi. Ama küçük kız bunu da pek fark edemedi. Kısa bir süre için kendisine geldiği zaman ısrarla soru soruyordu. Bir hafta kadar Pollyanna hiçbir şeyin farkında olmadı. Daha sonra ateşi düştü, ağrıları biraz hafifledi. Nihayet şuuru tam olarak yerine geldi. İşte o zaman olanları yeni baştan anlatmak zorunda kaldılar.</p>
<p>Küçük kız, “Demek hasta değilim. Kaza geçirdim.” diye içini çekti. “Buna memnun oldum” dedi.</p>
<p>Yatağın kenarında oturan Teyzesi: “Ne? Memnun musun Pollyanna?” diye sordu.</p>
<p>“Evet, Bayan Snow gibi hayat boyu sürecek hastalığa tutulmaktansa, Bay Pendleton gibi bacaklarımın kırılmış olmasını tercih ederim. Kırık bacaklar düzelir. Ama hayat boyu süren hastalıklar iyileşmez.”</p>
<p>Şimdiye kadar kırık bacaklarla ilgili hiçbir şey söylememiş olan Bayan Polly birden ayağa kalktı. Odanın karşı tarafındaki tuvalet masasına gitti. Masanın üzerinde bulduğu her şeyi, rasgele alıp gayesiz bir biçimde yeniden yerine koyuyordu. Bu hali, onun her zamanki kararlı davranışlarıyla hiç uyuşmuyordu, ama yüz ifadesi hiç de gayesiz görünmüyordu. Yüzü beyazlaşmış, avurtları çökmüştü.</p>
<p>Pollyanna, yatakta sırtüstü yatıyor, pencerede duran prizmaların tavana yansıttığı renk dalgalarının titreşimlerini seyrediyordu.</p>
<p>Küçük kız, halinden memnun bir tavırla, “Çiçek hastalığına yakalanmadığıma memnunum.” dedi. “Bu, yüzümdeki çillerden beter olurdu. Hem, boğmaca olmadığım için de memnunum. Daha önce olmuştum. Berbat bir şeydi. Apandisit veya kızamık olmadığım için de seviniyorum. Bunlar bulaşıcı hastalıklar. Yani kızamık bulaşıcı bir hastalık. Öyle olsaydı sizin burada kalmanıza izin vermezlerdi, Polly Teyze.”</p>
<p>Polly Teyze, duraksayarak: “Pek çok şeyden memnun görünüyorsun Pollyanna” dedi. Bluzünün yakası sıkıyormuş gibi elini boğazına götürdü.</p>
<p>Pollyanna, hafifçe güldü. “Öyle, şu gökkuşağına bakarken bunları düşünüyordum. Gökkuşaklarını çok seviyorum! Bay Pendleton bana bu prizmaları verdiği için çok memnunum! Size söylemediğim birçok şey daha beni memnun ediyor. Bilmiyorum ama, kaza geçirdiğim için çok memnunum.”</p>
<p>“Pollyanna!”</p>
<p>Pollyanna yine hafifçe güldü. Parlak gözlerini teyzesine yöneltti. “Biliyor musunuz kaza geçirdiğimden beri birçok defa bana “yavrum” dediniz? Daha önce hiç böyle demezdiniz. Bana “yavrum” denilmesinden çok hoşlanıyorum. Yani yakınlarım dedikleri zaman çok memnun oluyorum. Kadınlar Yardım Derneği’ndeki bazı hanımlar da bazen bana böyle söylerlerdi. Tabii bu da beni memnun ederdi. Fakat onlar bana sizin kadar yakın olmadıkları için, bu kadar hoş gelmezdi. Oh, Polly Teyze. Yakınım olmanızdan, bana ait bulunmanızdan o kadar mutluluk duyuyorum ki!”</p>
<p>Polly Teyze cevap vermedi. Elleri yine boğazındaydı. Gözleri yaşlarla dolmuştu. Dönüp aceleyle odadan çıktı. O sırada hemşire odaya girmişti.</p>
<p>O gün öğleden sonra Nancy koşarak ihtiyar Tom’a gitti. Adam, ahırda eyerleri temizliyordu. Hizmetçi kızın gözleri heyecandan iri iri açılmıştı.</p>
<p>Nefes nefese: “Bay Tom! Bay Tom! Ne olduğunu tahmin edemezsiniz! Bin yıl da düşünseniz bunu bulamazsınız!</p>
<p>Yaşlı adam, “Şu halde bulmaya çalışmam da gereksiz.” dedi. “Zaten, on yıldan fazla bir ömrüm olduğunu da sanmıyorum. Hadi bana, olanları anlatıver Nancy.”</p>
<p>“Şey, o halde dinleyin, şimdi misafir odasında hanımın yanında kim var dersiniz?”</p>
<p>İhtiyar Tom, başını salladı: “Ne bileyim ben?” dedi.</p>
<p>“Evet, bilebilirsiniz. Söylüyorum… Orada John Pendleton var!” “Hadi, hadi. Şaka yapma bakalım.”</p>
<p>“Yok, yok şaka falan yapmıyorum. Gözlerimle gördüm. Koltuk değneklerini de gördüm. Buraya geldiği çift atlı araba da hala kapıda bekliyor. Düşün bir kere… Hiç kimseyle konuşmayan aksi bir adamın buraya gelmesi… Onun… Bayan Polly’yi aramasını bir düşünün!..”</p>
<p>İhtiyar adam, biraz atılgan bir tavırla: “Neden olmasın?” diye sordu.</p>
<p>Nancy alaylı bir bakışla onu süzdü.</p>
<p>Pollyanna “Sanki bunu benden iyi bilmiyormuş gibi soruyorsun.” dedi.</p>
<p>Hizmetçi kız, yapmacık bir hiddet gösterisi içinde:</p>
<p>“Bu kadar masum durmayın… Bu işten, şüphelenmeme ilk kez neden olan da zaten sizsiniz.” dedi.</p>
<p>“Ne demek istiyorsun!”</p>
<p>Nancy ahırın açık kapısından dışarıya, eve doğru baktı. Sonra ihtiyar adama bir adım daha yaklaştı.</p>
<p>“Bakın, dinleyin! Bana ilk defa Bayan Polly’nin vaktiyle bir sevgilisi olduğunu siz söylemiştiniz, değil mi? Bir gün, kafamı çalıştırıp iki kere ikinin dört ettiğini buldum ama, meğerse iki kere iki dört değil beşmiş!”</p>
<p>İhtiyar Tom, kayıtsız bir tavırla döndü ve çalışmaya koyuldu. Kızgın bir ifadeyle: “Benimle konuşacaksan doğru dürüst, açık seçik konuşmalısın.” dedi. “Ben hesaptan kitaptan pek anlamam.”</p>
<p>Nancy güldü:</p>
<p>“Şey, mesele şu…” diye söze başladı. “Beni Bayan Polly ile Bay Pendleton’ın iki eski sevgili olmaları ihtimali üzerinde düşündüren bir şey öğrenmiştim.”</p>
<p>“Bay Pendleton mı!” İhtiyar Tom, birden yerinde doğruldu. “Evet, ama artık bunun doğru olmadığını biliyorum. O, Pollyanna’nın annesine aşıkmış. Bu nedenle de Pollyanna’yı… Neyse bu kısmı geçelim.” Bir anda verdiği sözü hatırladı. Bay Pendleton’ın Pollyanna’yı yanına almak istediğini kimseye söylememek için küçük kıza söz vermişti. “Bir süreden beri birçok kişiye onunla ilgili sorular soruyordum. Sonunda öğrendim ki Bayan Polly ile Bay Pendleton uzunca bir süreden beri görüşmüyorlarmış. Hem, Bayan Polly de on sekiz veya yirmi yaşındayken, çıkan bir dedikodudan dolayı ondan nefret ediyormuş.”</p>
<p>İhtiyar Tom, “Evet hatırlıyorum” diyerek başını salladı.</p>
<p>“Bayan Jennie, Bay Pendleton’ı bırakıp, o adamla buradan ayrıldıktan üç veya dört yıl sonraydı. Tabii bu işi Bayan Polly biliyor ve Bay Pendleton için üzüntü duyuyordu. Bu yüzden de ona nazik davranmaya çalışıyordu. Belki iyi davranışının dozunu bir parça kaçırmıştı. Zaten kız kardeşiyle evlenen o rahipten de nefret ediyordu. Neyse günün birinde birtakım dedikodular çıkardılar. Bayan Polly’nin Bay Pendleton’ın peşinden koştuğunu söylemeye başladılar.”</p>
<p>Nancy, hayretle, sözü kesti: “Bir adamın peşinden koşmak mı! Yapamaz o, böyle bir şeyi.”</p>
<p>İhtiyar Tom, “Evet, biliyorum” dedi. “Ama böyle bir dedikodu çıkardılar. Tabii gururlu bir genç kızın böyle bir şeye dayanmasına olanak yoktu. O sırada; Bayan Polly’nin sevgilisiyle de arası açıldı. Bu olaydan sonra da Bayan Polly içine kapandı. Kimseyle konuşmadı. Sanırım, onun kalbi de bu yüzden katılaştı.”</p>
<p>Nancy: “Evet, biliyorum. Bunu şimdi öğrendim.” diye mırıldandı. “Zaten bunun için, Bay Pendleton ı kapıda görünce şaşırmıştım ya. Yıllardan beri, Bayan Polly onunla konuşmamış. Adamı içeriye alıp, Bayan Polly’ye haber verdim.”</p>
<p>İhtiyar Tom, heyecandan nefesini tuttu. “Peki o ne dedi?”</p>
<p>“İlk önce bir şey söylemedi. O kadar hareketsiz duruyordu ki, dediklerimi duymadığını zannettim. Tam yeni baştan söyleyeceğim sırada, “Bay Pendleton’a hemen aşağıya ineceğimi söyle.” dedi. Ben de gidip söyledim. Sonra da buraya gelip sana anlattım.” Nancy, sözlerini bitirdikten sonra yeniden eve doğru baktı:</p>
<p>İhtiyar Tom, “Hımm!” diye mırıldanıp tekrar işine koyuldu.</p>
<p>Harrington Konağı‘nın misafir odasında oturan John Pendleton, fazla beklemedi. Kısa bir süre sonra yaklaşan ayak sesleri ona Bayan Polly’nin geldiğini haber verdi. Adam tam ayağa kalkacağı sırada, Bayan Polly ona başıyla oturmasını belirten bir işaret yaptı. Ama yine de Bayan Polly elini uzatmadı. Yüzünde oldukça soğuk bir ifade vardı.</p>
<p>Adam, aksi bir tavırla hemen: “Pollyanna’yı sormaya gelmiştim.” diye söze başladı.</p>
<p>Bayan Polly: “Teşekkür ederim. Hemen hemen aynı, değişen bir şey yok.” dedi.</p>
<p>“Peki… Bana onun ne durumda olduğunu söylemeyecek misiniz?” Adamın sesi bu kez titrek değildi.</p>
<p>Kadının yüzünde birdenbire, üzgün bir ifade belirip kayboldu. “Söyleyemem. Keşke söyleyebilseydim!”</p>
<p>“Yani, bilmiyorum mu demek istiyorsunuz?”</p>
<p>“Evet.”</p>
<p>“Peki, ya doktor?”</p>
<p>“Dr. Warren de pek bir şey bilmiyor görünüyor. Şimdi New York’taki bir doktorla görüşmekte. Bir araya gelip bir konsültasyon yapacaklar.”</p>
<p>“Fakat… Fakat… Kızın bildiğiniz yaraları da var değil mi?”</p>
<p>“Başında hafif bir yarık var. Bir iki yerde de çürük. Ve… Ve bir de, belkemiğinde bir zedelenme… Bacaklarının tutmayışına da bu sebep oluyor.”</p>
<p>Adam hafif bir sesle inledi. Bir an sessizlik oldu. Sonra, Bay Pendleton boğuk boğuk mırıldandı.</p>
<p>“Peki… Peki, Pollyanna bu durumu kabul ediyor mu?”</p>
<p>“Durumu, gerçekleri tam olarak bilmiyor. Ben de kendisine söyleyemiyorum.”</p>
<p>“Fakat… Fakat bir şeyler bilmesi lazım değil mi?”</p>
<p>Bayan Polly son zamanlarda bir alışkanlık haline gelen ifadesini takınıp elini boğazına götürdü.</p>
<p>“Evet, hareket edemediğini biliyor. Fakat, bacakları kıvrık olduğu için hareket edemediğini zannediyor. Bacaklarının sizinki gibi kırılmış olduğuna memnun olduğunu söylüyor. Bunu Bayan Snow gibi bütün hayatını yatakta geçirmeye tercih ettiğini, kırık bacakların iyileşeceğini, oysa diğerinin devam edeceğini anlatıyor. Hep böyle konuşuyor. Öyle ki, bir noktada ölmeyi bile, onu dinlemeye tercih eder duruma geliyorum.”</p>
<p>Gözleri yaşlarla dolmasına rağmen, Bay Pendleton karşısındaki yüzün de büyük bir keder içinde olduğunu fark etmişti. Birdenbire, sen son defa Pollyanna’ya yanına gelmesi için yalvardığı zaman, kızın söylediklerini hatırladı. O, “Artık Polly Teyzemi bırakamam.” demişti.</p>
<p>Bu düşünce, kendisini toparlar toparlamaz onu son derece yumuşak bir sesle, bir soru yöneltmeye zorladı:</p>
<p>“Bilmem, biliyor musunuz Bayan Polly? Pollyanna’ya gelip benimle oturması için çok ısrar etmiştim.”</p>
<p>“Sizinle mi?… Pollyanna mı?”</p>
<p>Adam, kadının sesinin tonundan bir parça huzursuzluk duymuştu, yeniden konuşmaya başladığında serinkanlılığını koruyordu.</p>
<p>“Evet. Onu evlat edinmek istedim. Kanuni yoldan tabii. Tabii onu varisim de yapacaktım.”</p>
<p>Karşı koltukta oturan kadın bir parça rahatladı. Birdenbire, evlat edinilmenin Pollyanna için fevkalade bir gelecek sağlayacağını düşünmüştü kendi kendine. Pollyanna’nın adamın parasını ve mevkiini kavrayabilecek olgunlukta olup olmadığını, evlat edinilmek için yaşının uygun düşüp düşmediğini sordu.</p>
<p>Adam, “Pollyanna’yı çok seviyorum.” diye devam etti.</p>
<p>“Onu hem annesi yüzünden, hem de kendisi için seviyorum. Yirmi beş yıldır sakladığım sevgiyi Pollyanna’ya vermeye hazırdım.”</p>
<p>“Sevgi.” Bayan Polly, birdenbire Pollyanna’yı yanına alış nedenini hatırladı. O sabah Pollyanna’nın söyledikleri aklından geçti. “Bana ait insanlar tarafından sevilmek çok tatlı bir şey!” İşte, bu sevgiye susamış çocuğa, Bay Pendleton yirmi beş yıldır sakladığı sevgiyi teklif ediyordu. Üstelik, artık bu sevgiyi kabul edebilecek bir olgunluğa da erişmişti.</p>
<p>Bayan Polly, bunları kırık bir kalple anımsıyordu. Üzüntü içerisinde, Pollyanna’sız geçecek günlerinin ne kadar anlamsız olacağını da fark etmişti.</p>
<p>“Peki, sonra?” diye sordu.</p>
<p>Adam, onun kendisini kontrol etmeye çalıştığını ses tonundan anlamıştı. Hüzünle gülümsedi:</p>
<p>“Sonra, gelemeyeceğini söyledi.” diye cevap verdi.</p>
<p>“Niçin acaba?”</p>
<p>“Sizi bırakmak istemiyordu. Ona çok iyi davrandığınızı söyledi. Sizin yanınızda kalmak istiyordu. Onu istediğinizi sandığını da söylemişti.” Adam ayağa kalkarken söyleyeceklerini tamamlamıştı.</p>
<p>Bayan Polly’ye bakmadı bile. Başını kapıya doğru çevirdi. Fakat aynı anda kadının kendisine yaklaştığını hissetti. Bayan Polly titreyen elini ona uzatmıştı.</p>
<p>Titreyen bir sesle: “Diğer doktor da gelince ve Pollyanna ile ilgili her şeyi kesin olarak öğrenince sizi haberdar edeceğim.” dedi. “Güle güle. Geldiğiniz için teşekkür ederim. Pollyanna da memnun olacak.”</p>
<p> </p>
</body>
</html>