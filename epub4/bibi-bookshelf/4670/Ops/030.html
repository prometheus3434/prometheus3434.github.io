<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta name="Generator" content="Atlantis Word Processor 1.6.5.7"/>
    <link rel="stylesheet" type="text/css" href="style.css"/>
    <title>Bilinmeyen</title>
    <link href="../fonts.css" rel="stylesheet" type="text/css"/>
</head>
  <body>
<p class="p4"><span class="t6"> </span></p>
<p class="p5"><a id="ncx1637"></a><span class="t3"><b>25</b></span></p>
<p class="p2"><span class="t7">B</span><span class="t7">İ</span><span class="t7">R BEKLEY</span><span class="t7">İ</span><span class="t7">Ş</span><span class="t7"> OYUNU</span></p>
<p> </p>
<p>John Pendleton’ın Harrington Konağı‘na gidişinden bir gün sonra Bayan Polly, Pollyanna’yı uzman doktorun gelişinden haberdar etmeye ve onu buna alıştırmaya başladı.</p>
<p>Yumuşak bir tavırla: “Yavrum, Pollyanna.” diye söze başladı.</p>
<p>“Seni, Dr. Warren’den başka bir doktora da göstermeye karar verdik. Başka bir doktor belki yapmamız gereken bir şey söyler. Bu da senin daha çabuk iyileşmene yardımcı olabilir.”</p>
<p>Pollyanna’nın yüzünde neşeli bir ifade belirdi:</p>
<p>“Dr. Chilton! Ah, Polly Teyze, Dr. Chilton’ın gelmesini o kadar çok istiyorum ki! Ben onu her zaman istiyordum, ama korkarım siz aynı fikirde değildiniz. Sizi o gün taraçada gördüğü için istemiyordunuz galiba? Onun için size bir şey söyleyemedim. Fakat şimdi onun gelmesini istediğiniz için çok memnunum!”</p>
<p>Polly teyzenin yüzü önce beyaz, sonra da kıpkırmızı kesildi. Daha sonra yine beyazlaştı. Fakat cevap verdiği zaman neşeli neşeli konuşmaya gayret ediyordu.</p>
<p>“Hayır yavrum. Benim kastettiğim Dr. Chilton değildi. Bu yeni bir doktor. New York’ta çok tanınmış bir kişi kendisi, bu gibi kazalar hakkında çok bilgiliymiş.”</p>
<p>Pollyanna’nın yüzünde garip bir ifade belirdi:</p>
<p>“Dr. Chilton’ın yarısı kadar bile bilgili olabileceğini zannetmiyorum.</p>
<p>“Yok yavrum, yok. Eminim çok bilgilidir o.”</p>
<p>“Fakat Bay Pendleton’ın bacağını iyileştiren Dr. Chilton’dı Polly Teyze. Eğer… Eğer izin verirseniz. Dr. Chilton’ın gelmesini isteyeceğim… Gerçekten bunu istiyorum!”</p>
<p>Bayan Polly’nin yüzünde bu kez sıkıntılı bir renk yayıldı. Bir süre hiçbir şey söylemedi. Sonra yumuşak, fakat yine de eskisi gibi kararlı bir ifade ile:</p>
<p>“Olmaz yavrum” dedi. “Senin için her şeyi, evet her şeyi yapabilirim ama, şimdi anlatamayacağım birtakım nedenler yüzünden Dr. Chilton’ın çağrılmasını istemiyorum. Hem bana inan. O, New York’tan yarın gelecek bu büyük doktor kadar, senin sakatlığın konusunda bilgi sahibi de değildir.” Pollyanna, hâlâ ikna olmuş gibi görünmüyordu.</p>
<p>“Fakat, Polly Teyze, eğer Dr. Chilton’ı sevseydiniz…”</p>
<p>“Ne, ne Pollyanna?” Polly Teyzesinin sesi şimdi çok sertti. Yanakları da kıpkırmızı olmuştu.</p>
<p>“Diyorum ki Doktor Chilton’u sevseydiniz; öteki doktoru da sevmeseydiniz…” Pollyanna içini çekti… “O zaman, yeni doktorun pek fazla yararı olmazdı. Hem ben Doktor Chilton’ı seviyorum! O anda odaya hemşire girdi. Polly Teyze hemen ayağa kalktı. Adeta rahatladığı yüzünden okunuyordu.</p>
<p>Oldukça sert bir ifadeyle: “Çok üzgünüm Pollyanna!” dedi. “Fakat bu sefer karar vermeyi bana bırakmalısın. Zaten her şeyi ayarladık bile. Doktor New York’tan yarın gelecek.</p>
<p>Ama nasıl olduysa ertesi gün New York’tan doktor gelmedi.</p>
<p>Son anda aldıkları bir telgrafta, doktorun hastalandığı ve nedenle gelemeyeceği bildirilmişti. Bu durum karşısında Pollyanna yeniden Dr. Chilton’ın getirilmesi için yalvarmaya başladı. “Hem onun gelmesi çok daha kolay olur” diyordu.</p>
<p>Fakat, önceden olduğu gibi Polly Teyze yine başını sallayıp, “Hayır, yavrum” dedi. Kararı kesindi. Ama sevgili Pollyanna’yı memnun etmek için her şeyi yapmaya hazır olduğunu da söylemiyor değildi.</p>
<p>Bekleyiş içinde geçen bu günler geçerken, gerçekten Polly Teyzenin yeğenini memnun etmek için hemen her şeyi yaptığı da görülüyordu.</p>
<p>Bir sabah Nancy, ihtiyar Tom’a, “Bunu bana söyleseydin asla inanmazdım” dedi. “Bayan Polly bir dakika bile sevgili kuzenciğinin yanından ayrılmıyor. Bir hafta önce Fluffy’le Buffy’nin yani kediyle köpeğin merdivenleri bile tırmanmasına izin vermiyordu. Oysa bunlar şimdi yatağın içinde oynaşıp duruyorlar. Sırf Bayan Pollyanna’yı memnun edebilmek için her şeye göz yumuyor.”</p>
<p>“Yapacak hiçbir şey bulamadığı zaman da, pencerelere asılı o kristal prizmaların yerlerini değiştiriyor. Böylece odaya küçük gökkuşakları yansıyor. Küçük kız buna ‘gökkuşaklarının dansı” adını vermiş. Bayan Polly, Timothy’yi üç defa Cobb’un bahçesine gönderip çiçek getirtti. Ayrıca bir de kendisinin alıp getirdiği çiçek demetleri var. Geçen gün bir de ne göreyim? Bayan Polly yatağın kenarına oturmuş, hemşireye saçlarını yaptırıyordu. Bayan Pollyanna da yataktan gözleri parıldayarak saçların nasıl yapılacağını tarif ediyor ve gülüyordu. Çok da memnundu. Galiba, Bayan Polly sırf çocuğu memnun edebilmek için, evde artık hep saçları yapılmış olacak.”</p>
<p>İhtiyar Tom güldü.</p>
<p>Kuru bir ifadeyle: “Bana kalırsa bu saç stili Bayan Polly’ye fena da gitmiyor. Alnına düşen bukleler oldukça yakışıyor.” diye karşılık verdi.</p>
<p>Nancy, kızarak: “Tabii yakışıyor,” diye karşılık verdi. “Şimdi tıpkı diğer insanlara benziyor. Hemen hemen aynı…”</p>
<p>İhtiyar adam: “Sözlerine dikkat et, Nancy!” diyerek kızın sözünü kesti. “Sana bir zamanlar Bayan Polly’nin güzel olduğunu söylediğim zaman, ne dediğini bir hatırlayıver.”</p>
<p>Nancy omuz silkti.</p>
<p>“Güzel sayılmaz elbette. Fakat Bayan Pollyanna’nın ona takmaya zorladığı kurdelelerle, dantel yakalarla hiç de eski haline benzemiyor.”</p>
<p>İhtiyar adam başını sallayarak: “Ben sana zaten söylemiştim.” dedi. “Onun yaşlı bir kadın olmadığını önceden sana söylemiştim.”</p>
<p>Nancy güldü.</p>
<p>“Bayan Pollyanna’nın gelişinden beri çok değişti. Hiç önceki haline benzemiyor. Bay Tom, acaba Bayan Polly’nin sevgilisi kimdi? Bunu hala bulamadım! Gerçekten kim olduğunu çıkartamadım! İhtiyar adamın yüzünde garip bir ifade belirdi. “Demek hala bulamadın! O halde, bunu benden de öğrenemeyeceksin.”</p>
<p>Hizmetçi kız, yalvarmaya başladı.</p>
<p> </p>
<p>“Haydi Bay Tom, gelin söyleyin bunu… Zaten burada bunu sorabileceğim başka bir kimse de yok.”</p>
<p>İhtiyar adam, “Olabilir,” diye homurdandı. Birdenbire gözlerindeki parıltı söndü. “Bugün küçük kız nasıl oldu?” diye sordu.</p>
<p>Nancy başını salladı. Yüzü de ciddileşmişti. “Hep aynı Bay Tom. Benim ve sanırım hiç kimsenin görebildiği belirgin bir değişiklik yok. Öğle sırtüstü yatıp uyuyor. Ara sıra konuşuyor, gülmeye ve mutlu olmaya çalışıyor. Güneş doğduğu, ay parladığı için. Ya da mutlu olmak için, buna benzer birtakım şeyler buluyor. İnsanın üzüntüden kalbi bir fena oluyor.”</p>
<p>İhtiyar Tom, gözlerini kırpıştırarak başını salladı. “Biliyorum. Bu onun ‘oyunu’. Tanrı onu korusun.”</p>
<p>“Demek size de o oyunu söylemişti.”</p>
<p>“Evet. Çok önce anlatmıştı.”</p>
<p>İhtiyar adam bir an durakladı, sonra devam etti. Dudakları bir parça titriyordu. “Bir gün, belim bükük ve kambur olduğum için homurdanıp duruyordum. O zaman bana küçük kız ne dedi dersin?”</p>
<p>“Tahmin edemem. Onun bu durumda memnun olunabilecek neyi bulmuş olabileceğini düşünemiyorum.”</p>
<p>“Evet bir şey buldu o. Otları ayıklarken fazla eğilmeme gerek olmadığını söyledi. Belim zaten bükük olduğu için bu işi kolaylıkla yapabilirmişim.”</p>
<p>Nancy üzgün bir tavırla gülümsedi: “Buna hiç de şaşırmadım.” dedi. “Onun söyleyecek bir şey bulabileceğini zaten biliyordum. Bu oyunu ilk günden beri onunla oynuyorduk. Oynayacak başka bir kimse yoktu. Ama o, teyzesiyle de oynamak istiyordu.”</p>
<p>“Bayan Polly’le mi?”</p>
<p>Nancy, güldü.</p>
<p>“Anlaşılan siz de evin hanımı hakkında benden farklı bir görüşe sahip değilsiniz.”.</p>
<p>İhtiyar Tom kaşlarını çattı. Büyük bir gururla, “Ben aynı kanıda değilim. Böyle bir şeye Bayan Polly’nin şaşabileceğini düşünmüştüm de.” dedi.</p>
<p>Nancy, “Evet öyle,” diye cevap verdi. “Fakat şimdi ne olur bilmiyorum. Artık hanımımdan her şeyi bekleyebilirim. Hatta bu oyunu tek başına bile oynayabilir…”</p>
<p>“Fakat, küçük kız bunu teyzesine daha önce söylememiş mi? Bu oyunu sanırım herkese anlatmıştı. Kaza geçirdiğinden beri herkes bana bu oyundan bahsediyor.”</p>
<p>Nancy, “Bayan Pollyanna bunu teyzesine anlatmamış.” diye cevap verdi. “Bana çok önce, bu oyunu ona anlatmayacağını söylemişti. Çünkü Bayan Polly onun babasından bahsetmesini istemiyormuş. Bu da babasının öğrettiği bir oyun olduğu için, anlatırken muhakkak babasından bahsetmesi gerekiyordu. İşte bu yüzden ona oyunu anlatmadı.”</p>
<p>“Ha, şimdi anlıyorum.” İhtiyar adam hafifçe başını salladı.</p>
<p>“Onların hepsi, rahibe karşı kızgınlık duyuyorlardı. Çünkü o adam, Bayan Jennie’yi ellerinden almıştı. Bayan Polly o zaman çok gençti, ama nedense adamı, bir türlü affedemedi. Ablasını o sırada o derece seviyordu. Evet, evet anlıyorum. Kötü bir durumdu gerçekten.” İçini çekerek arkasını döndü.</p>
<p>Nancy de içini çekerek: “Evet, öyle… Öyle.” deyip mutfağa yöneldi.</p>
<p>O bekleyiş içinde geçen günler hiçbirine kolay gelmedi. Hemşire neşeli görünmeye çalışıyordu. Ama gözleri endişe doluydu. Doktor da belirgin bir biçimde sinirli ve sabırsızdı. Bayan Polly fazla konuşmuyordu. Fakat, bukleli saçları ve boynuna taktığı dantelleri bile, onun giderek zayıflayıp solduğunu gizleyemiyordu. Pollyanna’ya gelince; o, köpeğini okşuyor, kedisini seviyor, kendisine yollanan çiçekleri hayranlıkla seyrediyor, tatlı ve meyveleri yiyordu. Dostlarının gelip sordukları sorulara neşeli cevaplar veriyordu. Fakat o da gittikçe zayıflıyor, sararıyordu. Elleriyle yaptığı sinirli hareketler bir zamanlar yerinde duramayan ayaklarının artık bir battaniye altında hiç kımıldamadığı gerçeğini acı bir şekilde ortaya koyuyordu.</p>
<p>Oyuna gelince: “Pollyanna, Nancy’ye okula gideceği, Bayan Snow ‘ u göreceği, Bay Pendleton’ı arayacağı ve Doktor Chilton’ın arabasıyla dolaşacağı günü dört gözle beklediğini, o zaman çok mutlu olacağını söylemişti. Bu mutluluğun bugün değil, geleceğe ait bir bekleyiş olduğunun farkında görünmüyordu. Nancy ise bunun farkındaydı ve yalnız kaldığı zamanlarda bunu düşünerek ağlıyordu.</p>
<p> </p>
</body>
</html>