<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta name="Generator" content="Atlantis Word Processor 1.6.5.7"/>
    <link rel="stylesheet" type="text/css" href="style.css"/>
    <title>Bilinmeyen</title>
    <link href="../fonts.css" rel="stylesheet" type="text/css"/>
</head>
  <body>
<p class="p4"><span class="t6"> </span></p>
<p class="p5"><a id="ncx2513"></a><span class="t3"><b>7</b></span></p>
<p class="p2"><span class="t7">YEN</span><span class="t7">İ</span><span class="t7"> B</span><span class="t7">İ</span><span class="t7">R TANI</span><span class="t7">Ş</span><span class="t7">MA</span></p>
<p> </p>
<p>Pollyanna’nın serüven dolu gezmesinden sonra bütün hareketleri dikkatle izleniyordu. Okula gidip gelmek dışında, hiçbir yere Mary veya Bayan Carew olmaksızın gidemiyordu. Oysa bu durum Pollyanna’nın hiç canını sıkmıyordu, çünkü gerek Mary gerekse Bayan Carew ile birlikte olmak hoşuna gidiyordu. Bir süre için her ikisi de zamanlarının büyük bir kısmını ona harcadılar. Hatta Bayan Carew bile,  ‘ Son gezmesi sırasında Pollyanna’ya neler olabilirdi,’ korkusu ile zamanının çoğunu çocuğu gezdirmeye ayırdı.</p>
<p>Böylece Pollyanna Bayan Carew ile konserlere, sinemalara, kütüphaneye ve müzeye gitti. Mary ile de Boston’u tanımak için uzun gezmelere çıkıp Hükümet Konağı‘nı ve kiliseleri dolaştı.</p>
<p>Pollyanna otomobilden çok hoşlanmasına rağmen, tramvayları daha da çok seviyordu. Bayan Carew bu gerçeği bir gün şöyle keşfetti:</p>
<p>Pollyanna hevesle sordu: “Tramvaya biniyor muyuz?”</p>
<p>Bayan Carew önce, “Hayır, Perkins bizi götürecek,” dediyse de Pollyanna’nın yüzündeki bariz hayal kırıklığını görünce sordu: “Niçin çocuğum, ben senin otomobili sevdiğini sanıyordum?”</p>
<p>Pollyanna, “Tabii seviyorum,” diye cevap verdi. “Ayrıca daha ucuz olduğu için tercih ederseniz, ben karışmak istemem.”</p>
<p>Bayan Carew: “Tramvaydan daha mı ucuz?” diye hayretle çocuğun sözünü kesti.</p>
<p>Pollyanna gözlerini açarak açıklamaya çalıştı: “Tabii, tramvay adam başına beş sent olmasına karşın, araba sizin olduğu için hiç ücreti yok. Ayrıca arabaya da bayılırım ben. Sadece tramvayda bir sürü insan oluyor ve onlara bakmak beni çok eğlendiriyor. Siz de öyle düşünmüyor musunuz?”</p>
<p>Bayan Carew, soğuk bir tavırla: “Hayır Pollyanna, aynı kanıda değilim,” diye cevap verdi.</p>
<p>İki gün sonra Bayan Carew bu defa Mary’den Pollyanna ve tramvaylar hakkında şunları dinledi:</p>
<p>Mary hanımının sorduğu bir soru üzerine konuşmaya başladı: “Çok garip efendim, fakat Pollyanna herkesle nasıl anlaşıyor anlayamıyorum. Ayrıca hiçbir şey yapmadan ve anlaşmaya çaba sarf etmeden oluyor bu. Galiba sadece memnun görünüyor, o kadar. Pollyanna bir sürü asık yüzlü insanla dolu bir tramvaya bindikten beş dakika sonra o insanları tanıyamazsınız. Yüzü asık insanlar gülüyor, ağlayan çocuklar susuyor. Bazen Pollyanna’nın bana söylediği bir söz buna neden oluyor. Bazen yerini vermek isteyenlere teşekkür edişi, bazen de çocuklara ya da köpeklere gülümseyişi onları değiştiriyor. Bir yerde sıkışıp kalsak, bunu bir şaka olarak kabul ediyor. Ve yanlış arabaya binsek, bunu dünyanın en komik durumu olarak görüyor. Böylece hiçbir şeyi problem etmiyor. Bu nedenle kimse onun yanında aksi olamıyor. Bir tramvay dolusu yabancı bile olsa.”</p>
<p>Bayan Carew, “Hımm, herhalde öyledir,” diye mırıldanıp döndü.</p>
<p>O yıl Ekim ayı çok ılık ve güneşli geçiyordu. Böyle güzel günlerde Pollyanna’ya ayak uydurmanın ne kadar güç olduğu ve ne derece zaman ve sabır istediği yavaş yavaş anlaşıldı. Her ne kadar Bayan Carew’ın zamanı çok ise de sabrı aynı ölçüde değildi. Ayrıca Mary’nin de bütün işleri bırakıp Pollyanna’ya uyması tasvip edilmedi. Tabii bu güzel havalarda çocuğu evde tutmak da düşünülemezdi. Böylece Pollyanna bir kere daha kendisini yalnız başına Boston Belediye Parkı‘nda buluverdi. Görünüşte aynı şekilde serbest olduğu düşünülürse de, aslında bir sürü kurallarla bağlanmıştı. Yabancı erkek veya kadınlarla konuşmayacak, tanımadığı çocuklarla oynamayacak ve hiçbir şart altında eve dönmek dışında parktan dışarıya adım atmayacaktı. Onu parka kadar götürüp bırakan Mary dönüş yolunu iyice öğretmişti. Ve kilisenin saati dört buçuğu ilan ettiği anda eve dönecekti.</p>
<p>Pollyanna bundan sonra sık sık parka gitti. Bazen okul arkadaşları ile gidiyor, çoğu zaman ise yalnız gitmeyi tercih ediyordu. Bütün bu katı kurallara rağmen yine de eğleniyordu. İnsanlarla konuşmasa da onları seyretmekte serbestti. Sonra her gittiği zaman yiyecek götürdüğü bir sürü sincap, penguen ve güvercinle istediği gibi konuşuyordu.</p>
<p>Pollyanna çoğu zaman parka ilk geldiğinde tanıdığı arkadaşlarını aradı. Yani, elleri, ayakları ve gözleri olduğu için memnun olan adamla, yakışıklı delikanlı ile gitmeye yanaşmayan güzel kızı bulmak için epeyce dolaştı. Fakat onları bir daha görmedi. Tekerlekli iskemlede oturan çocuğa sık sık rastladı ve onunla tanışmayı çok arzuladı. Çocuk da onun gibi parktaki hayvanları besliyordu. Hepsi ona öyle alışmış görünüyorlardı ki, ceplerinden yiyecek aşıracak kadar samimi davranıyorlardı. Pollyanna’nın dikkatini çeken garip bir durum vardı.. Çocuk her ne kadar onlara yiyecek vermekten hoşlanıyorsa da, nedense çok az şey getiriyordu ve yiyecekler hayvanlar henüz doymadan bitiveriyordu. Buna rağmen ertesi gün muhakkak onları yine besleyerek gönüllerini almaya çalışıyordu.</p>
<p>Çocuk, kuşlarla ve sincaplarla oynamadığı zamanlar hep kitap okuyordu. İskemlesinde iki üç eskimiş kitapla, bir iki de dergi bulunduruyordu. Hemen her vakit aynı yerde olması Pollyanna’yı şaşırtıyor ve o noktaya nasıl geldiğini düşündürüyordu. Nihayet bir gün bunu keşfetti. O gün okul tatildi ve Pollyanna parka öğleden önce gelmişti. Az sonra sarışın küçük bir oğlan çocuğun, tekerlekli iskemleyi yürüterek aynı yere getirmekte olduğunu gördü. Pollyanna bu sarışın çocuğa dikkatle baktı ve sevinçle haykırarak onlara doğru koştu.</p>
<p>“Oh, ben sizi tanıyorum. İsminizi bilmesem de yine tanıdım. Siz beni kaybolduğum zaman bulup eve getiren çocuksunuz. Hatırladınız mı? Sizi gördüğüme o kadar memnun oldum ki, hep size teşekkür etmek istiyordum.”</p>
<p>Çocuk gülerek cevap verdi: “Hay Allah, sen şu kaybolan zengin kız değil misin? Ne o, yine mi şaşırdın?”</p>
<p>Pollyanna sevinçten parmakları üzerinde zıplayarak konuştu: “Oh, hayır. Artık kaybolmama imkan yok. Yabancılarla konuşmam yasak olsa da, sizi tanıdığım için konuşabilirim. Ayrıca, arkadaşınızla da tanıştıktan sonra konuşmamda hiçbir sakınca olmaz tabii.”</p>
<p>Sarı saçlı çocuk kıs kıs gülerek iskemledeki çocuğun omuzuna vurdu: “Bak şimdi dinle. Ne şahane değil mi? şimdi seni tanıtayım. Küçükhanım, bu bey benim arkadaşım Lord James ve…”</p>
<p>İskemledeki çocuk sözünü kesti: “Jerry lütfen saçmalama artık.” Sonra Pollyanna’ya dönüp gülümseyerek devam etti: “Sizi burada birçok kereler gördüm. Kuşları ve sincapları beslemenizi seyrettim. Her zaman o kadar çok yem getiriyorsunuz ki! Galiba en çok Bay Lancelot’u seviyorsunuz. Sonra Bayan Rowena’yı, fakat geçen gün Guinevere’e çok kaba davrandılar değil mi?”</p>
<p>Pollyanna gözlerini kırpıp yüzünü kırıştırdı, şüphe ile oğlanların yüzlerine bakıyordu. Jerry tekrar kıs kıs gülerek arkadaşının tekerlekli iskemlesini yerine yerleştirdi. Gitmeye hazırlanırken Pollyanna’ya seslendi: “Bak küçük, bu arkadaş ne deli, ne de içkili. Bu isimler buradaki hayvanlara taktığı adlar onun. Hatta bu isimler insan ismi bile değil. Kitaplarda geçen kahraman adları. Manzarayı çaktın mı? Kendisi aç kalıp bu hayvanları beslemeye bayılır.” Sonra iskemledeki çocuğa elini sallayarak, “Haydi eyvallah Bay James, görüşürüz,” dedi.</p>
<p>Sakat çocuk gülümseyerek Pollyanna’ya döndüğünde, küçük kız hala şaşkın şaşkın bakmıyordu.</p>
<p>“Jerry’ye pek aldırma. Onun konuşma stili böyledir. Jerry benim için kolunu kesecek kadar çok sever beni. Yine de kızdırmaya bayılır. Onu nerede tanıdın? Bana ismini söylemedi.”</p>
<p>Pollyanna: “Adım Pollyanna Whittier. Bir gün yolumu kaybetmiştim. Beni bulup evime kadar götürdü,” dedi.</p>
<p>Oğlan başını sallayarak cevap verdi: “Evet tam ona göre bir iş. Beni de her gün buraya o getirir.”</p>
<p>Pollyanna’nın gözleri şefkatle doldu. “Siz hiç yürüyemiyor musunuz Bay James?”</p>
<p>Oğlan neşe ile güldü. “Bay James mi? O da Jerry’nin saçmalarından. Bana bay demen gerekmez.”</p>
<p>Pollyanna hayal kırıklığı ile sordu: “O halde, dediği gibi lord da değilsiniz herhalde.”</p>
<p>“Tabii ki değilim.”</p>
<p>“Oh, ben de küçük Lord Fauntleroy gibi bir lord sanmıştım sizi, ve…”</p>
<p>Oğlan heyecanla sözünü kesti: “Sen Lord Fauntleroy’u biliyor musun? Sonra Bay Launcelot’u, Kral Arthur’u ve şövalyelerini, Bayan Rowena’yı ve diğerlerini tanıyor musun?”</p>
<p>Pollyanna çekingen bir şekilde başını salladı, “Şey, hepsini tanıdığımı söyleyemem, fakat sanırım hepsi de kitaplarda geçiyor, değil mi?”</p>
<p>Çocuk başını salladı: “Evet, onların çoğu yanımda. Hepsini tekrar tekrar okumaya bayılırım. Her seferinde yeni bir şey bulunuyor. Ayrıca okunacak başka kitabım da yok. Bunlar babamındı.” O sırada kucağına sıçrayıp ceplerini karıştırmaya çalışan bir sincaba dönerek: “Haydi yeter, maskara. Galiba önce onları beslemezsek bize saldıracaklar. İşte bu, Bay Lancelot. Hep önce o başlar.”</p>
<p>Çocuk bir yerlerden küçük bir kutu çıkarıp heyecanla kendisini izleyen küçük gözler önünde dikkatle kapağını açtı. Şimdi her taraftan kuş cıvıltıları, hışırtılar, kanat çırpmaları ve gaga sesleri geliyordu. Bay Lancelot çocuğun koluna kurulmuş, heyecanla bakmıyordu. Başka bir sincap az ötede oturmuş sırasının gelmesini bekliyordu.</p>
<p>Çocuk kutudan birkaç fıstık, bir küçük kek ve bir börek çıkardı. En sonuncusuna tereddütle ve istekle bakarak: “Sen bir şeyler getirdin mi?” diye sordu.</p>
<p>Pollyanna yanındaki kesekağıdını göstererek: “Burada dolu yiyecek var,” dedi. Bunun üzerine çocuk rahat bir nefes alıp elindeki böreği tekrar kutuya koydu ve: “O halde bunu ben yerim bugün,” diye söylendi.</p>
<p>Bu hareketin anlamını tam olarak kavrayamayan Pollyanna, elini torbasına sokup yemleri çıkarmaya başladı. Böylece ziyafet başladı.</p>
<p>Çok güzel bir saat geçirdiler. Özellikle Pollyanna kendisinden daha hızlı ve daha uzun konuşan birisini bulduğu için çok mutluydu. Bu hayret verici çocuk o kadar çok şövalye hikayeleri biliyordu ki. Ayrıca o kadar canlı ve güzel tasvirlerle anlatıyordu ki, Pollyanna hikaye kahramanlarını gözleri önünde canlandırabiliyordu. Bir sürü sincap ve kuşa bakarken, zırhlı şövalyeler ve tuvaletli prensesler görür gibi oluyordu. Kadınlar Birliği unutulmuştu. Pollyanna kızarmış yanaklar ve parlayan gözlerle bu romantik çocuğun parlak hikayelerine dalıp, günlerin yalnızlığını ve sessizliğini arkada bırakıp bu arkadaşlığın tadını çıkarıyordu.</p>
<p>Nihayet öğle çanlarını duyan Pollyanna, telaşla evin yolunu tuttuğu zaman, oğlanın ismini sormayı unutmuş olduğunu hatırladı.</p>
<p>Kendi kendine şöyle söylendi: “Sadece Bay James olmadığını biliyorum. Fakat yarın sorabilirim kendisine.”</p>
<p> </p>
</body>
</html>