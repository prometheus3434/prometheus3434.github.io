<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta name="Generator" content="Atlantis Word Processor 1.6.5.7"/>
    <link rel="stylesheet" type="text/css" href="style.css"/>
    <title>Bilinmeyen</title>
    <link href="../fonts.css" rel="stylesheet" type="text/css"/>
</head>
  <body>
<p class="p4"><span class="t6"> </span></p>
<p class="p5"><a id="ncx542"></a><span class="t3"><b>9</b></span></p>
<p class="p2"><span class="t7">ADAMIN SÖYLED</span><span class="t7">İ</span><span class="t7">KLER</span><span class="t7">İ</span></p>
<p> </p>
<p>Pollyanna adamı yeniden gördüğünde yağmur yağıyordu. Buna rağmen, ona gülerek selam verdi.</p>
<p>Neşeli neşeli seslendi: “Bugün hava o kadar güzel değil. Neyse, her gün yağmur yağmadığı için memnunum!”</p>
<p>Adam bu sefer ne sesini çıkardı, ne de başını çevirdi. Pollyanna adamın onu duymadığına kanaat getirmişti. Bu nedenle, ertesi sefer (yani bir gün sonra) daha yüksek sesle konuştu. Böyle yapmanın özellikle gerekli olduğunu düşündü. Çünkü, adamın elleri arkasında, gözleri yerde dolaşıyordu. Bu, böylesine güzel, güneşli bir sabah saatinde, anlamsız bir davranış gibi geliyordu Pollyanna’ya. Pollyanna’ya o sabah özel bir iş verilmişti.</p>
<p>Neşeli neşeli “Nasılsınız?” diye seslendi. “Dün olmadığına çok memnunum. Ya siz?”</p>
<p>Adam, birdenbire durdu. Yüzünde kızgın bir ifade belirmişti.</p>
<p>“Bana bak, küçük kız” diye aksi bir sesle söze başladı. “Bu işi bir an önce burada halletmemiz uygun olacak sanırım. Havadan başka düşünülecek bir başka şeyim de var. Güneşin parlayıp parlamadığının bile farkında değilim.</p>
<p>Pollyanna tatlı tatlı gülümsedi. “Hayır efendim. Farkında olmadığınızı sezdim zaten. Bu nedenle size söylemiştim.”</p>
<p>“Evet… Şey… Ha? Ne?” Adam kızın söylediklerini birden anlamayarak sustu.</p>
<p>“Niçin size söylediğimi anlatıyorum. Farkına varasınız diye… Anlarsınız ya… Güneş parlıyor ve diğer güzellikler… Durup düşünürseniz memnun olacağınızı biliyorum. Hiç de bunları düşünüyor gibi gözükmüyorsunuz!”</p>
<p>Adam garip bir işaret yapıp, “Şey… Ben de” dedi. Tekrar ileriye doğru bir adım attı. Fakat ikinci adımda geriye döndü. Kaşları hala çatıktı.</p>
<p>“Bak buraya. Niçin konuşmak için kendi yaşında birini bulmuyorsun?”</p>
<p>“Bunu isterdim efendim, ama Nancy, çevrede böylelerinin olmadığını söylüyor. Yine de pek fazla aldırmıyorum. Yaşlı kişileri de severim. Bazen belki de daha çok. Herhalde Kadınlar Yardım Derneği’ne alışkın olduğum için.”</p>
<p>“Allah Allah! Kadınlar Yardım Derneği ha? Beni de onlardan biri mi sandın yoksa?” Adamın dudakları gülümsemeye çalışıyor, fakat çatık kaşları sanki buna engel oluyordu.</p>
<p>Pollyanna neşeyle güldü. “Ah, hayır efendim. Siz hiç de Kadınlar Yardım Derneği’nden birisine benzemiyorsunuz. Tabii, onlar kadar iyi olmadığınızı söylemek istemiyorum. Belki daha da iyisinizdir.” Acele bir nezaketle ekleyivermişti: “Anlarsınız y sizin göründüğünüzden çok daha iyi bir insan olduğunuza eminim!”</p>
<p>Adamın genzinden garip bir ses yükseldi.</p>
<p>“Şey… Bütün bunlar…” Tekrar dönüp, önceki gibi yoluna devam etti.</p>
<p>Ertesi sefer Pollyanna adama rastladığında, adam gözlerini ona dikmiş bakıyordu. Pollyanna, bu bakışın adamın yüzünü güzelleştirdiğini düşündü.</p>
<p>Pollyanna’yı “İyi günler” diyerek selamladı. Bunu biraz sert bir ifade ile söylemişti. “En iyisi, bugün güneşin parladığının farkına vardığımı hemen söylemeliyim.”</p>
<p>Pollyanna boş bir ifade ile: “Bunu bana söylemeniz gerekmez” diye başını salladı. “Sizi görür görmez bunun farkına vardığınızı anlamıştım.”</p>
<p>“Öyle mi? Anlamış mıydın?”</p>
<p>“Evet efendim. Bakışlarınızdan ve gülümseyişinizden anlamıştım.”</p>
<p>Adam, geçip giderken: “Eh!” diye homurdandı.</p>
<p>O günden sonra, adam Pollyanna ile hep konuştu. Çoğu kez sözü açan o oldu. Ama genellikle, “İyi günler”den başka bir şey söylemiyordu. Bu bile, bir gün Pollyanna ile birlikte olan Nancy’yi şaşırtmaya yetmişti.</p>
<p> </p>
<p>“Allah Allah, Bayan Pollyanna, bu adam sizinle mi konuştu?”</p>
<p>Pollyanna gülümseyerek, “Tabii, artık hep benimle konuşuyor” dedi.</p>
<p>Nancy, şaşırarak, “Demek öyle? Bu adamın kim olduğunu biliyor musun sen?” diye sordu.</p>
<p>Pollyanna kaşlarını çattı, hayır der gibi başını salladı.</p>
<p>“Bana kalırsa adını söylemeyi unuttu. Ben kendime düşeni yapıp, adımı söyledim. Ama o söylemedi.”</p>
<p>Nancy’nin gözleri irileşti.</p>
<p>“Fakat çocuğum, yıllardır o, kimseyle konuşmaz. Herhalde sadece iş ilişkileri gerektirdiğinde konuşur. O, John Pendleton’dır. Pendleton Tepesi’ndeki büyük bir evde yalnız başına oturur. Yanında ona yemek yapacak birisi bile bulunmaz. Günde üç defa yemek yemek için otele gider. Ona otelde hizmet eden Sally Miner’ı tanırım. Adamın ne yemek istediğini söylemek için bile ağzını güçlükle açtığını söyledi. Çoğu zaman, adamın ne istediğini tahmin edermiş. Ucuz yemek olmak şartıyla! Bunu çok iyi biliyor.”</p>
<p>Pollyanna acıyarak başını salladı.</p>
<p>“Biliyorum. Eğer fakirsen ucuz şeyler aramak zorunda kalırsın. Babamla ben de çok defa dışarıda yemek yerdik. Çoğu zaman fasulye ve kızarmış balıkla karnımızı doyururduk. Fasulye sevdiğimiz için ne kadar mutlu olduğumuzu söylerdik. Özellikle bunu 60 sente satılan kızarmış hindilerin bulunduğu yere bakarken söylerdik. Bay Pendleton da fasulyeyi seviyormuş!”</p>
<p>“Sevmek mi? Sevip sevmemesinden sana ne? Bayan Pollyanna, o fakir değil ki! John Pendleton’a babasından çok para kalmış. Bu kasabada onun kadar zengin olan yok. Canı isterse kâğıt paraları bile yer de farkına bile varmaz…”</p>
<p>Pollyanna, kıkır kıkır güldü. “İnsan kâğıt para yer de, bunları çiğnerken hiç fark etmez mi Nancy?”</p>
<p>Nancy, omuzunu silkip, “Yani, bunu yapabilecek kadar zengindir demek istemiştim” dedi. “Ama paralarını hiç harcamıyor. Sadece biriktiriyor.”</p>
<p>Pollyanna, “Ne kadar mükemmel, demek kendisini her şeyden mahrum ediyor! Böylece ihtiyacı olanlara para saklıyor. Biliyorum babam anlatmıştı bunu bana.”</p>
<p>Nancy’nin dudakları, kızgın sözler söylemeye hazır gibi açıldı. Fakat, gözleri Pollyanna’nın güven veren yüzüne ilişince, bir şey söylemekten vazgeçti.</p>
<p>Sadece “Eh!” diyebildi. Sonra da, bilinen ilgisini gösterip devam etti. “Gerçekten seninle konuşmasını garip karşıladım, Bayan Pollyanna. Hiç kimseyle konuşmaz o. Söylediklerine göre, büyük, güzel ve mükemmel eşyalarla dolu bir evde yalnız başına yaşarmış. Bazılarına göre o bir deli. Bazıları ise sadece numara yaptığını söylüyor. Kimine göre de adamın kimsenin bilmediği kirli çamaşırları varmış.</p>
<p>“Oh, Nancy. Adam o pis şeyleri nasıl saklıyor? Bunları atması lazım!”</p>
<p>Nancy, kıkır kıkır güldü. Pollyanna “Kirli çamaşırlar” sözünü esas anlamında anlamıştı.. Nancy bunu anladığı halde, düzeltmedi. “Herkes, onun esrarlı bir insan olduğunu da söylüyor” diye devam etti. “Bazı yıllar, haftalarca süren gezilere çıkar. Hem de hep sıcak ülkelere gider. Mısır, Asya ülkeleri ve Büyük Sahra gibi yerlere gidiyor.</p>
<p>Pollyanna, “Ooo! Demek misyoner” diye başını salladı.</p>
<p>Nancy güldü.</p>
<p>“Şey, ben öyle dememiştim Bayan Pollyanna” diye söze başladı. “Yolculuktan geri döndüğü zaman garip, tuhaf kitaplar yazarmış; o sıcak ülkelerde bulduğu değersiz şeyler üzerine… Ama, nedense burada para harcamak istemiyor. Yani sadece yaşayabilecek kadar harcıyormuş…”</p>
<p>Pollyanna, “Elbette harcamayıp o sıcak ülkelere gitmek için para biriktirmesi lazım” dedi. “Fakat tuhaf bir adam o. Hem tıpkı Bayan Snow gibi, başkalarına benzemeyen birisi o. Ama daha da değişik.</p>
<p>Nancy, gülümseyerek, “Galiba, gerçekten doğru” dedi.</p>
<p>Pollyanna memnunlukla içini çekti, “Şimdi benimle konuştuğu için daha da memnun oluyorum.”</p>
<p> </p>
</body>
</html>