<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta name="Generator" content="Atlantis Word Processor 1.6.5.7"/>
    <link rel="stylesheet" type="text/css" href="style.css"/>
    <title>Bilinmeyen</title>
    <link href="../fonts.css" rel="stylesheet" type="text/css"/>
</head>
  <body>
<p class="p4"><span class="t6"> </span></p>
<p class="p5"><a id="ncx928"></a><span class="t3"><b>15</b></span></p>
<p class="p2"><span class="t7">DOKTOR CHILTON</span></p>
<p> </p>
<p>Pollyanna, ikinci defa Bay John Pendleton’ın evine gittiği zaman, konağın görünüşü hiç de değişik gelmedi kendisine. Pencereler açılmıştı. Yaşlı bir kadın arka bahçede çamaşır yıkıyordu. Doktorun atlı arabası da taraçanın önünde duruyordu.</p>
<p>Pollyanna, daha önce yaptığı gibi, yan kapıya gitti. Bu defa zili çaldı. Bugün parmakları anahtarları sımsıkı tutmadığı için sertleşmemişti.</p>
<p>Yabancı görünmeyen küçük bir köpek merdivenleri tırmanıp onu karşıladı. Çamaşırları asan kadının gelip de kapıyı açması biraz zaman aldı.</p>
<p>Pollyanna gülümseyerek, “İzin verirseniz Bay Pendleton’a getirdiğim paça tiridini vermek istiyorum” dedi.</p>
<p>Kadın, “Teşekkür ederiz” deyip küçük kızın elindeki kaba uzandı. “Kim gönderdi diyeceğim? Paça tiridi öyle mi?”</p>
<p>O sırada, holden geçen doktor da kadının sözlerini duydu. Pollyanna’nın yüzündeki üzüntülü ifadeyi gördü. Hemen onlara doğru yaklaştı.</p>
<p>“Ya, demek paça tiridi getirdin?” diye güler yüzle sordu.</p>
<p>“Çok güzel… Çok güzel… Belki hastamızı da görmek istersin.”</p>
<p>Pollyanna, gülümseyerek, “Evet efendim” dedi. Kadın, doktorun başıyla yaptığı işareti görüp döndü ve kıza yol gösterdi. Yüzünden şaşırmış bir ifade okunuyordu.</p>
<p>Doktorun arkasında duran genç bir adam da (O, en yakın şehirlerin birinden getirilmiş bir doktor yardımcısıydı.) hayretle seslendi:</p>
<p>“Fakat doktor, nasıl olur? Bay Pendleton, kimseyi kabul etmememiz için emir vermedi mi?”</p>
<p>Doktor umursamaz bir ifadeyle, “Evet öyle” diyerek başını salladı ve ekledi: “Şimdi emirleri veren kişi benim. Sorumluluğu üzerime alıyorum” dedi ve gülümseyerek devam etti: “Tabii bilmezsin, ama bu küçük kız günde bir şişe kuvvet şurubundan daha etkilidir. Bugün Pendleton’ın neşesini yerine getirebilecek birisi varsa, o da bu kızdır. Zaten, bu nedenle kendisini içeriye yolladım.”</p>
<p>“Kimdir o kız?”</p>
<p>Doktor bir an durakladı.</p>
<p>“Bu kasabanın sakinlerinden çok tanınmış birisinin yeğeni. Adı Pollyanna Whittier. Ben şahsen şimdiye kadar bu küçükhanımı tanıma olanağı bulamadım. Ama pek çok hastam kendisini tanıyor. Bundan çok memnunluk duyduğumu da söyleyebilirim.”</p>
<p>Doktor yardımcısı gülümsedi:</p>
<p>“Öyle mi? Peki bu kızın, harikalar yaratan bir kuvvet şurubu gibi etkili olmasının nedeni nedir?”</p>
<p>Doktor başını salladı.</p>
<p>“Bilmiyorum. Anladığım kadarıyla kendisi olan veya olacak her şeyden mutluluk payı çıkartmasını biliyormuş. Sık sık onun sözlerini bana tekrarlıyorlar ve anladığıma göre bu sözlerde “her şeyden mutlu olmak” teması işleniyor.” Yine garip bir gülümsemeyle, taraçaya çıkarken ekledi: “Keşke reçete olarak bu kızı yazabilseydim ve bir kutu ilaç gibi ondan satın alabilseydim. Dünyada onun gibi insanlar çok olsaydı, ben ve sen doktorluk ve doktor yardımcılığından kazandıklarımızla kurdele satımı ya da çukur kazımı işlerinden birine gidebilirdik. ” Gülerek arabasına atladı ve dizginleri çekti.</p>
<p>Bu arada Pollyanna doktorun verdiği emre uygun olarak John Pendleton’ın odasına götürülüyordu.</p>
<p>İlk önce holün dibindeki büyük kütüphaneye girdiler. Odadan çarçabuk geçmelerine rağmen, Pollyanna burada büyük değişikliklerin gerçekleştirilmiş olduğunu fark etti. Duvarda asılı duran kitaplıklar ve koyu kırmızı renkli perdeler eskisi gibiydi. Fakat yere atılmış kağıt parçaları görünmüyordu. Masa da derli toplu idi. Görünürlerde toz da yoktu. Telefon rehberi yerli yerinde asılı duruyordu. Ocağın pirinçten yapılmış ayakları pırıl pırıl parlıyordu. Esrarengiz kapılardan biri ardına kadar açık duruyordu. Hizmetçi, bu kapıdan geçerek yol gösterdi. Bir an sonra, Pollyanna kendisini güzel döşeli bir yatak odasında buldu. Hizmetçi, korku dolu bir sesle şunları söyledi:</p>
<p>“Beyefendi, izin verirseniz burada… Burada size yemek getiren bir kız var. Doktor onu yanınıza getirmemi söyledi.”</p>
<p>Pollyanna biraz sonra kendisini çok aksi görünen, sırtüstü uzanmış adamla yalnız buldu. Adam kızgın bir sesle, “Bana bakın… Ben şey dememiş miydim?” dedi. Pollyanna yatağa doğru gelirken adam birden fark edip, “Oo… Demek sensin!” diyerek, ses tonunu değiştirdi. Ama yine de ifadesi pek de cana yakın değildi.</p>
<p>Pollyanna, “Evet efendim, benim.” diyerek gülümsedi.</p>
<p>“Beni yanınıza getirdikleri için çok memnunum. İlk önce, kapıdaki bayan getirdiğim yemeği alınca, sizi göremeyeceğimi sanıp korkmuştum. Fakat sonra doktor gelip, yanınıza gelebileceğimi söyledi. Bana, sizi görme olanağı tanıması ne kadar hoş bir şey değil mi?”</p>
<p>Adamın dudaklarında, güçlükle de olsa, bir tebessüm belirdi. Fakat verdiği karşılık sadece “Hımm!..” oldu.</p>
<p>Pollyanna, “Size paça getirdim” diyerek sözlerine devam etti. “Evet paça, umarım seversiniz?” Ses tonu yükselmişti.</p>
<p>“Daha önce hiç yememiştim.” Adamın tebessümü silinivermiş, kaşları çatılmıştı.</p>
<p>“Öyle mi? Demek daha önce yemediğinize göre bunu beğenip beğenmediğinizi de söyleyemezsiniz, değil mi? Bu nedenle paçayı hiç yememiş oluşunuza sevindim. Eğer bunun tadını bir bilseydiniz…”</p>
<p>“Evet, evet, peki… Bildiğim tek bir şey var. O da bu anda sırtüstü yatmakta oluşum. Sanırım, kıyamete kadar da böyle yatacağım.”</p>
<p>Pollyanna çok şaşırmıştı:</p>
<p>“Yok, hayır! Kıyamete kadar yatmazsınız. Ama tabii, İsrail’in borusunu öttürmesi ve kıyametin kopması, beklediğimizden çok önce olacaksa o başka. İncil’in bunun sandığımızdan önce olabileceğini yazdığını biliyorum. Ama buna inanmıyorum. Yani İncil’e inanıyorum, ama kıyametin hemen kopacağını sanmıyorum.”</p>
<p>John Pendleton birdenbire bir kahkaha attı. O sırada gelmekte olan hastabakıcı kahkahayı duyup hemen sessizce dışarıya çıktı. O haliyle, fırında yarı pişmiş kekin soğumasından korkarak fırının kapağını aceleyle kapayan bir aşçıyı andırıyordu.</p>
<p>John Pendleton, Pollyanna’ya sordu: “Biraz kafam karıştı galiba? Küçük kız güldü:</p>
<p>“Olabilir. Fakat demek istiyorum ki, bacakların, yani kırık bacakların iyileşmesi uzun sürmez. Bayan Snow’un rahatsızlığı gibi değil bu. Bu nedenle, sizin rahatsızlığınız da kıyamet gününe kadar sürmeyecek. Bu durumdan memnun olmalısınız.”</p>
<p>Adam acı bir tebessümle: “Zaten memnunum” dedi.</p>
<p>“Hem bacaklarınızdan sadece bir tanesi kırıldı. Yoksa ikisi de kırılmış olabilirdi. Bundan memnun olmalısınız.”</p>
<p>Pollyanna görevine ısınmaktaydı.</p>
<p>Adam, kaşları çatık bir biçimde dudak büktü. “Elbette! Çok şanslıyım! Bu açıdan bakarsan, bir kırkayaklı böcek olup kırk bacağımı birden kırmadığıma da sevinmem gerekiyor!”</p>
<p>Pollyanna kıkır kıkır güldü:</p>
<p>“Şimdiye kadar bu kadar hoş bir şey duymamıştım. Kırkayağın ne olduğunu biliyorum. Onların bir sürü ayağı vardır. Gerçekten memnun olabilirsiniz.”</p>
<p>Adam, “Ha, tabii” diye sözünü kesti. Yine sesinde o eski acılık vardı. “Diğer şeyler için de memnun olmalıyım herhalde. Hastabakıcı, doktor ve mutfaktaki Allah’ın cezası kadın için de sevinmeliyim!”</p>
<p>“Tabii efendim. Eğer onlar olmasaydı ne kadar kötü olacağını bir düşünün!”</p>
<p>Adam sert bir ifadeyle: “Ne? Düşüneyim mi?” diye sordu.</p>
<p>“Bu şekilde hasta yatarken, bir de onlar olmasaydı durumumuz ne feci olurdu?”</p>
<p>Adam, “Bütün sorunun temelinde de zaten bu yatıyor ya!” diye söylendi. “Çünkü burada böyle sırtüstü yatıp duruyorum. Buna bir de sevinmemi söylüyorsun. Budala bir kadın bütün evi altüst edip “Evi idare etmekten” bahsediyor, bir adam da ona yardımcı olup bunu “hastabakıcılık, doktor yardımcılığı” diye adlandırıyor. Bu arada ikisini de bu işe özendiren bir doktor var. Hepsi de bu işler için kendilerine para vermemi, hem de bol para vermemi bekliyorlar.”</p>
<p>Pollyanna, acıyarak yüzünü buruşturdu: “Evet, biliyorum. İşin bu tarafı, yani para meselesi çok kötü. Bugüne kadar hep para biriktirirken böyle bir şey olması çok kötü.”</p>
<p>“Ne? Ne?”</p>
<p>“Biriktirirken dedim. Fasulye ile balık kızartması alarak, yiyecekten kesmekten ve para biriktirmekten bahsediyorum. Söyleyin bakalım. Fasulye sever misiniz? Yoksa, sadece altmış sent olduğu için hindi kızartmasını mı tercih edersiniz?”</p>
<p>“Bana bak yavrum. Neden bahsediyorsun sen?”</p>
<p>Pollyanna, tatlı tatlı güldü. “Paranızdan bahsediyorum. Kendinizi birçok şeyden mahrum edip, fakirler için para biriktirmenizden. Anlayacağınız, bunu öğrenmiş bulunuyorum.</p>
<p>İşte, içinizin hiç de sert olmadığını anlamama yarayan örneklerden bir tanesi de bu. Bunu bana Nancy söyledi.”</p>
<p>Adamın ağzı açık kaldı. “Nancy sana benim para biriktiriş nedenim olarak… Pekala bu Nancy’nin kim olduğunu öğrenebilir miyim?”</p>
<p>“Bizim Nancy. Polly Teyzemde çalışıyor.”</p>
<p>“Polly Teyzen mi? Pekala Polly Teyze kim?”</p>
<p>“Adı Polly Harrington’dır. Onunla birlikte oturuyorum.”</p>
<p>Adam ani bir hareketle kımıldadı.</p>
<p>“Bayan Polly Harrington!” Nefesini tuttu. “Sen… Sen onun yanında mı oturuyorsun?”</p>
<p>“Evet, ben onun kuzeniyim. Beni yetiştirmek için yanına aldı.”</p>
<p>Pollyanna’nın sesi titremeye başlamıştı: “Annem onun kız kardeşiydi. Babam da cennete gidip anneme ve diğerlerine kavuşunca, hayatta kimsesiz kaldım. Yalnızca Kadınlar Yardım Derneği benimle ilgilendi. Bunun üzerine teyzem beni yanına aldı.”</p>
<p>Adam cevap vermedi. Başı yastığa dayalıydı. Yüzü bembeyaz kesilmişti. O kadar beyazdı ki, Pollyanna korkuya kapılmıştı. Ne yapacağını bilemez halde ayağa kalktı.</p>
<p>“Sanırım, şimdi gitmeliyim” dedi. “Umarım seveceksiniz getirdiğim yemeği.”</p>
<p>Adam birdenbire başını çevirdi, gözlerini açtı. Siyah gözlerinin içinde garip bir hasret duygusu okunuyordu.</p>
<p>Kibar bir ifadeyle, “Demek sen Bayan Polly Harrington’ın kuzenisin” dedi.</p>
<p>“Evet efendim.”</p>
<p>Adamın koyu renkli gözleri hala kızı süzüyordu. Pollyanna dayanamayıp mırıldandı:</p>
<p>“Sanırım… Sanırım onu tanıyorsunuz.”</p>
<p>John Pendleton’ın dudaklarında bir gülümseme belirdi.</p>
<p>“Ha, evet. Onu tanırım.” Bir an durakladıktan sonra yine acayip bir gülümsemeyle devam etti; yavaş bir sesle: “Fakat… Fakat bu yemeği bana Bayan Polly Harrington göndermedi değil mi?” .</p>
<p>Pollyanna üzülmüş görünüyordu:</p>
<p>“Hayır… Hayır efendim. O yollamadı. Bana, bu yemeği kendisinin göndermediğinden sizi haberdar etmemi özellikle tembih etti. Fakat ben…”</p>
<p>“Ben de öyle olduğunu tahmin etmiştim.” Adam hafifçe başını çevirdi. Pollyanna, daha da üzgün bir durumda ayaklarının ucuna basarak odadan çıktı.</p>
<p>Taraçanın önünde doktorun, arabasının içinde beklediğini gördü. Doktor yardımcısı da basamakta duruyordu.</p>
<p>Doktor gülümseyerek, “Bayan Pollyanna, sizi evinize bırakma şerefini bana verir misiniz?” diye sordu. “Birkaç dakika önce hareket edecektim ama, sonra sizi beklemeye karar verdim.”</p>
<p>“Teşekkür ederim efendim. Böyle yaptığınıza memnun oldum. Arabaya binmeye bayılırım.” Doktor, onun arabaya binmesine yardım etmek için elini uzattı.</p>
<p>Doktor gülümsedi, “Arabaya binmeyi seversiniz demek?” O başını sallayarak basamaktaki genç adamı selamladı. Araba hareket etti. Araba yol alırken, doktor: “Anladığıma göre hoşlandığınız pek çok şey var” diye ekledi.</p>
<p>Pollyanna güldü.</p>
<p>“Şey… Bilmiyorum. Galiba var.” diyerek sanki itirafta bulundu. “Yaşamak sayılabilecek şeylerin çoğunu seviyorum. Tabii, dikiş dikmek, yüksek sesle okumak gibi şeyleri sevmiyorum, ama bunlar yaşamak değil ki.”</p>
<p>“Öyle mi? Peki bunlar nedir öyleyse?”</p>
<p>Pollyanna içini çekip, mahzun mahzun güldü: “Polly Teyzem bunların “yaşamayı öğrenmek” olduğunu söylüyor.”</p>
<p>Şimdi de doktor güldü. Bir parça acayip bir gülüştü bu.</p>
<p>“Demek öyle? Onun böyle bir şeyi söyleyebileceğini tahmin etmeliydim.”</p>
<p>Pollyanna “Evet” diye karşılık verdi. “Fakat ben hiç de öyle düşünmüyorum. Bana göre, nasıl yaşanacağını öğrenmemiz gerekmez. Örneğin, ben bunu hiç öğrenmedim.”</p>
<p>Doktor derin derin iç çekti. “Korkarım bazılarımızın bunu öğrenmeleri gerekiyor, küçük kız.” dedi. Sonra bir süre hiç ses çıkarmadı. Pollyanna yan gözle ona bakınca bir acıma duydu. Çok üzgün duruyordu. İçin için onu memnun edebilecek bir şey yapabilmeyi arzu etti. Belki de bu nedenle çekingen bir eda ile şunları söyledi:</p>
<p>“Doktor Chilton, doktorluk bütün meslekler arasında en çok mutluluk vereni olmalı.”</p>
<p>Doktor hayretle döndü:</p>
<p>“En çok mutluluk veren mi! Her gün gittiğim yerde bunca ıstırap çeken insanla karşılaşırken mi?”</p>
<p>Pollyanna, başını salladı:</p>
<p>“Biliyorum. Fakat siz ıstırap çekenlere yardımcı olmaya çalışıyorsunuz değil mi? Tabii, bundan da memnunluk duyuyorsunuz. Şu halde bu sizi her zaman hepimizden daha mutlu insan yapıyor olmalı.”</p>
<p>Doktorun gözleri birdenbire doldu. Doktorun yaşantısı güçlük ve yalnızlıkla doluydu. Karısı ve evi yoktu. İki odalı bir pansiyonda tek başına yaşıyordu. Mesleğini çok seviyordu. Şu anda Pollyanna’nın pırıl pırıl gözlerine bakarken sanki onu seven biri elini uzatmış, kendisini kutsallaştırmış gibi geldi.</p>
<p>Adam, bütün gün çalışmanın ya da uykusuz geçen bir gecenin verdiği yorgunluğu, Pollyanna’nın gözlerinde gördüğü pırıltı sayesinde unutup mutlu olabileceğini hissediyordu.</p>
<p>Titrek bir sesle: “Tanrı seni korusun, küçük kız” dedi. Sonra hastaların pek iyi bildiği ve sevdiği gülümsemesiyle ekledi: “Bütün bu olanlardan sonra, sadece hastaların değil, doktorların da böyle bir kuvvet şurubundan bir yuduma gereksinim duyduklarını anlamış bulunuyorum.”</p>
<p>Bu sözler Pollyanna’yı şaşırttı, belleğini meşgul etti. Fakat o sırada yolda koşan bir sincap görünce konuyu unutuverdi.</p>
<p>Doktor Pollyanna’yı evlerinin kapısının önünde bıraktı. O sırada balkonu silmekte olan Nancy’ye gülümseyerek selam verdi ve oradan ayrıldı.</p>
<p>Pollyanna, merdiveni tırmanırken, “Doktorla çok güzel bir yolculuk yaptım. Çok iyi bir adam, Nancy!” diye seslendi.</p>
<p>“Öyle mi?”</p>
<p>“Evet. Ona en mutluluk verici mesleğe sahip olduğunu söyledim.”</p>
<p>“Ne? Hastaları görmek… Veya daha da beteri iyi oldukları halde kendilerini hasta sananlara gitmek… Bunlar nasıl mutluluk verir?” Nancy’nin yüzü belirgin bir şüphe içindeydi.</p>
<p>Pollyanna neşeli neşeli güldü.</p>
<p>“Doğru. Zaten doktorun da dediği bu. Ama yine de mutlu olunabilir, değil mi?”</p>
<p>Nancy, düşünceli düşünceli kaşlarını çattı. O, artık “mutluluk Pollyanna oyununu” başarılı bir biçimde oynayabileceğine inanmaktaydı. Artık Pollyanna’nın “numaralarını” cevaplandırmaktan da zevk almaya başlamıştı. Küçük kızın sorduğu sorulara “numaralar” demekteydi.</p>
<p>Nihayet, “Buldum!” diye güldü. “Bayan Snow’a söylediklerinin tam zıddı olacak bu.”</p>
<p>Pollyanna şaşırmıştı. “Zıddı mı?” diye sordu.</p>
<p>“Evet, ona diğer insanların da kendisi gibi hasta olmayışlarından mutluluk duymasını söylemiştin.”</p>
<p>Pollyanna başını sallayarak: “Evet!” dedi.</p>
<p>Nancy, “Şu halde, doktor da tedavi ettiği hasta insanlar gibi olmadığı için memnunluk duymalı.” diyerek zafer kazanmış bir görünüm içinde sözlerini tamamladı.</p>
<p>Şimdi de kaş çatıp düşünme sırası Pollyanna’ya gelmişti.</p>
<p>“Tabii, evet…” diye itirafta bulundu. “Tabii söylediklerin doğru ama ben böyle demedim. Hem bu şekilde söylemekten de pek hoşlanmadım. Zaten doktor da hastalarının hasta oluşlarından memnun olduğunu söylememişti… Nancy, bazen bu oyunu çok garip bir duruma sokuyorsun.”</p>
<p>Eve girerken içini çekti.</p>
<p>Pollyanna, teyzesini oturma odasında buldu.</p>
<p>Kadın, bir parça sert bir ifadeyle: “Seni kapının önüne getirip bırakan kimdi Pollyanna?” diye sordu.</p>
<p>“Doktor Chilton’dı Polly Teyze. Kendisini tanımıyor musunuz?”</p>
<p>“Doktor Chilton mı? O burada ne arıyor?”</p>
<p>“Beni eve getirdi. Bay Pendleton’a yemeği götürüp verdikten sonra…”</p>
<p>Bayan Polly birdenbire başını kaldırdı.</p>
<p>“Pollyanna, yemeği benim gönderip göndermediğimi sormadı ya?”</p>
<p>“Hayır Polly Teyze. Sizin göndermediğinizi ona söyledim.”</p>
<p>Bayan Polly birdenbire kızardı:</p>
<p>“Ona benim göndermediğimi mi söyledin?”</p>
<p>Pollyanna, teyzesinin kendisine çıkışır gibi konuştuğunu duyunca gözlerini iri iri açtı.</p>
<p>“Polly Teyze, siz öyle istememiş miydiniz?”</p>
<p>Polly Teyze içini çekti:</p>
<p>“Sana, benim gönderdiğim kanısına kapılmaması için bunu benim göndermediğimi söylemeni tembih etmiştim. Sen de gidip ona doğrudan doğruya bunu benim göndermediğimi söylemişsin. Bunlar çok farklı şeylerdir Pollyanna!” Kızgınlıkla döndü:</p>
<p>“Aman Allahım! Ben aradaki farkı göremiyorum.” diye Pollyanna içini çekti, şapkasını teyzesinin özel olarak asılmasını istediği çengele astı.</p>
<p> </p>
</body>
</html>