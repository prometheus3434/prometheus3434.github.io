<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta name="Generator" content="Atlantis Word Processor 1.6.5.7"/>
    <link rel="stylesheet" type="text/css" href="style.css"/>
    <title>Bilinmeyen</title>
    <link href="../fonts.css" rel="stylesheet" type="text/css"/>
</head>
  <body>
<p class="p4"><span class="t6"> </span></p>
<p class="p5"><a id="ncx2335"></a><span class="t3"><b>5</b></span></p>
<p class="p2"><span class="t7">POLLYANNA YÜRÜYÜ</span><span class="t7">Ş</span><span class="t7">E ÇIKIYOR</span></p>
<p> </p>
<p>Pollyanna geldiğinin ikinci cumartesi unutulmayan gezintisini yaptı. O güne kadar okula gidip gelmek dışında hiç yalnız yürüyüşe çıkmamıştı. Bayan Carew, Pollyanna’nın yalnız başına Boston’u keşfe çıkabileceğini tahmin etmediğinden, bunu yasak etmemişti. Halbuki Pollyanna’nın Beldingsville’de keşfettiği en büyük eğlence, kasabanın eski sokaklarını dolaşıp yeni arkadaşlar ve maceralar aramaktı.</p>
<p>O cumartesi günü de bayan Carew, sık sık olduğu gibi, “Lütfen yavrum, git ve istediğini yap, sadece bana daha fazla soru sorma,” demişti.</p>
<p>O güne kadar Pollyanna kendi başına kaldığı zamanlar, evin içinde onu oyalayacak pek çok şey bulmuştu. Vaktini geçirecek bir şey bulamadığı zamanlar Mary, Jennie, Brigitte ve Perkins ile zaman geçiriyordu. Fakat o gün Mary’nin başı ağrıyor, Jennie dikiş dikiyor, Brigitte yemek pişiriyor, Perkins ise ortalarda gözükmüyordu. Ayrıca, bu güzel öğleden sonra, ev içinde hiçbir şey; ona dışardaki parlak güneş ve temiz hava kadar çekici gözükmemişti. Böylece Pollyanna kendisini dışarıya atmıştı.</p>
<p>Yürüyüş yapmak için çok güzel bir gündü ve bugüne kadar gerçek bir yürüyüş yapmış sayılmazdı. Okula gidiş geliş, yürüyüş yerini tutmuyordu, şimdi tam bir yürüyüşe çıkmaya karar verdi. Herhalde Bayan Carew bir şey demezdi.  ‘ Soru sormamak şartıyla ne yaparsan yap,’ dememiş miydi? Önünde koskoca bir öğleden sonra vardı. Düşünün, bir öğleden sonra boyunca neler yapılmazdı ki? Neşe ile sıçrayarak döndü ve caddeden aşağıya yürümeye başladı.</p>
<p>Rastladığı insanlara tatlı tatlı gülümsüyordu. Gülümsemesine karşılık gelmemesi, onu hayrete düşürmüyor, fakat hayal kırıklığına uğratıyordu. Boston’da buna alışmıştı artık. Fakat yine de birisi ona karşılık verir umuduyla gülümsemesine devam ediyordu.</p>
<p>Bayan Carew’ın evi, caddenin bitimine yakındı. Bu nedenle Pollyanna az sonra kendini bir dört yol ağzında buldu. Caddenin karşısında, Pollyanna’nın o güne kadar gördüğü en güzel bahçe parıldıyordu; Boston Belediye Parkı.</p>
<p>Pollyanna tereddütle önündeki güzelliği seyretti. Burasının zengin bir bay ve bayanın özel malları olduğuna dair en küçük bir şüphesi yoktu. Sanatoryumda kalırken Dr. Ames ile beraber evine gittikleri bir hanımın da buna benzer bir bahçesi vardı.</p>
<p>Şimdi bu bahçede gezmeyi çok arzu ediyor, fakat buna hakkı olmadığını düşünüyordu. Gerçi orada gezen birçok insan vardı, fakat bunlar davetli misafirler olabilirdi. Buna rağmen önünde yürüyen bir grup insanın duraklamadan parka girdiklerini görünce, kendisi de aynı şeyi yapmaya karar verdi. Böylece caddeyi geçip bu enfes bahçeye girdi.</p>
<p>Yakından manzara daha da büyüleyiciydi. Ağaçların tepesindeki dallarda kuşlar ötüyor, yanından sincaplar geçiyordu.</p>
<p>Orada burada, kanepelerde insanlar oturuyorlardı. Ağaçlar arasından suda parlayan güneş görünüyor ve kulağına müzik ile gülen çocuk sesleri geliyordu.</p>
<p>Pollyanna gene kısa bir tereddüt geçirdikten sonra, karşıdan gelen iyi giyimli bayana yaklaştı ve sordu:</p>
<p>“Lütfen söyler misiniz, bu bir parti mi acaba?</p>
<p>Genç kadın hayretle baktı, “Parti mi?”</p>
<p>“Evet, yani acaba benim burada olmam uygun mu?”</p>
<p>Genç kadın: “Senin mi? Ne demek, tabii, herkes için burası” diye cevap verdi.</p>
<p>“Oh, o halde geldiğime çok memnunum.”</p>
<p>Genç kadın cevap vermedi, fakat giderken hiçbir şey anlayamamışçasına arkaya dönüp Pollyanna’ya baktı…</p>
<p>Pollyanna, bu güzel bahçenin sahibinin çok cömert bir insan olduğunu düşünerek yoluna devam etti. Yolun dönemecinde küçük bir kızla, bebek arabasına rastladı. Sevinçle durdu. Fakat ancak iki üç kelime söylemişti ki, hızlı adımlarla onlara yaklaşan bir hanım belirdi. Küçük kızın elini tutup sert bir sesle, “Hadi Gladys, benimle gel. Annen sana yabancı çocuklarla konuşma demedi mi?”</p>
<p>Pollyanna, “Fakat ben yabancı çocuk değilim,” diye kendisini korudu. “Ben de Boston’da oturuyorum şimdi, ve…” Fakat çocukla genç kadın çok uzaklaşmışlardı. Bunu gören Pollyanna, içini çekerek geri döndü. Bir dakika kadar sessizce durdu. Hayal kırıklığına uğramıştı. Fakat az sonra, “Ne yapabilirim, buna da memnun olabilirim, çünkü şimdi ondan daha tatlı birisini bulabilirim. Örneğin, Susie Smith veya Bayan Carew’ın Jamie’si. Her neyse, onları bulacağımı hayal edebilirim. Eğer bulamazsam bile başka birisini bulurum herhalde,” diye söylenerek etrafına bakındı.</p>
<p>Şüphesiz, Pollyanna yalnızlık duygusu içindeydi. Küçük bir kasabada büyüdüğü için her evi kendi evi farz etmiş, her insana da arkadaş gözüyle bakmıştı. On bir yaşındayken teyzesinin yanına geldiğinde de durum değişmemiş, sadece insanlar ve evler değişmişti. Böylece Beldingsville’de en sevdiği şey sokak sokak dolaşıp yeni arkadaşlar edinmekti. Bunların sonucu olarak, tabii Boston’da da aynı şeyleri bulacağını ummuştu.</p>
<p>Oysa, bugüne kadar Pollyanna, itiraf etmek zorundaydı ki, hayal kırıklığına uğramıştı. Geleli iki hafta olmasına rağmen henüz bitişikteki komşuları bile tanımamıştı. Hatta, Bayan Carew bile komşularının çoğunu tanımıyordu. Bu Pollyanna’yı çok hayrete düşürmüştü. Bayan Carew, “Onlar beni ilgilendirmiyorlar Pollyanna,” diyordu. Halbuki onlarla çok ilgilenen Pollyanna’yı bu cevap hiç tatmin etmiyordu.</p>
<p>Bugünkü yürüyüşüne büyük ümitlerle başlamıştı. Fakat şu ana kadar hayal kırıklığına uğramıştı. Etrafı birçok sevimli insanla doluydu, fakat kimseyi yakından tanımıyordu. Hatta, daha beteri, onlar kendisini tanımayı arzu etmedikleri için, hiçbirisini de tanıyamayacaktı bu gidişle.</p>
<p>“Ben de onlara ‘yabancı çocuk’ olmadığımı göstereceğim” diye düşünerek kendisini topladı ve güvenle yola devam etti.</p>
<p>Bu fikirle ilk rastladığı kimseye gülerek: “Ne güzel bir gün, değil mi?” dedi.</p>
<p>Pollyanna’nın hitap ettiği hanım, “Şey, evet çok güzel,” diye mırıldanarak hızla yoluna devam etti. Bu denemeyi iki defa daha tekrarlayan Pollyanna aynı sonucu aldı. Az sonra ağaçlar arasından parıldayan küçük gölün kenarına geldi. Suda birkaç sandal bulunuyordu ve içlerinde neşe ile gülen çocuklar vardı. Onları gördükçe Pollyanna kendisini daha yalnız hissetmeye başladı. O sırada yalnız başına oturan bir adam gözüne ilişti. Yavaşça yaklaşıp sıranın öteki ucuna oturdu. Daha önce olsaydı, Pollyanna tereddütsüz sıçrayarak adama yaklaşır, kendini tanıtırdı. Oysa, son tecrübelerden sonra hayli çekingen olmuştu. Gizlice adamı süzdü.</p>
<p>Adamın görünüşü pek iç açıcı değildi. Elbiseleri yeni olmakla beraber bakımsız ve tozluydu. Bu elbiseleri devlet, hapisten yeni çıkanlara hediye ederdi. Tabii Pollyanna bunu bilmiyordu. Yüzü sapsarıydı ve sakalları günlerdir tıraş edilmemişti, şapkasını gözlerine kadar indirmiş, elleri ceplerinde, avare bir şekilde göle bakıyordu.</p>
<p>Uzunca bir süre Pollyanna konuşmadı; sonra umutla söze başladı, “Güzel bir gün değil mi?”</p>
<p>Adam, irkilerek döndü, “Ih, ne dediniz?” diye sordu. Yüzünde korkulu bir ifade ile çevresine bakındı. Bu sözün kendisine söylenip söylenmediğinden emin olmak için etrafını süzdü.</p>
<p>Pollyanna samimi bir şekilde devam etti: “Güzel bir gün değil mi?” diye sordu. “Fakat aslında buna aldırdığım yok. Tabii ki havanın güzel olmasından memnunum, fakat bunu bir başlangıç yapmak için söyledim. Yani sizinle başka şeyler konuşmak için böyle söyledim.”</p>
<p>Adam, alçak bir sesle güldü. Bu gülüş Pollyanna’ya bile garip geldi. Aslında adam aylardır gülmeyi unutmuştu.</p>
<p>“Yani benimle konuşmayı istedin, öyle mi?” diye kederli bir şekilde sordu. “O halde konuşalım. Fakat senin gibi bir hanım kızın, benim gibi yaşlı bir serseriyle konuşmaktan başka yapacak pek çok şeyi olmalı.”</p>
<p>“Oh, fakat ben yaşlı serserileri çok severim. Yani yaşlıları severim, serserinin ne olduğunu bilmiyorum. Onun için sevmiyorum diyemem. Ayrıca, eğer siz bir serseriyseniz, sanırım ki ben serserileri de seveceğim. Her neyse, ben sizden hoşlandım.”</p>
<p>“Hımm, iltifatına teşekkür ederim,” diye gülümsedi adam. Yüzü ve sözleri şüphe aksettirmekle beraber, şimdi kanepede çok daha dik bir şekilde oturuyordu. “Peki, o halde ne konuşalım?”</p>
<p>Pollyanna gülümseyerek söze başladı: “Benim için önemi yok. Yani ne olursa olsun demek istedim. Polly Teyzem ben ne dersem böyle cevap verir. Hoş, ben de hep Kadınlar Birliği’nden bahsederim ya. Sanırım onlar beni büyüttükleri için böyle oluyor. Her neyse, bugünkü parti hakkında konuşabiliriz, şimdi birisini tanıdığım için, bu partinin fevkalade olduğunu söyleyebilirim.”</p>
<p>“Parti mi?”</p>
<p>“Evet. Bugün burada, bu kadar insana verilen parti demek istiyorum. Öyle değil mi? Bir hanım bana “herkes için” demişti. Onun için ben de kaldım. Hoş, henüz partiyi veren evi görmüş değilim.”</p>
<p>Adam, dudakları titreyerek gülümsedi, “Evet küçükhanım, belki de biraz parti sayılır. Fakat partiyi veren ‘ev’ Boston Belediyesi. Burası herkese açık olan bir belediye parkıdır.”</p>
<p>“Öyle mi, her zaman açık mı? Yani ben buraya ne zaman istesem gelebilirim, öyle mi? Ne fevkalade! Bu umduğumdan da güzel. Ben de bir daha gelemeyeceğim diye korkuyordum. En başında bunu anlamadığım daha iyi oldu. Çünkü şimdi daha fazla memnun oldum. Güzel şeyler, kaybedilmek korkusuyla daha da güzelleşiyorlar, değil mi?”</p>
<p>Adam, durgun bir ifade ile karşılık verdi: “Belki öyledir. Fakat tabii gerçekten güzel olmadıkları ortaya çıkmazsa.”</p>
<p>“Evet, tabii öyle,” diye Pollyanna başını salladı ve şöyle devam etti: “Fakat burası çok güzel bir yer değil mi? Acaba Bayan Carew burasını biliyor mu, yani herkese açık olduğunu demek istedim? Herhalde herkes her zaman buraya gelip etrafa bakınmak ister.”</p>
<p>Adamın yüz hatları kasıldı. “Dünyada buraya gelip etrafa bakınmaktan başka işleri olan insanlar da var. Fakat ben onlardan değilim.”</p>
<p>“Öyle mi? O halde bunun için memnun olabilirsiniz.”</p>
<p>Adamın dudakları isyankar bir ifadeyle ayrıldı, fakat söze başlamasına fırsat kalmadan Pollyanna konuşmaya devam etti:</p>
<p>“Keşke benim de buraya gelmekten başka yapılacak işim olmasaydı. Fakat okula gitmem gerekiyor. Okulu severim, ama ondan daha fazla sevdiğim bir yığın şey var yapacak. Yine de okula gidebildiğim için memnunum. Özellikle geçen kışı hatırladıkça daha da memnun oluyorum. Geçen yıl bir süre için yürüyememiştim ben biliyor musunuz, bir şeyi kaybedinceye kadar ne kadar kullandığımızı düşündünüz mü? Ben, geçen yıl sanatoryuma gidinceye kadar düşünmemiştim. Orada bir yıl önce kör olan bir bayan vardı. Ben, onun oyunu, yani her şeyde mutluluk arama oyununu oynaması için çalışıyordum. Fakat o, oynayamayacağını söyledi.  ‘Ve niçin oynayamadığımı merak ediyorsan, gözlerini sadece bir saat için bağla,’ dedi. Ben de öyle yaptım. Gerçekten korkunç bir şey. Siz hiç denediniz mi?” “Niçin, hayır?” diye kekeleyen adamın yüzünü yarı şaşkın, yarı sinirli bir ifade kaplamaya başladı.</p>
<p>“Öyleyse hiç denemeyin. Çünkü çok fena oluyor. Yapmak istediğiniz hiç bir şeyi yapamıyorsunuz. Buna rağmen bütün bir saat boyunca öyle kaldım. O günden beri burası gibi güzel bir yer görünce, hep ağlamak gelir içimden. Tabii görebildiğim için demek istiyorum, şimdi duyduğuma göre o kör hanım da oyunu oynuyormuş.”</p>
<p>“Oyun mu?”</p>
<p>“Evet, mutluluk oyunu. Size anlatmadım mı? Her şeyde mutlu olunacak bir taraf bulma oyunu, şimdi o hanım da kör oluşundan mutlu olunacak bir şey bulmuş. Bu hanımın kocası kanun yapan kişilerden biriymiş. O da kocasına körlere yardım için bir kanun çıkarılması için rica etmiş. Kendisi de kör olmanın ne demek olduğunu, kanun yapan diğer beylere anlatmış. Ve onlar da bu kanunu çıkarmışlar. Herkes ‘Eğer o hanımın konuşması olmasaydı, bu kanun çıkmazdı,’ diyormuş. Böylece şimdi kör olduğu için memnun olduğunu söylüyormuş. Çünkü bu kanun sayesinde birçok köre yardım edilmiş. Küçük bebeklerin ileride kör olmalarını önleyecek tedbirler alınmış. Fakat size oyunun nasıl başladığını anlatayım,” diyen Pollyanna gözleri parlayarak çok zaman önce taşbebek beklerken, sandıktan çıkan koltuk değneklerinin hikayesini anlatmaya başladı.</p>
<p>Hikaye bittiği zaman uzun bir sessizlik oldu. Sonra adam aniden ayağa kalktı.</p>
<p>Pollyanna, hayal kırıklığı ile: “Şimdi gidecek misiniz?” diye sordu.</p>
<p>Adam: “Evet, gidiyorum,” diye garip bir şekilde gülümsedi. “Fakat yine dönecek misiniz?”</p>
<p>Öteki, yine gülümseyerek başını salladı: “Umarım ki hayır, küçükhanım. Bugün büyük bir keşifte bulundum. Benim için her şey bitti diye düşünüyordum. Bana uygun hiçbir yer bulamayacağıma inanıyordum. Fakat şimdi keşfettim ki, sağlam iki gözüm, iki kolum ve iki bacağım var. Onları kullanacağım artık. Ve insanları onları kullanmayı bildiğime ikna edeceğim!”</p>
<p>Bunu söyler söylemez ortadan kayboldu.</p>
<p>“Ne garip bir insan,” diye düşündü Pollyanna. “Yine de hoştu ve değişikti,” diye söylenerek ayağa kalkıp yürümesine devam etti.</p>
<p>Pollyanna şimdi eski neşeli benliğini bulmuştu. Kendinden emin adımlarla yürüyordu. Adam, buranın herkese ait bir park olduğunu söylememiş miydi? Göle doğru yürüyüp sandalların kalktığı yere uzanan küçük köprüden geçti. Bir süre neşe ile çocukları seyretti ve Susie Smith’in siyah buklelerini aradı. Kendisi de bir sandal gezintisi yapmak isterdi, fakat yanında hiç para yoktu. Rastladığı hanımlara neşe ile gülümsedi, fakat kimseden olumlu bir karşılık alamadı.</p>
<p>Bir süre sonra yolunu değiştirdi. Tekerlekli iskemlede oturan beyaz yüzlü bir çocuğa rastladı.. Onunla konuşmayı arzu etmesine rağmen, çocuğun dikkatle kitap okuduğunu görünce bu fikrinden vazgeçti. Az ötede güzel fakat üzgün görünen yalnız bir kız gözüne ilişti. Pollyanna memnun bir şekilde yaklaştı.</p>
<p>“Nasılsınız? Sizi bulduğuma çok memnunum. Uzun zamandır arıyordum,” diyerek kendisini kızın oturduğu sıranın öbür ucuna atıverdi.</p>
<p>Güzel kız, gözlerinde istekli bir bekleyişle döndü.</p>
<p>“Oh!” diye hayal kırıklığı ile geri çekildi. Sonra, “Sandım ki… Fakat ne demek istiyorsunuz? Daha önce sizi hiç görmedim ben,” diyerek tedirginliğini belirtti.</p>
<p>Pollyanna: “Ben de sizi daha önce görmedim. Fakat yine de sizi arıyordum. Tabii sizin, siz olacağınızı bilemezdim. Sadece yalnız görünen ve kimsesi olmayan birini arıyordum. Yani benim gibi demek istiyorum. Buradakilerin çoğu arkadaşları ile gelmişler bugün.”</p>
<p>Genç kız, “Evet anlıyorum,” diye başını salladı. “Fakat zavallı küçük, bunu çok erken keşfetmişsin sen.”</p>
<p>“Neyi keşfetmişim?”</p>
<p>“Dünyadaki en gerçek yalnızlığın, büyük bir şehrin kalabalığı içinde olduğunu.”</p>
<p>Pollyanna düşünceli bir şekilde yüzünü astı.</p>
<p>“Öyle mi, nasıl olur anlayamadım? Etraf insan doluyken yalnız olmak mümkün mü? Fakat bu öğleden sonra etrafım insan dolu olduğu halde, ben de kendimi yalnız hissettim. Yanımdan geçenler sanki beni fark etmiyorlardı.”</p>
<p>Genç kız acı bir şekilde gülümsedi: “İşte, mesele de bu zaten, hiç görmezler ve düşünmezler. Kalabalık hep aynıdır.”</p>
<p>Pollyanna: “Fakat bazıları fark ederler,” diye ümit vermeye çalıştı.</p>
<p>Öteki: “Evet, bazıları gereğinden fazlasını fark eder,” diye cevap vererek korkuyla Pollyanna’nın arkasındaki yola baktı.</p>
<p>“Yani beni mi kastediyorsunuz? Sizi fark etmemden hoşlanmadınız galiba?” diye kekeledi Pollyanna.</p>
<p>“Hayır, küçük, senden çok başka birisini kastettim. Fark etmemesi gereken birisini. Seninle konuştuğuma memnunum. Sadece, başında seni evimden birisi sanmıştım da.”</p>
<p>“O halde, siz de benim gibi devamlı burada oturmuyorsunuz?”</p>
<p>Genç kız: “Evet şimdi burada yaşıyorum. Tabii eğer benim yaptığıma yaşamak denirse,” diye içini çekti.</p>
<p>Pollyanna ilgi ile sordu: “Ne yapıyorsunuz?”</p>
<p>“Ne mi yaparım? Dur sana anlatayım,” diye cevap verdi genç kız. “Sabahtan akşama kadar gülüp eğlenen ve birbirleriyle arkadaşlık yapan bir sürü kıza parlak kurdeleler ve yumuşacık danteller satarım. Sonra akşam olunca evim dediğim, sadece çarpık bir yatak, bir leğen ve tas, bir de dökülen iskemleyi zar zor içine alan küçük odama giderim. Yazın hamam gibi, kışın ise buzdolabı gibidir. Yine de çalışmadığım zamanlar orada kalmak zorundayım, çünkü başka yerim yok. Fakat bugün ne o odada kalacağım, ne de okumak için eski bir kütüphaneye gideceğim. Bugün yılın son tatil günü ve ben de bol bol eğleneceğim. Ben de gencim ve bütün gün kurdele, dantel sattığım kızlar kadar neşelenmek, gülmek istiyorum. Bugün iyi vakit geçireceğim.”</p>
<p>Pollyanna gülümseyerek onayladı.</p>
<p>“Böyle düşündüğünüze memnun oldum. Ben de aynı fikirdeyim. Mutlu olmak çok daha zevkli oluyor değil mi? Ayrıca Kutsal Kitap da aynı şeyi yazıyor; neşelen ve gül. Bunu tam sekiz yüz defa yazan bölümünü belki de bilirsiniz.”</p>
<p>Güzel kız başını salladı. Yüzüne garip bir anlam gelmişti.</p>
<p>“Hayır bilmiyorum. Kutsal Kitabı düşünerek konuştuğumu söyleyemem.”</p>
<p>“Düşünmüyor muydunuz? Olabilir, fakat benim babam bir rahip olduğu için…”</p>
<p>“Rahip mi?”</p>
<p>“Evet, sizinki de öyle mi?”</p>
<p>“E… Evet” diyen kızın hafifçe yüzü kızardı.</p>
<p>“Sizin babanız da benimki gibi cennete, Allah’ın yanına mı gitti?”</p>
<p>“Hayır, evimizin olduğu kasabada yaşıyor.”</p>
<p>Pollyanna gıpta ederek cevap verdi: “Kim bilir bu sizi ne çok mutlu ediyordur? Bazen babamı sadece bir kere görebilmeyi o kadar arzu ediyorum ki. Siz babanızla görüşüyorsunuz herhalde değil mi?”</p>
<p>“Pek sık değil. Ben ondan oldukça uzak bir yerdeyim.”</p>
<p>“Fakat siz isteseniz görebilirsiniz. Halbuki ben bunu yapamam. O annemin yanına, cennete gitti. Sizin anneniz yaşıyor mu?”</p>
<p>“E… Evet” diye cevap veren genç kız, rahatsız bir şekilde kıpırdandı.</p>
<p>Pollyanna derin bir özlem duygusuyla konuştu: “Oh, o halde siz ikisini de görebilirsiniz. Kim bilir ne memnunsunuzdur? Çünkü hiç kimse anne, babalar kadar yakından ilgilenmez insanla. Ben çok iyi bilirim. On bir yaşıma kadar babam vardı. Bu arada annem yerine Kadınlar Birliği bana baktı. Kadınlar Birliği çok iyidir, ama annemin yerini tutamaz. Hatta Polly Teyzenin yerini bile alamaz. Ve…”</p>
<p>Pollyanna uzun uzun konuştu. O, konuşmayı çok severdi ve şimdi tam kıvamındaydı. Boston Parkı‘ndaki bir yabancıya, geçmişini ve düşüncelerini bu kadar açık bir şekilde anlatmanın garip ve akılsızca bir iş olduğu, hatta sakıncalı olabileceği, bir defa olsun aklının kenarından geçmiyordu. Pollyanna için her kadın, her erkek, her çocuk bir arkadaştı. İster tanısın, ister tanımasın herkesi böyle kabul ederdi, şimdiye kadar tanımadıklarından da aynı derecede hoşlanmıştı. Çünkü, tanımadıklarını tanırken büyük bir heyecan duyardı.</p>
<p>Böylece Pollyanna yanındaki bu genç kıza hiç çekinmeksizin babasını, Polly Teyzesini, ilk evini ve teyzesinin yanına gelişini anlattı. Eski ve yeni bütün arkadaşlarından bahsetti. Tabii, bu arada oyunu da izah etti. Her rastladığı insana er geç oyunu anlatması çok doğaldı. Çünkü bu oyun onun benliğinin önemli bir parçasıydı.</p>
<p>Kıza gelince, o çok az konuşuyordu. Fakat artık eskisi gibi yerinde duramayan, tedirgin hali kalmamıştı. Bütün benliği ile bir değişim içindeydi. Kızaran yanakları, çatılan kaşları, düşünceli bakışları ve asabi bir şekilde oynayan parmakları bir iç çatışmayı gösteriyordu. Zaman zaman Pollyanna’nın arkasındaki yola bakıyordu. Yine böyle bir bakıştan sonra Pollyanna’nın koluna yapıştı.</p>
<p>“Bana bak küçük, bir süre için beni sakın yalnız bırakma. Duyuyor musun? Olduğun yerde kal ve kıpırdama. Bildiğim bir adam geliyor. Ne derse desin aldırma ve sakın gitme. Ben seninle kalacağım, anladın mı?”</p>
<p>Pollyanna ne olduğunu anlamak fırsatını bulamadan, kendisini yakışıklı bir genç adamla karşı karşıya buldu.</p>
<p>Adam yanındaki kıza: “Oh, buradasınız,” diye gülümsedi ve şapkasını çıkardı. “Korkarım söze, geç kaldığım için özür dilemekle başlayacağım.”</p>
<p>Genç kız acele acele söze başladı: “Bunun önemi yok efendim, çünkü gitmemeye karar verdim.”</p>
<p>Adam hafifçe güldü. “Haydi şekerim, biraz geciktiğim için böyle sert davranma.”</p>
<p>Kız yüzü kızararak kendisini savundu: “Onun için değil. Demek istiyorum ki gitmeyeceğim.”</p>
<p>Adam artık gülümsemiyordu. Sert bir tonla şöyle dedi: “Saçma, daha dün gideceğini söylemiştin.”</p>
<p>“Biliyorum, fakat fikrimi değiştirdim. Yanımdaki küçük arkadaşa onunla kalacağımı söyledim.”</p>
<p>“Oh, fakat bu bayla gitmek istiyorsanız…” diye söze başlayan Pollyanna, kızın sert bakışı karşısında sustu.</p>
<p>“Sana gitmeyeceğimi söyledim.”</p>
<p>“Peki bu ani değişme neden?” diyen adamın yüzündeki ifade Pollyanna’nın hiç hoşuna gitmedi.</p>
<p>“Daha dün gideceğini söylemiştin.”</p>
<p>Kız sinirli bir şekilde adamın sözünü kesti.</p>
<p>“Biliyorum söyledim, fakat o zaman da yaptığım işin doğru olmadığını biliyordum, şimdi ise bunun doğru olmadığına daha kesin bir şekilde inanıyorum. Hepsi bu kadar.”</p>
<p>Hepsi bu kadar değil. Adam iki kez daha konuştu. Gözlerindeki nefret ifadesiyle ikna etmeye çalıştı. Sonunda çok kızgın bir şekilde hafifçe Pollyanna’nın anlamadığı bir şeyler söyledi ve çekip gitti.</p>
<p>Genç kız, adam gözden kayboluncaya kadar gergin bir şekilde onu izledi. Sonra gevşeyerek Pollyanna’nın elini tuttu.</p>
<p>“Teşekkürler küçük, sanırım ki sana pek çok şey borçluyum. Hoşça kal.”</p>
<p>Pollyanna hayretle konuştu: “Fakat şimdi gidecek misiniz?”</p>
<p>“Gitmem gerek. Yine geri gelebilir. Ben aynı şeyi yapamayabilirim,” diyen kız ayağa kalktı. Bir dakikalık bir duraklamadan sonra acı bir şekilde devam etti: “İşte bu, fark etmesi gerektiğinden fazlasını görenlerden birisiydi.” Bunları söyledikten sonra çabucak uzaklaştı.</p>
<p>Pollyanna: “Ne garip bir hanım,” diye mırıldanarak kaybolan genç kızın arkasından bakakaldı. Sonra, “Tatlıydı ve oldukça değişikti,” diyerek ayağa kalktı ve yoluna devam etti.</p>
<p> </p>
</body>
</html>