<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta name="Generator" content="Atlantis Word Processor 1.6.5.7"/>
    <link rel="stylesheet" type="text/css" href="style.css"/>
    <title>Bilinmeyen</title>
    <link href="../fonts.css" rel="stylesheet" type="text/css"/>
</head>
  <body>
<p class="p4"><span class="t6"> </span></p>
<p class="p5"><a id="ncx3191"></a><span class="t3"><b>18</b></span></p>
<p class="p2"><span class="t7">UYUM KURMA GÜNLER</span><span class="t7">İ</span></p>
<p> </p>
<p>Beldıngsvılle’deki ilk günler gerek Pollyanna, gerekse Bayan Chilton için oldukça güç bir devreydi. Bunlar uyum sağlama günleriydi ki, uyum sağlamak her zaman için güç bir iştir.</p>
<p>Yolculuk heyecanından kurtulur kurtulmaz gündelik masrafları, manav, kasap alışverişlerini düşünmek hiç de kolay sayılmazdı. Zamanını dilediği gibi harcamaya alışmış kişilerin, sürekli bir sorumluluk içinde olmaları da oldukça büyük bir değişiklikti. Bunların yanı sıra komşular ve dostlar da geliyorlardı. Pollyanna onları içtenlikle karşılamasına rağmen, teyzesi çoğu zaman bir bahane yaratıp yanlarına çıkmıyordu. Sonradan da Pollyanna’ya, “Sanırım meraktan geliyorlar. Polly Harrington’ın fakirliği sevip sevmediğini görmek istiyorlar,” diyordu.</p>
<p>Bayan Chilton, Doktor’dan pek az bahsediyordu. Fakat Pollyanna çok iyi biliyordu ki, teyzesinin çoğu düşünceleri onunla doluydu. Yine fark ediyordu ki, teyzesi bu derin duyguları açığa vurmamak için aksilikle maskelemeye çalışıyordu.</p>
<p>Pollyanna bu ilk ayda Jimmy Pendleton’ı sık sık gördü. Önce John Pendleton’la ikisi geldiler. Bu ziyaret Polly Teyze yanlarına geldikten sonra, bir hayli resmi ve gergin bir hava içinde geçti. Her ne sebepten ise Bayan Chilton bu defa misafirlerinin yanına çıkmıştı. Bundan sonra Jimmy, bir kere çiçeklerle, bir kere Polly Teyzeye bir kitapla, iki kere de hiç sebepsiz olmak üzere evlerine geldi. Her vakit Pollyanna onu sevinçle karşıladı. Polly Teyze ilk defadan sonra yanlarına hiç çıkmadı.</p>
<p>Pollyanna tanıdık ve dostların çoğuna hayat şartlarındaki değişiklikten bahsetmiyordu. Fakat Jimmy ile çok açık konuşabiliyordu. Ona sık sık şöyle yakınıyordu: “Ah, para getirebilecek bir iş yapabilsem.”</p>
<p>Bir gün Jimmy’ye gülerek: “Şimdiye kadar gördüğüm en hasis insan olma yolundayım,” dedi. “Artık her şeyi dolarlarla hesaplıyorum. Polly Teyze kendisini o kadar fakir görüyor ki!”</p>
<p>Jimmy, “Çok yazık” diye hiddetle cevap verdi.</p>
<p>“Evet, öyle, fakat aslında olduğumuzdan daha da fakir görüyor kendisini. Durumu büyütüyor. Yine de çok yardım etmek istiyorum.”</p>
<p>Jimmy yanı başındaki tatlı bakışlı dalgın yüze baktığı zaman gözlerindeki ifade yumuşadı.</p>
<p>“Eğer elinden gelirse ne yapmak istersin?”</p>
<p>Pollyanna düşünceli bir şekilde içini çekip gülümseyerek, “En sevdiğim iş yemek pişirmek ve ev işleri yapmak. Yumurta ile şeker çırpmaya falan bayılıyorum. Bir gün boyunca yemek pişirsem yine sıkılmam. Fakat başka bir mutfakta çalışmadığım takdirde bu iş para getirmiyor. Ben de başkalarının evinde çalışacak kadar bu işi çok sevdiğimi söyleyemem doğrusu.”</p>
<p>Genç adam, “Tabii ki hayır,” diye parladı. Bir kere daha yanındaki anlamlı yüze baktı. Bu defa gözlerine garip bir anlam gelmişti. Yavaşça yüzü kızararak sordu: “Şey, tabii evlenebilirsin istersen. Hiç bunu düşündün mü Bayan Pollyanna?”</p>
<p>Pollyanna neşe ile güldü. Sesi ve hareketleri son derece tabii bir şekilde konuştu: “Hayır, ben hiç evlenmeyeceğim. Öncelikle güzel olmadığımı biliyorsun. Sonra ben Polly Teyzem ile oturup ona bakacağım.”</p>
<p>Pendleton muzip bir ifade ile gülümsedi: “Güzel değilsin ha? Bu konuda değişik görüşlerin de olabileceğini hiç düşündün mü Pollyanna?”</p>
<p>Pollyanna başını salladı: “Olamaz, bak benim bir aynam var.”</p>
<p>Pendleton, başka kızlar olsa bu sözün yapmacık görüneceğini, oysa Pollyanna söyleyince hiç de öyle olmadığını düşündü. Onun diğer kızlardan ne kadar farklı olduğuna bir kere daha emin oldu.</p>
<p>Delikanlı, “Niçin güzel değilsin?” diye sordu.</p>
<p>Daha bu soru dudaklarından çıkarken, Pollyanna’nın kişiliğini bilmesine rağmen pişman oldu. Başka bir kızın bu sözleri, güzel olmadığını kabul etmek anlamında değerlendireceğini düşündü. Fakat Pollyanna’nın ilk sözleri bu korkusunun hiç de doğru olmadığını gösterdi.</p>
<p>Pollyanna, “Sadece değilim işte” diye biraz hüzünlü bir ifadeyle güldü. “Belki hatırlamazsın, fakat ben küçük bir kızken cennete gittiğim zaman, en hoşuma gidecek şeyin siyah bukleler olacağını düşünürdüm.”</p>
<p>“Şimdi de en büyük arzun bu mu?”</p>
<p>“Hayır, belki değil, fakat yine de hoşuma gider. Ayrıca kirpiklerim yeteri kadar uzun değil ve burnum Yunan burnu ya da Romalı burnu diyecek bir gruba girmiyor. Öyle bir burun işte. Sonra yüzüm ya çok uzun, ya da çok kısa; şimdi hangisi olduğunu unuttum. Fakat bir defa şu güzellik testlerindeki ölçülerle karşılaştırdığımda doğru çıkmamıştı.”</p>
<p>“Aman ne kadar hazin!” diye gülen Pendleton, hayranlıkla genç kızın hayat dolu yüzünü ve anlamlı gözlerini süzdü, sonra: “Pollyanna hiç konuşurken aynaya baktın mı?” diye sordu.</p>
<p>“Niçin, tabii ki hayır!” “O halde bir dene.”</p>
<p>“Ne komik bir fikir! Düşün bir kere,” diye gülen genç kız şöyle devam etti: “Ne söyleyeceğim? Böyle mi? Pollyanna, eğer kirpiklerin kısa, burnun da öyle bir burunsa ne olmuş? Hiç olmazsa bir miktar kirpiğin ve bir de burnun olduğu için memnun olmalısın.”</p>
<p>Pendleton içten bir şekilde onun kahkahalarına katıldı. Fakat yüzüne değişik bir anlam gelmişti.</p>
<p>“O halde hala oyunu oynamaya devam ediyorsun.”</p>
<p>Pollyanna hayretle onun yüzüne baktı.</p>
<p>“Tabii Jimmy. Eğer oynamasaydım son altı ay içinde yaşayamazdım.” Şimdi, sesi hafifçe titriyordu.</p>
<p>“Pek bahsettiğini işitmedim.”</p>
<p>“Evet. Galiba fazla konuşmaktan korkuyorum, şimdi yirmi yaşında olan bir kızın anlattıkları on yaşındakinden farklı olmalı. Sonra insanlar öğüt dinlemekten pek hoşlanmazlar biliyorum.”</p>
<p>Genç adam ciddi bir ifade ile başını salladı. “Biliyorum. Fakat bazen düşünüyorum da; acaba bu oyunun neleri değiştirdiğini gerçekten anlıyor musun Pollyanna?”</p>
<p>Pollyanna’nın, “Benim için neler yaptığını biliyorum,” diyen sesi alçak ve hüzünlüydü.</p>
<p>Jimmy yüksek sesle düşünür gibi, “Biliyor musun, eğer gerçekten oynanırsa çok başarılı oluyor. Birisi,  ‘Bu oyunu herkes gerçekten oynasa bütün dünya değişir,’ demişti,” diye söylendi.</p>
<p>Pollyanna gülümsedi, “Evet, fakat bazı insanlar dünyanın değişmesini istemiyorlar. Geçen yıl Almanya’da bir adama rastlamıştım. Bütün parasını kaybetmişti ve şansı kötü gidiyordu. Bir gün benim yanımda birisi onu neşelendirmek için, “Haydi canım, her şey daha da kötü olabilirdi,” dedi. Aman Allahım adamın kızgınlığını görmeliydin. “Eğer hiç tahammül edemeyeceğim bir şey varsa o da, her şeyin daha kötü olabileceğini işitip elimdekine şükretmem gerektiğinin hatırlatılmasıdır. Nefes alıp, yiyebildikleri ve yürüyebildikleri için şükreden insanlardan nefret ederim. Eğer işlerim böyle giderse, ben nefes almak, yemek ve yürümek istemiyorum zaten. İşte bunun için birisi çıkıp bana böyle saçmalıklar için şükretmemi söylerse, içimden onu öldürmek geliyor,” diye parladı. Düşünebiliyor musun, eğer mutluluk oyununu bu adama teklif etseydim başıma neler gelecekti?”</p>
<p>Jimmy, “Bilmem ama adamın ihtiyacı varmış doğrusu” diye karşılık verdi.</p>
<p>“Tabii ihtiyacı vardı, fakat herhalde bana teşekkür etmezdi.”</p>
<p>“Sanırım öyle. Fakat dinle, bulunduğu ruh hali içinde kendisini ve çevresini zehirlemekteymiş bu adam. Eğer oyunu oynasaydı, başına gelenlerden memnun olunacak bir yön arar, aynı zamanda öfkeli ve kızgın olamazdı. Kendisi için de, çevresi için de çok daha çekilir bir insan olurdu. Bu arada başına gelenlerin iyi yönlerini düşünmenin hiçbir zararını da görmezdi. Ayrıca gerginlik ve hazımsızlık da çekmezdi. Dertler, sarılacak dayanaklar değildir, çünkü dikenleri çoktur.”</p>
<p>“Aklıma bir şey geldi. Bir zamanlar Kadınlar Yardım Derneği’ndeki hanımlardan birine ne demiştim, biliyor musun? Bu hanım her şeyi dert edinmekten adeta hoşlanan birisiydi. Ben on yaşındaydım ve ona mutluluk oyununu öğretmeye çalışıyordum. Sanırım pek başarılı olamıyordum. En sonunda sabrım taştı ve şöyle dedim:  ‘Her neyse, sizi bu kadar çok üzecek şey olduğu için mutlu olabilirsiniz, çünkü siz üzülmekten zevk alıyorsunuz?’ “</p>
<p>Jimmy kıs kıs gülerek, “Tam ona göre bir cevap,” diye karşılık verdi.</p>
<p>Pollyanna kaşlarını kaldırdı, “Korkarım ki o bu cevaptan hiç hoşlanmamıştı.”</p>
<p>“Fakat böylelerine söylemek gerek, senin anlatman…”</p>
<p>Pendleton birdenbire garip bir ifade ile sustu. Pollyanna hayretle ona baktı.</p>
<p>“Ne oldu Jimmy?”</p>
<p>“Şey, bir şey yok, sadece düşünüyordum. Birdenbire farkına vardım ki, seni görmeden önce yaptığından endişe ettiğim şeyi sana yaptırmak için ben teşvik ediyorum. Yani seni görmeden önce şey diye korkuyordum…” diye Jimmy kekelemeye başladı.</p>
<p>Pollyanna, “Haydi Jimmy, sözlerini burada keseceğini sanıyorsan aldanıyorsun,” diye hücuma geçti.</p>
<p>“Hayır, pek önemli değildi.”</p>
<p>Pollyanna şakadan bir ciddiyetle: “Evet, bekliyorum,” diye söylendi.</p>
<p>“Pekala, söyleyeyim, şu oyun hakkında eskisi kadar çok konuşuyor musun diye endişe ediyordum.”</p>
<p>Pollyanna kahkahalar arasında: “İşte, demedim mi, sen bile yirmi yaşımda, on yaşımdaki gibi olmamdan korkuyormuşsun.”</p>
<p>“Hayır Pollyanna, onu demek istemedim. Gerçekten biliyordum ki…”</p>
<p>Fakat Pollyanna kulaklarını elleri ile kapatmış kahkahadan kırılıyordu.</p>
<p> </p>
</body>
</html>