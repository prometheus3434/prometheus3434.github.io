<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta name="Generator" content="Atlantis Word Processor 1.6.5.7"/>
    <link rel="stylesheet" type="text/css" href="style.css"/>
    <title>Bilinmeyen</title>
    <link href="../fonts.css" rel="stylesheet" type="text/css"/>
</head>
  <body>
<p class="p4"><span class="t6"> </span></p>
<p class="p5"><a id="ncx2451"></a><span class="t3"><b>6</b></span></p>
<p class="p2"><span class="t7">POLLYANNA YOLUNU KAYBED</span><span class="t7">İ</span><span class="t7">YOR</span></p>
<p> </p>
<p>Az sonra Pollyanna parkın son bulduğu bir yol kavşağına geldi. Bu kavşakta Pollyanna’ya çok cazip gelen bir sürü otomobil, insan ve çocuk arabası geçiyordu. Bir eczane vitrinindeki kocaman şişe gözüne takıldı ve köşe başından gelen müzik sesi kulağını doldurdu. Bir dakikalık duraklamadan sonra köşeyi dönüp müzik sesine doğru yürümeye başladı.</p>
<p>Pollyanna şimdi pek çok ilginç şey bulmuştu. Vitrinlerde birçok güzel şey vardı. Müzik kutusuna ulaştığı zaman, sevinçle bir sürü çocuğun aletin çevresinde dans etmekte olduğunu gördü. Böylece nereye gittiğini fark etmeden yürüyen Pollyanna, az sonra mavi elbiseli ve kemerli bir adamın caddeden insanların geçmesine yardım ettiği, geniş bir yol ağzına ulaştı. Bir süre sessizce bu adamı seyretti, sonra çekingen bir şekilde yürüyüp kendisi de caddeden geçmeye karar verdi.</p>
<p>Bu, çok hoş bir tecrübeydi. Mavi elbiseli, iri adam onu hemen görüp arabaları durdurdu. Hatta kendisi onu alıp karşıya geçirdi. Böylece Pollyanna bekleyen bir sürü otomobil ve atlı araba arasından geçip karşı kaldırıma ulaştı. Bu ona çok büyük bir heyecan verdi. O kadar hoşlandı ki bir dakika sonra, tekrar karşı kaldırıma geçti. Böylece kısa aralıklarla iki defa daha, o kocaman adamın sihirli eliyle açılan yoldan yürüyüp caddeyi geçti. Fakat en sonunda adam ona şaşkın bir şekilde bakarak: “Baksana küçük, sen bir dakika önce geçmemiş miydin?” diye sordu.</p>
<p>“Evet efendim, tam dört defa geçtim,” diye cevap verdi Pollyanna. “Her defasında daha da hoşuma gitti.”</p>
<p>Adam: “Öyle mi, ben burada seni karşıdan karşıya geçirmek için mi duruyorum sandın?” diye hiddetle sordu.</p>
<p>Pollyanna heyecanla atıldı: “Oh, hayır efendim, tabii sadece benim için durmuyorsunuz burada. Daha bir sürü insan olduğunu biliyorum. Siz bir polissiniz. Bayan Carew’ın oturduğu sokakta da bir tane var. Yalnız o sadece kaldırımda gidip gelen cinsinden. Önce parlak düğmelerinize ve mavi şapkanıza bakarak sizi asker sanmıştım. Ama şimdi doğrusunu biliyorum. Yine de bir çeşit asker sayılırsınız. Çünkü bu kadar çok otomobil ve kalabalık arasında durup karşıdan karşıya geçenlere yol göstermek büyük bir cesaret ister.”</p>
<p>Adam bir okul çocuğu gibi kızarıp başını arkaya atarak kahkaha ile güldü. Sonra elini kaldırıp trafiği durdurdu. Korkmuş görünen bir yaşlı bayanı karşıdan karşıya geçirdi. Kendisini seyreden küçük kızın bakışları altında göğsünü kabartarak, gururla hareket ediyordu. Az sonra arabaların geçmesine izin veren bir işaret yapıp kaldırıma, Pollyanna’nın yanına döndü.</p>
<p>Pollyanna onu sevinçle karşıladı: “Yaptığınız çok güzeldi. Seyretmek bile çok hoş. Sanki Kızıl Deniz’i durdurup dalgaların arasından Yahudi çocukları geçirmek gibi. Bunu yaparken kim bilir ne kadar mutlu olmalısınız? Daha önce doktor olmanın insanı en mutlu edecek meslek olduğunu sanıyordum. Fakat polis olup korku içindeki insanlara yardım edebilmek belki daha da hoş. Ve…” Birden Pollyanna adamın yeni bir düdük sesi ve işaretiyle cadde ortasına gitmiş olduğunu fark etti.</p>
<p>Bir süre daha “Kızıl Deniz’in” ayrılmasını hayranlıkla seyreden Pollyanna istemeye istemeye döndü ve: “Artık eve gitmem gerekiyor sanırım. Herhalde akşam yemeği zamanı yaklaşıyordur,” dedi. Sonra hızlı hızlı geldiği yöne doğru yürümeye başladı.</p>
<p>Birkaç dönemeçte duraklayıp iki yanlış dönüş yaptıktan sonra, Pollyanna eve dönmenin sandığı kadar kolay olmayacağını idrak etti. Nihayet hiç tanımadığı bir binanın önüne gelince kaybolduğuna kesin olarak inandı.</p>
<p>Şimdi dar ve pis görünüşlü bir sokaktaydı. Eski görünüşlü evler ve külüstür dükkanlar, sokağın iki tarafı boyunca uzanıyordu. Etrafındaki insanlar çabuk çabuk ve anlaşılmaz bir şekilde konuşup kendisini garip bir varlıkmış gibi süzüyorlardı.</p>
<p>Birkaç defa yolunu sormak istemiş, fakat bir sonuç alamamıştı. Kimse Bayan Carew’ın nerede oturduğunu bilmiyordu. Ayrıca son iki defa sormasına karşılık duyduğu sözler ve gördüğü hareketler o kadar anlamsızdı ki; bunların yabancı olduklarına kanaat getirdi.</p>
<p>Pollyanna böylece sokak sokak dolaşıp durdu, şimdi kesin olarak çok korkuyordu. Karnı acıkmıştı ve bir hayli yorgundu. Ayakları sızlıyor, gözlerinden yaşlar boşanıyordu. En kötüsü hava kararmaya başlamıştı.</p>
<p>Hıçkırıklar arasında şöyle düşündü: “Neyse, kaybolduğuma memnunum, çünkü beni buldukları zaman çok sevineceğim. Bunun için mutlu olabilirim.”</p>
<p>Pollyanna az sonra geldiği gürültülü bir yol kavşağında şaşkın bir şekilde durdu. Artık gözlerinden boşanan yaşlar yerlere dökülüyordu. Elleri ile gözlerini silmeye çalışırken neşeli bir ses duydu.</p>
<p>“Merhaba küçük, niye ağlıyorsun?”</p>
<p>Pollyanna sevinçle haykırarak sesin geldiği tarafa döndüğünde, koltuğunun altında bir yığın gazete taşıyan küçük bir oğlanla karşılaştı.</p>
<p>“Oh, sizi gördüğüme ne kadar memnunum. Yabancı dil konuşmayan birisi ile karşılaşmayı çok istiyordum.”</p>
<p>“Yabancı dil mi? Hadi canım sen de.”</p>
<p>Pollyanna kaşlarını çattı: “Her neyse. İngilizce konuşmuyorlardı ve benim sorularımı cevaplandıramadılar. Belki sen cevaplayabilirsin. Bayan Carew nerede oturuyor biliyor musun?”</p>
<p>“Benim haberim yok.”</p>
<p>“Nasıl?”</p>
<p>“Yani tanımıyorum demek istedim.”</p>
<p>Pollyanna telaşla devam etti: “Fakat tanıyan hiç kimse yok mu? Bakın ben yürüyüşe çıkmıştım. Sonra kayboldum. Çok dolaştım fakat evi bulamadım. Yemek zamanı geldi ve hava kararıyor. Eve dönmek istiyorum. Mutlaka dönmeliyim,”</p>
<p>Oğlan hak verdiğini göstermek için: “Uf be, Çok fena!” dedi.</p>
<p>Pollyanna: “Ayrıca, Bayan Carew de merak edecek,” diye tamamladı.</p>
<p>“Peki, sokağın adını bilmiyor musun?”</p>
<p>“Hayır, sadece büyük bir cadde olduğunu biliyorum.”</p>
<p>“O, ho, cadde ha, amma kıyak. Peki evin numarasını biliyor musun? Biraz kafanı kaşı.”</p>
<p>Pollyanna hayretle: “Kafamı mı kaşıyayım?” diyerek elini kafasına götürdü.</p>
<p>Oğlan küçümseyen bir bakışla: “Hadi ordan sersem. Amma da enayiymişsin. Evin numarasını bilmiyor musun? Düşün demek istedim.” dedi.</p>
<p>“Hayır, sadece içinde bir yedi sayısı vardı.”</p>
<p>“Hey ahali, dinleyin. Numarada yedi varmış ve benim bu evi bulmamı istiyor!”</p>
<p>Pollyanna isyanla atıldı: “Evi görsem tanırım. Hatta caddenin ortasındaki çimenliği görsem, caddeyi de bulabilirim.”</p>
<p>Bu kez oğlan hayretle bakarak sordu: “Caddenin ortasında çimen mi?”</p>
<p>“Evet ortada çimenler, ağaçlar ve oturacak banklar falan var, ve…”</p>
<p>Fakat oğlan sevinçle sözünü kesti. “Buldum, Commonvvealth Caddesi, şehrin en lüks yeri. Haydi yürü, şimdi gideriz.”</p>
<p>Pollyanna inanamayarak sordu: “Gerçekten biliyor musun? Galiba onu demek istedim.”</p>
<p>“Kes be, biliyoruz dedik ya. James’i her gün oraya götürüp getiriyoruz, şu gazeteleri satıncaya kadar sen burada dur. Sonra yola çıkarız.</p>
<p>Pollyanna hala anlayamadığını gösteren bir ifade ile: “Yani beni eve mi götüreceksin?” diye sordu. Fakat oğlan yine küçümseyen bir bakışla döndü ve kalabalığın arasına karıştı. Bir dakika sonra Pollyanna, onun: “Gazete var, gazete ister misiniz?” diyen sesini duydu.</p>
<p>Pollyanna içi rahatlayarak bir kapı kenarına oturup beklemeye başladı. Yorgun olmasına rağmen mutluydu. Ne dediğini tam anlamamasına rağmen, bu çocuğa güvenmişti ve onun kendisini eve kadar götüreceğine inanmıştı. Kendi kendine şöyle söylendi:</p>
<p>“İyi bir çocuk, hoşuma gitti. Fakat biraz garip konuşuyor. Sözleri İngilizce fakat bazıları anlam ifade etmiyor. Yine de onu bulduğuma sevindim.”</p>
<p>Az sonra çocuk geri döndüğünde elleri boşalmıştı.</p>
<p>“Haydi bakalım, yaylan. Yola çıkıyoruz,” diye neşeyle bağırdı. Sonra ekledi: “Seni masallardaki araba ile götürmek isterdim, ama meteliğe kurşun attığım için taban tepeceğiz Yürüyüş çoğunlukla sessiz geçti. Pollyanna hayatında ilk defa Kadınlar Birliği’nden bile bahsedemeyecek kadar yorgundu. Oğlan ise kestirme yolu bulmak için dikkat kesilmişti. Belediye Parkı‘nı gördüğü zaman Pollyanna sevinçle haykırdı: “Galiba geliyoruz. Ben burasını biliyorum. Bu öğleden sonra burada çok hoş vakit geçirdim. Evim buradan az ileride.”</p>
<p>“Çok iyi. Bak ne diyeceğim. Caddeye geldikten sonra evi bulmak sana kalıyor.”</p>
<p>Pollyanna çevresini tanıyan bir insanın kendinden emin tavrı ile: “Tabii, evi bulabilirim,” dedi.</p>
<p>Bayan Carew’in evinin geniş merdivenlerini tırmanırken hava tamamen kararmıştı. Oğlanın çaldığı zil çok kısa sürede cevaplandırıldı ve Pollyanna kendisini Bayan Carew, Mary, Brigitte ve Jennie ile karşı karşıya buluverdi. Dört kadın da endişeli ve renksiz görünüyorlardı.</p>
<p>Bayan Carew, atılarak: “Çocuğum, çocuğum, neredeydin? ” diye bağırdı.</p>
<p>Pollyanna, “Sadece şey, yürüyüşe çıkmıştım. Sonra kayboldum ve bu çocuk beni…” diye açıklamaya çalışırken Bayan Carew otoriter bir şekilde küçük oğlana döndü: “Onu nerede buldun? Fakat oğlan aynı anda önünde pırıl pırıl parlayan koridorun güzelliklerine dalmış, hayran hayran bakmıyordu.</p>
<p>Bayan Carew sert bir şekilde sorusunu tekrarladı: “Onu nerede buldun, küçük?”</p>
<p>“Bowdon Meydanı yakınlarında buldum. Fakat sanırım ki kuzey tarafını dolaşmış ve eski İspanyol mahallelerine dalmış. Kimse ne dediğini anlamadığı için yardım etmemiş.”</p>
<p>Bayan Carew titreyerek: “Kuzey tarafı mı, bu çocuk, yalnız başına, aman Allahım!” dedi.</p>
<p>Pollyanna, “Yalnız değildim Bayan Carew. Etrafım insan doluydu,” diye atıldı. Sonra, onaylaması için oğlana döndüğünde onun kaybolmuş olduğunu gördü.</p>
<p>Bunu izleyen yarım saat içinde Pollyanna pek çok şey öğrendi. Hanım kızlar yalnız başına bilmedikleri bir şehirde uzun yürüyüşlere çıkmazlar ve parkta yabancılarla konuşmazlardı. Ayrıca bir mucize eseri eve dönebildiğini ve birçok kötü durumdan kurtulmuş olduğunu öğrendi. Boston’un Beldingsville ile aynı olduğunu düşünmemesi gerekirdi.</p>
<p>Sonunda sabırsız bir şekilde haykırdı: “Fakat Bayan Carew, işte döndüm ve kaybolmadım. Sanırım ki olabilecek bütün kötü şeyleri düşünüp üzülmek yerine memnun olmam gerekir.”</p>
<p>Bayan Carew, “Evet, evet, aslında öyle,” diye içini çekti. “Fakat beni çok korkuttun ve bunu bir daha asla yapmayacağından emin olmak istiyorum. Haydi gel yavrum, herhalde çok acıkmışsındır.”</p>
<p>O gece Pollyanna uykuya dalmadan önce kendi kendine şöyle mırıldandı: “En üzüldüğüm şey, o çocuğa adını ve nerede oturduğunu sormayı unutmuş olmam, şimdi ona asla teşekkür edemeyeceğim.”</p>
<p> </p>
</body>
</html>