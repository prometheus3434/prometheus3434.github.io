<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta name="Generator" content="Atlantis Word Processor 1.6.5.7"/>
    <link rel="stylesheet" type="text/css" href="style.css"/>
    <title>Bilinmeyen</title>
    <link href="../fonts.css" rel="stylesheet" type="text/css"/>
</head>
  <body>
<p class="p4"><span class="t6"> </span></p>
<p class="p5"><a id="ncx2559"></a><span class="t3"><b>8</b></span></p>
<p class="p6"><span class="t7">JAMIE</span></p>
<p class="p7"> </p>
<p>Pollyanna ertesi gün çocuğu göremedi. Çok yağmur yağdığı için parka gidemedi. Daha ertesi gün de aynı şekilde yağmurlu geçti. Hatta onu izleyen günde bile güneş açmasına rağmen ve Pollyanna erkenden parka gidip uzunca bir süre beklemesine rağmen çocuk gelmedi. Nihayet dördüncü gün oğlanı her zamanki yerinde gören Pollyanna sevinçle yanına yaklaştı.</p>
<p>“Oh, seni gördüğüme çok memnun oldum. Fakat dün gelmedim. Nerelerdeydin? Yüzü çok uçuk görünen çocuk açıkladı: “Gelemedim. Dün çok ağrılarım vardı.”</p>
<p>Pollyanna şefkatle: “Ağrı mı? Senin ağrıların oluyor mu?” diye sordu.</p>
<p>“Evet, her zaman oluyor,” diye gülümsemeye çalıştı çocuk. “Genellikle dayanabiliyorum ve buraya gelecek gücü buluyorum. Fakat bazen dünkü gibi şiddetli olunca gelemiyorum.”</p>
<p>Pollyanna boğazı tıkanarak sordu: “Fakat her zaman buna nasıl dayanıyorsun?”</p>
<p>Oğlan gözlerini açarak cevap verdi: “Niçin, dayanmak zorundayım. Bazı şeylerin değişmesine olanak yok. Öyle olunca üzülüp nasıl olması gerektiğini düşünmenin anlamı yok, değil mi? Ayrıca bir gün şiddetli olup ertesi gün hafiflemesi çok daha iyi oluyor.”</p>
<p>“Anlıyorum, bu benim oyunuma…” diye söze başlayan Pollyanna’nın lafı ağzında kaldı.</p>
<p>“Bugün de bol bol yem getirdin mi? İnşallah getirmişsindir. Çünkü bugün ben hiçbir şey getiremedim. Jerry bugün fıstıklar için hiç para ayıramamış. Benim kutuda da hemen hiçbir şey kalmamıştı.”</p>
<p>Pollyanna hayretle durakladı. “Yani sen kendin de yiyecek bulamadığını mı demek istiyorsun?”</p>
<p>Çocuk gülümsedi. “Tabii, fakat endişelenme. Bu ilk defa olmuyor. Ayrıca son defa da değil. Ben artık buna alıştım. Hey merhaba! Bak, Bay Lancelot geliyor.”</p>
<p>Fakat Pollyanna sincapları düşünmüyordu.</p>
<p>“Evde yiyecek kalmamış mıydı?”</p>
<p>Çocuk yine gülerek cevap verdi: “Hayır, evde hiçbir zaman yeterli yiyecek olmaz. Annem temizlik işlerinde çalışır ve gittiği yerlerde yemek yer. Jerry de sabah ve akşamları hariç, dışarıda ne bulursa onunla idare eder.”</p>
<p>Pollyanna inanamayan bir ifade ile: “Fakat yiyecek bulamadığınız zaman ne yaparsınız?” diye sordu.</p>
<p>“Tabii ki aç kalırız.”</p>
<p>“Fakat ben ömrümde hiç yiyecek bulamayan birini görmedim. Gerçi babamla ben fakirdik ve canımız hindi istediği halde fasulye, pilav yerdik. Ama hiç olmazsa aç kalmazdık. Niçin herkese söylemiyorsun durumunu?”</p>
<p>“Bunun ne yararı olabilir ki?”</p>
<p>“Niçin, tabii ki sana yiyecek bir şeyler verirler.”</p>
<p>Çocuğun gülüşü bu defa alaylı bir şekle döndü. “Bana bak küçük, bildiğim hiç kimse aç olanlara dağıtmak için rostolar ve pastalar yapmıyor. Ayrıca arada bir aç kalmazsan, bisküvi ile sütün ne enfes olduğunu keşfedemezsin ve ‘neşe defterine’ yazacak bir şey bulamazsın.”</p>
<p>“Neşe defteri mi?”</p>
<p>Çocuk aniden utançla kızardı. “Boş ver. Bir an için senin annem veya Jerry olmadığını unuttum.”</p>
<p>Pollyanna ısrarla sordu: “Fakat neşe defteri nedir? Ne olur söyle? Onun içinde de şövalyeler, lordlar ve prensesler mi var?”</p>
<p>Oğlan başını salladı. Dudaklarındaki gülümseme kaybolmuş, gözlerine karanlık ve ümitsiz bir ifade gelmişti.</p>
<p>“Hayır, keşke olsaydı,” diye içini çekti. “Fakat yürümene olanak kalmamışsa, kazanılacak savaşlar ve ödüller de yoksa, sana bakacak prensesler bulunmazsa, sen de hiçbir şey yapamazsın benim gibi.”</p>
<p>Bir dakikalık bir sessizlikten sonra çocuk sözüne devam etti: “Sadece oturup düşünürsün. İşte böyle zamanlarda düşünceler çok kötüleşir. Benim hep öyle olur. Okula gidip anamın öğrettiklerinden fazla bir şeyler öğrenmek isterdim. Bu aklıma gelir. Diğer çocuklarla koşup oynamak isterdim, bunu düşünürüm. Jerry ile birlikte gazete satabilmek isterdim. Bütün hayatımca bakılmak istemiyorum. İşte hep bu düşünceler kafama doluşuyor.”</p>
<p>Pollyanna gözleri yaşararak: “Evet çok iyi anlıyorum. Ben de bir süre için yürüyememiştim,” dedi.</p>
<p>“Öyle mi? O halde bir parça anlarsın. Fakat sen şimdi yürüyebiliyorsun Bense hala yürüyemiyorum,” diyen çocuğun gözleri hüzünle doluydu.</p>
<p>Bir dakika sonra Pollyanna atıldı: “Fakat hala bana ‘Neşe Defteri’nin ne olduğunu anlatmadın.”</p>
<p>Çocuk utanarak güldü: “Şey, önemli bir şey sayılmaz. Başkası için pek anlam ifade edeceğini sanmıyorum. Buna bir yıl önce başladım. O gün kendimi çok kötü hissediyordum. Her şey aksi gidiyordu. Kara kara düşünüp tasalanırken, babamın eski kitaplarından birini alıp okumaya başladım. İlk gözüme çarpan şey, sonradan ezberlediğim şu satırlardı:</p>
<p><i>“En kötü gözüken </i><i>ş</i><i>eylerde birçok mutluluk gizlidir;</i></p>
<p><i>Yere dü</i><i>ş</i><i>en her yaprak aras</i><i>ı</i><i>nda,</i></p>
<p><i>Sessiz veya sesli bir umut bulmak mümkündür.”</i></p>
<p>Bunu okuduğum zaman çok hiddetlendim. Bu satırları yazan adamın, benim yerimde olsa ne gibi bir mutluluk bulabileceğini düşündüm. O kadar kızgındım ki, benim ‘yapraklarım’ arasında hiçbir umut olmadığını göstermek için, elime geçen eski bir deftere beni neşelendirip mutlu eden şeyleri yazmaya karar verdim. Sözde ne kadar az umudum olduğunu kanıtlayacaktım.”</p>
<p>Çocuk nefes almak için durakladığı zaman Pollyanna:</p>
<p>“Evet, sonra?” diye haykırdı.</p>
<p>“Tabii, çok az şey bulacağımı sanıyordum. Fakat aksine bana sevinç ve neşe veren birçok küçük şey buldum. Her şeyde az da olsa sevdiğim bir yön bulmak olanağı vardı ve bunları hep deftere yazıyordum. Bunlardan ilki bu deftere sahip oluşumdu. Sonra birisi bana çiçek vermişti. Daha sonra Jerry tünelde bir kitap bulup bana getirmişti. Deftere ilk yazdıklarım bunlar oldu. Bundan sonra deftere yazılacak güzel şeyleri aramak bana zevk vermeye başladı. Sonra bir gün Jerry defteri buldu ve ona bir isim taktı:  ‘Neşe Defteri’. İşte hepsi bu kadar.”</p>
<p>Pollyanna sevinç ve hayranlık dolu bir sesle: “Hepsi bu kadar mı dedin? Fakat sen, bilmeden benim mutluluk oyunumu oynuyorsun. Hatta sen benden çok daha güzel oynuyorsun diyebilirim. Korkarım ki ben senin yerinde olsam, yani karnım aç olsa ve yürüyemesem bu oyunu hiç oynayamazdım,” dedi.</p>
<p>Sözünü tamamladığı zaman gözleri dolu dolu olmuş, sesi titriyordu.</p>
<p>Çocuk şaşkın bir şekilde sordu: “Oyun mu? Ne oyunu? Benim hiçbir oyundan haberim yok.”</p>
<p>Pollyanna ellerini çırparak: “Bilmediğini anladım. İşte en güzel tarafı da bu ya! Dinle, sana oyunun ne olduğunu anlatayım,” diye söze başladı.</p>
<p>Ve uzun uzun anlattı.</p>
<p>Sonunda oğlan: “Hay Allah, şimdi buna ne dersin?” diye hayretle konuştu.</p>
<p>Pollyanna devam etti: “Sen benim oyunumu şimdiye kadar tanıdığım herkesten daha iyi oynuyorsun. Ben ise hala senin ismini bile bilmiyorum. Lütfen her şeyini anlat bana. Öğrenmek istiyorum.”</p>
<p>Çocuk: “Öğrenecek hiçbir şeyim yok benim,” diye omuzunu silkti. “Ayrıca işte Bay Lancelot ve diğerleri sabırsız bir şekilde yiyecek bekliyorlar.”</p>
<p>“Hay Allah, gerçekten de öyle,” diye içini çeken Pollyanna çevrelerinde kanat çırpıp kuyruk sallayan bir yığın yaratığı sabırsız bir bakışla süzdü. Sonra elindeki yem torbasını ters çevirip içindeki bütün yiyecekleri hayvanların önüne döküverdi.</p>
<p>“İşte bitti. Artık konuşabiliriz. Öğrenmek istediğim o kadar çok şey var ki! İlk önce adını söyle. Sadece, Bay James olmadığını biliyorum.”</p>
<p>Çocuk gizlenerek cevap verdi: “Hayır değil, fakat Jerry bana çoğu zaman Bay James der. Anam ve diğerleri beni Jamie diye çağırırlar.”</p>
<p>Pollyanna nefesi kesilerek: “Jamie mi?” dedi. Gözleri ümitle parlıyordu. Sonra korku ile sordu: “Anam dediğin senin annen mi?”</p>
<p>“Tabii.”</p>
<p>Pollyanna’nın ümitleri sönüverdi. Eğer bu Jamie’nin bir annesi varsa, tabii ki Bayan Carew’ın yeğeni olamazdı. Onun annesi yıllar önce ölmüştü. Yine de bu çocuğu çok ilgi çekici buluyordu.</p>
<p>“Fakat nerede oturuyorsun? Ailende annen ve Jerry’den başkaları yok mu? Her gün buraya gelir misin? Neşe defterin nerede? Onu görebilir miyim? Doktorlar bir daha yürüyebileceğini söylüyorlar mı? Bu tekerlekli iskemleyi nereden aldın?”</p>
<p>Çocuk kıs kıs gülerek: “Hey, bu kadar soruya birden nasıl cevap vereyim? Her neyse, en sonuncusundan başlayarak cevap vermeye çalışayım. Tabii aradakileri unutmazsam. Bu iskemle bir yıl önce benim oldu. Jerry gazeteye yazı yazan adamlardan birini tanıyordu: Bu adam gazetede benim yürüyemediğimi, neşe defterini falan anlatan bir yazı yazmış.</p>
<p>Sonra bir yığın kadın erkek gelip bu iskemleyi benim için aldıklarını söylediler.”</p>
<p>“Kim bilir ne sevinmişsindir?”</p>
<p>“Evet çok sevindim. Neşe defterinin tam bir sayfasını bu iskemleye ayırdım.”</p>
<p>“Fakat acaba hiç yürüyemeyecek misin?” diyen Pollyanna’nın gözleri yaşlarla doluydu.</p>
<p>“Öyle görünüyor. Yürüyemeyeceğimi söylediler.”</p>
<p>“Oh, fakat benim için de aynı şeyi söylemişlerdi. Sonra Dr. Ames bir yıllık bir tedavi ile beni yürüttü. Belki seni de yürütebilir.”</p>
<p>Oğlan başını salladı: “Yapamaz. Zaten ona gitmek olanağım yok, çünkü bu çok para ister. Kısaca yürüyemeyeceğim diye kesip atmak gerekiyor. Fakat boş ver. Ben artık bunu düşünmemeye çalışıyorum. Çünkü bir defa düşünmeye başlarsam sonu gelmiyor.”</p>
<p>Pollyanna pişman olarak yakındı: “Evet, evet, ben de gelmiş sana durmadan bunu hatırlatıyorum. Dedim ya, sen oyunu benden daha iyi oynuyorsun. Haydi devam edelim. Daha bana nerede oturduğunu ve aileni, kardeşlerini falan anlatmadın.”</p>
<p>Çocuğun ifadesi yumuşadı, gözleri parlamaya başladı.</p>
<p>“Jerry tek kardeşim benim. Aslında o da, anam da öz annemle kardeşim değil. Fakat bana çok iyilik ettiler.”</p>
<p>Pollyanna irkilerek sordu: “Ne dedin, yani ana dediğin senin kendi annen değil mi?”</p>
<p>“Hayır değil, işte onun için…”</p>
<p>Fakat Pollyanna gittikçe büyüyen bir ilgiyle sözünü kesti: “Senin asıl annen yok mu?”</p>
<p>“Hayır. Annemi hiç hatırlamıyorum. Babam da altı yıl önce öldü.”</p>
<p>“Kaç yaşındaydın?”</p>
<p>“Bilmiyorum, küçüktüm. Anam altı yaşlarında olduğumu söylüyor. Beni o vakit yanlarına almışlar.”</p>
<p>“Ve adın Jamie değil mi?”</p>
<p>“Evet, daha önce söylemiştim.”</p>
<p>Pollyanna korka korka en son sorusunu sordu:</p>
<p>“Peki soyadın ne?”</p>
<p>“Bilmiyorum.”</p>
<p>“Bilmiyor musun?”</p>
<p>“Hatırlamıyorum, çok küçüktüm herhalde. Hatta bizimkiler bile bilmiyor. Beni sadece Jamie olarak tanıyorlar.”</p>
<p>Önce hayal kırıklığı ile duraklayan Pollyanna sonradan bu fikrini değiştirdi.</p>
<p>“Her neyse, eğer soyadını bilmiyorsan, bu soyadının Kent olmadığını göstermez.”</p>
<p>Çocuk şaşkın bir şekilde: “Kent mi?” dedi.</p>
<p>Pollyanna gözleri parlayarak söze başladı: “Evet, Jamie Kent adında bir çocuk var ki…” Fakat sözlerinin sonunu getirmeden hemen sustu. Birdenbire çocuğa kaybolan Jamie’den bahsedip ümitlendirmemesi gerektiğini düşündü. Önce onun gerçekten Bayan Carew’ın kaybolan yeğeni olup olmadığından emin olmalıydı. Aksi halde çocuğa mutluluk yerine acı verebilirdi. Jimmy Bean’e Kadınlar Birliği tarafından kabul edilmediğini söylemek zorunda kaldığı zaman, çocuğun gösterdiği tepkiyi hala unutmamıştı, şimdi aynı hatayı işlememek kararındaydı. Böylece ilgisiz bir tavırla konuyu şöyle kapattı:</p>
<p>“Boş ver, şimdi Jamie Kent’ten önemli olan, senin hakkında öğrenmek istediğim şeyler.”</p>
<p>“Söylenecek fazla bir şey yok. Hatırladıklarım hiç de iç açıcı şeyler değil. Babamın oldukça garip bir adam olduğunu ve çok az konuştuğunu söylerler. Herkes ona ‘profesör’ dermiş. Anamın dediğine göre babamla ben o vakit, onların da oturduğu büyük bir binanın çatı katı odasında kalıyormuşuz. Onlar o zaman da fakir olmakla beraber bugünkü kadar kötü durumda değillermiş. Jerry’nin babası henüz hayattaymış ve çalışıyormuş.”</p>
<p>Pollyanna: “Evet, sonra?” diye söze karıştı.</p>
<p>“Anamın dediğine göre babam sık sık hastalanmaya başlamış ve gittikçe daha garip olmuş. Böylece Murphy’ler yani Jerry’ler beni sık sık kendi evlerine almaya başlamışlar. O zamanlar yürümeme rağmen bacaklarım pek sağlam değilmiş. Ben Jerry ile ve ölen kız kardeşi ile oynardım. Sonra babam öldüğünde beni yanına alacak hiçbir yakınım yoktu ve beni bir çocuk yurduna vermek istediler. Fakat anamla Jerry buna izin vermediler ve beni yanlarına aldılar. O sırada küçük kızları yeni ölmüştü. Beni onun yerini tutarım diye alıkoydular. Böylece hep onların yanında büyüdüm. Sonradan düştüm ve hiç yürüyemez oldum. Jerry’nin babası öldükten sonra çok fakir oldular. Yine de bana bakmaya devam ettiler. Bana çok büyük iyilik yaptılar.”</p>
<p>Pollyanna: “Evet, evet, fakat bunun karşılığını muhakkak görecekler.” diye sevinçle titreyen bir sesle haykırdı. Artık bütün şüpheleri kaybolmuştu ve kaybolan Jamie’yi bulduğundan emindi. Fakat bundan bahsetmemeli ve Bayan Carew’ın Jamie’yi görmesini sağlamalıydı. Sonra onların sevinçle kavuşmaları sahnesi gözünde canlanıyordu.</p>
<p>Pollyanna yanına gelip ceplerini karıştırmaya çalışan Bay Lancelot’a hiç aldırmadan sıçrayarak ayağa kalktı.</p>
<p>“Artık gitmem gerek. Fakat yarın yine geleceğim. Belki de yanımda başka bir hanımla gelirim. Yarın burada olacaksın, değil mi?” diye endişeli bir şekilde sordu.</p>
<p>“Tabii, eğer hava güzelse Jerry beni her sabah buraya getirir. İşlerini öyle ayarlıyor. Ben de yemeğimi getirip saat dörde kadar burada kalıyorum. Jerry bana çok iyi davranıyor.”</p>
<p>Pollyanna: “Biliyorum, belki de sana iyi davranacak başka birini daha bulacaksın,” diye başını salladı. Bu imalı sözden sonra yüzünde parlak bir tebessümle çocuğun yanından ayrıldı.</p>
<p> </p>
</body>
</html>