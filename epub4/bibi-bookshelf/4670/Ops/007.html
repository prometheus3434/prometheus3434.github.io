<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta name="Generator" content="Atlantis Word Processor 1.6.5.7"/>
    <link rel="stylesheet" type="text/css" href="style.css"/>
    <title>Bilinmeyen</title>
    <link href="../fonts.css" rel="stylesheet" type="text/css"/>
</head>
  <body>
<p class="p4"><span class="t6"> </span></p>
<p class="p5"><a id="ncx70"></a><span class="t3"><b>2</b></span></p>
<p class="p2"><span class="t7">İ</span><span class="t7">HT</span><span class="t7">İ</span><span class="t7">YAR TOM ve NANCY</span></p>
<p> </p>
<p>Tavan arasındaki küçük odada, Nancy yerleri silip süpürdü ve köşeleri temizlemeye de dikkat etti. Çoğu zaman temizlikten çok kendi içini rahatlatmak için çaba harcıyordu. Nancy, evin hanımından korkmasına rağmen, bir melek de değildi.</p>
<p>“Keşke bu kadının ruhunun köşelerini de böyle temizleyebilsem.” diye mırıldanıyordu.</p>
<p>“Gerçekten bu kadının ruhu da temizlenmek istiyor. Bu zavallı çocuğu fırın gibi sıcak, küçük odaya tıkmak olacak şey mi? Kışın burası sıcak da olmaz. Koskoca evde seçecek o kadar boş oda var! Gereksiz çocukmuş, ah!” Elindeki paçavrayı hırsla öylesine sıkmıştı ki, parmakları acıdı.</p>
<p>“Çocukların değil, kimin gereksiz olduğunu şimdi çok iyi biliyorum.”</p>
<p>Bir süre sessizce çalışmaya devam etti. İşini bitirdikten sonra boş, küçük odaya nefretle baktı.</p>
<p>“Neyse ben, bana düşeni yaptım.” diye içini çekti. “Toz kalmadı. Zavallı kızcağız! Yapayalnız bir kızı koyacak ne kadar güzel bir yer!” diye sözünü tamamladı. Dışarıya çıktı, kapıyı hızla kapattı. Birden irkildi, dudağını ısırdı. “Hiç de umursamıyorum. İnşallah kapının çarpışını da duymuştur!”</p>
<p>O gün öğleden sonra Nancy, İhtiyar Tom’la görüşecek birkaç dakika buldu. İhtiyar Tom, yıllardır bahçeye bakar, otları yolar, patikaları düzeltirdi.</p>
<p>Nancy, etrafına bakınıp kimsenin kendisini gözlemediğini görünce, “Bay Tom,” diye söze başladı. “Buraya, Bayan Polly ile yaşamak için küçük bir kızın geleceğini biliyor muydunuz?”</p>
<p>İhtiyar adam bükülmüş belini güçlükle doğrultup “Ne? Ne dedin?” diye sordu. “Küçük bir kız Bayan Polly ile mi yaşayacak?”</p>
<p>Tom inanmamıştı. “Hadi, hadi şaka yapmaya devam et” dedi. “Bana, bugün güneşin doğudan batacağını da söylesene.”</p>
<p>“Ama, doğru söylüyorum. Bana, bunu kendisi söyledi. Kız on bir yaşında ve onun yeğeni.”</p>
<p>Yaşlı adamın ağzı açık kaldı.</p>
<p>“Ya! Şimdi anlıyorum” diye mırıldandı. Birden gözleri parladı. “Bayan Jennie’nin küçük kızı olmalı! Diğerleri evli değillerdi. Evet Nancy, bu Bayan Jennie’nin küçük kızı olmalı. Aman ne sevindim! Yaşlı gözlerimin bunu görebileceğini hiç sanmazdım.”</p>
<p>“Bayan Jennie kimdi?”</p>
<p>Yaşlı adam heyecanla, “O, cennetten çıkmış bir melekti,” diye cevap verdi. “Ama evin beyi ile hanımı onu en büyük kızları sanıyordu. Evlendiği zaman yirmi yaşındaydı. Buradan çok uzun bir zaman önce ayrıldı. Duyduğuma göre çocuklarının biri hariç, diğerlerinin hepsi ölmüş. Gelecek olan da o kız herhalde.”</p>
<p>“Kız on bir yaşındaymış.”</p>
<p>Yaşlı adam “Evet, olabilir” diye başını salladı.</p>
<p>Nancy, omuzunun üzerinden arkadaki eve bakarak, “Kızcağız çatı arasında yatacak” diye homurdandı.</p>
<p>Yaşlı Tom’un kaşları çatıldı. Sonra dudaklarında garip bir gülümseme belirdi.</p>
<p>“Bayan Polly’nin evde bir çocukla ne yapacağını düşünüyorum” dedi.</p>
<p>Nancy, “Hah! Asıl ben, bu çocuğun Bayan Polly ile aynı evde ne yapacağını düşünüyorum” diye dudak büktü.</p>
<p>İhtiyar adam güldü.</p>
<p>“Korkarım Bayan Polly’den pek hoşlanmıyorsun” diyerek tebessüm etti.</p>
<p>Nancy, adeta alay ederek “Ondan hoşlanmaya olanak var mı?” dedi.</p>
<p>İhtiyar Tom, garip garip güldü. Eğilip, işine yeniden koyuldu.</p>
<p>Yavaş bir sesle, “Sen galiba Bayan Polly’nin aşk macerasını duymadın” diye söze başladı.</p>
<p>“Aşk macerası mı? Onun mu? Hayır! Öyle sanıyorum ki bunu hiç kimse de bilmiyor.”</p>
<p>İhtiyar adam başını salladı. “Evet bilmiyorlardı” dedi.</p>
<p>“Hem o adam bugün hala bu kasabada oturuyor.”</p>
<p>“Kimdir o?”</p>
<p>“Bunu söyleyemem. Doğru olmaz bu.” Tam yerinden doğruldu. Eve doğru bakarken, donuk mavi gözlerinde, uzun yıllardan beri hizmet edip sevdiği bir aileye bağlılığının gururu okunuyordu.</p>
<p>Nancy, “Ama, bu hiç de olacak bir şey değil. O kadının sevgilisi nasıl olur?” diye hayretle ısrar etti.</p>
<p>İhtiyar Tom başını salladı: “Sen Bayan Polly’yi benim kadar tanımadın. Bir zamanlar o, çok güzel bir kadındı, şimdi de istese eskisi gibi güzel olabilir.”</p>
<p>“Bayan Polly güzeldi ha?”</p>
<p>“Evet. Eğer sımsıkı bağladığı saçlarını eskiden olduğu gibi çözüp bıraksa, başına çiçekli şapkalar giyse… Bembeyaz dantelli elbiseler falan… O zaman ne kadar güzel bir kadın olduğunu anlarsın. Bayan Polly yaşlı değil ki, Nancy.”</p>
<p>“Öyle mi? O halde, yaşlı bir kadın taklidi yapmasını pek iyi beceriyor. Gerçekten de öyle!”</p>
<p>“Evet biliyorum.” Tom yine başını salladı. “Sevgilisiyle arası açıldıktan sonra böyle oldu. Sanki o günden beri sadece dikenle besleniyor. Gerçekten geçinilmesi güç bir kişi oldu.”</p>
<p>Nancy, “Gerçekten de öyle” diye doğruladı. “Ne kadar uğraşırsan uğraş onu memnun etmeye olanak yok! Ailemin paraya ihtiyacı olmasa burada durmazdım. Fakat, bir gün dayanamayıp düşüncelerimi söyleyeceğim. O zaman da buradan ayrılmam gerekecek. Gerçekten de öyle olacak.”</p>
<p>İhtiyar Tom, başını salladı. “Biliyorum. Farkındayım bunun. Çok doğal bir şey, fakat iyi değil. İnan bana iyi değil.”</p>
<p>Sert bir ses duyuldu. “Nancy!”</p>
<p>“Evet, efendim.” diye kekeledi Nancy. Hemen eve doğru yöneldi.</p>
<p> </p>
</body>
</html>