<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta name="Generator" content="Atlantis Word Processor 1.6.5.7"/>
    <link rel="stylesheet" type="text/css" href="style.css"/>
    <title>Bilinmeyen</title>
    <link href="../fonts.css" rel="stylesheet" type="text/css"/>
</head>
  <body>
<p class="p4"><span class="t6"> </span></p>
<p class="p5"><a id="ncx870"></a><span class="t3"><b>14</b></span></p>
<p class="p2"><span class="t7">YEMEK GÖTÜRME SORUNU</span></p>
<p> </p>
<p>John Pendleton’ın kaza geçirdiği günün gecesinde Pollyanna akşam yemeğine biraz geç kaldı. Ama azar işitmeden kurtuldu.</p>
<p>Nancy, onu kapıda karşıladı: “Seni gördüğüme ne kadar sevindim bilemezsin.” diyerek derin bir nefes aldı. “Saat altı buçuk!”</p>
<p>Pollyanna da endişe ile, “Biliyorum,” diye itiraf etti. “Fakat beni suçlama. Suçlu değilim. Hem Polly Teyze bile beni suçlu bulamaz.”</p>
<p>Nancy, “Buna fırsat bulamayacak zaten;” dedi. “Kendisi gitti.” Pollyanna dehşetle içini çekti.</p>
<p>“Gitti mi? Yani benim yüzümden evden ayrılmak zorunda mı kaldı?” O anda, aklına sabah olanlar takılmıştı. İstenmeyen çocuk, kedi ve köpek, iyi karşılanmayan “memnun” sözcüğü ve yasak edilen “babam” sözü… “Yani, ben mi onun uzaklaşmasına neden oldum?”</p>
<p>Nancy, “Yok canım” dedi. “Bostan’daki kuzeni öldü. Onun için Bayan Polly’nin gitmesi gerekti. Sen, bugün öğleden sonra evden ayrıldıktan hemen sonra, o sarı renkli telgraf geldi. Teyzen ancak üç gün sonra dönebilecek. Artık memnun olmanız gerekiyor. Bu arada eve ikimiz bakacağız. Evet, bütün o süre içinde sadece ikimiz bakacağız; evet, evet…”</p>
<p>Pollyanna, çok şaşırmış görünüyordu. “Memnun olmak mı Nancy? Biri ölmüşken nasıl memnun olabiliriz!”</p>
<p>“Yok, hayır Bayan Pollyanna. Ben ölüme memnun olduğumu söylemedim sadece…” Nancy birdenbire sustu. Gözlerinde muzip bir parıltı belirdi. Ciddi bir ifade ile, “Sanki bu oyunu bana öğreten siz değilsiniz.” diye sitem etti.</p>
<p>Pollyanna’ın yüzü üzüntülü bir ifadeye büründü. Başını sallayarak: “Fakat Nancy, elimde değil. Bazı şeyler var ki, hiç de bu oyuna uymuyor. Ölüm de bunlardan bir tanesi. Bir cenaze töreninin hiç de memnun olunabilecek tarafı yok…”</p>
<p>Nancy güldü. Ciddi bir ifade ile: “Bizim cenaze törenimiz olmadığı için sevinebiliriz” dedi. Fakat Pollyanna, bu sözleri duymadı. Kazayı anlatmaya başlamıştı. Nancy ağzı açık, onu dinliyordu.</p>
<p>Ertesi gün, anlaşma uyarınca, Pollyanna kararlaştırdıkları yerde Jimmy Bean ile buluştu. Tahmin edilebileceği gibi, Kadınlar Yardım Derneği’nin kendisi yerine bir Hintli çocuğa yardım etmeye karar verişini öğrenen Jimmy büyük bir hayal kırıklığına uğradı.“Belki de bu pek doğal.” diye içini çekti. “Ama daima, insanın bilmediği şeyler, bildiklerinden daha cazip görünür. Tıpkı başkasının tabağındaki çöreğin daha büyük görünüşü gibi. Beni de Hindistan’dan birisi isteseydi ne güzel olurdu değil mi?”</p>
<p>Pollyanna el çırptı. “Elbette! Pek güzel bir şey bu Jimmy! Benim tanıdığım Kadınlar Yardım Derneği’ne yazıp senden bahsedeceğim. Onlar, Hindistan’da değiller ama, Batıda, tıpkı Hindistan kadar uzak bir yerdeler. Sen de benim gibi oradan gelmiş olsaydın, sanırım öyle düşünürdün!”</p>
<p>Jimmy’nin yüzü aydınlandı. “Gerçekten, beni yanlarına alabileceklerini sanıyor musun?” diye sordu.</p>
<p>“Elbette, alırlar! Hindistan’dan almıyorlar mı? Öyleyse bu sefer seni de bir Hintli çocuk gibi kabul etsinler. Sanırım Pollyanna sen oldukça uzakta olduğuna göre hakkında bir rapor yazılabilir. Sen bekle. Onlara yazacağım. Bayan White’a yazacağım. Yok, hayır, hayır. Bayan Ones’a yazacağım. En çok parası olan Bayan White’dır, ama en eli açık olanı da Bayan Ones’dur. Düşününce biraz garip değil mi? Fakat sanırım Kadınlar Yardım Derneği’nden birisi seni alacaktır.”</p>
<p>Jimmy, “Pekala. Ama sakın benim çalışıp, kendimi geçindirebileceğimi söylemeyi unutma” diye söze karıştı. “Ben bir dilenci değilim. Hem iş başka, arkadaşlık başkadır. Kadınlar Yardım Derneği olsa bile.” Bir an durakladıktan sonra ekledi, “Anlaşılan, sen onlardan bir haber alıncaya kadar burada bulunmam gerekecek.”</p>
<p>Pollyanna, dikkati çeker bir tavırla başını salladı. “Tabii, o zaman seni nerede bulacağımı da bilirim. Hem seni alacaklardır. Çünkü sen çok uzaktasın. Polly Teyze de uzakta olduğum için beni…” Birden durdu, bir an düşündükten sonra, “Bana bak! Yoksa ben de Polly Teyzenin Hindistan’dan gelen küçük kızı mıyım?”</p>
<p>Jimmy, dönüp uzaklaşırken, “Senin kadar da acayip birisine rastlamamıştım,” diyerek sırıttı.</p>
<p>Pendleton Korusu’ndaki kazadan bir hafta kadar sonra, bir sabah Pollyanna, Teyzesine şunları söyledi:</p>
<p>“Polly Teyze, acaba bu hafta Bayan Snow’un paça tiridini bir başkasına götürsem olmaz mı? Bayan Snow’un bu seferlik buna aldırmayacağını sanıyorum.”</p>
<p>“Aman Yarabbi. Bu defa da neyi düşünüyorsun Pollyanna? Senin kadar değişik bir çocuk görmedim.”</p>
<p>Pollyanna endişe ile kaşlarını çattı. “Polly Teyze, lütfen değişiklikten neyi kastediyorsunuz? Değişiksem herkese benzemiyorum demektir değil mi?”</p>
<p>“Elbette.”</p>
<p>“Şu halde çok güzel.” Pollyanna yüz hatları rahatlamış bir durumda içini çekti. “Şu halde değişik olmaktan memnunluk duyuyorum… Bayan White, Bayan Rawson’ın herkese benzeyen birisi olduğunu söyler dururdu… Bayan Rawson’dan da hiç hoşlanmazdı. Aralarında hep tartışırlardı. Babam, yani biz demek istiyorum, onların aralarını bulmak için çok çaba harcadık. Kadınlar Yardım Derneği’nin diğer üyelerini barıştırmak ise o kadar zor değildi.” Pollyanna, durarak konuşuyor, kelimeleri söylemeden önce onları tartmak, seçmek zorunluluğunu duyuyordu. Çünkü babası kilisedeki tartışmaların konu edilmesini istemezdi. Teyzesi ise onun babasından bahsetmesini yasaklamıştı.</p>
<p>Polly Teyze sabırsızca, “Peki, peki… Bunları anlatman pek de gerekli değildi!” diye sözlerine müdahale etti. “Ne zaman konuşmaya başlasak, yerli yersiz şu Kadınlar Yardım Derneği’nden bahsetmesen olmayacak.”</p>
<p>Pollyanna neşeyle gülümseyerek, “Öyle efendim” dedi. Sanırım, belki de söylediğiniz gibi yapıyorum. Ama, onların bana baktıklarını da unutmamalısınız, sonra…”</p>
<p>Teyzesi soğuk bir ifade ile, “Bu kadarı yeter, Pollyanna” diyerek sözlerini kesti. “Peki söyle bakalım, bu tirit meselesi de neymiş?”</p>
<p>“Hiçbir şey Polly Teyze. Gerçekten doğru söylüyorum. Eminim önem vereceğiniz bir şey değil. Tiridi o kadına götürmeme izin veriyorsunuz. Bu defa da o adama götüreyim diye düşünmüştüm. Biliyorsunuz kırık bacakların iyileşmesi uzun sürmez. Yani Bayan Snow’un hastalığı gibi devamlı değildir. Bir iki sefer o adama götürdükten sonra, yine Bayan Snow’a giderim.”</p>
<p>“Adam mı? O adam mı? Kırık bacaklı mı? Neden bahsediyorsun sen Pollyanna?”</p>
<p>Pollyanna bakakaldı, sonra yüz hatları yumuşadı.</p>
<p>“Ah, unuttum. Sanırım meseleyi bilmiyorsunuz. Siz burada değilken ortaya çıkan bir olay var. Gittiğinizin ilk günüydü. O adamı koruda buldum. Daha sonra evine gidip, telefon ettim. Adamları ve doktoru çağırdım. Başına destek yaptım, yardım ettim. Tabii daha sonra eve döndüm ve onu o günden beri de görmedim. Ama Nancy’nin o tiridi yaptığını görünce, bu seferlik bunu ona götürmenin ne kadar iyi olacağını düşündüm. Polly Teyze, böyle yapabilir miyim?”</p>
<p>Bayan Polly, bezgin bir tavırla, “Peki, peki, olabilir” diye cevap verdi.</p>
<p>“Kimdi o adam?”</p>
<p>“Adam. Yani Bay John Pendleton demek istiyorum.” Bayan Polly, heyecanla oturduğu yerden fırladı. “John Pendleton mı?”</p>
<p>“Evet. İlk kez Nancy söylemişti bunu bana: Belki siz de tanıyorsunuzdur onu.”</p>
<p>Bayan Polly, buna bir cevap vermedi. Bunun yerine, “Onu tanıyor musun?” sorusunu yöneltti.</p>
<p>Pollyanna, evet der gibi başını salladı.</p>
<p>“Evet, şimdi hep benimle konuşuyor ve gülümsüyor. Sadece görünüşte aksi bir adam. Gidip yemeği getireyim. Buraya geldiğim sırada Nancy onu hazırlamıştı.” Pollyanna, bu sözleri tamamladığında, odadan çıkmak üzereydi.</p>
<p>“Pollyanna, bir dakika!” Bayan Polly’nin sesi birdenbire çok sertleşmişti. “Düşüncemi değiştirdim. Yemeği her zaman olduğu gibi Bayan Snow’a götürmeni istiyorum. İşte bu kadar. Şimdi gidebilirsin.”</p>
<p>Pollyanna’nın yüzü allak bullak oldu.</p>
<p>“Ama Polly Teyze, Bayan Snow’un hastalığı nasıl olsa hemen geçmeyecek. O her zaman hasta olabilir ve kendisine çeşitli şeyler götürebiliriz. Fakat adam bacağını kırmış. Kırık bacağın iyileşmesi uzun sürmez. Bir hafta içinde, adamın hiçbir şeyi kalmayacak.”</p>
<p>“Evet hatırladım. Bay Pendleton’ın bir kaza geçirdiğini duymuştum.” Bayan Polly sert bir ifade ile konuşuyordu. “Fakat, John Pendleton’a yemek göndermek beni ilgilendirmez Pollyanna.”</p>
<p>Pollyanna adeta bir itirafta bulunur gibi, “Evet, biliyorum, o, görünüşte çok aksi” dedi. Üzgün bir şekilde devam etti: “Sanıyorum ondan pek hoşlanmıyorsunuz. Şu halde, ona yemeği sizin gönderdiğinizi söylemem. Kendim düşünüp getirdim derim. Onu beğeniyorum. Ona yemek gönderilmesinden memnun olacağım.”</p>
<p>Bayan Polly, yeniden başını sallamaya başladı. Sonra birden durup sakin bir sesle sordu:</p>
<p>“Senin kim olduğunu biliyor mu Pollyanna?”</p>
<p>Küçük kız içini çekti.</p>
<p>“Sanırım bilmiyor. Bir kere ona adımı söylemiştim. Fakat beni hiç adımla çağırmıyor.”</p>
<p>“Nerede oturduğunu biliyor mu?”</p>
<p>“Hayır. Ona bunu söylemedim.”</p>
<p>“Şu halde, yeğenim olduğunu da bilmiyordur.”</p>
<p>“Bildiğini zannetmiyorum.”</p>
<p>Bir sessizlik oldu. Bayan Polly, Pollyanna’ya bakıyor, fakat onu görür gibi gözükmüyordu. Küçük kız, ayaklarının üzerinde sabırsızca sekerek, duyulacak biçimde içini çekti. O vakit Bayan Polly silkinerek kendisini topladı.</p>
<p>En sonunda, yine acayip bir sesle, “Peki Pollyanna” dedi. “O yemeği Bay Pendleton’a kendi hediyen olarak götürebilirsin. Fakat, benim göndermediğimi anlat, özellikle bunu da belirt. Böyle düşünmesine olanak vermemelisin!”</p>
<p>“Peki efendim, teşekkür ederim Polly Teyze.” Pollyanna neşe içinde kapıdan fırladı.</p>
<p> </p>
</body>
</html>