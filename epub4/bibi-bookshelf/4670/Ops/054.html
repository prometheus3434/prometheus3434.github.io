<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta name="Generator" content="Atlantis Word Processor 1.6.5.7"/>
    <link rel="stylesheet" type="text/css" href="style.css"/>
    <title>Bilinmeyen</title>
    <link href="../fonts.css" rel="stylesheet" type="text/css"/>
</head>
  <body>
<p class="p4"><span class="t6"> </span></p>
<p class="p5"><a id="ncx3046"></a><span class="t3"><b>16</b></span></p>
<p class="p2"><span class="t7">POLLYANNA BEKLEN</span><span class="t7">İ</span><span class="t7">YOR</span></p>
<p> </p>
<p>Bütün Beldingsville heyecan içindeydi. Pollyanna sanatoryumdan yürüyerek çıktığından beri, herkesin bu ölçüde ilgi ile beklediği bir olay gerçekleşmemişti. Bugün de dikkatler gene Pollyanna üzerindeydi. Bir kere daha Pollyanna evine dönüyordu. Fakat bu defa gelen çok değişik bir Pollyanna’ydı.</p>
<p>Pollyanna şimdi yirmi yaşındaydı. Altı yıldır kış aylarını Almanya’da geçirmiş, yazları ise Doktor Chilton ve teyzesi ile Avrupa’da geziler yapmıştı. Bu altı yıl boyunca, on altı yaşındayken sadece dört hafta için Beldingsville’e gelmişti. Bu defa teyzesi ile temelli olarak evine dönüyordu.</p>
<p>Doktor onlarla beraber değildi. Altı ay önce kasaba halkı, doktorun ani ölüm haberi ile şaşkına dönmüştü. O sırada herkes Pollyanna ile teyzesinin evlerine gelmelerini beklemişti. Fakat gelen haberlere göre Bayan Chilton ve yeğeni bir süre daha yurtdışında kalacaklardı. Bu şekilde Bayan Chilton yeni çevrelerde büyük üzüntüsünü unutmaya çalışacaktı.</p>
<p>Fakat kısa bir süre sonra, kasabada Bayan Chilton’ın mali durumunun pek iyi olmadığı söylentileri dolaşmaya başladı. Harrington gelirlerinin en önemli kaynaklarından biri olan bazı demiryolu hisse senetleri, ani bir düşüşle iflasa gitmişti. Diğer bazı kaynaklar ise, aynı duruma yakındı. Doktorun ise fazla bir malı yoktu. Son altı yıl içindeki masrafları çok yüksek olmuştu ve geriye hiçbir şey bırakmamıştı. Bu nedenlerle doktorun ölümünden altı ay sonra, Pollyanna ile teyzesinin dönecekleri haberi geldiği zaman Beldingsville halkı pek şaşırmamıştı.</p>
<p>Uzun süredir kapalı olan Harrington Köşkü bir kere daha canlanmıştı. Nancy, şimdiki adı ile Bayan Timothy Durgin, bir defa daha her tarafı pırıl pırıl oluncaya kadar temizleyip düzene koydu.</p>
<p>Nancy, meraklı arkadaşlarına ve komşulara şöyle bir açıklama yapıyordu: “Hayır, kimseden bunları yapmak için emir falan almadım. Her vakit temizlik yapan Durgins anne, Bayan Chilton’dan mektup almış. Bu hafta cuma günü geliyorlarmış. Ona her şeyi yoluna koyup anahtarı paspasın altına bırakmasını yazmış. Sanki ben anahtarı paspasın altına bırakıp gidermişim gibi. Zavallı insanlar, zaten yeteri kadar dertleri var. Doktorun olmayışı çok acı bir şey. Sonra paraları da kalmamış. Onu duydunuz mu? Ne acı değil mi? Bayan Chilton’ı fakir olarak düşünemiyorum, Tanrım!”</p>
<p>Nancy’nin herkesten daha fazla ilgi ile konuştuğu kişi, perşembe sabahı bir at sırtında ‘kapıya gelen uzun boylu, yakışıklı ve dürüst bakışlı bir genç adamdı. Fakat bu gence hitap ederken ne diyeceğini şaşırmıştı. “Bay Jimmy, şey Bay Bean, yani Bay Pendleton demek istiyorum…” diye kekeleyen Nancy’yi genç adam gülerek susturdu. “Boş ver Nancy, en kolay hangisi geliyorsa onu söyle. Ben öğrenmek istediğimi öğrendim. Bayan Chilton ile yeğeni yarın geliyorlar, öyle mi?”</p>
<p>“Evet efendim. Çok yazık değil mi? Tabii onları göreceğim için çok memnunum, fakat geliş şekilleri acıklı.”</p>
<p>Genç adam, “Evet anlıyorum,” diye başını salladı. “Fakat bu durumu değiştirmek elimizden gelmez. Senin yaptıkların, onların gelişini çok daha kolaylaştıracak,” diye gülümseyerek sözlerini tamamladı ve atına binip uzaklaştı.</p>
<p>Merdivenlerde onun heybetli gidişini seyreden Nancy şöyle söylendi: “Beni hiç şaşırtmadınız Bay Jimmy. Pollyanna’yı sormak için vakit geçirmemenize hiç şaşmadım. Ben çok önce böyle olacağını söylemiştim. Tanrım, inşallah gerçekleşir bu. Bu çocuk bu kadar yakışıklı olursa. Tıpkı kitaplardaki gibi olacak. Kim inanır şimdi bunun eski Jimmy Bean olduğuna? Aynı düşünce o sabah John Pendleton’ın da aklından geçmekteydi. John Pendleton balkondan, atıyla gelen o genç adamın yaklaşmasını seyrederken, gözlerinde anlamlı bir bakış vardı. Dudaklarından ise, “Ne güzel bir çift olur,” sözü döküldü.</p>
<p>Beş dakika sonra genç adam merdivenleri çıkıp balkona ulaşmıştı.</p>
<p>John Pendleton heyecanla: “Evet oğlum, doğru mu, gerçekten geliyorlar mı?” diye sordu.</p>
<p>“Evet.”</p>
<p>“Ne zaman?”</p>
<p>“Yarın,” diyen delikanlı kendisini bir iskemleye bırakıverdi.</p>
<p>Cevabın kuruluğu karşısında yüzü asılan John Pendleton delikanlıyı inceledikten sonra: “Ne var oğlum, bir şeye canın mı sıkıldı?” diye sordu.</p>
<p>“Bir şey yok efendim.”</p>
<p>“Saçma. Bir şey olduğu meydanda. Bir saat öne buradan ayrılırken o kadar heyecanlı ve istekliydin ki, vahşi atlar bile seni durduramazlardı, şimdi ise iki büklüm oturduğun şu iskemleden, seni aynı vahşi atlar kaldıramazlar gibi gözüküyor. Eğer seni bilmeseydim gelmelerine memnun olmadın sanırdım.”</p>
<p>Bir cevap almak için bekledi fakat bu gerçekleşmedi.</p>
<p>“Ne var Jimmy, geleceklerine sevinmedin mi?”</p>
<p>Delikanlı güldü ve rahatsız bir şekilde kımıldandı: “Tabii sevindim.”</p>
<p>“O halde sevinçli davran.”</p>
<p>Genç adam tekrar güldü ve bir çocuk gibi kızardı.</p>
<p>“Şey, sadece Pollyanna’yı düşünüyordum.”</p>
<p>“Pollyanna mı? Boston’dan gelip Pollyanna’nın geleceğini öğrendiğinden beri onu düşünmekten başka bir şey yaptığın yok. Pollyanna’yı görmek için can attığını sanıyordum.”</p>
<p>“İşte mesele de bu zaten. Bir dakika önce söylediğiniz gibi, dün vahşi atlar Pollyanna’yı görmeme engel olmazlardı bugün ise kesin gelişini öğrendikten sonra onu karşılamaya götüremezler beni.”</p>
<p>“Niçin Jimmy?”</p>
<p>John Pendleton’ın yüzündeki hayreti gören delikanlı utangaç bir şekilde gülmeye başladı.</p>
<p>“Evet, saçmalıyorum galiba. Anlatmak çok güç. Galiba Pollyanna’nın büyümesini hiç istemiyordum. Olduğu gibi o kadar tatlıydı ki! Onu son gördüğümdeki gibi hatırlamak istiyorum. Ayrıldığı zaman: “Evet, gittiğime memnunum ama döndüğümde daha memnun olacağım,” demişti. Dört yıl önce geldiğinde biz Mısır’daydık. Onu en son görüşüm bu olmuştu.”</p>
<p>“Evet, seni çok iyi anlıyorum, ben de geçen yıl onu Roma’da görünceye kadar aynı şekilde düşünüyordum.”</p>
<p>Delikanlı istekle döndü.</p>
<p>“Tabii siz onu gördünüz, bana anlatsanıza.”</p>
<p>John Pendleton muzip bir şekilde gülümseyerek: “Fakat Pollyanna’nın şimdi nasıl olduğunu öğrenmek istemediğini sanmıştım,” dedi.</p>
<p>Genç adam buna hiç aldırmaksızın: “Güzel mi?” diye sordu.</p>
<p>“Oh, siz gençler! İlk sorunuz hep güzel mi demek oluyor.”</p>
<p>Öteki, “Gerçekten öyle mi?” diye ısrar etti.</p>
<p>“Sen kendin karar ver. Fakat dur anlatayım. Pollyanna klasik anlamda güzel değil. Yani muntazam hatları, bukleleri, gamzesi falan yok. Aslında buna en büyük engel, kendisinin güzel olmadığından son derece emin oluşu. Çok önceleri bana cennete gittiğinde siyah bukleleri olacağını söylemişti. Geçen yıl Roma’da da buna benzer bir şey söyledi. Belki çok anlamlı gibi gözükmüyor ama, kelimeler arasında büyük bir özlem gizli. Bana dedi ki:  ‘Umarım bir gün kahramanı düz saçlı ve çilli burunlu bir kız olan bir roman yazılır.’ Sonra da kitaplardaki tiplerin böyle olmadığına memnun olduğunu söyledi.”</p>
<p>“Tıpkı eski Pollyanna gibi.”</p>
<p>Adam yine muzip bir şekilde gülümsedi, “Yine eski Pollyanna’yı bulacaksın, endişelenme. Ayrıca bana kalırsa çok güzel sayılır. Gözleri çok anlamlı. Her tarafından sıhhat fışkırıyor. Hareketleri çok canlı ve çevik. Konuştuğu zaman yüzü o kadar anlamlı oluyor ki, hatlarının muntazam olmadığını unutuveriyorsun.”</p>
<p>“Hala oyunu oynuyor mu?”</p>
<p>“Sanırım oynuyor. Fakat eskisi kadar ondan bahsetmiyor. Onu gördüğüm iki üç kerede hiç sözü geçmedi.”</p>
<p>Kısa bir sessizlikten sonra delikanlı yavaş yavaş konuşmaya başladı. “Sanırım beni endişelendiren konulardan biri de buydu. Bu oyun birçok kişiyi etkiledi. Bütün kasabayı değiştirdi. Onu bu oyunu bırakmış olarak düşünemiyorum. Aynı zamanda büyümüş bir Pollyanna’nın da, başkalarına mutlu olunacak şeyleri göstermesini pek hayal edemiyorum. Yani Pollyanna’nın büyümesini hiç istemiyordum.”</p>
<p>Yaşlı adam anlamlı bir gülümseme ile omuz silkti: “Senin yerinde olsam hiç endişe etmezdim. Pollyanna her zaman havaya sükunet getiren sağanak gibidir, şimdi de aynı özelliği devam ediyor. Zavallı çocuk, hiç olmazsa bir süreliğine yaşantısına katlanabilmek için, oyun oynamak zorunda olacak.”</p>
<p>“Yani Bayan Chilton parasını kaybettiği için mi demek istiyorsunuz?”</p>
<p>“Sanırım öyle. Evet mali bakımdan çok kötü durumda olduklarını biliyorum. Bayan Chilton’ın geliri inanılamayacak ölçüde düştü. Zavallı Tom’un ise bir sürü borcu kaldı. Bir sürü ödenmemiş ve ödenmeyecek muayene ücretleri. Tom, yardım etmek gerektiğinde parayı düşünmeden koşan bir doktordu. Ayrıca son zamanlardaki masrafları çok fazlaydı. Almanya’daki çalışmaları sonunda iyi bir duruma gelecekti, ama kader buna izin vermedi.”</p>
<p>“Evet, anlıyorum, çok fena.”</p>
<p>“Fakat hepsi bu değil. Tom’un ölümünden iki ay sonraydı ki; Pollyanna’yı ve Bayan Chilton’ı Roma’da gördüm. Bayan Chilton berbat bir durumdaydı. Üzüntüsü yanında bir de mali güçlüklerle karşılaşmaya başlamıştı. Evine dönmeyi kesinlikle reddediyordu. Beldingsville’yi ve orada yaşayanları bir daha hiç görmek istemediğinden bahsediyordu. Zaten her vakit garip ölçüde gururlu bir insandı ve bu onun yanlış düşünmesine sebep oluyordu. Pollyanna’nın dediğine göre teyzesi, Beldingsville halkının o yaşta Doktor Chilton ile evlenmesini hoş karşılamadıklarını düşünüyormuş, şimdi onun ölümü karşısında duyacağı üzüntüyü de kabul etmeyecekleri inancındaymış. Ayrıca fakir olduğunun da öğrenilmesine içerliyormuş. Kısaca, her bakımdan çekilmez, aksi bir insan olmuş. Zavallı Pollyanna, nasıl dayandı bu duruma. Eğer Bayan Chilton böyle olmaya devam ederse, zavallı kızcağız çok çekecek. İşte bu nedenle Pollyanna’nın oyuna çok ihtiyacı olacağını sanıyorum.”</p>
<p>Genç adam titreyen bir sesle: “En acıklı yönü bu durumun Pollyanna gibi birisinin başına gelmesi,” dedi.</p>
<p>“Evet, sen de görüyorsun ki, geliş şekilleri hiç de normal değil. Hiç kimseye haber vermemişler. Tam Polly Chilton’a göre bir geliş. Hiç kimsenin kendisini karşılamasını istemiyor. Anladığıma göre sadece evin anahtarlarını saklayan İhtiyar Tom’un karısı Bayan Durgin’e yazmış.”</p>
<p>“Evet, Nancy öyle dedi. Bütün evi öyle bir temizleyip düzenlemiş ki, eskiden neyse o duruma gelmiş köşk. Çok duygulandım bunu görünce.”</p>
<p>Uzun bir sessizlik oldu. Sonra John Pendleton, “Karşılanmaları gerek,” dedi.</p>
<p>“Karşılanacaklar.”</p>
<p>“Sen istasyona gidiyor musun?”</p>
<p>“Evet.”</p>
<p>“O halde hangi trenle geleceklerini de biliyorsun.” “Hayır, bilmiyorum. Nancy de bilmiyor.” “O halde nasıl karşılayacaksın?”</p>
<p>Genç adam gülerek: “Sabahtan başlayarak onları buluncaya kadar her treni karşılayacağım. Sonra Timothy de aile arabası ile gelecek. Gelişi beklenebilecek çok sayıda tren olacağını sanmıyorum.”</p>
<p>“Hımm, evet anlıyorum. Jimmy, cesaretine hayranım, fakat mantığını beğenmedim. Yine de cesaretle hareket edip mantık aramamana memnun oldum, şansın açık olsun.”</p>
<p>Genç adam gülümseyerek: “Teşekkür ederim efendim. Gerçekten de şansa çok ihtiyacım olacak.”</p>
<p> </p>
</body>
</html>