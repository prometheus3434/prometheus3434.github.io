<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta name="Generator" content="Atlantis Word Processor 1.6.5.7"/>
    <link rel="stylesheet" type="text/css" href="style.css"/>
    <title>Bilinmeyen</title>
    <link href="../fonts.css" rel="stylesheet" type="text/css"/>
</head>
  <body>
<p class="p4"><span class="t6"> </span></p>
<p class="p5"><a id="ncx787"></a><span class="t3"><b>12</b></span></p>
<p class="p2"><span class="t7">KADINLAR YARDIM DERNE</span><span class="t7">Ğİ</span><span class="t7">‘NDE</span></p>
<p> </p>
<p>Kadınlar Yardım Derneği’nin toplanacağı gün, Harrington Konağı‘ndaki öğle yemeği oldukça sessiz geçti. Pollyanna konuşmaya çalışmış, fakat başaramamıştı. Çünkü, dört kez “memnun” sözcüğünü söylerken aklı başına gelmiş ve utanıp kızararak susmuştu. Beşinci kez de ağzından kaçırınca, Bayan Polly yorgun bir tavırla başını kaldırdı: “Haydi, haydi yavrum. Çok istiyorsan bu sözcüğü söyle” diyerek içini çekti. “Bu kadar rahatsız olacaksan bunu söylemeni yeğlerim.”</p>
<p>Pollyanna’nın endişeli yüzünde bir rahatlık belirdi.</p>
<p>“Ah, çok teşekkür ederim. Korkarım bu sözcüğü söylememek pek de kolay olmayacaktı. Anlayacağınız bu oyunu o kadar uzun bir zamandan beri oynadım ki.”</p>
<p>Polly Teyze: “Ne? Ne yaptın?” diye sordu.</p>
<p>“Bu oyunu oynadım. Biliyorsunuz babam…” Pollyanna, yasak edilen bir konuya başladığı için kızararak sustu.</p>
<p>Polly Teyze kaşlarını çatıp, sustu. Yemeğin bundan sonraki kısmı sessiz geçti.</p>
<p>Bir süre sonra, Polly Teyze rahibin karısına telefon ederek Kadınlar Yardım Derneği’nin öğleden sonraki toplantısına katılamayacağını söyledi. Çünkü başı ağrıyordu. Pollyanna bunu duyunca üzülmedi. Polly Teyze yukarıdaki odasına çıkıp kapısını kapatınca, Pollyanna onun başının ağrımasına üzülecek gibi oldu. Ama onun öğleden sonraki toplantıda bulunmayışından da sevinç duyuyordu. O toplantıda Jimmy Bean meselesini Kadınlar Yardım Derneği üyelerine duyuracaktı.</p>
<p>Teyzesinin Jimmy Bean’e “küçük dilenci” deyişini unutamıyordu.</p>
<p>Polly Teyzenin aynı sözü bir de Kadınlar Yardım Derneği’nde söylemesini istemiyordu.</p>
<p>Pollyanna, Kadınlar Derneği’nin, saat ikide kilisenin yanındaki salonda toplanacağını biliyordu. Toplantı yeri, evden bir kilometre kadar uzaktaydı. Bu nedenle saat üçten bir süre önce orada olmayı istiyordu.</p>
<p>Kendi kendine, “Hepsinin orada olmalarını arzu ediyorum” dedi. “Yoksa, toplantıya gelmemiş olan üyelerden biri, Jimmy Bean’i evine almak isteyen bir kişi olabilir. Kadınlar Yardım Derneği’nde ikide toplanacaklarını söylerler ama, bu hep saat üçte olur.”</p>
<p>Sessizce, fakat büyük bir güven duygusu içinde, Pollyanna toplantı salonunun merdivenlerini çıktı. Kapıyı açıp antreye girdi. Toplantı odasından kahkahalar ve konuşmalar yükseliyordu. Bir an durakladıktan sonra, Pollyanna iç kapılardan bir tanesini açtı.</p>
<p>Konuşmalar birden kesiliverdi. Herkes şaşırmıştı. Pollyanna bir parça çekingen bir tavırla ilerledi. Artık görev zamanı gelip çatmıştı. Bu nedenle utanç duygusu içindeydi. Hem bu yarı yabancı, tanımadığı yüzler kendisinin bildiği dernek üyeleri de değildi.</p>
<p>Kibar bir tavırla, “Nasılsınız Sayın Kadınlar Yardım Derneği Üyeleri?” diye sordu. “Adım Pollyanna Whittier. Sanırım bazılarınız beni tanıyorsunuz. Zaten ben de sizleri tanıyorum. Fakat hepinizi bir arada tanıyamadım tabii…”</p>
<p>Sessizlik bütün salonu kaplamıştı. Hanımlardan bazıları, arkadaşlarının bu oldukça değişik tabiatlı yeğenini tanıyorlardı. Hemen hemen büyük bir çoğunluğu da onun bahsini duymuşlardı. Fakat o anda, aralarında hiçbiri söylenebilecek bir söz bulamadı.</p>
<p>Pollyanna, “Ben, ben” diye kekeledi. “Sizleri bir sorundan haberdar etmek için gelmiş bulunuyorum.” Bir an durakladıktan sonra, farkına varmadan tıpkı babasına benzer bir ifadeyle konuşmaya başladı.</p>
<p>Kadınlar arasında bir kıpırdanma oldu.</p>
<p>Rahibin karısı Bayan Ford, “Seni teyzen mi yolladı yavrum?” diye sordu.</p>
<p>Pollyanna bir parça kızardı.  “Yok!.. Hayır… Ben buraya kendiliğimden geldim. Anlayacağınız ben Kadınlar Yardım Derneği’ne alışkınım. Beni babamla birlikte Kadınlar Yardım Derneği büyüttü.”</p>
<p>Birisi kıkır kıkır güldü. Rahibin karısı da kaşlarını çattı. “Evet yavrum, ne istiyorsun?”</p>
<p>Pollyanna, “Jimmy Bean’den bahsedeceğim” diye içini çekti. “Onun Yetimler Yurdu’ndan başka bir evi yok. Orası da dolmuş zaten. Kendisini de istemediklerini zannediyor. Bu nedenle bir ev arzuluyor. Herkesinki gibi bir ev. Yani müdire yerine bir annenin, onu sevecek bir ailenin olmasını istiyor… On yaşında, on bire basmak üzere. Belki içinizden biri onu beğenir, yanına almak ister diye düşünmüştüm!”</p>
<p>Pollyanna’nın sözlerinin arkasından bir sessizlik oldu. Sessizliği, “Hiç böyle bir şey duydunuz mu?” diyen bir söz bozdu.</p>
<p>Pollyanna endişeli gözlerle kendisine bakan yüzleri süzdü. Heyecanla ekledi: “Az kalsın unutuyordum. Jimmy aynı zamanda çalışacak.” Yine sessizlik oldu. Sonra kadınlardan bir ikisi soğuk tavırlarla çocuğa soru sormaya başladılar. Bir süre sonra hepsi olayı öğrenmiş, heyecanla, fakat pek de memnun olmayan bir şekilde aralarında konuşmaya başlamışlardı.</p>
<p>Pollyanna, onları dinledikçe daha da endişeleniyordu. Söylenenlerden bir kısmını hiç anlayamamıştı ama, bir süre sonra oradaki kadınlardan hiçbirinin çocuğu yanına almak istemediğini anladı. Fakat her kadın, bir başkasının çocuğu yanına almasının doğru olacağı görüşündeydi. Aralarında küçük oğlan çocukları bulunmayanlar vardı. Yine de hiç kimse çocuğu almaya yanaşmadı. Pollyanna, daha sonra rahibin karısının çekingen bir tavırla yaptığı öneriyi duydu. Kadın, “Dernek olarak o yıl Hindistan’daki çocuklara para göndermektense, bu çocuğun geçim ve eğitim ihtiyaçlarını karşılamanın daha yerinde olacağını,” söylüyordu.</p>
<p>Sonra, kadınlardan çoğu konuştular. Aralarından bir kısmı aynı anda, bağırarak ve tatsız bir biçimde konuşuyorlardı. Anlaşıldığına göre, dernekleri Hindistan’daki misyonerlere yardım etmekle ün kazanmıştı. Bir kısmı o yıl Hindistan’a daha az para yolladıkları takdirde utançlarından kahrolacaklarını söylemişlerdi.</p>
<p>Pollyanna, bu sözleri pek anlayamamış, çok garip karşılamıştı. Çünkü kadınlar yolladıkları paranın ne yapıldığına aldırmıyorlardı. Arzu ettikleri tek şey, en fazla para yardımı yapan dernekler listesinin başında kendi isimlerinin bulunmasıydı. Herhalde bütün dedikleri de bu değildi! Ama söyledikleri pek şaşırtıcıydı. Pek de hoş şeyler değildi. Bu nedenle Pollyanna, kendisini temiz havaya çıkmış bulunca bayağı sevindi; ama, bu sırada pek de üzgündü. Ertesi gün Jimmy Bean’e gidip, Kadınlar Yardım Derneği’nin bütün paralarını Hindistan’daki çocuklara yardım için yollamaya karar verdiklerini; bir kısmını kendi kasabalarındaki bir çocuk için ayıramadıklarını söylemek hiç de kolay olmayacaktı. Hele, uzun boylu, gözlüklü bir kadının, kasabadaki bir çocuğa yardım etmenin “kredilerini ve ünlerini artırmayacağını,” söyleyişini aktarmak daha da güçtü.</p>
<p>Pollyanna, içini çekip, “Dinsizlere de para göndermek elbette güzeldir. Zaten oraya da para gönderilmesine karşı değilim” dedi. Üzüntüyle yürümeye devam etti. “Fakat onlar sanki buradaki çocukların değil, sadece uzaktakilerin yardımına ihtiyaçları varmış gibi davrandılar. Oysa, onların bir rapora bakmaktan çok, Jimmy Bean’in büyümesini görmeleri daha yerinde bir hareket olurdu.”</p>
<p> </p>
</body>
</html>