<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta name="Generator" content="Atlantis Word Processor 1.6.5.7"/>
    <link rel="stylesheet" type="text/css" href="style.css"/>
    <title>Bilinmeyen</title>
    <link href="../fonts.css" rel="stylesheet" type="text/css"/>
</head>
  <body>
<p class="p4"><span class="t6"> </span></p>
<p class="p5"><a id="ncx2266"></a><span class="t3"><b>4</b></span></p>
<p class="p2"><span class="t7">OYUN VE BAYAN CAREW</span></p>
<p> </p>
<p>Boston’u tanımak Pollyanna için yepyeni bir tecrübeydi. Fakat bunun yanı sıra Pollyanna’yı tanımak da, Boston’lular için büyük değişiklik sayılırdı.</p>
<p>Pollyanna Boston’u çok sevdiğini söylüyor fakat arkasından da “Bu kadar büyük olmasa daha iyi olurdu” diye ekliyordu.</p>
<p>Düşüncelerini geldiğinin ertesi günü Bayan Carew’e şöyle açıklamıştı:</p>
<p>“Her tarafı görüp öğrenmek istiyorum. Fakat Boston tıpkı Polly Teyzenin yemek ziyafetlerine benziyor. Yenecek o kadar çok şey, yani görülecek o kadar çok şey oluyor ki, nereden başlayacağıma karar veremiyorum.”</p>
<p>“Tabii birçok şeyin, yani güzel şeylerin bir arada olması hoş bir şey. Fakat Polly Teyzemin ziyafetlerindeki pasta ve tatlı bolluğunun, bazen diğer günlerde de olmasını isterdim. Boston için de aynı şeyi düşünüyorum. İsterdim ki, Boston’un bir kısmını alıp Beldingsville’e götürebileyim. Böylece gelecek yaz keşfedilecek bir yığın yeni şey bulabilirim. Fakat tabii ki bu olamaz, şehirler pastalara benzemezler. Her neyse, pasta bile saklanırsa bozuluyor. Bunu bir kere denemiştim, ama pastanın kreması kurumuştu. Öyle sanıyorum ki pastaların ve yeniliklerin tadını çıkarmak, ancak belirli bir süre içinde mümkün oluyor. İşte bu nedenle, burada olduğum süre içinde görebileceğim her yerini tanımaya çalışacağım Boston un.”</p>
<p>Pollyanna, dünyayı tanımanın uzak ülkelerden başladığına inanan birçok insanın aksine, Boston’u tanımak işine en yakın çevresinden başladı. Yani şimdiki evinin bulunduğu Commonvvealth Caddesi’ni dolaşmakla işe başladı. Bu geziler ve okul ödevleri onu uzunca bir zaman meşgul etti.</p>
<p>Görülecek ve öğrenilecek o kadar çok şey vardı ki. Duvarlardaki küçük elektrik düğmelerinden, aynalar ve resimlerle dolu geniş ve sessiz balo salonuna kadar her şey çok güzel ve görkemliydi. Ayrıca tanıyabileceği pek çok değişik insan da vardı. Bayan Carew’den başka, temizlik işlerini yapıp, her gün Pollyanna’yı okula götürüp getiren Mary, mutfaktan dışarı çıkmayıp yemek pişiren Brigitte, sofrada servis yapan Jamie, arabayı kullanan Perkins, hep değişik ve fevkalade insanlardı.</p>
<p>Pollyanna bir pazartesi günü gelmişti. Onu izleyen ilk pazar günü sabahı neşe ile merdivenleri indi.</p>
<p>“Ben pazar günlerine bayılırım,” diye heyecanla belirtti.</p>
<p>“Öyle mi?” diye cevap veren Bayan Carew’ın sesi, hiçbir günü sevmeyen bir insanın bezginliğini taşıyordu.</p>
<p>“Evet, kiliseye ve pazar merasimine bayılırım. Siz de sever misiniz?” “şey; yani” diye kekeledi Bayan Carew. Kiliseye ve Pazar törenine hiç gitmezdi. Pollyanna ciddi bir sesle devam etti:</p>
<p>“Ben kiliseyi çok severim. Çünkü babam bir rahipti, şimdi annemle beraber cennette olmasına rağmen, ben çoğu zaman onun burada olduğunu hayal ederim. Bunu düşünmek en çok kilisede rahip konuşurken kolay oluyor. Gözlerimi kapayıp babamın konuştuğunu düşünüyorum. Hayal edebilmek ne güzel şey değil mi?”</p>
<p>“Ben pek emin değilim bu konuda.”</p>
<p>“Fakat, düşünün hayal ettikleriniz, gerçeklerden ne kadar daha güzeldir. Tabii sizin hayatınızda olan her şey çok güzel olduğu için hayal etmeseniz de olur.”</p>
<p>Bayan Carew kızgın bir şekilde konuşmaya başlarken Pollyanna hızla devam etti:</p>
<p>“Tabii, benim hayatımdaki her şey de şimdi çok daha güzel. Fakat bacaklarımın sakatlandığı aylar boyunca, bütün gücümle hayal etmem gerekiyordu, şimdi de hayal ettiğim bazı şeyler var. Örneğin babam. Bugün de rahibin yerinde babamın konuştuğunu düşüneceğim. Kiliseye ne zaman gidiyoruz?”</p>
<p>“Gitmek mi, fakat ben…” Bayan Carew boğazını temizleyip kiliseye gitmeyeceklerini söyleyecekken, Pollyanna’nın kendinden emin küçük yüzünü ve mutluluk dolu gözlerini görünce bunu yapamadı. Onun yerine adeta kırgın bir ifadeyle: “Şey, eğer yürüyeceksek onu çeyrek geçe çıkmamız gerekir. Kilise oldukça yakındır,” diye sözünü tamamladı.</p>
<p>Böylece Bayan Carew, bu güzel Eylül sabahı, paraca devamlı yardım ettiği halde, aylardan beri yakınından geçmediği görkemli kilisedeki yerini aldı.</p>
<p>Pollyanna için o pazarki kilise töreni çok mutluluk verici oldu. İlahilerin yumuşak müziği, renkli camlardan süzülen ışıklar, rahibin güçlü sesi, dinleyen kalabalığın saygılı sessizliği onu çok duygulandırdı.</p>
<p>“Ah, Bayan Carew, her günü teker teker yaşamaya mecbur olmak ne güzel şey!”</p>
<p>Bayan Carew, yüzünü asıp sert bir bakış fırlattı. Kilisede dinlemeye mecbur kaldığı öğütler onu oldukça bıktırmıştı zaten, şimdi de bu çocuğun nutuklarını mı dinleyecekti? Ayrıca, “Her günü teker teker yaşamak” fikri de kardeşi Della’nın prensiplerinden birini hatırlatıyordu ona. Della, sık sık: “Her dakikayı teker teker yaşa Ruth, insan dakika dakika yaşarsa olaylara tahammülü kolaylaşır,” demez miydi?</p>
<p>Bayan Carew, ters bir şekilde, “Sonra?” diye sordu.</p>
<p>Pollyanna, “Evet” diye düşüncelerini anlatmaya koyuldu.</p>
<p>“Bir düşünün, eğer dünü, bugünü ve yarını bir arada yaşasaydım ne olurdu? Bu kadar güzel şey bir arada. Fakat çok şükür ki dünü yaşadım, bugünü şimdi yaşıyorum ve yarın henüz başlamadı. Gerçekten Bayan Carew, eğer günlerden pazar olmasaydı ve sabah bu kadar sessiz geçmeseydi şimdi haykırarak dans ederdim. Fakat kendimi tutmam gerek. Eve gidince en neşeli ilahiyi bulup söyleyeceğim. Siz neşeli bir ilahi biliyor musunuz?”</p>
<p>“Hayır, bildiğimi sanmıyorum,” diyen Bayan Carew, hayal kırıklığına uğramıştı. Mutsuzluklara tahammül için günleri teker teker yaşaması gerektiği öğüdünü beklerken, iyi ve güzel şeylerin çokluğuna karşı, günleri teker teker yaşamak fikri onu şaşkına çevirmişti.</p>
<p>Ertesi sabah Pollyanna, okula ilk defa yalnız gitti. Artık yolu iyice öğrenmişti, okul eve yakındı. Okulunu çok seviyordu. Sadece kızlar için öğretim yapan özel bir okuldu bu ve Pollyanna için yepyeni bir tecrübe sayılırdı. Pollyanna yeni tecrübelere bayılırdı.</p>
<p>Fakat Bayan Carew, yeniliklerden hiç hoşlanmazdı. Son günlerde art arda yeni olaylarla karşılaşıyordu. Bu onu çok rahatsız etmeye başlamıştı. Hatta rahatsız olmanın ötesinde çileden çıkıyordu. Fakat itiraf ediyordu ki, bunun nedenini sorsalar “Pollyanna’nın devamlı mutluluğu” demesi gerekecekti. Oysa Bayan Carew, böyle bir cevap vermek istemezdi. Gene de Della’ya yazdığı mektuplarda “mutluluk” kelimesinin sinirlerini bozduğundan ve bu sözcüğü bir daha duymak istemediğinden bahsediyordu. Bunun yanı sıra Pollyanna’nın hala öğüt vermeye başlamadığını ve oyunu oynamasını bir kere bile teklif etmediğini yazıyordu. Yalnız kendisini, devamlı mutsuzluğunu fark etmeyip her şeyden memnun bir insan olarak kabul etmesi onu çok rahatsız ediyordu.</p>
<p>Pollyanna’nın gelişinden iki hafta geçmişti ki, Bayan Carew’ın bu rahatsızlığı şiddetli bir patlama ile kendini gösterdi. Nedeni, Pollyanna’nın Kadınlar Birliği hakkında anlattığı hikayelerden birinin sonu oldu.</p>
<p>“Oyunu oynuyordu o da, Bayan Carew. Fakat herhalde siz oyunun ne olduğunu bilmiyorsunuz. Çok güzel bir oyundur. Durun size anlatayım.”</p>
<p>Fakat Bayan Carew ellerini kaldırarak, “İhtiyaç yok Pollyanna, oyunun ne olduğunu biliyorum. Kardeşim anlatmıştı. Ben bunun üzerinde durmak istemiyorum.”</p>
<p>Tabii Bayan Carew, sizin için demek istemedim. Siz oynayamazsınız zaten.</p>
<p>“Oynayamaz mıyım?” diye isyan etti Bayan Carew. Ona göre saçma olan bu oyuna hevesli olmamakla beraber, yapamayacağını duymak onu çileden çıkarmıştı.</p>
<p>“Tabii, anlamıyor musunuz, oyuna göre her şeyden memnun olunacak bir taraf bulmak gerekir? Fakat sizin hayatınızda zaten her şey memnun edici. Yani oynanacak bir oyun kalmıyor. Öyle değil mi?”</p>
<p>Bayan Carew kızardı. Galiba öfke ile gerekenden fazlasını söylemişti.</p>
<p>“Bak Pollyanna, oynayamam, çünkü hiçbir şeyde memnun olunacak bir taraf göremiyorum.”</p>
<p>Pollyanna hayretle donakaldı. Sonra şaşkın bir şekilde, “Nasıl olur Bayan Carew?” dedi.</p>
<p>Bayan Carew, karşısındaki küçüğün öğüt vermesine asla izin vermeyeceği konudaki kararını unutarak onu buna zorladı.</p>
<p>“Söyle, mutlu olunacak neyim var benim?”</p>
<p>Pollyanna, bu sözlere inanamamanın verdiği şaşkınlıkla mırıldandı: “Nasıl olur, mutlu olmak için her şeyiniz var. İlk önce bu güzel ev var.”</p>
<p>“Burası sadece yiyip içip, uyunacak bir yer. Bense ne yiyip içmek, ne de uyumak istiyorum.”</p>
<p>Pollyanna, “Fakat bütün bu fevkalade şeyler var” diye kekeledi.</p>
<p>“Ben hepsinden bıktım artık.”</p>
<p>“Sizi her yere götürebilecek otomobiliniz var.” “Ben hiçbir yere gitmek istemiyorum.”</p>
<p>Pollyanna, nefes nefese devam etti, “Fakat görebileceğiniz insanları ve güzel şeyleri düşünün bir kere.”</p>
<p>“Onlar beni ilgilendirmiyor Pollyanna.”</p>
<p>Pollyanna tekrar hayretle bakakaldı, yüzündeki endişeli ifade daha belirginleşti.</p>
<p>“Fakat Bayan Carew, anlamıyorum,” diye söylendi. “Daha önce insanların hayatındaki üzücü durumlarda oyun oynamak gerekiyordu; ve bunlar ne kadar güç durumlar olursa, oyunu oynamak da o kadar zevkli oluyordu. Fakat kötü hiçbir şey olmayan yerde, ben bile bu oyunu nasıl oynayacağımı bilemiyorum.”</p>
<p>Bayan Carew uzunca bir süre cevap vermedi ve pencereden dışarısını seyretti. Yavaş yavaş yüzündeki hiddet ve isyan ifadesinin yerini ümitsiz bir keder aldı. Ağır ağır konuşmaya başladı:</p>
<p>“Pollyanna, bunu sana anlatmak istemiyordum. Fakat artık kararımı değiştirdim. Sana niçin sahip olduğum güzel şeylerin beni mutlu edemediklerini söyleyeyim.”</p>
<p>Böylece sekiz yıl önce hiçbir iz bırakmadan kaybolan dört yaşındaki yeğeni Jamie’nin hikayesini anlattı. Hikaye bittiği zaman Pollyanna yaşlı gözlerle konuştu: “Ondan sonra kendisinden hiçbir haber alamadınız mı?”</p>
<p>“Hiçbir şekilde.”</p>
<p>“Fakat onu bulacağız Bayan Carew. Eminim ki bulacağız.” Bayan Carew kederle başını salladı.</p>
<p>“Fakat bulamıyorum yavrum. Hatta yabancı ülkelerde bile araştırma yaptım.”</p>
<p>“Ama bir yerde olması gerek.”</p>
<p>“Ölmüş olabilir Pollyanna.”</p>
<p>Pollyanna isyanla haykırdı: “Hayır Bayan Carew. Lütfen böyle söylemeyin. Onun yaşadığını düşünelim, eminim bu çok daha yardımcı olur. Onun yaşadığını düşünürsek, bulacağımızı düşünmek de mümkün olur. Bu bize çok daha fazla güç verir.”</p>
<p>Bayan Carew, “Korkarım ki öldü Pollyanna,” diyerek ağlamaya başladı.</p>
<p>Pollyanna endişe ile sordu: “Bunu kesin olarak bilmiyorsunuz değil mi?”</p>
<p>“Hayır.”</p>
<p>“O halde, sadece hayal ediyorsunuz,.” diye Pollyanna güvenle devam etti. “Onun ölmüş olduğunu hayal edebildiğinize göre, yaşadığını da hayal etmeniz mümkün. Ve bunu düşünmek çok daha hoş. Eminim, bir gün onu bulacaksınız. Aa, Bayan Carew, siz de oyunu oynayabilirsiniz artık. Her geçen gün, sizi Jamie’yi bulacağınız güne yaklaştırıyor, diye memnun olabilirsiniz. Anlıyor musunuz?”</p>
<p>Fakat Bayan Carew anlamıyordu. Yorgun bir şekilde ayağa kalktı.</p>
<p>“Hayır yavrum, hayır, sen anlamıyorsun, şimdi lütfen kitap oku ya da başka bir şey yap. Yalnız kalmak istiyorum.</p>
<p>Başım çok ağrıyor.”</p>
<p>Pollyanna, endişeli ve ciddi bir yüzle yavaşça odadan dışarı çıktı.</p>
<p> </p>
</body>
</html>