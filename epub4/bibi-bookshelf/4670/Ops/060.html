<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta name="Generator" content="Atlantis Word Processor 1.6.5.7"/>
    <link rel="stylesheet" type="text/css" href="style.css"/>
    <title>Bilinmeyen</title>
    <link href="../fonts.css" rel="stylesheet" type="text/css"/>
</head>
  <body>
<p class="p4"><span class="t6"> </span></p>
<p class="p5"><a id="ncx3412"></a><span class="t3"><b>22</b></span></p>
<p class="p2"><span class="t7">DOSTLAR</span></p>
<p> </p>
<p>Çok neşeli ve iyi anlaşan bir gruptular. Her yeni günle beraber, heyecan verici yeni uğraşlar buluyorlardı. Bu yeni hayat tarzı, aralarındaki dostluğu çok ilerletmiş ve her birini birbirine çok daha başka şekilde yaklaştırmıştı.</p>
<p>Bir gece kamp ateşi etrafında otururlarken, Jamie bu gerçeği kendine özgü deyişiyle açıkladı: “Görüyorsunuz ki, burada ormanlar arasında birbirimizi çok iyi tanımak olanağını bulduk. Öyle ki burada geçirdiğimiz bir hafta, şehirde geçireceğimiz bir yıldan daha çok yakınlaştırdı bizleri.”</p>
<p>Bayan Carew gözleri dalgın ateşin kıpırdanışlarını seyrederken, “Gerçekten öyle, acaba bunun nedeni ne?” diye mırıldandı.</p>
<p>Bu sözlere Pollyanna mutluluk dolu bir iç çekişle cevap verdi: “Galiba havada olan bir sihir bu. Burada gökyüzü, göl ve ağaçlar o kadar başka ki. Anlatması çok zor.”</p>
<p>“Sanırım burada dünyadan uzaklaştığımızı söylemek istiyorsun,” diyen Sadie Dean’ın sesi garip bir kırgınlık aksettiriyordu.</p>
<p>“Burada her şey o kadar gerçek ki, biz de elimizde olmadan tam gerçek kişiliğimize bürünebiliyoruz. Dünyanın bizi gördüğü gibi zengin veya fakir, mağrur veya alçakgönüllü değil, aslında nasılsak öyle görünebiliyoruz.”</p>
<p>Jimmy bu sözler üzerine dudak bükerek cevap verdi:</p>
<p>“Bütün bu sözler’ çok güzel ve romantik, fakat bence asıl mantıki sebep şu: Burada pencerelerinden, her kıpırdanışımızda bizi izleyen ve ne yaptığımızı merak eden bayanlar yok. İşte bunun için kendimizi hür ve rahat hissediyoruz.”</p>
<p>Pollyanna gülmeye başladı. “Oh, Jimmy nasıl da romantiklikten uzaksın.”</p>
<p>Jimmy parlayarak cevap verdi: “Fakat bu benim işim. Söyler misin, eğer şelalerin sadece romantik yönünü görürsem, nasıl köprüler ve barajlar yapabilirim?”</p>
<p>“Tabii ki yapamazsın Pendleton ve en önemlisi de köprülerin senin için,” diye araya giren Jamie’nin sözleri, ateşin etrafındaki herkesin sessizleşmesine sebep oldu. Yalnız bu sessizlik bir dakika sonra, Sadie Dean’in neşeli sözleri ile son buldu:</p>
<p>“Puf! Ben şahsen hiç köprüsüz bir şelaleyi tercih ederim.”</p>
<p>Herkes gülmeye başladı ve gerginlik kayboldu. Sonra Bayan Carew ayağa kalktı.</p>
<p>“Haydi çocuklar, artık yatma zamanı geldi.” Bunun üzerine herkes neşeli bir şekilde birbirine iyi geceler dileyip dağıldı.</p>
<p>Böylece günler geçti. Pollyanna için bugünler çok güzel günlerdi. Onu en çok mutlu eden, her biri ile arasındaki değişik, fakat sağlam arkadaşlıktı.</p>
<p>Sadie Dean ile kurulan kızlar evinden ve Bayan Carew’ın yaptığı yararlı işlerden bahsederlerdi. Bazen de Sadie Dean’in tezgahtarlık yaptığı eski günleri anarlardı. Sadie bir ara Pollyanna’ya, memleketindeki ana babasının durumunu öğrenip çok mutlu olduklarını söylemişti. Bir gün Pollyanna’ya: “Biliyor musun, aslında bütün bunları başlatan sensin,” dedi. Fakat Pollyanna ciddi ve kararlı bir şekilde başını sallayarak, “Saçma, her şeyi yapan Bayan Carew’dir,” diye cevap verdi.</p>
<p>Bayan Carew ile de, bu kızlar evinden ve gelecekte yapılması düşünülen değişikliklerden bahsediyorlardı. Bir gün akşamın alacakaranlığında yürüyüş yaparlarken, Bayan Carew kendisinden ve değişen hayat görüşünden bahsetti. O da Sadie Dean gibi, “Bütün bunları başlatan sensin,” dedi. Fakat Pollyanna yine bunu kesinlikle kabul etmedi ve Jamie’nin neleri değiştirdiğinden söz etmeye başladı.</p>
<p>Bayan Carew şefkat dolu bir sesle cevap verdi: “Jamie benim için gerçek bir evlattır. Eğer gerçekten kardeşimin oğlu olsaydı bile, onu daha fazla sevemezdim.”</p>
<p>“O halde gerçekten yeğeniniz olduğuna inanmıyorsunuz öyle mi?”</p>
<p>“Bilemiyorum. Kesin bir bilgi elde edemedik. Bazen bundan emin oluyorum, bazen de şüphe ediyorum. Öyle sanıyorum ki, kendisi buna gerçekten inanmış. Her neyse, emin olduğum tek şey bu çocuğun asil bir kan taşıması. Jamie alelade bir sokak çocuğu değil. Üstün yetenekleri olan, seçkin bir kişi. Gördüğü eğitime karşılık ortaya koydukları bunu ispatlıyor.”</p>
<p>Pollyanna başını sallayarak: “Tabii, onu bu kadar çok sevdiğinize göre, gerçek Jamie olup olmaması artık önemli değil sanırım, öyle değil mi?” diye sordu.</p>
<p>Bayan Carew durakladı, yüzü ıstırap ifadesiyle gerildi.</p>
<p>“Jamie için hiç önemi yok. Fakat bazen düşünüyorum, eğer bu Jamie Kent değilse, o nerede? Nasıl? Mutlu mu? Seveni var mı? Bu düşünceler kafamı doldurduğu zaman, çıldıracak gibi oluyorum. Bu çocuğun gerçek Jamie Kent olup olmadığını öğrenmek için her şeyimi vermeye hazırım.”</p>
<p>Pollyanna Bayan Carew ile aralarında geçen bu konuşmaları sık sık hatırladı. Özellikle Jamie ile olan konuşmalarından sonra. Jamie kendinden o kadar emindi, bir gün Pollyanna’ya şöyle dedi: “Bunun böyle olduğundan eminim. Jamie Kent olduğuma inanıyorum. O kadar uzun bir süredir inanıyorum ki, korkarım eğer böyle olmadığı ortaya çıkarsa buna katlanamam. Bayan Carew benim için neler yaptı. Düşünebiliyor musun, eğer bunlar bir yabancı için yapıldıysa ne acı olur!”</p>
<p>“Fakat o seni çok seviyor Jamie.”</p>
<p>“Evet, biliyorum. İşte onun için çok daha acı olur. O benim gerçek Jamie olmamı istiyor. Bundan eminim. Ah, onun için bir şeyler yapabilseydim. Benimle gurur duymasını sağlayacak bir şeyler! Bir erkek gibi kendi hayatımı kazanmak isterdim. Fakat bu tahtalarla ne yapabilirim ki?”</p>
<p>Jamie’nin bu acı sözleri karşısına, Pollyanna şaşkına döndü. Eski çocukluk günlerinden beri ilk defa Jamie’nin sakatlığından bahsettiğini işitiyordu. Panik içinde kafasında ona söylenebilecek uygun sözler ararken, Jamie’nin yüzünün tamamen değiştiğini ve eski neşesini bulduğunu gördü.</p>
<p>“Haydi, sen bu sözlerime bakma benim. Koltuk değneklerim olduğu için çok memnunum, çünkü bunlar tekerlekli iskemleden çok daha iyi.”</p>
<p>Pollyanna biraz titrek bir sesle sordu: “Hala neşe defteri tutuyor musun?”</p>
<p>“Tabii. Şimdi bir kütüphane dolusu neşe defterim var benim. Hepsi de koyu kırmızı deriden. Sadece ilki Jerry’nin verdiği eski defter.”</p>
<p>“Jerry mi? Ne zamandır onu sormak istiyordum. Nerede olduğunu biliyor musun?”</p>
<p>“Boston’da. Konuşması yine aynı şekilde kendine özgü. Fakat bazen dikkatli davranıyor artık. Gene gazetecilikle uğraşıyor. Fakat artık gazete satışı ile değil, gazeteye haber satmak için çalışıyor. Bir gazeteci oldu. Ona ve analığa yardım edebildiğim için, o kadar mutluyum ki! Analık şimdi romatizma tedavisi için hastanede yatıyor.”</p>
<p>“İyileşiyor mu?”</p>
<p>“Çok daha iyi. Kısa süre sonra çıkıp Jerry’nin yanına gidecek. Geçen yıllar içinde Jerry okulda kaybettiği yılları telafi etti. Ona yardım etmemi kabul etti, fakat bunu bir borç olarak kabul ettiğini de kesin olarak belirtti.”</p>
<p>Pollyanna onaylayarak başını salladı, “Tabii ki öyle kabul edecek. Biliyorsun ödenemeyecek borçlar insanı çok sıkıyor. Ben bunu çok iyi bilirim. İşte bunun için; Polly Teyzemin benim için yaptıklarından sonra, ona yardım etmeyi çok istiyorum.”</p>
<p>“Fakat bu yaz ona yardım ediyorsun.”</p>
<p>Pollyanna kaşlarını kaldırdı: “Evet, yaz için pansiyon işletiyorum. Tam bir pansiyoncuya benziyorum değil mi? Sanırım hiçbir pansiyon işletenin işi, benimki kadar ağır olmamıştır. Asıl siz gelmeden önce Polly Teyzemin tahminlerini duyacaktın,” diye kıs kıs gülmeye başladı.</p>
<p>“Ne diyordu?”</p>
<p>“Asla söyleyemem, bu bir sırdır,” diye şakalaşarak başını salladıktan sonra, yüzü yine düşünceli bir hal aldı. “Fakat bu iş devam etmeyecek, biliyorsun. Yaz bitiyor, kış gelecek. Kışın da bir şeyler yapmam gerek. Düşünüyorum da, sanırım hikayeler yazacağım.”</p>
<p>Jamie hayretle döndü, “Ne yapacaksın?”</p>
<p>“Para kazanmak için hikaye yazıp satacağım demek istiyorum. Niçin bu kadar şaşırdın? Birçok insan böyle yapıyor. Almanya’da bu yolla para kazanan iki kız tanımıştım.”</p>
<p>Jamie gene oldukça garip bir tonla, “Hiç denedin mi?” diye sordu.</p>
<p>Pollyanna, “Hayır, henüz denemedim,” diye itiraf etti. Sonra Jamie’nin yüzündeki ifadeyi görerek, kendisini savunurcasına ekledi: “Sana demedim mi bu yaz pansiyon işletiyorum. İki işi bir arada yapamam ki!”</p>
<p>“Tabii yapamazsın.”</p>
<p>Pollyanna, Jamie’nin yüzünü inceleyerek sordu: “Sen galiba yazabileceğime inanmıyorsun, değil mi?”</p>
<p>“Öyle demedim.”</p>
<p>“Hayır, ama yüzünden anlaşılıyor. Niçin yazamayacakmışım? Hikaye yazmak şarkı söylemeye benzemez, şarkı söylemek için güzel ses sahibi olmak gerek. Sonra bir müzik aleti çalmaya da benzemez. Yani aleti çalmayı öğrenmek gerekmez.”</p>
<p>Jamie bakışlarını uzaktaki bir noktada toplamıştı. Hafif bir sesle cevap verdi: “Bence biraz benzer Pollyanna.”</p>
<p>“Nasıl benzer, ne demek istiyorsun? Sadece kağıt ve kalem yeter. Piyano veya keman çalmak gibi asla değil.”</p>
<p>Bir dakikalık bir sessizlikten sonra Jamie aynı hafif sesle ve dalgın bakışla cevap verdi:</p>
<p>“Çalman gereken müzik aleti; dünyanın kalbi sayılır Pollyanna. Bence bu en kutsal alettir. Senin dokunuşlarına göre, eğer başarılıysan ağlayışlar veya gülümsemeler şeklinde etki yapan bir alet …”</p>
<p>Pollyanna duygulu bir şekilde içini çekti. Gözleri dolmuştu.</p>
<p>“Oh, Jamie, ne güzel benzetmeler yapıyorsun. Ben hiç böyle düşünmemiştim. Fakat gerçekten öyle sayılır, değil mi? Bunu yapabilmeyi ne kadar isterdim. Belki dediğin gibi başarılı olamam. Yine de dergilerde okuduğum birçok hikaye gibi bir şeyler yazabilirim sanıyorum. Hikaye anlatmaya bayılıyorum. Hep senin anlattığın hikayeleri tekrar ediyorum ve seni dinlerken nasıl ağlayıp gülüyorsam, aynı şekilde söylerken de gülüp ağlıyorum.”</p>
<p> </p>
<p>Jamie çabucak döndü, “Gerçekten benim hikayelerim, seni ağlatıp güldürüyor mu Pollyanna?” diyen sesi heyecanlıydı.</p>
<p>“Tabii ki öyle Jamie. Bunu sen de bilirsin. Eskiden Boston Parkı‘nda da seni aynı şekilde hayranlıkla dinlerdim hep. Kimse senin gibi hikaye anlatamaz. Asıl sen hikaye yazmalısın. Gerçekten, neden denemiyorsun? Eminim ki çok başarılı olursun.”</p>
<p>Cevap yoktu. Jamie dalgın görünüyordu ve bu sözleri işitmemiş gibi davranıyordu. Belki de yakınlarda hışırtı yapan bir sincabı dinliyordu.</p>
<p>Pollyanna sadece Sadie Dean, Jamie ve Bayan Carew ile değil, Jimmy ve John Pendleton ile de uzun yürüyüşler ve tatlı konuşmalar yapıyordu.</p>
<p>Pollyanna şimdi John Pendleton’ı gerçekten tanımadığına inanıyordu. Eski aksiliği ve huysuzluğu, kampa geleli beri tamamen kaybolmuştu. Bisiklete biniyor, yüzüyor, balık tutuyor ve bunları tıpkı Jimmy gibi istekle ve yorulmaksızın gerçekleştiriyordu. Akşamları kamp ateşi etrafında Jamie’ye rakip olacak şekilde, güzel hikayelerle herkesi heyecanlandırıyor veya güldürüyordu. Genellikle gezilerine ait maceralarla herkesi eğlendiriyordu.</p>
<p>Pollyanna’nın düşüncesine göre en hoş olan zamanlar ise; John Pendleton’ın yalnız kendisine, annesinden bahsettiği anlardı. Bay Pendleton’ın eskiden sevdiği ve tanıdığı bu insanı, uzun uzun Pollyanna’ya anlatması onun çok hoşuna gidiyordu, fakat bunu biraz da hayretle karşılıyordu. Çünkü daha önceleri hiç böylesine uzun uzun annesinden bahsetmemişti. Herhalde John Pendleton da buna hayret etmiş olacak ki, bir gün düşünceli bir şekilde Pollyanna’ya: “Acaba neden sana bütün bunları anlatıyorum?” dedi.</p>
<p>“Fakat bu benim çok hoşuma gidiyor.”</p>
<p>“Evet biliyorum, fakat bunu yapabileceğimi sanmazdım. Herhalde senin annene çok benzemen buna sebep oldu.”</p>
<p>Pollyanna hayretle haykırdı: “Nasıl olur, ben annemin çok güzel olduğunu sanıyordum.”</p>
<p>John Pendleton muzip bir şekilde gülümseyerek: “Çok güzeldi, yavrum,” diye cevapladı.</p>
<p>“O halde ben, nasıl olur da ona benzeyebilirim?”</p>
<p>Adam kahkahalarla gülmeye başladı. “Pollyanna, Pollyanna, eğer bunu başka bir kız söylemiş olsaydı, ona derdim ki… Neyse, ne diyeceğime aldırma. Seni küçük cadı seni! Zavallı Pollyanna!”</p>
<p>Pollyanna dargın bir tavırla: “Lütfen Bay Pendleton, öyle konuşup benimle bu konuda alay etmeyin. Güzel olmayı çok isterdim aslında. Komik geliyor kulağa, ama benim de bir aynam var.”</p>
<p>“O halde, bir gün konuşurken aynaya bakmanı tavsiye ederim.”</p>
<p>Pollyanna’nın gözleri hayretle büyüdü: “Aa! Jimmy de aynen böyle söylemişti.”</p>
<p>“Öyle mi, çapkın kerata!”</p>
<p>John Pendleton bu sözlerden sonra birdenbire ciddileşti ve: “Sende annenin gözleri ve gülümsemesi var Pollyanna. Bana göre sen çok güzelsin,” diye sözlerini tamamladı. Böylece Pollyanna gözleri yaşlarla dolu, susmak zorunda kaldı.</p>
<p>Bütün bu konuşmalar ve yürüyüşler Pollyanna’nın çok hoşuna gitmekle beraber, Jimmy ile olan arkadaşlığı hepsinden başkaydı. Pollyanna ile Jimmy mutlu olmak için konuşmak zorunda değildiler. Jimmy her zaman o kadar rahatlık ve huzur veren birisiydi ki, konuşup konuşmamaları hiç önemli değildi. Jimmy her zaman anlayışlıydı. Onunla beraberken içini sızlatan bir acıma duymazdı. Jimmy büyük, güçlü ve mutluydu. Jimmy kaybolan eski bir yeğen için acı çekmiyordu veya gençlik sevgilisinin hatıraları ile yaşamıyordu. Jimmy kendisini, görenin kalbini sızlatacak şekilde zorlukla, bir çift koltuk değneği üzerinde sürüklemiyordu. Jimmy ile insan tam anlamı ile mutlu ve özgür olabiliyordu. İnsan onun yanında dinlenebiliyordu. Çok başkaydı Jimmy!</p>
<p> </p>
</body>
</html>