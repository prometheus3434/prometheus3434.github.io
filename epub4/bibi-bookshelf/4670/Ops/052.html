<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta name="Generator" content="Atlantis Word Processor 1.6.5.7"/>
    <link rel="stylesheet" type="text/css" href="style.css"/>
    <title>Bilinmeyen</title>
    <link href="../fonts.css" rel="stylesheet" type="text/css"/>
</head>
  <body>
<p class="p4"><span class="t6"> </span></p>
<p class="p5"><a id="ncx2973"></a><span class="t3"><b>14</b></span></p>
<p class="p2"><span class="t7">J</span><span class="t7">İ</span><span class="t7">MMY ve YE</span><span class="t7">Ş</span><span class="t7">İ</span><span class="t7">L GÖZLÜ CANAVAR</span></p>
<p> </p>
<p>Bu sefer Beldingsville, Pollyanna’yı bandolu törenle karşılamadı. Belki de bunun nedeni kesin geliş saatini pek az kişinin bilmesiydi. Fakat teyzesi ve eniştesi ile trenden indiği andan başlayarak herkes onu neşe ile selamladı. Pollyanna hiç vakit geçirmeden bütün tanıdıklarını dolaştı. Gerçekten de gelişinin ilk günlerinde Nancy’nin dediği gibi, “Pollyanna’yı hiçbir yerde yakalamanın olanağı yoktu.” Çünkü onu bulduğunuzu sandığınız an yine yok oluyordu.</p>
<p>Her gittiği yerde Pollyanna’ya ilk sorulan şey: “Boston’u sevdin mi?” sorusuydu. Bu sorunun cevabını en uzun ve gerçek biçimde Bay Pendleton’a anlattı. Cevabına düşünceli bir ifade ile başladı:</p>
<p>“Oh, çok sevdim. Fakat sadece bir bölümünü.”</p>
<p>Bay Pendleton, “Hepsini değil, öyle mi?” diye gülümsedi.</p>
<p>“Hayır, bazı yerleri var ki… Yani orada olduğum için çok mutluyum. Çok güzel vakit geçirdim ve birçok değişik, yeni şeyle karşılaştım. Örneğin, herkes asıl büyük yemeği, öğleleri yerine akşamları yiyor. Sonra herkes bana karşı çok iyi davrandı. Ayrıca çok güzel yerler gördüm. Örneğin Boston Belediye Parkı, bir sürü heykeller ve resimler, sonu gelmeyen süslü vitrinler gibi. O kadar çok insan vardı ki, bu kadar kalabalığı ömrümde görmemiştim.”</p>
<p>Bay Pendleton, “Tabii, fakat ben senin insanları sevdiğini sanırdım,” diye sözünü kesti.</p>
<p>Pollyanna’nın yüzü tekrar düşünceli bir hal aldı. “Evet çok severim. Fakat onları yakından tanıyamadıktan sonra, bunun pek değeri kalmıyor. Bayan Carew buna izin vermedi. Kendisi de çoğunu tanımıyordu. Dediğine göre, orada insanlar birbirlerini tanımak istemezlermiş.”</p>
<p>Pollyanna biraz durakladıktan sonra tekrar devam etti: “Sanırım en hoşlanmadığım da bu oldu. İnsanlar birbirlerini tanısalar çok daha iyi olurdu. Yiyecek ve giyecek bulamayan, pis ve dar sokaklarda oturan bir sürü insan var Boston’da. Sonra Bayan Carew ve onun gibi birçok kişi ise enfes evlerde oturuyor ve gereğinden fazla yiyecek ve giyecek sahibi. Düşünün şimdi, eğer bu parası ile ne yapacağını bilemeyen kişiler, o açlık ve sefalet içindeki diğer kişileri tanısalar…”</p>
<p>Bay Pendleton gene gülerek sözünü kesti. “Sevgili yavrum, bu insanların belki de birbirlerini tanımayı arzu etmedikleri hiç aklına gelmiyor mu?”</p>
<p>Pollyanna hararetle atıldı, “Fakat bazıları tanımayı çok istiyor. Örneğin Sadie Dean, dükkanlarda tezgahtarlık yapan yalnız ve fakir bir kız, diğerlerini tanımayı çok istiyor. Ben onu Bayan Carew ile tanıştırmıştım. Onu eve davet etmiştik. Onunla beraber Jamie ve diğer çocuklar da vardı. Bayan Carew onları tanıdığı için çok memnun oldu. İşte o vakit düşündüm ki, onun gibi zenginler bu fakir insanları yakından görebilse. Fakat tabii ki, tanıştırma işini hep ben yapamam. Ben de zaten çoğunu tanımıyordum. Eğer bu iki grup insanlar birbirlerini yakından görselerdi ve zenginler paralarının bir kısmını fakirlere verselerdi…”</p>
<p>Bay Pendleton kıs kıs gülerek araya girdi. “Oh, Pollyanna, Pollyanna, korkarım oldukça derin konulara giriyorsun. Ne olduğunun farkına varmadan küçük bir sosyalist olup çıkacaksın.”</p>
<p>Pollyanna şüpheyle sordu: “Ne olup çıkacağım? Sosyalist ne demek? Bildiğimi sanmıyorum. Sosyal olmanın anlamını biliyorum ve öyle insanları da çok severim. Eğer sosyalist olmak da ona yakın bir şeyse, sanırım seve seve olurum.”</p>
<p>Bay Pendleton, “Bundan hiç şüphem yok yavrum,” diye gülümsedi. “Fakat mesele eşit gelir dağılımı gibi nazik bir konuya gelince işler ciddileşiyor.”</p>
<p>Pollyanna içini çekerek başını salladı. “Biliyorum Bayan Carew de böyle konuşuyordu. Benim bunları, anlayamayacağımı söylüyordu. Her neyse, anlayamadığım bir şey varsa; o da bazı insanların birçok şeye sahip olmasına karşılık, diğerlerinin hemen hiçbir şeyleri olmaması. Bu durum hiç hoşuma gitmiyor. Eğer ben zengin olursam, sahip olduğum şeylerin bir kısmını yoksullara vereceğim.”</p>
<p>Bay Pendleton artık kahkahalarla gülüyordu. Pollyanna bir anlık bir duraklamadan sonra, onunla birlikte gülmeye başladı. Sonra. “Yine de anlayamıyorum sayılır,” diye sözünü tamamladı.</p>
<p>“Hayır yavrum, korkarım ki anlayamıyorsun. Aslında hiçbirimiz de anladığımızı iddia edemeyiz,” diyen adamın yüzü bu defa ciddi ve düşünceliydi. Sonra şöyle devam etti: “Şimdi bunları bırakın da, Jim anlat bakalım, geldiğinden beri ağzından düşmeyen bu Jamie kim?”</p>
<p>Pollyanna uzun uzun Jamie’yi anlattı. Ondan bahsederken endişeli ve şaşkın hali kayboldu. Pollyanna, Jamie’den bahsetmeye bayılıyordu. Bu konu onun anlayamayacağı kadar büyük ve karmaşık değildi. Ayrıca Bay Pendleton, Bayan Carew’in bu çocuğu yanına alışını çok iyi anlayabilecek bir insandı. Çünkü kendisi bir çocuğun varlığına çok önem verirdi.</p>
<p>Bu nedenlerden dolayı Pollyanna herkese Jamie’yi anlatıyordu. Herkesin kendisi kadar ilgi göstereceğinden emin, konuşuyor ve konuşuyordu. Çoğu zaman gösterilen ilgi, onu hayal kırıklığına uğratacak ölçüde olmuyordu. Fakat bir gün Jimmy Pendleton’la konuşurken oldukça şaşırdı.</p>
<p>Jimmy bir defasında sinirli bir şekilde, “Bana bak, Boston’da şu hiç sözü bitmeyen Jamie’den başka biri yok muydu?” diye sordu.</p>
<p>Pollyanna hayretle haykırdı: “Ne demek istiyorsun Jimmy Bean? Çocuk gururla çenesini kaldırdı: “Ben Jimmy Bean değilim. Adım Jimmy Pendleton’dır. Şunu demek istiyorum ki konuşmalarından anlaşıldığına göre Boston’da, kuşlara, sincaplara falan garip isimler takan bu çılgın çocuktan başka kimse yokmuş.”</p>
<p>Pollyanna şaşkınlıktan gözleri büyüyerek cevap verdi: “Ne demek Jimmy Pendleton? Jamie hiç de çılgın değildi ve çok bilgiliydi. Birçok hikayeler bilirdi. Sonra kendi kafasından bir sürü güzel hikayeler anlatırdı. Sen onun bildiğinin yarısı kadar bilseydin, böyle konuşmazdın.”</p>
<p>Sözlerini bitirdiğinde gözleri kızgınlıktan alev alev parlıyordu.</p>
<p>Jimmy Pendleton üzüntü ile kıpkırmızı oldu. Her an kıskançlıktan patlayacak gibiydi.</p>
<p>“Ne yapalım yani?” diye burun kıvırdı. “Adını da hiç beğenmedim, Jamie, hıh! Korkak birisini hatırlatıyor insana! Benim gibi düşünen birisini daha tanıyorum.”</p>
<p>“Kimmiş o?”</p>
<p>Hiç cevap yoktu.</p>
<p>Pollyanna otoriter bir şekilde tekrarladı: “Kim o?”</p>
<p>“Babam,” diye cevaplayan çocuğun sesi üzüntülüydü.</p>
<p>Pollyanna hayretle tekrarladı: “Senin baban öyle mi? Ama o Jamie’yi nasıl tanıyabilir?”</p>
<p>“Tanımıyordu. Bu Jamie için söylememişti. Benimle ilgiliydi.”</p>
<p>Çocuğun sesi küskün olmakla beraber, babasından her bahsedişinde olduğu gibi yine çok duygulu bir hal almıştı.</p>
<p>“Seninle mi?”</p>
<p>“Evet. Ölmezden az önceydi. Bir çiftçinin yanında bir hafta kalmıştık. Babamla ben ekinlerin toplanmasına yardım etmiştik. Çiftçinin karısı bana karşı çok iyi davranıyordu. Kısa zamanda bana Jamie demeye başladı. Nedenini hiç bilmiyorum. Bir gün babam bunu işitti. O kadar kızdı ki, sözlerini hiç unutmam. Dedi ki, Jamie hiç de oğlanlara yakışmayan, korkaklık aksettiren bir isimdir ve benim hiçbir evladım bu adı taşımayacaktır. Onu hiç bu kadar kızgın görmemiştim. İş bitinceye kadar bile çiftlikte kalmak istemedi ve o gece yine yollara düştük. Ben çiftçinin karısını sevdiğim için bu işe üzülmüştüm.”</p>
<p>Pollyanna ilgi ve anlayışla başını sallıyordu. Jimmy esrarengiz geçmişi hakkında pek sık konuşmazdı.</p>
<p>“Sonra ne oldu?” diye merakla soran Pollyanna, asıl anlaşmazlık konusu olan Jamie ismini unutmuştu bile.</p>
<p>Oğlan içini çekerek, “Başka bir yer buluncaya kadar gittik. Sonra babam öldü, beni de öksüzler Yurdu’na yerleştirdiler,” dedi.</p>
<p>Pollyanna yavaşça tamamladı: “Sonra sen kaçtın, ben de seni Bayan Snow’ların yakınlarında buldum. O günden beri de hep seni tanıyorum.”</p>
<p>Jimmy, “Evet, o günden beri tanışıyoruz,” diye tekrarladı. Fakat birdenbire asıl konuya dönüverdi ve kırgınlığını hatırladı. “Ama unutma ki ben Jamie değilim,” diyerek dönüp gitti.</p>
<p>Şaşırmış, ne yapacağını bilemeyen bir şekilde Jimmy’nin arkasından bakan Pollyanna: “Ne yapalım, hiç olmazsa her vakit böyle garip davranmadığını düşünerek memnun olabilirim,” diye söylendi.</p>
<p> </p>
</body>
</html>