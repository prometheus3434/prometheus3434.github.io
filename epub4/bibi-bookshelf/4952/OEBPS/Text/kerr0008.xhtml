<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1 title="SEKİZ"><img alt="sekiz" src="../Images/sekiz.png"/></h1>

  <h2 class="sigil_not_in_toc"><i>Pazartesi, 12 Eylül</i></h2>

  <p class="girinti-yok">Bir rozet, bir izin belgesi, üçüncü katta bir ofis ve ortalıktaki çok sayıda SS subayı hariç her şey eskisi gibi geliyordu. Burada fazla mutlu hatıramın olmaması çok kötüydü, ama mutluluk hiçbir zaman Alex’te bol bulunan bir duygu olmamıştı, sandalye bacağıyla bir böbrek üzerinde çalışmayı eğlenceden saymıyorsanız tabii. Eski günlerden tanıdığım bazı adamlar merhaba demek ve Bruno için ne kadar üzüldüklerini söylemek için beni koridorda birkaç kez durdurdu. Ama genellikle bir kanser koğuşundaki mezar kazıcı gibi karşılandığımı gösteren bakışlara maruz kaldım.</p>

  <p>Deubel, Korsch ve Becker ofisimde beni bekliyordu. Deubel genç memurlara incelikli sigara yumruğu tekniğini gösteriyordu.</p>

  <p>“Doğru,” dedi, “Sigarayı ağzına sokarken bir aparkat yapıştırıyorsun. Açık ağız çok kolay kırılır.”</p>

  <p>“Soruşturma biriminin modern zamanlara uyum sağladığını duymak ne kadar güzel,” dedim kapıdan girerken. “Sanırım bunu Freikorps’ta öğrendin, Deubel.”</p>

  <p>Gülümsedi. “Karnelerimi okumuşsunuz, efendim.”</p>

  <p>“Son zamanlarda çok şey okuyorum,” dedim masama oturarak.</p>

  <p>“Ben hiçbir zaman fazla okuyan biri olmadım,” dedi.</p>

  <p>“Beni şaşırtıyorsun.”</p>

  <p>“O kadının kitaplarını mı okuyorsunuz, efendim?” dedi Korsch. “Suçlu zihnini açıklayan kitapları?”</p>

  <p>“Bu konu pek açıklama gerektirmiyor,” dedi Deubel, “Adam kahrolası bir kaçık.”</p>

  <p>“Olabilir,” dedim. “Ama onu cop ve muştalarla yakalayamayacağız. Her zamanki yöntemlerinizi unutun, sigara yumruklarını filan.” Sertçe Deubel’e baktım. “Böyle bir katilin yakalanması zor, çünkü çoğu zaman normal bir insan gibi görünüyor ve davranıyor. Suçun belirgin bir özelliği ve aşikâr bir cinayet nedeni olmadan bizi onun izine yönlendirecek muhbirlere de güvenemeyiz.”</p>

  <p>Departman VB3, Ahlâk Masası’ndan ödünç verilen Kriminalassistent Becker başını iki yana salladı.</p>

  <p>“Beni bağışlarsanız, efendim,” dedi, “bu çok doğru değil. Cinsel sapkınlar söz konusu olduğunda birkaç muhbir var. Kıç becerenler ve bebek gibi oğlanlar olabilirler, doğru, ama ara sıra kendilerinden bekleneni yapıyorlar.”</p>

  <p>“Eminim yapıyorlardır,” diye mırıldandı Deubel.</p>

  <p>“Pekâlâ,” dedim. “Onlarla konuşuruz. Ama önce bu davanın hepimizin düşünmesini istediğim iki özelliği var. Birincisi bu kızlar ortadan kayboluyor ve sonra cesetleri şehrin her yerinde bulunuyor. Eh, bu da bana katilimizin araba kullandığını söylüyor. Diğeri ise, bildiğim kadarıyla bir kurbanın kaçırılmasına tanık olan kimseye rastlamamamız. Tekmeler ve çığlıklar atarak araba arkasına sürüklenen bir kız raporu gelmedi. Bu bana kızların katille isteyerek gitmiş olabileceklerini gösteriyor. Yani korkmuyorlardı. Şimdi, hepsinin katili tanıyor olması mümkün değil, ama büyük olasılıkla ona, olduğu kişi yüzünden güvenmiş olabilirler.”</p>

  <p>“Bir rahip olabilir,” dedi Korsch. “Ya da gençlik lideri.”</p>

  <p>“Ya da polis,” dedim. “Bunlardan herhangi biri olabilir. Ya da hepsi.”</p>

  <p>“Kılık değiştiriyor olabileceğini mi düşünüyorsunuz?” dedi Korsch.</p>

  <p>Omuz silktim. “Tüm bu konularda açık fikirli olmamız gerektiğini düşünüyorum. Korsch, kayıtları kontrol edip cinsel saldırı sabıkası olan birisini üniforma, kilise ya da bir plakayla eşleyip eşleyemediğine bakmanı istiyorum.” Korsch biraz çöktü. “Bunun zor bir iş olduğunu biliyorum, bu yüzden Kripo yönetimindeki Lobbes’la konuştum, sana yardım edecek birilerini bulacak.” Saatime baktım. “Kriminaldirektor Müller seni on dakika içinde VC1’de bekliyor, bu yüzden gitsen iyi olur.”</p>

  <p>Korsch gidince, “Hanke kızıyla ilgili bir şey yok mu henüz?” diye sordum Deubel’e.</p>

  <p>“Adamlarım her yere baktı,” dedi. “Demiryolu setleri, parklar, çöp alanları. Teltow Kanalı’nı iki kez taradık. Yapabileceğimiz fazla bir şey yok.” Bir sigara yakıp yüzünü buruşturdu. “Şimdiye kadar ölmüştür. Bunu herkes biliyor.”</p>

  <p>“Ortadan kaybolduğu bölgede kapı kapı dolaşıp sorular sormanı istiyorum. Herkesle konuş, ama herkesle, kızın okul arkadaşları dahil. Birisi bir şey görmüş olmalı. Hafızaları canlandırmak için fotoğraf da götür.”</p>

  <p>“Bunu söylediğim için beni bağışlayın, efendim,” diye homurdandı, “ama bu kuşkusuz Orpo’daki üniformalı çocukların işi.”</p>

  <p>“O tokmak kafalılar sadece sarhoşları ve pezevenkleri tutuklamada iyiler,” dedim. “Ama bu zekâ gerektiren bir iş. Hepsi bu.”</p>

  <p>Deubel yine yüzünü buruşturarak küllüğün aslında benim yüzüm olmasını istediğini gösterecek şekilde sigarasını söndürüp gönülsüzce ofisimden çıktı.</p>

  <p>“Deubel’e Orpo hakkında söylediklerinize dikkat edin, efendim,” dedi Becker. “Kendisi ahmak Daluege’nin arkadaşıdır. Aynı Stettin Freikorps birliğindeydiler.” Freikorps, savaştan sonra Almanya’daki Bolşevizm’i yok etmek ve Alman sınırlarını Polonyalıların saldırılarından korumak için eski askerlerden kurulmuş yarı askeri bir organizasyondu. Kurt “Ahmak” Daluege da Orpo’nun şefiydi.</p>

  <p>“Teşekkürler, dosyasını okudum.”</p>

  <p>“Eskiden iyi bir polisti. Ama bugünlerde rahat bir vardiya geçirip eve çekip gidiyor. Eberhard Deubel’in hayattan istediği tek şey emekli maaşını alıp kızının büyüyüp yerel banka müdürüyle evlendiğini görecek kadar yaşamak.”</p>

  <p>“Alex’te onun gibi bir sürü var,” dedim. “Çocukların var, değil mi, Becker?”</p>

  <p>“Bir oğlum var, efendim,” dedi gururla. “Norfried. Neredeyse iki yaşında oldu.”</p>

  <p>“Norfried, öyle mi? Yeterince Alman tınlıyor.”</p>

  <p>“Karım, efendim. Dr. Rosenberg’in bu Aryan şeyi konusunda çok hevesli.”</p>

  <p>“Peki, senin Ahlâk Masası’nda çalışmana ne diyor?”</p>

  <p>“İşimde neler olduğu hakkında pek konuşmuyoruz. Ona kalırsa ben sadece bir polisim.”</p>

  <p>“Peki, bana bu cinsel sapkın muhbirleri anlat bakalım.”</p>

  <p>“Ben Kısım M2, Genelev İzleme Ekibi’ndeyken sadece bir iki tane kullanıyorduk,” diye açıkladı. “Ama Meisinger’in Eşcinsel Ekibi onları sürekli kullanır. O muhbirlere bel bağlamış durumdalar. Birkaç yıl önce Dostluk Birliği adında, yaklaşık 30.000 üyesi olan homoseksüel bir organizasyon vardı. Meisinger bütün listeyi buldu ve ara sıra bilgi için hâlâ oradaki isimlere başvuruyor. Ayrıca el konmuş birkaç pornografik derginin yayıncı listesinin yanı sıra üye listesini de ele geçirdi. Bunların birkaçını deneyebiliriz, efendim. Sonra Reichsführer Himmler’in dönme dolabı var. Bu elektrikle çalışan, içinde binlerce isim olan bir döner kartvizit indeksi, efendim. Oradan ne çıkacağına bakabiliriz.”</p>

  <p>“Bir Çingene falcısının kullanacağı türde bir şeye benziyor.”</p>

  <p>“Himmler’in bu tür saçmalıkları sevdiği söyleniyor.”</p>

  <p>“Ya bir şeyi dürtmeye hevesli biri? Bütün genelevler kapandığına göre bu şehirdeki arılar nereye gitti?”</p>

  <p>“Masaj salonlarına. Bir kıza kuşunu göstermek istiyorsan önce sırtını ovmasına izin vermen gerekiyor. M2’nin patronu olan Kuhn onları fazla önemsemiyor. Bazı fahişelere son günlerde bir kaçığa masaj yapıp yapmadıklarını sormak ister misiniz, efendim?”</p>

  <p>“Aklıma başlamak için daha iyi bir yer gelmiyor.”</p>

  <p>“Kayıp kişi arama izni almamız gerekiyor.”</p>

  <p>“Hemen gidip alsan iyi olur, Becker.”</p>

  <hr class="gecis"/>

  <p class="girinti-yok">Becker uzun boylu, küçük, sıkılmış görünen mavi gözleri, ince, samanı andıran sarı saçları, köpek gibi bir burnu ve alaycı, neredeyse manik gülümsemesi olan bir adamdı. Yüzü bir nevi müstehzi görünüyordu aslında gerçekten de öyleydi. Becker’in günlük konuşmasında hayatın kutsal güzelliğine karşı açlıktan kıvranan bir grup sırtlanda bulabileceğinizden daha fazla küfür vardı.</p>

  <p>Masaj işi için hâlâ çok erken olduğunu düşünüp önce kirli-kitap birliğine bakmaya karar verdik ve Alex’ten Hallesches Tor’a doğru güneye sürmeye başladık.</p>

  <p>Wende Hoas, S-Bahn demiryoluna yakın, yüksek, gri bir binaydı. En üst kata çıktık, Becker yüzünde manik gülümsemesiyle kapılardan birine bir tekme indirdi.</p>

  <p>Tek camlı gözlüğü ve ince bir bıyığı olan ciddi görünümlü tıknaz bir adam oturduğu yerden başını kaldırdı, biz ofisine girerken gergin bir şekilde gülümsedi. “Aa, Herr Becker,” dedi. “Gel, gel. Yanında bir de arkadaş getirmişsin. Harika.”</p>

  <p>Küf kokulu odada çok fazla yer yoktu. Masanın ve dosya dolabının etrafını sıra sıra dizilmiş kitap ve dergiler kaplamıştı. Bir dergi alıp karıştırmaya başladım.</p>

  <p>“Merhaba, Helmut,” dedi Becker gülüp bir dergi alarak. Sayfaları çevirirken tatminkâr bir şekilde homurdandı. “Bu çok iğrenç,” diye güldü.</p>

  <p>“Keyfinize bakın, beyler,” dedi Helmut denen adam. “Aradığınız özel bir şey varsa isteyin yeter. Utanmanıza gerek yok.” Sandalyesinde arkasına yaslanıp kirli gri yeleğinin cebinden enfiye kutusu çıkarıp pis tırnağıyla açtı. Bir tutam alıp burnuna çekti. Buradaki basılı materyal göz için ne kadar büyük bir saldırıysa, bağımlılığı da kulaklara yönelik şiddetli bir saldırı kadar etkiliydi.</p>

  <p>Baktığım dergide yakından, ama kötü bir şekilde fotoğraflanmış jinekolojik ayrıntıların yanı sıra insanın pantolon fermuarına biraz baskı yapacak bir gerginlik yaratmayı amaçlayan küçük bir metin de vardı. Yazılanlara inanacak olursak Alman hemşireler kafalarında ortalama bir sokak kedisinden daha fazla düşünce olmadan çiftleşiyordu.</p>

  <p>Becker dergiyi yere atıp başka bir tane aldı. “‘Bakirenin Düğün Gecesi’,” diye okudu.</p>

  <p>“Sana göre değil, Herr Becker,” dedi Helmut.</p>

  <p>“‘Dildo’nun Hikâyesi’?”</p>

  <p>“O hiç fena değildir.”</p>

  <p>“‘U-Bahn’da Tecavüz’.”</p>

  <p>“Aa, işte o çok iyi. Onda gördüğüm en sulu şeftaliye sahip kız var.”</p>

  <p>“Ve bir sürü şeftali görmüşsündür, değil mi, Helmut?”</p>

  <p>Adam mütevazı bir şekilde gülümseyip fotoğraflarla yakından ilgilenen Becker’in omzunun üstünden baktı.</p>

  <p>“Güzel bir komşu kız tipi, değil mi?”</p>

  <p>Becker genzinden bir ses çıkardı. “Lanet olası bir köpek kulübesinin yanında yaşıyorsan.”</p>

  <p>“Oo, çok güzel,” diye güldü Helmut, tek camlı gözlüğünü temizlemeye başlayarak. Bunu yaparken kırlaşmış kahverengi uzun saçları kötü bir şekilde örtülmüş kel kafasından kurtulup bir yataktan düşen yorgan gibi kaydı, gülünç bir şekilde şeffaf, kırmızı kulaklarından birinin arkasına takıldı.</p>

  <p>“Genç kızları doğramaktan hoşlanan bir adam arıyoruz,” dedim. “Böyle bir sapığı ilgilendirecek bir şey var mı elinde?”</p>

  <p>Helmut gülümseyip başını üzgün bir şekilde iki yana salladı. “Hayır, efendim, korkarım yok. Piyasanın sadistçe ihtiyaçlarıyla ilgilenmeyi önemsemiyoruz. Kırbaç ve vahşeti diğerlerine bırakıyoruz.”</p>

  <p>“Hadi oradan. Bırakıyorlarmış,” dedi Becker alaycı bir şekilde.</p>

  <p>Dosya dolabını denedim, kilitliydi.</p>

  <p>“Ne var burada?”</p>

  <p>“Birkaç kâğıt, efendim. Küçük bir kasa. Muhasebe defterleri filan. İlginizi çekecek bir şey olduğunu sanmıyorum.”</p>

  <p>“Aç.”</p>

  <p>“Gerçekten, efendim, ilginizi çekecek hiçbir şey yok-” Elimdeki sigara çakmağını görünce sözler ağzında kurudu. Çakmağı yakıp baktığım derginin altına tuttum. Yavaş, mavi bir alevle yanmaya başladı.</p>

  <p>“Becker. Sence bu dergi ne kadardır?”</p>

  <p>“Aa, bunlar pahalı dergiler, efendim. Her biri en az on Reichsmark eder.”</p>

  <p>“Bu fare deliğinde birkaç binlik stok olmalı.”</p>

  <p>“Kesinlikle. Burada bir yangın çıksa çok yazık olur.”</p>

  <p>“Umarım sigortalıdır.”</p>

  <p>“Dolabın içini mi görmek istiyorsunuz?” dedi Helmut. “Sadece istemeniz yeterli,” Anahtarı Becker’e uzatırken ben de yanan dergiyi zararsız bir şekilde metal çöp sepetine attım.</p>

  <p>Üst çekmecede para kutusu dışında bir şey yoktu, ama alt çekmecede başka bir pornografik dergi yığını duruyordu. Becker bir tanesini alıp ön kapağını çevirdi.</p>

  <p>“‘Bakire Kurbanı’,” diye okudu başlığı. “Şuna bir bakın, efendim.”</p>

  <p>Lise çağında görünen bir kızın, başında ona uymayan bir peruk bulunan, yaşlı ve çirkin bir adam tarafından aşağılanmasını ve cezalandırılmasını gösteren bir dizi fotoğrafı gösterdi. Bastonunun kızın çıplak kalçalarında bıraktığı izler çok gerçek görünüyordu.</p>

  <p>“Tiksindirici,” dedim.</p>

  <p>“Ben sadece dağıtıcıyım, bunu anlamalısınız,” dedi Helmut, burnunu pis bir mendile silerek. “Üretici değilim.”</p>

  <p>Özellikle bir fotoğraf çok ilginçti. Elleri ve ayakları bağlanmış bir genç kız kurban ediliyormuş gibi bir kilise sunağına yatırılmıştı. Vajinasına muazzam büyüklükte bir salatalık sokulmuştu. Becker haşin bir şekilde Helmut’a baktı.</p>

  <p>“Ama kimin ürettiğini biliyorsun, değil mi?” Helmut, Becker onu yakasından yakalayıp iki yanağını da tokatlayana kadar sessiz kaldı.</p>

  <p>“Lütfen, bana zarar vermeyin.”</p>

  <p>“Büyük olasılıkla hoşuna bile gidiyordur, seni küçük sapık,” diye hırladı, işine ısınırken. “Hadi, konuş benimle, yoksa bununla konuşursun.” Cebinden kısa bir cop çıkardı, Helmut’un yüzüne bastırdı.</p>

  <p>“Poliza’ydı,” diye bağırdı Helmut. Becker onun yüzünü sıkıştırdı.</p>

  <p>“Bir daha söyle.”</p>

  <p>“Theodor Poliza. Fotoğrafçıdır.</p>

  <p>Schiffbauerdamm'da, Komedi Tiyatrosu’nun yanında bir stüdyosu var. Aradığınız kişi o.”</p>

  <p>“Bize yalan söylüyorsan, Helmut,” dedi Becker copu Helmut’un yanağına sürterek, “geri döneriz, ama o zaman sadece burayı değil, seni de içinde yakarız. Umarım bunu anlamışsındır.” Adamı itti.</p>

  <p>Helmut kanayan ağzına mendil bastırdı. “Evet, efendim,” dedi. “Anladım.”</p>

  <p>Tekrar dışarı çıktığımızda kanalizasyona tükürdüm.</p>

  <p>“İnsanın ağzında kötü bir tat bırakıyor, değil mi, efendim? Kızım olmadığı için seviniyorum, gerçekten.”</p>

  <p>Onunla aynı fikirde olduğumu söylemek istedim. Ama söylemedim.</p>

  <p>Kuzeye doğru sürdük.</p>

  <p>Burası gri granit dağlar kadar muazzam büyüklükteki kamu binalarıyla ne şehirdi ama. Bu binaları insana devletin önemini ve bireyin görece önemsizliğini hatırlatmak için inşa ediyorlardı. Tam da size bütün bu Nasyonal Sosyalizm işinin nasıl başladığını gösteriyordu. Hükümetten, böyle görkemli binalarla uyum sağlayan herhangi bir hükümetten gözünüzün korkmaması mümkün değildir. Ve bir bölgeden diğerine giden geniş bulvarlar da uygun adım yürüyen askerlerden başka bir şey için inşa edilmiş gibi görünmüyordu.</p>

  <p>Midemin bulantısı hızla geçince Becker’e Friedrichstrasse’deki pişmiş et dükkânında durmasını söyleyip ikimize de birer tabak mercimek çorbası aldım. Küçük tezgâhlardan birinde dikilip Berlinli ev kadınlarının, mermer tezgâhlarda muazzam büyüklükteki bir arabanın motorundan çıkmış büyük paslı yaylar gibi kıvrılmış ya da seramik duvarlarda büyük yığınlar halinde asılı aşırı olgunlaşmış muzlar gibi duran sosislerden almak için sıraya girmelerini izledik.</p>

  <p>Becker evli olabilirdi, ama yine de kadınlara bakmaktan geri durmuyor, biz oradayken dükkâna giren kadınların çoğu için neredeyse müstehcen yorumlar yapıyordu. Ve kendine birkaç tane pornografik dergi aşırdığı da gözümden kaçmamıştı. Nasıl kaçabilirdi? Saklamaya çalışmamıştı. Adamın yüzünü tokatla, ağzını kanat, Hint kauçuğuyla tehdit et, ona iğrenç, dejenere bir herif olduğunu söyle, sonra da adamın edepsiz dergilerinden aşır; Kripo’da olmak böyle bir şeydi işte.</p>

  <p>Arabaya geri döndük.</p>

  <p>“Bu Poliza denen adamı tanıyor musun?” diye sordum.</p>

  <p>“Tanıştık,” dedi. “Onun hakkında ayakkabındaki bir pislik olması dışında ne söyleyebilirim ki?”</p>

  <p>Schiffbauerdamm’daki Komedi Tiyatrosu, Spree’nin kuzey tarafında, kaymak taşından yapılma tritonlar, yunuslar ve çıplak peri kızlarıyla süslenmiş kulesi olan eski bir binaydı. Poliza’nın stüdyosu ise zemin kattaydı.</p>

  <p>Merdivenlerden aşağıya inip uzun bir koridordan geçtik. Poliza’nın stüdyosunun dışında krem rengi bir ceket, yeşil pantolon giyip ipekli bir kravat ve kırmızı karanfil takmış bir adamla karşılaştık. Görünüşü için hiçbir özen ve masraftan kaçınılmamıştı, ama yarattığı genel etki öyle zevksizdi ki bir Çingene mezarına benziyordu.</p>

  <p>Poliza bize şöyle bir bakıp elektrik süpürgesi satmak için orada olmadığımıza karar verdi. Kaçacak bir tip de değildi. Poposu çok büyüktü, bacakları çok kısa ve muhtemelen ciğerleri de çok zayıftı. Ama biz ne olduğunu anlayana kadar sokakta on metre koşmuştu bile.</p>

  <p>“Seni serseri,” diye mırıldandı Becker.</p>

  <p>Mantığın sesi Poliza’ya aptallık ettiğini, Becker ve benim onu kolayca yakalayabileceğimizi söylemiş olmalıydı, ama bu ses korkuyla boğuklaştığı için bizim görünüşümüz kadar rahatsız edici ve itici gelmiş olmalıydı.</p>

  <p>Becker’le konuşan, boğuk ya da değil, böyle bir ses yoktu. Poliza’ya durması için bağırıp seri hareketlerle ve güçlü adımlarla koşmaya başladı. Ben ona uymak için mücadele ettim, ama yalnızca birkaç adım sonra benim çok önüme geçmişti. Birkaç saniye içinde adamı yakalayacaktı.</p>

  <p>Sonra elindeki silahı, uzun namlulu Parabellum’u gördüm ve iki adama da durması için bağırdım.</p>

  <p>Poliza neredeyse anında durdu. Kollarını silah sesini bastırmak için kulaklarına kapamak istercesine kaldırmaya başladı, düşerken döndü, gözündeki çıkış yarasından ya da oradan artık geriye ne kaldıysa, kan ve sulu bir sıvı, jelatini andıran bir şekilde aktı.</p>

  <p>Poliza’nın cesedinin başında durduk.</p>

  <p>“Neyin var senin?” dedim nefes nefese. “Nasırın mı var? Yoksa ayakkabıların mı çok sıkı? Yoksa ciğerlerinin yetmeyeceğini mi düşündün? Dinle Becker, senden on yaş daha büyüğüm, ama bu adamı dalgıç giysisiyle bile yakalayabilirdim.”</p>

  <p>İçini çekip başını iki yana salladı.</p>

  <p>“Tanrım, üzgünüm, efendim,” dedi. “Ben sadece onu uyarmak istemiştim.” Garip bir şekilde silahına baktı, sanki demin onunla bir adamı öldürebildiğine inanamıyor gibiydi.</p>

  <p>“Uyarmak mı? Neresine ateş ediyordun? Kulak memesine mi? Dinle Becker, bir adamı uyarmak istediğinde eğer Buffalo Bili değilsen, bacaklarına nişan alırsın, adamın saçlarını tıraş etmeye kalkmazsın.” Neredeyse bir kalabalığın toplanmasını bekleyerek mahcup bir şekilde etrafıma baktım, ama sokak boştu. Tabancasına işaret ettim. “Hem o silah da ne öyle?”</p>

  <p>Becker silahını kaldırdı. “Topçu sınıfı Parabellum, efendim.”</p>

  <p>“Kahretsin, Cenevre Konvansiyonları diye bir şey duymadın mı sen? Bu petrol kuyusu açmaya yetecek bir silah.”</p>

  <p>Ona, gidip ceset arabasını aramasını söyledim. O yokken ben de Poliza’nın stüdyosuna şöyle bir baktım.</p>

  <p>Görecek fazla bir şey yoktu. Çok çeşitli, açık kasık resimleri kuruması için karanlık odadaki ipe asılmıştı. İçeride kırbaç, zincir, kelepçe ve salatalıklı kızın fotoğraflarında gördüğüm türde mumların yandığı bir sunak vardı. Helmut’un ofisinde bulduklarımıza benzer dergi yığınları gördüm. Poliza’nın beş kızı öldürmüş olabileceğini gösteren hiçbir şey yoktu.</p>

  <p>Dışarı çıktığımda Becker’in üniformalı bir çavuşla geldiğini gördüm. İkisi kanalizasyondaki ölü bir kediye bakan öğrenciler gibi Poliza’nın cesedinin başında dikiliyordu, hatta çavuş botunun ucuyla Poliza’nın yan tarafını dürtüyordu.</p>

  <p>“Tam pencereden,” dediğini duydum hayranlık gibi gelen bir tonla. “Orada bu kadar jöle olduğunu bilmiyordum.”</p>

  <p>“Çok pis, değil mi?” dedi Becker coşkusuz bir şekilde.</p>

  <p>Onlara doğru yürürken bana baktılar.</p>

  <p>“Araç geliyor mu?” Becker başını evet anlamında salladı. “Güzel. Raporunu daha sonra verirsin.” Çavuşa döndüm. “Araç gelene kadar burada cesetle beklersin, değil mi, Çavuş?”</p>

  <p>Doğruldu. “Evet, efendim.”</p>

  <p>“Çıkardığın işe hayran olman bitti mi?”</p>

  <p>“Efendim,” dedi Becker.</p>

  <p>“O zaman gidelim.”</p>

  <p>Arabaya geri döndük.</p>

  <p>“Nereye gidiyoruz?”</p>

  <p>“O masaj salonlarından bazılarına göz atmak istiyorum.”</p>

  <p>“Evona Wylezynska’yla konuşmak gerek. Onun birkaç salonu var. Kızların kazandığı bütün paranın yüzde yirmi beşini alıyor. Büyük ihtimalle Richard Wagner Strasse’deki evinde olmalı.”</p>

  <p>“Richard Wagner Strasse mi?” dedim. “O da nerede?”</p>

  <p>“Eskiden Spreestrasse'ye bağlanan Sesenheimerstrasse’ydi. Opera Evi’nin olduğu yer.”</p>

  <p>“Hitler futbol değil de opera sevdiği için kendimizi şanslı hissetmeliyiz galiba.”</p>

  <p>Becker sırıttı. Araba sürerken keyfi biraz yerine gelmiş gibiydi.</p>

  <p>“Size gerçekten özel bir soru sorabilir miyim, efendim?”</p>

  <p>Omuz silktim. “Sor bakalım. Ama cevabı sana postayla göndermek zorunda kalabilirim.”</p>

  <p>“Şey sorum şu: hiç Yahudi becerdiniz mi, efendim?”</p>

  <p>Ona bakarak gözlerini görmeye çalıştım, ama kararlı bir şekilde yola bakıyordu.</p>

  <p>“Hayır, becerdiğimi söyleyemem. Ama bunu engelleyen şey ırksal kanunlar değildi. Sadece beni becermek isteyen birine rastlamadım o kadar.”</p>

  <p>“Yani fırsatınız olsa itiraz etmezsiniz?”</p>

  <p>Omuz silktim. “Edeceğimi sanmıyorum.” Devam etmesini bekleyerek durdum, ama etmedi. “Neden soruyorsun?”</p>

  <p>Direksiyonun üstünden gülümsedi.</p>

  <p>“Gittiğimiz şu masaj salonunda Yahudi bir fahişe var,” dedi coşkuyla. “Felâket ateşli bir şey. Bir yılan balığının ağzı gibi şeftalisi var, tam bir emme kası. İnsanı golyan balığı gibi emip kıçından çıkaracak türde bir şey. Gördüğüm en felaket şeftali.” Başını kuşkuyla iki yana salladı. “Güzel, olgun bir Yahudi fahişeyi alt edecek bir şey bilmiyorum. Ne çekik gözlü ne de zenci bir kadın.”</p>

  <p>“Senin bu kadar açık fikirli olduğunu hiç bilmezdim, Becker,” dedim, “ya da bu kadar kozmopolit olduğunu. Tanrım, sen Goethe bile okumuşsundur.”</p>

  <p>Becker buna güldü. Poliza’yı unutmuş gibiydi. “Evona hakkında bir şey var,” dedi. “Ancak biz biraz rahatlayınca konuşur, ne demek istediğimi anlıyorsunuzdur. İçki içeriz, biraz ağırdan alınz. Acelemiz yokmuş gibi davranalım. Resmi şekilde davrandığımız dakika kepenklerini kapatıp yatak odasının aynalarını parlatmaya başlar.”</p>

  <p>“Bugünlerde bu insanlardan çok var. Her zaman dediğim gibi insanlar güveç yaptığını bilirse elini ocağa doğru uzatmaz.”</p>

  <p>Evona Wylezynska hafif briyantin kokan kısa saçlarıyla tehlikeli bir dekoltesi olan Polonyalı bir kadındı. Daha öğleden sonra olmasına rağmen şeftali rengi hafif kumaştan bir sabahlık, ona uyan ağır saten kumaştan bir kombinezon ve yüksek topuklu terlikler giymişti. Becker’i kirada indirim yapmaya gelmiş gibi karşıladı.</p>

  <p>“Sevgili Emil,” diye cıvıldadı. “Seni burada görmeyeli uzun zaman oldu. Nerelerde saklanıyordun?”</p>

  <p>“Ahlâk Masası’nda değilim artık,” dedi Becker kadını yanağından öperek.</p>

  <p>“Ne yazık. Oysa çok iyiydin.” Bana pahalı halısını kirletecek bir şeymişim gibi, turnusol kâğıdı benzeri bir bakış attı. “Kimi getirdin bize?”</p>

  <p>“Sorun yok, Evona. Arkadaşım.”</p>

  <p>“Arkadaşının bir adı var mı? Ve bir hanımefendinin evine girdiğinde şapkasını çıkarması gerektiğini bilmiyor mu?”</p>

  <p>Bir şey söylemeden şapkamı çıkardım. “Bernhard Günther, Frau Wylezynska,” dedim elini sıkarak.</p>

  <p>“Seninle tanıştığıma sevindim, tatlım.” Yoğun aksanlı baygın sesi, kombinezonun altından hatlarını biraz seçebildiğim korsesinin dibine yakın bir yerlerden geliyor gibiydi. Sesi somurtkan ağzına ulaştığında bir peri yavrusundan daha da alaycı oluyordu. Ağzı da bana birkaç problem çıkarıyordu. Bu, rujunu bozmadan Kempinski’de beş tabaklık yemek yiyebilecek bir ağza benziyordu, ama bu kez tat tomurcukları benimle meşgul gibiydi.</p>

  <p>Bizi bir Potsdam avukatını mahcup etmeyecek, rahat bir oturma odasına götürüp geniş içki büfesine doğru yürüdü.</p>

  <p>“Ne istersiniz beyler? Her şeyim var.”</p>

  <p>Becker yüksek sesle kahkaha attı. “Buna hiç kuşku yok,” dedi.</p>

  <p>Zayıf bir şekilde gülümsedim. Becker beni feci şekilde rahatsız etmeye başlamıştı. Ben İskoç viskisi istedim, Evona bana kadehimi verirken soğuk parmakları benimkilere dokundu.</p>

  <p>Kendi içkisinden aceleyle alınması gereken tatsız bir ilaçmış gibi bir ağız dolusu içti. Beni büyük deri kanepeye doğru çekiştirdi. Becker kıkırdayıp arkamızdaki koltuğa oturdu.</p>

  <p>“Eski dostum Arthur Nebe nasıl?” diye sordu. Şaşırdığımı görünce ekledi: “Aa, evet, Arthur ve ben birbirimizi yıllardır tanırız. Hatta 1920’de Kripo’ya ilk katıldığından beri.”</p>

  <p>“Aynı,” dedim.</p>

  <p>“Bir ara gelip beni ziyaret etmesini söyle,” dedi. “İstediği zaman bana özgürce saldırabilir. Ya da güzel bir masaj. Evet, işte bu. Ona güzel bir masaj için gelmesini söyle. Masajı da ben kendim yapacağım” Bu fikre yüksek sesle gülüp bir sigara yaktı.</p>

  <p>“Söylerim,” dedim, söyleyip söylemeyeceğimi ya da kadının bunu gerçekten umursayıp umursamadığını bilmeden.</p>

  <p>“Ve sen, Emil. Belki bir arkadaş istersin? Belki ikiniz de bir masaj istersiniz, ha?”</p>

  <p>Ben ziyaretimizin gerçek amacını söylemek üzereyken Becker’i el çırpıp daha yüksek sesle kıkırdarken buldum.</p>

  <p>“İşte budur,” dedi. “Biraz rahatlayalım. Hoş ve dostça davranalım.” Anlamlı bir şekilde bana baktı. “Acelemiz yok, değil mi, efendim?”</p>

  <p>Omuz silkip başımı iki yana salladım.</p>

  <p>“Neden geldiğimizi unutmadığımız sürece,” dedim, sesimin fazla bilmiş çıkmamasına özen göstererek.</p>

  <p>Evona Wylezynska ayağa kalkıp bir perdenin arkasındaki duvarda bir zile bastı. Dilini şaklattı. “Neden her şeyi unutmuyoruz? Beyefendilerimin çoğu buraya bu yüzden, bütün davalarını unutmak için gelir.”</p>

  <p>Sırtı dönükken Becker kaşlarını çattı, bana bakıp başını iki yana salladı. Ne demek istediğinden emin değildim.</p>

  <p>Evona ensemi avucuyla kavrayıp bir demircinin kerpeteni kadar güçlü parmaklarıyla oradaki etimi yoğurmaya başladı.</p>

  <p>“Burası çok gergin, Bemhard,” dedi baştan çıkarırcasına.</p>

  <p>“Buna hiç kuşkum yok. Alex’te bana çektirdikleri arabayı görmelisin. Almamı istedikleri yolculardan bahsetmiyorum bile.” Anlamlı bir şekilde Becker’e bakma sırası bendeydi. Sonra Evona’nın parmaklarını boynumdan çekip dostça öptüm. Eli iyotlu sabun kokuyordu ve bundan daha iyi kokusal afrodizyaklar vardı.</p>

  <p>Evona’nın kızları sirk atları gibi yavaşça odaya girdi. Bazılarının üzerinde sadece kombinezon ve çorap vardı, ama çoğunlukla çıplaktılar. Becker ve benim etrafıma yerleştiler ve biz orada değilmişiz gibi sigara ve içki içmeye başladılar. Ortalıkta uzun zamandır görmediğim kadar çok kadın teni vardı ve bakışlarımın sıradan kadınların vücutlarını dağlayacağını itiraf etmeliydim. Ama bu kızlar bakılmaya o kadar alışıklardı ki arzu dolu bakışlarımız altında rahatsız olmadan sakin bir şekilde durabiliyorlardı. Bir tanesi bir sandalye alıp karşıma koydu, ata biner gibi tersten oturdu. Böylece cinsel organının ummayı dileyecebileceğimden daha müthiş bir manzarasını görebilirdim. Çıplak kalça kaslarını sandalyede esnetmeye başladı.</p>

  <p>Becker bir anda ayağa fırlayıp ellerini hevesli bir sokak satıcısı gibi birbirine sürtmeye başladı.</p>

  <p>“Eh, bu çok iyi, değil mi?” Kollarını birkaç kıza dolarken yüzü heyecanla kızardı. Etrafına bakınıp aradığı yüzü göremeyince sordu: “Evona, eskiden senin için çalışan o küçük, güzel çocuk doğurma makinesi Yahudi kız nerede?”</p>

  <p>“Esther’i mi diyorsun? Korkarım o ayrılmak zorunda kaldı.” Bekledik, ama Evona’nın ağzından sigara dumanı dışında söylediklerini açıklayacak bir şey çıkmadı.</p>

  <p>“Bu çok kötü,” dedi Becker. “Ben de tam arkadaşıma onun ne kadar iyi olduğunu söylüyordum.” Omuz silkti. “Boş ver. Onun geldiği yerde daha çok var, değil mi?” Yüzümdeki ifadeye aldırmadan ve iki fahişe tarafından bir sarhoş gibi desteklenmeye devam ederek döndü, gıcırdayan koridordan geçip yatak odalarından birine girdi, beni gerisiyle baş başa bıraktı.</p>

  <p>“Senin tercihin nedir, Bernhard?” Evona parmaklarını şaklatıp kızlardan birini yanına çağırdı. “Bu ve Esther çok benzerdir,” dedi. Kızın çıplak kalçasını tutup yavaşça yüzüme doğru çevirdi, avucuyla ovuşturdu. “İki omurgası fazla, bu yüzden kalçası belinden oldukça uzakta. Çok güzel, değil mi?”</p>

  <p>“Çok güzel,” dedim kızın mermeri andıran poposunu kibarca okşayarak. “Ama dürüst olmak gerekirse ben eski moda bir adamım. Bütün aklı cüzdanımda değil, bende olan bir kız isterim.”</p>

  <p>Evona gülümsedi. “Evet, senin diğer tiplerden olmadığını anlamıştım.” Kızın poposuna en sevdiği köpeğiymiş gibi bir şaplak indirdi. “Hadi bakalım, gidin, hepiniz.”</p>

  <p>Kızların sessizce odadan çıkışını izledim. Becker gibi olmadığım için düş kırıklığına benzer bir şey hissettim. Evona bu ikilemi sezmiş gibiydi.</p>

  <p>“Sen Emil gibi değilsin. O kendisine tırnaklarını gösteren her kıza hayran kalır. Bence o adam beli kırık bir kediyi bile becerebilir. İçkin nasıl?” Kadehimi kaldırıp içindeki sıvıyı çalkaladım. “Oldukça iyi,” dedim.</p>

  <p>“Sana getirebileceğim başka bir şey var mı?” Göğsünün koluma bastırdığını hissettim, aşağıya balkonda asılı duranlara bakıp gülümsedim. Bir sigara yakıp onun gözlerine baktım.</p>

  <p>“Sadece bilgi peşinde olduğumu söylersem düş kırıklığına uğramış gibi görünme.”</p>

  <p>Gülümseyip daha fazla ilerlemeden durdu, içkisine uzandı. “Ne tür bilgi?”</p>

  <p>“Bir adam arıyorum, sen şakayla karışık pestilimi çıkarmadan önce söyleyeyim, aradığım adam bir katil. Skor sayfasında dört golü var.”</p>

  <p>“Sana nasıl yardımcı olabilirim? Ben bir genelev işletiyorum, dedektiflik bürosu değil.”</p>

  <p>“Bir adamın kızlarından birine sert davranmış olması nadir görülen bir şey değildir.”</p>

  <p>“Hiçbiri kadife eldivenler giymiyor, Berhnard, sana o kadarını söyleyeyim. Pek çok erkek sırf bu ayrıcalık için para ödediklerinden dolayı kendinde bir kızın külotunu yırtma hakkı buluyor.”</p>

  <p>“Mesleğin normal tehlikelerinin dışına çıkan biri diyelim o zaman. Belki kızlarından birinin böyle bir müşterisi vardır. Ya da öyle birini duymuştur.”</p>

  <p>“Bana katil hakkında daha fazla şey anlat.”</p>

  <p>“Fazla bir şey bilmiyorum,” diye iç geçirdim. “Adını bilmiyorum, nerede yaşadığını, nereden geldiğini ya da neye benzediğini. Bildiğim tek şey öğrenci kızları bağlamaktan hoşlandığı.”</p>

  <p>“Pek çok adam kızları bağlamayı sever,” dedi Evona. “Bundan ne anladıklarını sorma bana. Kızları kırbaçlamayı seven bile var, ama ben bu tür şeylere izin vermem. Öyle bir domuzun hapse atılması gerekir.”</p>

  <p>“Bak, söyleyeceğin her şey işe yarayabilir. Şu anda elimde üzerine gidebileceğim fazla bir şey yok.”</p>

  <p>Evona omuz silkti, sigarasını söndürdü. “Neden olmasın ki?” dedi. “Ben de bir zamanlar öğrenciydim. Dört kız dedin, değil mi?”</p>

  <p>“Beş bile olabilir. Hepsi on beşle on altı yaş arasında. İyi aileleri, bu manyak onları kaçınp tecavüz edip, boğazlarını kesip, sonra da çıplak cesetlerini atana kadar parlak gelecekleri olan kızlar.”</p>

  <p>Evona düşünceli görünüyordu. “Bir şey vardı,” dedi dikkatle. “Tabii ki şunun farkındasındır, benimki gibi ya da benzer bir yere gelen türde bir adamın genç kızları avlayan biri olması pek olası değil. Demek istediğim, bu tip bir yerin amacı adamların ihtiyaçlarıyla ilgilenmektir.”</p>

  <p>Başımı salladım, ama Kürten’i ve onun durumunun Evona’nın bu söyledikleriyle nasıl çeliştiğini düşündüm. Israr etmemeye karar verdim.</p>

  <p>“Dediğim gibi, bu düşük bir olasılık.”</p>

  <p>Evona ayağa kalkıp bir dakika için izin istedi. Geri döndüğünde yanında sırtına hayran kalmak zorunda bırakıldığım kız vardı. Bu kez kızın üzerinde bir sabahlık vardı ve giyinikken çıplakken olduğundan daha gergin görünüyordu.</p>

  <p>“Bu Helene,” dedi Evona tekrar oturarak. “Helene, oturup Kommissar’a seni öldürmeye çalışan adamı anlat.”</p>

  <p>Kız Becker’in oturmuş olduğu koltuğa oturdu. Yeterince uyumuyormuş ya da uyuşturucu kullanıyormuş gibi yorgun bir güzelliği vardı. Gözlerime bakmaya cesaret edemeyerek alt dudağını çiğnedi; uzun, kızıl saçlarını çekiştirdi.</p>

  <p>“Evet, devam et,” diye teşvik etti Evona. “Seni yemez. Daha önce bu şansı vardı.”</p>

  <p>“Aradığımız adam kızları bağlamaktan hoşlanan bir tip,” dedim, ona cesaret vermek için öne doğru eğilerek. “Sonra onları boğuyor ya da boğazlarını kesiyor.”</p>

  <p>“Üzgünüm,” dedi kız az sonra. “Bu benim için çok zor. Her şeyi unutmak istedim, ama Evona bazı öğrenci kızların öldürüldüğünü söyledi. Size yardım etmek istiyorum, gerçekten, ama bu çok zor.</p>

  <p>Bir sigara yakıp kıza paketi uzattım. Başını iki yana salladı. “Acele etme, Helene,” dedim. “Sözünü ettiğimiz bu kişi senin müşterin miydi? Masaj için gelen biri miydi?”</p>

  <p>“Mahkemeye çıkmak zorunda değilim, değil mi? Eğer bu yargıcın karşısına çıkıp parti kızı olduğumu söylemem anlamına geliyorsa, hiçbir şey anlatmıyorum.”</p>

  <p>“Anlatmak zorunda olduğun tek kişi benim.”</p>

  <p>Kız hevessiz bir şekilde burnunu çekti.</p>

  <p>“Eh, iyi birine benziyorsun, sanırım.” Elimdeki sigaraya bir bakış attı. “Sigara konusunda fikrimi değiştirebilir miyim?”</p>

  <p>“Tabii,” dedim, paketi uzatarak.</p>

  <p>İlk nefes onu ateşlemiş gibiydi. Hikâyeyi anlatırken sızlandı, biraz mahcup oldu, belki biraz da korktu.</p>

  <p>“Bir ay kadar önce bir akşam bir müşterim vardı. Ona masaj yaptıktan sonra anal mastürbasyon yapmamı isteyip istemediğini sordum. Beni bağladıktan sonra ona oral yapıp yapamayacağımı sordu. Bunun fazladan yirmiliğe mal olacağını söyledim. Kabul etti. Kızarmış bir tavuk gibi ellerim ayaklarım öylece bağlı oral yaptım, sonra beni çözmesini istedim. Gözlerinde tuhaf bir bakışla bana pis fahişe ya da öyle bir şey dedi. İşiniz bittiğinde erkeklerin size karşı kabalaşmasına alışıyorsunuz sanki kendilerinden utanıyorlar, ama bunun farklı olduğunu görebiliyordum, bu yüzden sakin kalmaya çalıştım. Sonra bıçağını çıkarıp korkmamı istiyormuş gibi düz tarafını boğazıma sürmeye başladı. Korktum. Gırtlağım patlayana kadar bağırmak isteyecek kadar korktum. Ama onu korkutup boğazımı hemen kesmesini istemiyordum. Konuşarak onu vazgeçirebileceğimi düşündüm.” Sigaradan titrek bir nefes daha çekti.</p>

  <p>“Ama bu, onun beni boğmaya başlaması için işaretiydi, yani çığlık atacağımı düşünmesinden bahsediyorum. Gırtlağımı yakalayıp bastırmaya başladı. Eğer kızlardan biri kazayla odaya girmese beni bu dünyadan silmiş olacağına kuşku yoktu. Morluklar boynumda bir hafta kaldı.”</p>

  <p>“Diğer kız içeri girince ne oldu?”</p>

  <p>“Şey, tam olarak bilemiyorum. Ben nefes almaya çalışmakla o kadar meşguldüm ki adamın taksiyle sağ salim eve gidip gitmediğiyle ilgilenemedim, ne demek istediğimi anlamışsındır. Sadece eşyalarını kapıp pis kokusunu da alıp kapıdan çıkıp gittiğini biliyorum.”</p>

  <p>“Nasıl biriydi?”</p>

  <p>“Üniforması vardı.”</p>

  <p>“Nasıl bir üniforma? Biraz daha açık konuşabilir misin?”</p>

  <p>Omuz silkti. “Kimim ben, Hermann Goering mi? Kahretsin, nasıl bir üniforma olduğunu bilmiyorum.”</p>

  <p>“Yani yeşil miydi, kahverengi mi, siyah mı ne? Hadi kızım, düşün. Bu çok önemli.”</p>

  <p>Sigaradan ateşli bir nefes çekip başını sabırsızlıkla iki yana salladı.</p>

  <p>“Eski bir üniformaydı. Eskiden giydikleri gibi.”</p>

  <p>“Yani savaş gazisi mi?”</p>

  <p>“Evet, öyle bir şey, ama biraz daha... Prusyalı, galiba. Bilirsin, parafinli bıyıklar, süvari botları. Aa, evet, neredeyse unutuyordum, mahmuzları vardı.”</p>

  <p>“Mahmuz mu?”</p>

  <p>“Evet, at biniyormuş gibi.”</p>

  <p>“Başka bir şey hatırlıyor musun?”</p>

  <p>“Bir şarap tulumu vardı, iple omzuna astığı için kalçasında borazan varmış gibi duruyordu. Ancak o Schnaps’la dolu olduğunu söyledi.” Tatmin olmuş bir şekilde başımı sallayıp kanepeye yaslandım, her şeye rağmen bu kızla yatmak nasıl bir şey olurdu diye merak ettim. Ellerindeki sarımsı renk değişimini ilk kez fark ettim. Bunun nedeni nikotin sarılığı ya da mizacı değildi, cephane fabrikasında çalışmış olduğuna dair bir ipucuydu. Bir keresinde Landwehr’den çıkarılan bir cesedi böyle teşhis etmiştim. Bu da Hans Illmann’dan öğrendiğim başka bir şeydi.</p>

  <p>“Hey, dinle,” dedi Helene. “Eğer o serseriyi yakalarsan Gestapo misafirperverliğini sonuna kadar yaşamasını sağla, olur mu? Başparmak işkence aleti ve lastik cop filan.”</p>

  <p>“Hanımefendi,” dedim ayağa kalkarken, “bana güvenebilirsin. Ve yardımın için de teşekkür ederim.”</p>

  <p>Helene de ayağa kalkıp kollarını kavuşturdu, omuz silkti. “Evet, şey, ben de bir zamanlar öğrenciydim, anlıyor musun?”</p>

  <p>Evona’ya baktım ve gülümsedim. “Anlıyorum.” Başımla koridordaki yatak odalarını işaret ettim. “Don Juan sorgusunu bitirince ona Peltzers’deki şef garsonu sorgulamaya gittiğimi söyle. Sonra belki Winter Garden’ın yöneticisiyle görüşüp neler öğrenebileceğime bakarım diye düşünüyorum. Ondan sonra da belki Alex’e geri dönüp silahımı temizlerim. Kim bilir, belki bu arada biraz polislik yapma fırsatı da bulabilirim.”</p>
</body>
</html>