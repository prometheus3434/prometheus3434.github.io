<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1 title="BİR"><img src="../Images/bir.png" alt=""/></h1>

  <h2 class="sigil_not_in_toc"><i>Cuma</i>, 26 Ağustos</h2>

  <p class="girinti-yok">“Lanet olası bir guguk kuşu gibi.”</p>

  <p>“Ne?”</p>

  <p>Bruno Stahlecker gazetesinden başını kaldırdı. “Hitler, başka kim olacak?”</p>

  <p>Ortağımın bir diğer derin Nazi benzetmesini fark edince midem kasıldı. “Evet, elbette,” dedim kararlı bir şekilde. Onu çok iyi anladığımı gösterirsem daha ayrıntılı bir açıklamadan vazgeçeceğini düşünüyordum. Ama öyle olmadı.</p>

  <p>“Adam Avrupalı yuvasındaki Avusturyalı yavru kuştan kurtulur kurtulmaz, Çekoslovakyalı tehlikeli görünmeye başladı.” Elinin tersiyle gazeteye vurdu. “Şunu gördün mü, Bernie? Sudetenland sınırındaki Alman tabur hareketini?”</p>

  <p>“Evet, onun hakkında konuştuğunu anladım.” Sabah postasını alıp oturdum, karıştırmaya başladım. Birkaç tane çek vardı. Bunlar Bruno’ya olan kızgınlığımın biraz hafiflemesine yardımcı oldu. İnanmak zordu, ama belli ki şimdiden içki içmişti. İçki, normalde tek heceyle konuşan Bruno’yu (ki kendim de pek konuşkan olmadığımdan o halini tercih ediyordum) bir İtalyan garsondan daha konuşkan yapıyordu.</p>

  <p>“Tuhaf olan şu ki aile durumu fark etmiyor. Guguk kuşu öteki yavruları yuvadan atıp duruyor, üvey anne babalar da onları beslemeye devam ediyor.”</p>

  <p>“Belki çenesini kapayıp gideceğini umuyorlardır,” dedim anlamlı bir şekilde, ama Bruno’nun derisi o kadar kalındı ki bunu anlamadı. Mektuplardan birini şöyle bir okudum, sonra daha yavaş bir şekilde tekrar okudum.</p>

  <p>“Sadece fark etmek istemiyorlar. Postada ne var?”</p>

  <p>“Hımm? Birkaç çek.”</p>

  <p>“Çek gelen günler kutlu olsun. Başka bir şey?”</p>

  <p>“Bir mektup. İsimsiz. Birisi bu gece Reichstag’da onunla buluşmamı istiyor.”</p>

  <p>“Nedenini söylüyor mu?”</p>

  <p>“Eski bir davamla ilgili elinde bilgi olduğunu söylüyor. Hâlâ kayıp olan biri hakkında.”</p>

  <p>“Tabii, bu davaları kuyrukları olan köpekleri hatırladığım gibi hatırlıyorum. Çok sıra dışı. Gidiyor musun?”</p>

  <p>Omuz silktim. “Son zamanlarda pek iyi uyuyamıyorum. Bu yüzden neden olmasın?”</p>

  <p>“Oranın yanmış bir harabe olması ve içeri girmenin tehlikeli olması dışında mı diyorsun? Mesela bu bir tuzak olabilir. Birisi seni öldürmeye çalışabilir.”</p>

  <p>“O zaman belki de mektubu sen göndermişsindir.”</p>

  <p>Kontrolsüzce güldü. “Belki ben de seninle gelmeliyim. Görünmem, ama işitme mesafesinde olurum.”</p>

  <p>“Ya da mermi mesafesinde.” Başımı iki yana salladım. “Bir adamı öldürmek istiyorsan, doğal olarak tetikte olacağı bir yer seçmezsin.” Masamın çekmecesini çektim.</p>

  <p>Mavzerle Walther arasında fazla fark yoktu, ama mavzeri seçtim. Kabzanın tutuşu, tabancanın genel yapısı onu nispeten ufak olan Walther’a göre daha sağlam bir silah haline getiriyordu ve durdurucu güç konusunda bir eksiği yoktu. Tombul bir çek gibi cebime koyduğumda bana sessiz bir güven hissi bahşediyordu. Silahı Bruno’ya doğru salladım.</p>

  <p>“Ve bana kim parti davetiyesi göndermişse silah taşıdığımı bilecek.”</p>

  <p>“Ya birden fazla adam varsa?”</p>

  <p>“Kahretsin Bruno, açma şom ağzını. Riskleri görebiliyorum, ama yaptığımız iş böyle bir şey. Gazeteciler bülten çıkarır, askerler dağıtıma gider, dedektifler de isimsiz mektuplar alır. Mühürlü mektuplar almak isteseydim lanet olası bir avukat olurdum.”</p>

  <p>Bruno başını salladı, göz bandını düzeltti, sonra sinirini piposuna verdi, yani ortaklığımızın başarısızlığının sembolüne. Pipo içmenin gerektirdiği ıvır zıvırlardan nefret ediyordum: tütün kesesi, temizleyici, çakı ve özel çakmak. Pipo içenler aylaklık etme ve yerinde duramama ustalarıydı, bu ise bizim dünyamızda bir kutu sütyenle Tahiti’ye inen bir misyoner kadar büyük bir açmazdı. Bruno'nun hatası değildi, çünkü içki içmesine ve sinir bozucu küçük alışkanlıklarına rağmen o hâlâ Spreewald’daki Kripo karakoluna ayak altından çekilsin diye yollanmanın belirsizliğinden kurtardığım iyi dedektifti. Hayır, kusurlu olan bendim: Deutsche Bank’ın başkanlığı için ne kadar uygunsuz bir adaysam, ortaklık için de o kadar uygunsuz olduğumu keşfetmiştim.</p>

  <p>Ama ona bakınca kendimi suçlu hissetmeye başladım.</p>

  <p>“Eskiden savaşta ne söylediğimizi hatırlıyor musun? Üzerinde adın ve adresin varsa teslim edileceğinden emin olabilirsin.”</p>

  <p>“Hatırlıyorum,” dedi. Piposunu yakıp Völkischer Beobachter’ine geri döndü. Düşünceli bir şekilde gazeteyi okurken onu izledim.</p>

  <p>“Gerçek haberler almak için kasaba tellâlını da bekleyebilirsin.”</p>

  <p>“Doğru. Ama ben saçmalıklarla dolu da olsa sabahları gazetemi okumayı seviyorum. Böyle bir alışkanlığım var.” İkimiz de bir iki dakika sessiz kaldık. “İşte, yine şu reklamlardan biri var: ‘Rolf Vogelmann, Özel Dedektif, Kayıp Kişilerde uzman.</p>

  <p>“Adım hiç duymadım.”</p>

  <p>“Tabii ki duydun. Geçen Cuma bir ilan daha vardı. Sana okudum. Hatırlamıyor musun?” Piposunu ağzından çıkarıp sapıyla beni işaret etti. “Belki biz de ilan vermeliyiz, Bernie.”</p>

  <p>“Neden ki? Zaten ancak baş edebileceğimiz kadar çok işimiz var, hatta daha bile fazla. İşler bundan daha iyi olamazken kim ekstra masrafa ihtiyaç duyar ki? Hem bu işte önemli olan şöhrettir, Parti gazetesindeki ilanın büyüklüğü değil. Belli ki bu Rolf Vogelmann ne halt ettiğini bilmiyor. Aldığımız bütün Yahudi işlerini bir düşün. Müşterilerimizin hiçbiri böyle pislikleri okumuyor.”</p>

  <p>“Eğer ihtiyacımız olmadığını düşünüyorsan, Bernie...”</p>

  <p>“Üçüncü bir meme ucu kadar.”</p>

  <p>“Eskiden insanlar bunun şans alameti olduğunu düşünürdü.”</p>

  <p>“Çoğu da seni kazıkta yakmak için yeterli bir neden olduğunu.”</p>

  <p>“Şeytanın işareti, ha?” Güldü. “Hey, belki Hitler’de de bir tane vardır.”</p>

  <p>“Goebbels’in çatal tırnaklı olduğu gibi. Lanet olsun, hepsi cehennemden geliyor. Her biri.”</p>

  <hr class="gecis"/>

  <p>Reichstag binasından geri kalana yaklaşırken ayak seslerimin boş Königsplatz’da yankılandığını duydum. Sadece, elinde kılıcıyla yüzünü bana doğru çevirmiş, batı girişinin önündeki sütunda dikilen Bismarck orada olduğum için meydan okumaya hazır gibiydi. Ama hatırladığım kadarıyla o, Alman parlamentosunun coşkulu bir taraftarı olmamıştı -hatta oraya ayak bile basmamıştı- bu yüzden heykelinin belki de sembolik bir şekilde sırtını döndüğü kurumu savunmaya fazla meyilli olduğundan kuşkuluydum. Gerçi şu anda bu süslü, Rönesans tarzı binanın savunmaya değer bir yanı da var sayılmazdı. Cephesi dumandan kararmış olan Reichstag son ve en görkemli patlamasını gerçekleştirmiş bir volkan gibi görünüyordu. Ama yangın 1918 Cumhuriyetinin kavrulmuş ikramından daha fazlasıydı; bu yangın aynı zamanda, Adolf Hitler ve üçüncü memesinin bizim için neler hazırladığına dair kehanetin Almanya’nın ateşin içinde görebileceği en belirgin parçası olmuştu.</p>

  <p>Otuz yıl önce annemle bir kez geçtiğim halk girişi olan V Kapısı’na doğru, kuzey tarafına yürüdüm.</p>

  <p>Fenerimi paltomun cebinde bıraktım. Gece elinde fener olan bir adamın kendini daha iyi bir hedef haline getirmek için yalnızca göğsüne birkaç renkli halka çizmeye ihtiyacı vardı. Hem zaten nereye gittiğimi görmem için çatının geri kalanından geçen ay ışığı da yeterliydi. Yine de kuzey sahanlığından bir zamanlar bekleme salonu olan yere girerken beni bekleyenlerin silahlı olduğumu anlaması için mavzerin sürgüsünü gürültülü bir şekilde çektim. Ve silah ürkütücü, yankılı sessizlikte bir tabur Prusya süvarisinden daha büyük ses çıkarttı.</p>

  <p>“Ona ihtiyacın olmayacak,” dedi yukarıdaki galeriden gelen bir ses.</p>

  <p>“Yine de bir süre daha yanımda olacak. Etrafta fareler olabilir.”</p>

  <p>Adam alaycı bir şekilde güldü. “Fareler burayı uzun zaman önce terk etti.” Yüzüme bir fener ışığı tutuldu. “Yukan gel, Günther.”</p>

  <p>“Sesini tanımam gerekirmiş gibi görünüyor,” dedim merdivenleri çıkarken.</p>

  <p>“Benim durumum da aynı. Bazen sesimi tanıyorum, ama bir türlü onu kullanan adamı tanıyormuşum gibi gelmiyor. Bunda sıra dışı bir durum yok, değil mi? Bugünlerde yani.” Fenerimi alıp önümdeki odaya girdiğini gördüğüm adama tuttum.</p>

  <p>“Bunları duymak hoşuma gitti. Bu tür şeyleri Prinz Albrecht Strasse’de de söylediğini duymak isterim.” Tekrar güldü.</p>

  <p>“Demek sonunda beni tanıdın.”</p>

  <p>Geniş, beşgen salonun ortasında duran İmparator I. Wilhelm’in büyük mermer heykelinin yanında ona yetiştim. Fenerim sonunda yüz hatlarını aydınlattı. Berlin aksanıyla konuşmasına rağmen yüz hatlarında kozmopolit bir şey vardı. Hatta insan burnundan yola çıkacak olsa biraz değil fazlaca Yahudiye benzediğini bile söyleyebilirdi. Üst dudağını çekerek alaycı bir gülümsemeye sebep olan burnu, bir güneş saatinin kolu gibi yüzünün ortasına hâkimdi. Kırlaşmakta olan sarı saçları kısa kesilmiş, alnının genişliğini vurgulayan bir etki yaratıyordu. Bu, kurnaz, açıkgöz bir yüzdü ve ona mükemmel şekilde uyuyordu.</p>

  <p>“Şaşırdın mı?” diye sordu.</p>

  <p>“Berlin Suç Polisi’nin başının bana isimsiz bir not göndermesine mi? Hayır, bu bana her zaman olur.”</p>

  <p>“İmzamı atsaydım gelir miydin?”</p>

  <p>“Muhtemelen hayır.”</p>

  <p>“Ya burası yerine Prinz Albrecht Strasse’ye gelmeni önerseydim? Meraklandığını itiraf et.”</p>

  <p>“Kripo ne zamandır insanları merkeze getirmek için önerilere güvenmek zorunda?”</p>

  <p>“Haklısın.” Gülümsemesi genişledi. Arthur Nebe paltosunun cebinden bir içki matarası çıkardı. “İçki?”</p>

  <p>“Teşekkürler. İçmeyi kafama takmam.” Reichskriminaldirektor tarafından düşünceli bir şekilde sunulan berrak tahıl alkolünden bir ağız dolusu alıp sigaramı çıkardım. İkimizin sigarasını da yaktıktan sonra kibriti birkaç saniye daha yanık tuttum.</p>

  <p>“Yakması kolay bir yer değil,” dedim. “Kendi başına hareket eden tek bir adam: çok çevik bir serseri olmalı. Her şeye rağmen bu küçük kamp ateşini devam ettirmek zannederim Van der Lubbe’nin bütün bir gecesini almıştır.” Sigaramdan bir nefes çekip ekledim: “Şişko Hermann’ın bu işte bir parmağı olduğu söyleniyor. Yanan kibriti tutan bir parmak.”</p>

  <p>“Şok oldum, sevgili başbakanımızla ilgili böyle skandal bir şey söylediğini duyduğum için şok oldum.” Ama Nebe bunu söylerken gülüyordu. “Zavallı yaşlı Hermann, böyle resmi olmayan bir şekilde suçlanmak. Eh, kundaklamayı kabul etti, ama onun ekibi değildi.”</p>

  <p>“Kimindi o zaman?”</p>

  <p>“Kötürüm Joey’nin. O zavallı, lanet Hollandalı onun için ilave bir ikramiye oldu. Van der Lubbe'nin talihsizliği burayı Goebbels ve adamlarıyla aynı gecede yakmaya karar vermiş olmasıydı. Joey doğum günü olduğunu düşündü, özellikle Lubbe'nin bir Bolşevik olduğu anlaşılınca. Ama bir kundakçının tutuklanmasının dava açılması anlamına geldiğini, bunun da sinir bozucu bir kanıt üretme formalitesi demek olduğunu unutuyordu. Ve tabii ki en başından beri Lubbe’nin kendi başına hareket etmediği, kafasını çantasında taşıyan bir adam için bile çok açıktı.”</p>

  <p>“Peki, neden davada bir şey söylemedi?”</p>

  <p>“Onu susturmak için bir sürü pislik pompaladılar, ailesini tehdit ettiler. Bu tür şeyleri bilirsin.”</p>

  <p>Nebe pis mermer zeminde çarpık bir şekilde duran devâsâ, bronz avizenin etrafından yürüdü. “İşte. Sana bir şey göstermek istiyorum.”</p>

  <p>Büyük Diyet Salonu’na girdi. Almanya demokrasi benzeri bir şeyi en son burada görmüştü. Tepemizde bir zamanlar Reichstag’ın cam kubbesinin bulunduğu boş kabuk yükseliyordu. Şimdi bütün camlar patlamıştı ve ay ışığında bakır kirişler devasa bir örümcek ağına benziyordu. Nebe fenerini salonu kuşatan yanmış, kırılmış kirişlere tuttu.</p>

  <p>“Yangında kötü şekilde hasar gördüler, ama ana kirişleri destekleyen yan figürlerle bazılarının alfabeden harfleri nasıl desteklediğini görebiliyor musun?”</p>

  <p>“Sayılır.”</p>

  <p>“Evet, şey, bazıları tanmamayacak halde. Ama yeterince dikkatle bakarsan bir ilkenin harflerini oluşturduğunu görebilirsin.”</p>

  <p>“Sabahın birinde değil, yapamam.”</p>

  <p>Nebe bana aldırmadı. “‘Ülke Parti’den önce gelir’ diyor.” İlkeyi neredeyse hürmetkâr bir şekilde söylemişti. Sonra bana anlamlı olduğunu düşündüğüm bir şekilde baktı.</p>

  <p>İçimi çekip başımı iki yana salladım. “Aa, bu gerçekten çok şaşırtıcı. Sen? Arthur Nebe? Reichskriminaldirektor? Sonradan Nazilere katılan bir komünist? Feleğim şaştı.”</p>

  <p>“Dışım kahverengi, evet,” dedi, “içimin ne renk olduğunu bilmiyorum, ama kırmızı değil, Bolşevik değilim. Ama kahverengi de değil. Artık bir Nazi değilim.”</p>

  <p>“Kahretsin, felaket bir taklitçisin o zaman.”</p>

  <p>“Artık öyleyim. Hayatta kalmak için öyle olmalıyım. Tabii her zaman öyle değildi. Polis güçleri benim hayatım, Günther. Seviyorum. Weimar yılları sırasında polisliğin liberalizmle yozlaştığını gördüğümde Nasyonal Sosyalizm’in kanunlara saygıyı ve bu ülkeye düzeni geri getireceğini sandım. Ama şimdi her zamankinden de kötü. Gestapo’nun Diels’in kontrolünden kurtulmasına yardım eden bendim, gördüğümse sadece onun yerini Himmler ve Heydrich’in aldığı ve...”</p>

  <p>“... ve yağmur saçaklardan içeri girmeye başladı. Anladım.”</p>

  <p>“Herkesin aynı şeyi yapmak zorunda kalacağı zaman geliyor. Himmler ve Heydrich’in bizim için planladığı Almanya’da agnostisizme yer yok. Ya ayağa kalkıp sayıma katılacaksın ya da sonuçlarına katlanacaksın. Ama bir şeyleri içeriden değiştirmek hâlâ mümkün. Ve zamanı geldiğinde senin gibi adamlara ihtiyacımız olacak. Polis güçlerinde güvenilir adamlara. Bu yüzden buraya gelmeni istedim, seni geri dönmeye ikna etmek için.”</p>

  <p>“Beni mi? Kripo’ya mı? Şaka yapıyor olmalısın. Dinle, Arthur, iyi bir işim var. Şu anda çok iyi yaşıyorum. Tekrar polise gücüne katılmanın keyfi için bütün bunlardan neden vazgeçeyim ki?”</p>

  <p>“Bu konuda fazla seçeneğin olmayabilir. Heydrich tekrar Kripo'ya gelirsen ona faydan dokunacağını düşünüyor.”</p>

  <p>“Anlıyorum. Bunun özel bir nedeni var mı?”</p>

  <p>“ Senin halletmeni istediği bir iş var. Heydrich’in kendi faşizmini çok şahsi algıladığını sana söylememe gerek yok herhalde. Genellikle istediğini elde eder.”</p>

  <p>“Bu dava neyle ilgili?”</p>

  <p>“Aklında ne olduğunu bilmiyorum; Heydrich bana sır vermez. Sadece hazırlıklı olman için seni uyarmak istedim, böylece ona cehenneme gitmesini söylemek gibi salakça şeyler yapmayasın ki ilk reaksiyonunun bu olabilir. Dedektif olarak yeteneklerine ikimizin de büyük saygısı var. Bir yandan da, Kripo'da güvenebileceğim birinin olmasını da istiyorum.”</p>

  <p>“Eh, popüler olmak böyle bir şey.”</p>

  <p>“Biraz düşünürsün.”</p>

  <p>“Bundan nasıl kaçınabileceğimi bilmiyorum. Sanırım bulmaca çözmek yerine biraz değişikliğe giderim. Neyse, uyarı için teşekkürler, Arthur. Minnettarım.” Kurumuş ağzımı endişeyle sildim. “O limonatadan biraz daha var mı? İnsan her gün böyle güzel haberler almıyor.”</p>

  <p>Nebe bana içki matarasını uzattı, annesinin memesinin peşindeki bir bebek gibi mataraya uzandım. Anne memesi kadar çekici olmayabilirdi, ama neredeyse o kadar rahatlatıcıydı.</p>

  <p>“Aşk mektubunda eski bir davayla ilgili bir konu olduğunu söylemiştin. Yoksa o, çocuk tacizcilerinin yavru köpeği misali kandırma numarası mıydı?”</p>

  <p>“Eskiden aradığın bir kadın vardı. Bir gazeteci.”</p>

  <p>“Uzun zaman önce. Neredeyse iki yıl oldu. Onu hiç bulamadım. Çok sayıdaki yetersizliğimden biri. Belki Heydrich’in bunu öğrenmesine izin vermelisin. Beni rahat bırakması için ikna edebilir.”</p>

  <p>“Bunu duymak istiyor musun istemiyor musun?”</p>

  <p>“Bunun için kravatımı düzeltmek zorunda bırakma beni, Arthur.”</p>

  <p>“Fazla bir şey yok, ama şöyle. Birkaç ay önce müşterinin eskiden oturduğu yerin sahibi olan kişi müşterininki de dahil evlerinden bazılarını yeniden dekore ettirmeye karar vermiş.”</p>

  <p>“Ne büyük yüreklilik.”</p>

  <p>“Kadının tuvaletindeki yapay bir paravanın arkasında bir uyuşturucu takımı bulmuş. Uyuşturucu yok, ama bağımlılığına hizmet etmesi için ihtiyacın olabilecek her türlü şey; şırınga, iğne filan varmış. Şimdi, müşterin ortadan kaybolduktan sonra orayı tutan kiracı bir rahipmiş, bu yüzden iğneler ona ait olamaz, değil mi? Eğer senin aradığın kadın uyuşturucu kullanıyorsa bu pek çok şeyi açıklayabilir, sen de öyle düşünmüyor musun? Demek istediğim bir uyuşturucu bağımlısının ne yapacağını asla tahmin edemezsin.” Başımı iki yana salladım. “Öyle biri değildi. Olsa bir şeyler fark ederdim, değil mi?”</p>

  <p>“Her zaman edemezsin. Bırakmaya çalışıyorsa. Güçlü bir karakteri varsa filan. Neyse, bu durum polise rapor edildi, ben de bilmek isteyeceğini düşündüm. Artık dosyayı kapatabilirsin. Böyle sırrı olan birisinin senden daha başka neler sakladığını kim bilebilir?”</p>

  <p>“Hayır, sorun yok. Meme uçlarını yakından gördüm.”</p>

  <p>Nebe bana endişeyle baktı, müstehcen bir espri yapıp yapmadığımdan emin değildi.</p>

  <p>“İyiler miydi bari, meme uçları yani?”</p>

  <p>“Sadece iki taneydi, Arthur. Ama güzeldi.”</p>
</body>
</html>