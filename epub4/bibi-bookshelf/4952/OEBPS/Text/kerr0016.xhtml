<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1 title="ON ALTI"><img alt="onalti" src="../Images/onalti.png"/></h1>

  <h2 class="sigil_not_in_toc"><i>Salı, 18 Ekim</i></h2>

  <p class="girinti-yok">Kesin oydu. O altın rengi saçlar ve biçimli bacaklar kuşkuya yer bırakmıyordu. Son dakika Noel alışverişini yapıyormuş gibi kolları paketler ve torbalarla dolu bir şekilde Ka-De-We'nin döner kapılarından çıkmaya çabalarken onu seyrediyordum. Bir taksi durdururken paketlerden birini düşürdü, almak için eğildi, başını kaldırıp bakınca taksi şoförünün onu görmediğini fark etti. Bunu anlamak çok zordu. İnsan Hildegard Steininger’i başında bir çuvalla bile fark ederdi. Bir güzellik salonunda yaşıyor gibi görünüyordu.</p>

  <p>Arabamın içinden küfrettiğini duydum. Kaldırımın kenarına yaklaşıp camı indirdim.</p>

  <p>“Sizi bırakmamı ister misiniz?”</p>

  <p>Başka bir taksi görmeye çalışırken cevap verdi. “Hayır, gerek yok,” dedi. Bir kokteylde onu köşeye sıkıştırmışım ve o da omzumun üstünden etrafta daha ilginç birisinin olup olmadığını görmeye çalışıyormuş gibiydi. Başka kimse yoktu, bu yüzden kısaca gülümsemeyi hatırlayıp ekledi: “Eğer zahmet olmayacaksa.”</p>

  <p>Torbalarını arabaya doldurmasına yardım etmek için dışarı çıktım. Tuhafiyeciler, ayakkabıcılar, bir parfümeri, şık bir Friedrichstrasse tasarımcısı ve Ka-De-We’nin ünlü yiyecek salonu: çek defterinin, canını sıkan her şey için iyi bir tedavi olduğu tipteki bir kadın diye düşündüm. Ama böyle bir sürü kadın vardı.</p>

  <p>“Hiç zahmet olmaz,” dedim. Arabaya binerken bacaklarını izleyip çorabının üst kısmının ve jartiyerlerinin manzarasının tadını çıkardım. Unut gitsin, dedim kendi kendime. Bu çok pahalı. Üstelik aklında başka şeyler var. Ayakkabılarının çantasına uyup oymadığı ve kayıp kızına ne olduğu gibi.</p>

  <p>“Nereye?” dedim. “Eve mi?”</p>

  <p>Frobelstrasse’deki Palme pansiyonunu önermişim gibi içini çekti. Sonra biraz daha cesurca gülümseyerek başını salladı. Doğuya, Bülowstrasse’ye doğru ilerledik.</p>

  <p>“Korkarım size vereceğim bir haber yok,” dedim. Yüzüme ciddi bir ifade yerleştirip bacaklarının hatırasından çok yola odaklanmaya çalıştım.</p>

  <p>“Evet, olduğunu düşünmüyordum,” dedi donuk bir sesle. “Neredeyse dört hafta oldu, değil mi?”</p>

  <p>“Umudunuzu kaybetmeyin.”</p>

  <p>Biraz daha sabırsız bir şekilde iç çekti. “Onu bulamayacaksınız. Öldü, değil mi? Neden kimse bunu itiraf etmiyor?”</p>

  <p>“Ben aksini bulana kadar kızınız hayatta, Frau Steininger.” Güneye, Potsdamerstrasse'ye döndüm. Bir süre ikimiz de sessiz kaldık. Sonra başını salladığını ve merdiven çıkmış gibi nefes alıp verdiğini fark ettim.</p>

  <p>“Benim hakkımda ne düşünüyorsunuz acaba, Kommissar?” dedi. “Kızım kayıp, muhtemelen öldürüldü ve ben sanki hayatta hiçbir derdim yokmuş gibi para harcıyorum. Benim kalpsiz bir kadın olduğumu düşünüyor olmalısınız.”</p>

  <p>“Öyle bir şey düşünmüyorum,” deyip insanların bu tür şeylerle farklı şekillerde baş ettiklerini ve birkaç saatlik alışveriş aklını kızından uzaklaştırabiliyorsa bunun son derece yerinde olduğunu ve kimsenin onu suçlayamayacağını söyledim. İkna edici bir konuşma yaptığımı sanıyordum, ama Steglitz’deki evine vardığımızda Hildegard Steininger gözyaşları içinde kalmıştı.</p>

  <p>Omzunu tutup hafifçe sıktım. “Sandviçimi sarmış olmasaydım size mendilimi verebilirdim,” diyerek onu bıraktım.</p>

  <p>Gözyaşları arasında hafifçe gülümsedi. “Bende var,” dedi kolundan dantelli bir mendil çıkararak. Sonra benim mendilime bakıp güldü. “Gerçekten de ona sandviçinizi sarmışsınız gibi görünüyor.”</p>

  <p>Torbalarını üst kata çıkarmasına yardım ettikten sonra o anahtarını bulana kadar kapıda bekledim. Kapıyı açıp döndü, zarif bir şekilde gülümsedi.</p>

  <p>“Yardımınız için teşekkür ederim, Kommissar. Gerçekten çok naziksiniz.”</p>

  <p>“Önemli değil,” dedim, hiç de öyle düşünmeyerek.</p>

  <p>Arabamda otururken kahve içmeye bile davet etmedi, diye düşündüm. Beni bunca yoldan getirtti, ama bir kahve bile ikram etmedi.</p>

  <p>Ama böyle bir sürü kadın vardı, erkekleri bahşiş bile vermeleri gerekmeyen taksi şoförleri olarak gören kadınlar.</p>

  <p>Kadının üzerime sinen ağır Bajadi parfümü insanların tuhaf yüz ifadeleriyle bana bakmasına neden oluyordu. Bazı erkekler hiç etkilenmiyordu ama bir kadının parfümü beni kasıklarımdan tokatlıyordu. Yirmi dakika sonra Alex’e vardığımda o kadın parfümünün her molekülünü elektrikli bir süpürge gibi içime çektiğimi düşünüyordum.</p>

  <p>Reklam şirketi Dorlands’da çalışan bir arkadaşımı aradım. Alex Sievers savaştan tanıdığım biriydi.</p>

  <p>“Alex. Hâlâ reklam alanı satın alıyor musun?”</p>

  <p>“İş beyni olan birini gerektirmediği sürece, evet.”</p>

  <p>“İşini seven biriyle konuşmak her zaman çok keyifli oluyor.”</p>

  <p>“Neyse ki ben parayı çok daha fazla seviyorum.”</p>

  <p>Sohbete birkaç dakika daha devam edip Alex’e elinde o sabahki <i>Vilkischer</i> Beobachter’in bir kopyasının olup olmadığını sordum ve Vogelmann’ın ilanının bulunduğu sayfayı söyledim.</p>

  <p>“Ne bu?” dedi. “Senin iş alanında nihayet yirminci yüzyıla adım atan birilerinin olduğuna inanamıyorum.”</p>

  <p>“Bu ilan birçok haftadır haftada en az iki kez çıkıyor,” dedim. “Böyle bir şey ne kadara mal olur?”</p>

  <p>“Bu kadar sık girilen ilanda bir indirim olmalı. Bana bırak. <i>Völkischer</i> Beobachter’de çalışan birkaç kişi tanıyorum. Senin için öğrenebilirim.”</p>

  <p>“Çok teşekkür ederim, Alex.”</p>

  <p>“Sen de ilan vermek ister misin?”</p>

  <p>“Üzgünüm Alex, ama bu üzerinde çalıştığım bir dava.”</p>

  <p>“Anladım. Rakip hakkında casusluk, ha?”</p>

  <p>“Öyle bir şey.”</p>

  <p>Öğleden sonranın geri kalanını Streicher ve <i>Der Stürmer</i> çalışanları hakkındaki Gestapo raporlarını okuyarak geçirdim: Gauleiter Streicher'in Anni Seitz ve başka kadınlarla olan ve karısı Kunigunde’den gizlediği ilişkileri; oğlu Lothar’ın Mitford adındaki soylu bir İngiliz kızla olan ilişkisi; <i>Stürmer</i> editörü Ernst Hiemer’in homoseksüelliği; Stürmer’in karikatüristi Philippe Rupprecht’in Arjantin’deki savaştan sonra yasadışı faaliyetleri; ve <i>Stürmer</i> yazar ekibinin içinde, aslında Jonas Wolk adında bir Yahudi olan Fritz Brand'in nasıl çalışabildiği.</p>

  <p>Bu raporlar kuşkusuz <i>Der</i> Stürmer’in kendi taraftarlarına da çok çekici gelecek, büyüleyici ve müstehcen yazılardı, ama beni Streicher ve cinayetler arasında bir bağ kurmaya yaklaştırmıyorlardı.</p>

  <p>Sievers beş civarında arayıp Vogelmann'ın ilanının ayda üç ya da dört yüz mark gibi bir şeye mal olduğunu söyledi.</p>

  <p>“Böyle bir para harcamaya ne zaman başlamış?”</p>

  <p>“Temmuzun başında. Ama parayı o harcamıyor, Bernie.”</p>

  <p>“İlanlar karşılığında ondan para almadıklarını söyleme.”</p>

  <p>“Hayır, faturayı başkası ödüyor.”</p>

  <p>“Öyle mi? Kim?”</p>

  <p>“Tuhaf olan da bu, Bernie. Lange Yayıncılık Şirketi’nin bir özel dedektifin ilan masraflarını ödemesi için bir neden düşünebiliyor musun?”</p>

  <p>“Buna emin misin?”</p>

  <p>“Kesinlikle.”</p>

  <p>“Bu çok ilginç, Alex. Sana borçluyum.”</p>

  <p>“Sadece, ilan verme gereği duyarsan önce ilk önce benimle konuş, tamam mı?”</p>

  <p>“Tamamdır.”</p>

  <p>Ahizeyi yerine koyup ajandamı açtım. Frau Gertrude Lange için yaptığım işin ödeme zamanı geçeli en az bir hafta olmuştu. Saatime bakıp batı istikametindeki trafiği kıl payı atlatabileceğimi düşündüm.</p>

  <p>Ben aradığımda Herbertstrasse’deki evde boyacılar vardı. Frau Lange’nin siyahi hizmetçisi acı bir sesle durmadan insanlar gelip gittiği için hiç oturamadığından şikâyet ediyordu. Ama ona bakınca hiç böyle düşünmezdiniz. Onu son gördüğümden daha şişmandı.</p>

  <p>“Ben gidip Frau Lange’nin uygun olup olmadığını görene kadar burada, salonda bekle,” dedi. “Her yer süsleniyor. Bir şeye dokunma da.” Evin içinden büyük bir çatırtı yükselince irkildi. Pis tulumlu adamların evi alt üst etmesiyle ilgili bir şeyler mırıldanıp patronunu aramaya gitti, beni de topuklarımı mermer zemine vurarak beklemeye bıraktı.</p>

  <p>Evde dekorasyon yapmaları mantıklıydı. Muhtemelen her yıl bahar temizliği yerine bunu yapıyorlardı. Elimi büyük, yuvarlak masanın ortasındaki sıçrayan somon balığı heykeline sürdüm. Bronz sanat eseri tozla kaplı olmasaydı pürüzsüzlüğü hoşuma gidebilirdi. Kara kazan içeri girerken yüzümü buruşturup döndüm. O da bana yüzünü buruşturarak baktı, sonra bakışlarını ayaklarıma çevirdi.</p>

  <p>“Botlarının tertemiz yerlerime ne yaptığını görüyor musun?” dedi, topuklarımın bıraktığı birkaç siyah izi işaret ederek.</p>

  <p>Teatral bir samimiyetsizlikle dilimi şaklattım.</p>

  <p>“Belki patronunu yeni bir ev almaya ikna edebilirsin,” dedim. Onu takip etmemi söylemeden önce alçak sesle bana küfrettiğine emindim.</p>

  <p>Kasvetli olmasına az kalmış birkaç kat boyanın sürüldüğü aynı koridordan ofisin çifte kanatlı kapılarına doğru yürüdük. Frau Lange, gevezelikleri ve köpeğiyle aynı Josefin kanepede beni bekliyordu, ama kanepe göz yerine çakıl taşına sahip olsaydınız ancak rahatsız edici gelmeyecek bir kumaşla kaplanmıştı. Çok para, zevki garanti etmiyordu, ama zevksizliği daha da belirgin hale getirebiliyordu.</p>

  <p>“Sizin telefonunuz yok mu?” diye gürledi sigara dumanının arasından bir sis düdüğü gibi. Eklerken güldüğünü duydum: “Bir zamanlar alacakları filan tahsil ediyordunuz herhalde.” Sonra ne dediğini fark edip sarkık gıdılarından birini tuttu. “Aman Tanrım, faturanızı ödemedim, değil mi?” Tekrar gülüp ayağa kalktı. “Bunun için çok özür dilerim.”</p>

  <p>“Önemli değil,” dedim, masaya gidip çek defterini çıkarmasını seyrederken.</p>

  <p>“Ve işleri halletme hızınız için de size doğru dürüst teşekkür edemedim. Bütün arkadaşlarıma sizin ne kadar iyi olduğunuzu anlattım.” Bana çeki uzattı. “Küçük bir ikramiye de ekledim. O korkunç adamdan kurtulduğum için ne kadar rahatladığımı anlatamam. Mektubunuzda adamın kendini astığının anlaşıldığını yazmışsınız, Herr Günther. Başkasını bu zahmetten kurtarmış, değil mi?” Tekrar yüksek sesle güldü. İnandırıcı olmak için çok fazla çabalayan amatör bir aktris gibiydi. Dişleri de takmaydı.</p>

  <p>“Öyle de bakabilirsiniz,” dedim. Heydrich’in beni tekrar Kripo’ya almak için Klaus Hering’i öldürttüğüne dair şüphelerimi söyleme gereği duymadım. Müşteriler boşta kalan uçlarla ilgilenmezlerdi. Şahsen ben de onlara bayılmazdım.</p>

  <p>Bu davanın Bruno Stahlecker’in da hayatına mâlolduğunu o sırada hatırladı. Kahkahası hafifledi, başsağlığı dilerken yüzüne ciddi bir ifade yerleştirdi. Bu durum çek defterini yine devreye soktu. Bir an için mesleğin tehlikeleriyle ilgili soylu bir şeyler söylemeyi düşündüm, ama sonra Bruno’nun dul karısını düşünüp çeki yazmasına izin verdim.</p>

  <p>“Çok cömertsiniz,” dedim. “Bunu karısına ve ailesine ileteceğim.”</p>

  <p>“Lütfen,” dedi. “Onlar için yapabileceğim başka bir şey olursa, lütfen bana bildirin, olur mu?”</p>

  <p>Bildireceğimi söyledim.</p>

  <p>“Benim için yapabileceğiniz bir şey daha var, Herr Günther,” dedi. “Size verdiğim mektuplar var. Oğlum bana o son birkaç mektubun kendisine ulaştırılıp ulaştırılamayacağını sordu.”</p>

  <p>“Evet, elbette. Unutmuşum.” Ama ne demişti? Ofisimdeki dosyada bulunan mektupların ortada kalan son mektuplar olduğunu mu söylemek istemişti? Yoksa Reinhard Lange’nin diğer mektupları çoktan aldığını mı? Eğer öyleyse o mektuplara nasıl sahip olmuştu? Şüphesiz Hering’in dairesini araştırırken başka mektup bulma konusunda başarısız olmuştum. Mektuplara ne olmuştu?</p>

  <p>“Ben kendim getiririm,” dedim. “Neyse ki oğlunuz diğer mektupları güvenli bir şekilde ele geçirmiş.”</p>

  <p>“Evet, değil mi?” dedi.</p>

  <p>İşte söylemişti. Mektuplar oğlundaydı.</p>

  <p>Kapıya yöneldim. “Artık gitsem iyi olur, Frau Lange.” İki çeki havada sallayıp cüzdanıma koydum. “Cömertliğiniz için teşekkür ederim.”</p>

  <p>“Bir şey değil.”</p>

  <p>Aklıma bir şey gelmiş gibi kaşlarımı çattım.</p>

  <p>“Kafamı karıştıran bir şey var,” dedim. “Size sormak istediğim bir şey. Şirketinizin Rolf Vogelmann Dedektiflik Şirketi’yle ne ilgisi var?”</p>

  <p>“Rolf Vogelmann mı?” diye tekrarladı rahatsız bir şekilde.</p>

  <p>“Evet. Tesadüfen Lange Yayıncılık Şirketi’nin temmuz ayından beri Rolf Vogelmann’ın reklam kampanyasını karşıladığını öğrendim. Sadece, onu tutmak için daha fazla sebebiniz varken niye beni tutmanız gerektiğini merak ediyordum.”</p>

  <p>Frau Lange mahsus gözlerini kırpıştırdı, başını iki yana salladı.</p>

  <p>“Korkarım hiçbir fikrim yok.”</p>

  <p>Omuz silkip gülümsemeye çalıştım. “Şey, dediğim gibi bu durum sadece kafamı karıştırdı, hepsi bu. Önemli değil. Bütün şirket çeklerini siz mi imzalıyorsunuz, Frau Lange? Yani acaba oğlunuz size haber vermeden böyle bir şey yapmış olabilir mi diye merak ettim? Bana anlattığınız o dergiyi satın alması gibi. Neydi adı? <i>Urania"</i></p>

  <p>Mahcup olduğu açıkça belli olan Frau Lange’nin yüzü kızarmaya başladı. Cevap vermeden önce zorlukla yutkundu.</p>

  <p>“Reinhard’ın şirket yöneticisi olarak masraflarını karşılayacak sınırlı bir banka hesabı üzerinde imza yetkisi var. Ama bu durumun neyle ilgili olabileceğini nasıl açıklayabilirim bilemiyorum, Herr Günther.”</p>

  <p>“Belki astrolojiden sıkılmıştır. Belki kendisi özel dedektif olmaya karar vermiştir. Gerçeği söylemek gerekirse, Frau Lange, bazen bir şeyi bulmak için fal bakmak da diğer şeyler kadar iyi bir yol olabilir.”</p>

  <p>“Onu gördüğümde Reinhard’a bu konuyu soracağım. Bu bilgi için size müteşekkirim. Sakıncası yoksa nereden öğrendiğinizi söyleyebilir misiniz?”</p>

  <p>“Bu bilgiyi mi? Üzgünüm, gizlilik kuralını asla ihlâl edemem. Eminim beni anlayabilirsiniz.”</p>

  <p>Başını ters bir şekilde sallayıp bana iyi akşamlar diledi.</p>

  <p>Koridorda kara kazan hâlâ kirlenen yerler için söyleniyordu.</p>

  <p>“Ne tavsiye edeceğim, biliyor musun?” dedim.</p>

  <p>“Ne?” dedi asık suratla.</p>

  <p>“Frau Lange’nin oğlunu dergiden aramanı. Belki bu izleri yok etmek için bir büyü yapabilir.”</p>
</body>
</html>