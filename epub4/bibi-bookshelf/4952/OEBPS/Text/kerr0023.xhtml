<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1 title="YİRMİ ÜÇ"><img alt="yirmiuc" src="../Images/yirmiuc.png"/></h1>

  <h2 class="sigil_not_in_toc"><i>Pazartesi, 7 Kasım</i></h2>

  <p class="girinti-yok">Ben hikâyemi anlatmayı bitirene kadar Heydrich’in normalde solgun olan yüz hatları heyecanla kızarmıştı.</p>

  <p>“Seni tebrik ederim, Günther,” dedi. “Bu benim beklediğimden de fazla. Ve zamanlaman da mükemmel. Sen de aynı fikirde değil misin, Nebe?”</p>

  <p>“Gerçekten öyle, General.”</p>

  <p>“Bu seni şaşırtabilir, Günther,” dedi Heydrich. “Reichsführer Himmler ve ben sırf kamu düzeni ve ticaret uğruna da olsa Yahudilerin mallarına polis koruması getirmeyi düşünüyoruz. Sokaklarda bir kalabalığın isyanına izin verirsen sadece Yahudilerin dükkânları yağmalanmakla kalmaz, Almanlarınki de yağmalanır. Hasarın iyi Alman sigorta şirketleri tarafından ödeneceğini söylemeye gerek yok. Goering aklını kaçırır. Ve onu kim suçlayabilir ki? Bu fikir bütün ekonomik planlamayla alay ediyor.</p>

  <p>“Ama dediğin gibi, Günther, eğer Himmler Weisthor’un planına inanacaksa polis korumasından vazgeçecektir. Öyle bir durumda bu görüşü benim sürdürmem gerekir. Bundan dolayı bu konuyla nasıl ilgileneceğimize dikkat etmemiz gerekiyor. Himmler bir aptal, ama tehlikeli bir aptal. Weisthor’u kesin bir şekilde ve mümkün olduğunca çok tanığın önünde açığa çıkarmamız gerekiyor.” Durakladı. “Nebe?”</p>

  <p>Reichskriminaldirektor uzun burnunun kenarını kaşıyıp düşünceli bir şekilde başını salladı.</p>

  <p>“Mümkünse Himmler’in bu işle ilgisinden bahsetmeyelim, General,” dedi. “Weisthor’un tanıkların önünde açığa çıkarılmasına varım. O pisliğin yaptıklarının yanına kâr kalmasını istemiyorum. Ama aynı zamanda kıdemli SS personelinin önünde Reichsführer’i de mahcup etmemeliyiz. Weisthor’u mahvettiğimiz için bizi bağışlar, ama kendisini aptal gibi göstermemizi affetmez.”</p>

  <p>“Katılıyorum,” dedi Heydrich. Bir an düşündü. “Burası Sipo kısım altı, değil mi?” Nebe başını salladı. “Wewelsburg’a en yakın SD ana bölge karakolu nerede?”</p>

  <p>“Bielefeld’de,” diye cevap verdi Nebe.</p>

  <p>“Tamam. Onları hemen aramanı istiyorum. Şafakla birlikte buraya bir sürü adam göndersinler.” Zayıf bir şekilde gülümsedi. “Weisthor’un bana karşı yapabileceği Yahudi suçlamasının yapışmasına karşı bir önlem olarak. Burayı hiç sevmiyorum. Weisthor’un da Wewelsburg’da bir sürü arkadaşı var. Burada gerçekleşen bazı gülünç SS düğün törenlerinde görev bile alıyor. Bu yüzden burada biraz güç gösterisi düzenlemeye ihtiyacımız olabilir.”</p>

  <p>“Kale komutanı Taubert bu görevden önce Sipo’daydı,” dedi Nebe. “Ona güvenebileceğimize eminim.”</p>

  <p>“Güzel. Ama ona Weisthor’u anlatma. Sadece Günther’in uydurduğu KPD casuslarıyla ilgili hikâyeye sadık kal ve adamlarını alarma geçirmesini sağla. Ve başlamışken Kommissar için bir yatak organize etmesini de sağla. Tanrım, o bunu hak etti.”</p>

  <p>“Yanımdaki oda boş, General. Galiba Saksonya I. Henry odasıymış.” Nebe sırıttı.</p>

  <p>“Delilik,” diye güldü Heydrich. “Ben Kral Arthur ve Kutsal Kâse odasındayım. Ama kim bilir? Belki bugün en azından Morgana le Fay’i yenebilirim.”</p>

  <hr class="gecis"/>

  <p class="girinti-yok">Mahkeme binası batı kanadının zemin katındaydı. Bitişikteki odalardan birinin kapısı aralık olduğu için içeride olanları mükemmel şekilde görebiliyordum.</p>

  <p>Salon kırk metre yüksekliğindeydi. Yalın, cilalı ahşap zemini, lambri kaplı duvarları ve yüksek tavanı meşe kirişleri ve yaratık oymalarıyla tamamlanan bir odaydı. Hükmedici, uzun meşe masanın dört tarafı yüksek arkalıklı deri sandalyelerle çevrilmişti, her birinin üstündeki gümüş disk oraya oturacak olan SS subayının adını taşıyordu. Siyah üniformalar ve divan başlangıcını bildiren törensel işlemler yüzünden Büyük Mason Locası toplantısında casusluk yapmak gibiydi.</p>

  <p>O sabah gündemdeki ilk konu Reichsführer'in harap durumdaki kuzey kulesinin onarımıyla ilgili planları onaylamasıydı. Bunları Weisthor ve Rahn’ın arasında oturan baykuş bakışlı, küçük, şişko Landbaumeister Bartels sundu. Weisthor endişeli görünüyordu ve belli ki kokainin eksikliğini hissediyordu.</p>

  <p>Reichsführer ona planlarla ilgili görüşünü sorduğunda Weisthor kekeledi: “E, şey bağlamında, e... kalenin önemi... e...,” dedi, “ve... e...gelecekteki... e... Doğu ve Batı... e, arasındaki... herhangi bir çatışmada... e... büyülü önemi...”</p>

  <p>Heydrich araya girdi, ama bunu Brigadeführer’e yardım etmek için yapmadığı hemen belli oldu.</p>

  <p>“Reichsführer,” dedi soğuk bir sesle. “Bu bir mahkeme olduğu için ve hepimiz Brigadeführer’i büyülenmiş bir şekilde dinlediğimiz için, ona ve meslektaşı Unterscharführer Rahn’a karşı yapılan suçlamaları sizlere açıklamadan önce devam etmesine izin vermek bana göre sizlere haksızlık olacaktı.”</p>

  <p>“Hangi suçlamalar?” dedi Himmler hoşnutsuz bir şekilde. “Benim Weisthor'a karşı yapılmış bir suçlamadan haberim yok. Hatta onunla ilgili bir soruşturma olduğunu bile bilmiyorum.”</p>

  <p>“Çünkü Weisthor’la ilgili bir soruşturma yok. Ancak tamamen ayrı bir soruşturma yedi masum Alman kızının sapıkça öldürülmesiyle sonuçlanan çirkin komploda Weisthor’un önemli bir rol oynadığını açığa çıkardı.”</p>

  <p>“Reichsführer,” diye kükredi Weisthor. “İtiraz ediyorum. Bu canavarlık.”</p>

  <p>“Tamamen katılıyorum,” dedi Heydrich, “ve canavar da sensin.”</p>

  <p>Weisthor bütün vücudu titreyerek ayağa kalktı.</p>

  <p>“Seni küçük yalancı Yahudi,” diye tükürdü.</p>

  <p>Heydrich sadece tembel bir şekilde gülümsedi. “Kommissar,” dedi yüksek sesle. “Lütfen buraya gelebilir misiniz?”</p>

  <p>Ben yavaşça salona girerken ayakkabılarım ahşap zeminde seçmelere giren endişeli bir aktörünkiler gibi ses çıkarıyordu. Salona girdiğimde bütün başlar döndü, Almanya’nın en güçlü elli adamı bana bakarken oradan başka bir yerde olmayı diliyordum. Himmler ayağa kalkarken Weisthor’un çenesi sarktı.</p>

  <p>“Bu ne anlama geliyor?” diye gürledi Himmler.</p>

  <p>“Bazılarınız bu adamı Herr Steininger adıyla biliyor,” dedi Heydrich pürüzsüz bir sesle. “Yani öldürülen kızlardan birinin babasının adıyla. Ancak öyle bir şey yok. Kendisi benim için çalışıyor. Onlara kim olduğunuzu söyleyin, Günther.”</p>

  <p>“Cinayet Masası, Berlin-Alexanderplatz’dan Kriminalkommissar Bernhard Günther.”</p>

  <p>“Ve bu subaylara neden buraya geldiğinizi söyleyin lütfen.”</p>

  <p>“Karl Maria Wiligot ve Jarl Widar olarak da bilinen Karl Maria Weisthor’u; Otto Rahn’ı; ve Richard Anders’i 23 Mayıs ve 29 Eylül 1938 arasında Berlin’de öldürülen yedi kızın cinayeti yüzünden tutuklamaya geldim.”</p>

  <p>“Yalancı,” diye bağırdı Rahn ayağa fırlayarak. Anders olduğunu tahmin ettiğim diğer subay da kalkmıştı.</p>

  <p>“Oturun,” dedi Himmler. “Sanırım bunu kanıtlayabileceğinize inanıyorsunuz, Kommissar?” Karl Marx’ın kendisi olsaydım bana daha büyük bir nefretle bakamazdı herhalde.</p>

  <p>“Kanıtlayabileceğime inanıyorum, efendim, evet.”</p>

  <p>“Bu da numaralarından biri olmasa iyi olur, Heydrich,” dedi Himmler.</p>

  <p>“Numara mı, Reichsführer?” dedi Heydrich masum bir şekilde. “Eğer aradığınız şey numaraysa bu iki kötü adamda her türlüsü var. Kendilerini medyum olarak tanıtıyor, zayıf akıllı insanları kendilerinin öldürüp sakladığı kızların cesetlerinin nerede olduğunu ruhların söylediğine inandırıyorlar. Kommissar Günther olmasaydı aynı delice numarayı buradaki subay topluluğuna da yapmaya kalkarlardı.”</p>

  <p>“Reichsführer,” dedi Weisthor tükürürcesine. “Bu söyledikleriniz akıl dışı.”</p>

  <p>“Sözlerinin şu bahsettiğin kanıtı nerede, Heydrich?”</p>

  <p>“Delice dedim. Tam olarak onu kastediyorum. Doğal olarak buradaki hiç kimse onların gülünç planlarını yutmaz. Ama delilerin bir özelliği yaptıkları şeyin doğruluğuna inanmalarıdır.” Kâğıt yığınlarının altından Weisthor’un tıbbi vaka kaydını çıkarıp Himmler’in önüne koydu.</p>

  <p>“Burada Karl Maria Weisthor olarak da bilinen Karl Maria Wiligut’un tıbbi vaka kayıtları var. Bu dosya kısa bir süre öncesine kadar doktoru Hauptsturmführer Lanz Kindermann’ın elindeydi-”</p>

  <p>“Hayır,” diye bağırdı Weisthor dosyanın üstüne atılarak.</p>

  <p>“Tutun bu adamı,” dedi Himmler. Weisthor’un yanında dikilen iki subay onu kollarından tuttu. Rahn silahına uzandı, ama ben daha hızlıydım.</p>

  <p>Namluyu kafasına doğrulturken mavzerin sürgüsünü çektim.</p>

  <p>“Silaha dokunursan kafanda hava deliği açarım,” dedim. Silahını bıraktı.</p>

  <p>Heydrich bu kargaşadan etkilenmeden konuşmaya devam etti. Hakkını teslim etmek gerekti: Kuzey Deniz somonu kadar soğuk ve kaypaktı.</p>

  <p>“Wiligut 1924 yılı Kasım ayında karısını öldürme girişimiyle Salzburg’daki bir akıl hastanesine kabul edildi. Muayenesinden sonra deli olduğuna karar verildi ve 1932 yılına kadar Dr. Kindermann'ın gözetiminde hastanede kaldı. Taburcu edilmesinden sonra adını Weisthor yaptı, gerisini şüphesiz biliyorsunuz, Reichsführer.”</p>

  <p>Himmler bir iki dakika için dosyaya baktı. Sonunda içini çekti. “Bu doğru mu, Karl?”</p>

  <p>İki SS subayının arasındaki Weisthor başını iki yana salladı.</p>

  <p>“Bir centilmen ve subay olarak onurum üstüne yemin ederim ki yalan.”</p>

  <p>“Sol kolunu sıvayın,” dedim. “Adam uyuşturucu bağımlısı. Kindermann ona yıllardır kokain ve morfin veriyor.”</p>

  <p>Himmler, Weisthor’u tutan adamlara işaret etti. Korkunç durumdaki siyah-mor kolu ortaya çıkınca ekledim: “Yine de inanmıyorsanız, elimde Reinhard Lange tarafından yazılmış yirmi sayfalık bir ifade var.”</p>

  <p>Himmler başını sallamaya devam etti. Bilge SS, Brigadeführer’in önüne gelmek için sandalyesinin etrafından dolaştı. Weisthor’un yüzüne sertçe bir tokat attı, ardından bir tane daha.</p>

  <p>“Çekin şunu gözümün önünden,” dedi. “Bir sonraki açıklamaya kadar odasına hapsedin. Rahn. Anders. Bu sizin için de geçerli.” Sesi neredeyse histerik bir tona büründü. “Defolun, dedim. Artık bu grubun bir üyesi değilsiniz. Üçünüz de Kurukafa yüzüklerinizi, hançerlerinizi ve kılıçlarınızı teslim edeceksiniz. Size ne yapacağıma daha sonra karar vereceğim.”</p>

  <p>Arthur Nebe hazır bekleyen muhafızları çağırdı. Muhafızlar gelince onlara üç adama odalarına kadar eşlik etmelerini emretti.</p>

  <p>Masadaki bütün SS subaylarının ağızları şaşkınlıkla açılmıştı. Yalnız Heydrich sakindi. Uzun yüzü balmumundan yapılmış gibiydi ve düşmanlarının bozgunundan ne kadar tatmin olduğuna dair hiçbir ifadeyi açığa vurmuyordu.</p>

  <p>Weisthor, Rahn ve Anders gönderildikten sonra bütün gözler Himmler’in üstündeydi. Ne yazık ki onun gözleri de benim üzerimde. Dramanın henüz bitmediğine karar verip silahımı kılıfına soktum. Himmler rahatsız edici birkaç saniye boyunca bana bakmaya devam etti. Weisthor’un evinde onu gördüğümü hatırladığına kuşku yoktu. Reichsführer-SS ve Alman Polisinin başı kandırılmış, aptal yerine konmuş, satılmış ve yanılmıştı. Bu, kendisini Hitler’in Deccal’ine karşı Nazi Papası rolünde gören bir adam için dayanılmayacak bir şeydi. Temiz tıraşlı, küçük, titiz yüzündeki kolonyanın kokusunu alabileceğim kadar yakınıma gelip öfkeyle gözlerini kırpıştırdı, ağzı nefretle büküldü, bacağıma sert bir tekme attı.</p>

  <p>Acıyla inledim, ama hareketsiz bir şekilde, neredeyse hazır olda durmaya devam ettim.</p>

  <p>“Her şeyi mahvettin,” dedi titreyerek. “Her şeyi. Anlıyor musun?”</p>

  <p>“Ben işimi yaptım,” diye gürledim. Heydrich’in tam zamanındaki müdahalesi olmasa beni yine tekmelerdi herhalde.</p>

  <p>“Buna kesinlikle katılıyorum,” dedi. “Belki de siz kendinizi toplayana kadar görüşmelere bir saat kadar ara vermeliyiz, Reichsführer. Reichsführer’in yüreğine bu kadar yakın birinin bu iğrenç ihanetinin keşfi elbette ki kendisi için derin bir şok oldu. Aslında hepimiz için öyle.”</p>

  <p>Diğerlerinden kabul mırıltıları yükseldi. Himmler kontrolünü biraz kazanmış gibi göründü. Muhtemelen mahcubiyetten rengi biraz kızarıp birden çekildi ve başını sertçe salladı.</p>

  <p>“Haklısın Heydrich,” diye mırıldandı. “Korkunç bir şok oldu. Evet, gerçekten. Sizden özür dilemeliyim, Kommissar. Dediğiniz gibi siz sadece işinizi yaptınız. Aferin.” Bu sözlerden sonra hiç de alçak olmayan topuklarının üstünde dönüp birkaç subayının eşliğinde şık bir şekilde salondan çıktı.</p>

  <p>Heydrich gülümsemeye başladı, ağzının kıyısından ileriye gitmeyen yavaş bir gülümseme. Sonra gözleri beni buldu, beni öteki kapıya doğru yönlendirdi. Arthur Nebe arkamızdan geldi. Diğer subaylar yüksek sesle kendi aralarında konuşmaya başladılar.</p>

  <p>“Heinrich Himmler çok az insandan özür dilemiştir,” dedi Heydrich üçümüz kalenin kütüphanesinde yalnız kalınca.</p>

  <p>Acıyla bacağımı ovuşturdum. “Bu gece günlüğüme bunu yazacağım,” dedim. “Hep hayalini kurduğum şeydi.”</p>

  <p>“Bu arada Kindermann’a ne olduğunu söylemedin.”</p>

  <p>“Kaçmaya çalışırken vurulduğunu söyleyelim,” dedim. “Eminim siz ne demek istediğimi çok iyi anlarsınız.”</p>

  <p>“Bu çok talihsiz. İşimize yarayabilirdi.”</p>

  <p>“Bir katil neyi hak ediyorsa onu buldu. Birisi bunu yapmak zorundaydı. Ama öteki pisliklerin hak ettiklerini bulacaklarını sanmıyorum. SS kardeşliği falan, değil mi?” Duraklayıp bir sigara yaktım. “Onlara ne olacak?”</p>

  <p>“SS’teki işlerinin bittiğine güvenebilirsin. Bunu Himmler’in kendisinin söylediğini duydun.”</p>

  <p>“Onlar için ne kadar korkunç.” Nebe’ye döndüm. “Hadi, Arthur. Weisthor mahkemeye ya da giyotine hiç yaklaşacak mı?”</p>

  <p>“Bu benim de hiç hoşuma gitmiyor,” dedi haşin bir sesle. “Ama Weisthor Himmler'e çok yakın. Çok fazla şey biliyor.”</p>

  <p>Heydrich dudaklarını birleştirdi. “Öte yandan Otto Rahn sadece bir NCO. Başına bir kaza gelse Reichsführer’in umursayacağını sanmıyorum.” Başımı buruk bir şekilde iki yana salladım.</p>

  <p>“En azından bu küçük pis plan sona erdi. En azından bir süre için yeni bir pogromdan kurtulduk.”</p>

  <p>Heydrich biraz rahatsız görünüyordu. Nebe ayağa kalkıp kütüphanenin penceresinden dışarı baktı.</p>

  <p>“Tanrı aşkına,” diye bağırdım. “Planın devam edeceğini söylemeyeceksiniz, değil mi?” Heydrich gözle görülür şekilde yüzünü buruşturdu.</p>

  <p>“Bakın, hepimiz Yahudilerin cinayetlerle bir ilgisi olmadığını biliyoruz.”</p>

  <p>“Aa, evet,” dedi neşeyle. “Bu kesin. Ve Yahudiler suçlanmayacaklar, bu konuda sözüme güvenebilirsin. Seni temin ederim ki-”</p>

  <p>“Söyle ona,” dedi Nebe. “Bilmeyi hak ediyor.”</p>

  <p>Heydrich bir an düşündü, sonra ayağa kalktı. Raftan bir kitap alıp kayıtsız bir şekilde karıştırdı.</p>

  <p>“Evet, haklısın, Nebe. Galiba hak ediyor.”</p>

  <p>“Bana neyi söyleyeceksiniz?”</p>

  <p>“Bu sabah görüşmeler başlamadan önce bir teleks aldık,” dedi Heydrich. “Tesadüf eseri genç bir Yahudi fanatik Paris’teki bir Alman diplomata saldırmış. Görünüşe göre Almanya’daki Polonyalı Yahudilere yapılan muameleyi protesto etmek istiyormuş. Führer Fransa’ya kendi özel doktorunu gönderdi, ama adamın hayatta kalması beklenmiyor.”</p>

  <p>“Sonuç olarak Goebbels şimdiden, eğer diplomat ölürse Reich’taki bütün Yahudilere karşı Alman halkının doğal tepkileri olacağı konusunda Führer'e kulis yapıyor.”</p>

  <p>“Ve siz de başınızı başka yöne çevireceksiniz, öyle mi?”</p>

  <p>“Kanunsuzluğu onaylamıyorum,” dedi Heydrich.</p>

  <p>“Weisthor istediği pogromu başlatmış oldu. Sizi pislikler.”</p>

  <p>“Pogrom değil,” diye ısrar etti Heydrich. “Yağmalamaya izin verilmeyecek. Yahudi malları tahrip edilmeyecek. Polis talan olmamasını garanti edecek. Ve Alman hayatını ya da güvenliğini tehdit edecek hiçbir şeye izin verilmeyecek.”</p>

  <p>“Öfkeli bir kalabalığı nasıl kontrol edebilirsiniz?”</p>

  <p>“Emirler verilecek. Suçlular tutuklanacak.”</p>

  <p>“Emirler mi?” Sigaralarımı kitaplığa doğru attım. “Kontrolsüz kalabalık için mi? Bu çok güzel.”</p>

  <p>“Almanya’daki bütün polis şeflerine kuralların anlatıldığı bir teleks çekilecek.”</p>

  <p>Birden çok yorgun olduğumu hissettim. Eve gitmek, bütün bunlardan uzaklaşmak istiyordum. Böyle bir konuda konuşmak bile kendimi pis ve sahtekâr gibi hissetmeme neden oluyordu. Başarısız olmuştum. Ama çok daha kötü olan şey başarılı olmamın hiç amaçlanmamış olmasıydı.</p>

  <p>Bir tesadüf, Heydrich böyle demişti. Ama Jung’un düşüncesine göre anlamlı bir tesadüf müydü? Hayır. Olamazdı. Artık hiçbir şeyin bir anlamı yoktu.</p>
</body>
</html>