<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1 title="YİRMİ İKİ"><img src="../Images/yirmiiki.png" alt=""/></h1>

  <h2 class="sigil_not_in_toc"><i>Pazar, 6 Kasım</i></h2>

  <p class="girinti-yok">Hayatta kalmak, özellikle o zor günlerde hayatta kalmak bir anlamda başarı olarak görülmeli. Bu kolay bir şey değil. Nazi Almanyası’ndaki hayat durmadan çabalamanı gerektirir. Ama bu kadar çok çabaladıktan sonra insan buna bir anlam yüklemesi gerektiği problemiyle baş başa kalıyor. Sonuçta hayatın bir anlamı yoksa sağlık ve güvenlik ne işe yarar ki?</p>

  <p>Bu sadece kendine acıma durumu değildi. Pek çok insan gibi ben de her zaman benden daha kötü durumda olan insanlar bulunduğuna inanırdım. Ama bu kez bunu gerçekten biliyordum. Yahudiler zaten zulme uğruyordu, ama eğer Weisthor amacını gerçekleştirirse açılan yeni bir uç noktaya taşınacaktı. Öyle bir durumda bu onlar ve bizim bir arada olmamızla ilgili ne söylüyor olacaktı? Bu durum hangi koşulda Almanya'yı terk edecekti?</p>

  <p>Doğru, dedim kendi kendime, bu benim endişem değildi ve Yahudiler de kendileri kaşınmıştı: ama öyle bile olsa, onların çektiği acıdan bizim aldığımız zevk de neydi? Onlar acı çekerken bizim hayatımız daha mı güzeldi? Onların zulüm görmesinin sonucunda özgürlüğüm daha mı iyi görünüyordu?</p>

  <p>Bu konuyu düşündükçe yalnızca cinayetleri durdurmanın değil, Weisthor’un Yahudilerin hayatını cehenneme çevirme amacını engellemenin aciliyetini ve aksini yapmanın beni eşit derecede alçaltacağını daha iyi fark ediyordum.</p>

  <p>Ben parlak zırhı içindeki bir şövalye değildim. Sadece aklında isterseniz ahlâk diyebileceğiniz gri bir fikir ve üzerinde buruşuk paltosuyla bir sokak köşesinde dikilen fırtına yemiş bir adamdım. Tabii cebimi dolduracak olan şeyler hakkında fazla titiz değildim ve nasıl ki kilise korosunda solo söyleyemezsem bir grup genç hayduda da iyi şeyler yapmaları için ilham veremezdim. Ama tek bir şeyden emindim. Dükkâna hırsız girdiğinde tırnaklarıma bakmayı bitirmiştim.</p>

  <hr class="gecis"/>

  <p class="girinti-yok">Mektup yığınlarını önümdeki masaya attım.</p>

  <p>“Evini ararken bunları bulduk,” dedim.</p>

  <p>Yorgun ve dağınık görünen Reinhard Lange mektuplara ilgisiz bir şekilde baktı.</p>

  <p>“Belki bunların senin eline nasıl geçtiğini anlatabilirsin?”</p>

  <p>“Onlar benim,” diye omuz silkti. “İnkâr etmiyorum.” İçini çekip başını ellerinin arasına aldı. “Bak, ifadeni imzaladım. Başka ne istiyorsun? İşbirliği yaptım, değil mi?”</p>

  <p>“İşimiz neredeyse bitiyor Reinhard. Sadece bir iki açık uç kaldı. Klaus Hering’i kimin öldürdüğü gibi.”</p>

  <p>“Neden bahsettiğini bilmiyorum.”</p>

  <p>“Hafızan çok kısa süreli. Hering, patronundan yani aynı zamanda senin sevgilinden çaldığı bu mektuplarla annene şantaj yapıyordu. Galiba annenden daha iyi para koparabileceğini düşünmüştü. Sözün özü annen kendisine kimin şantaj yaptığını bulmak için özel bir dedektif tuttu. O özel dedektif bendim. Bu, ben Alex’e geri dönmeden önce olmuştu. Annen kurnaz bir kadın, Reinhard. Bunun birazının bile sana geçmiş olmaması çok yazık. Neyse, senin ve ona şantaj yapan kişinin cinsel birliktelik yaşıyor olabileceğinizi düşünüyordu. Bu yüzden ben şantaj yapan kişiyi bulduğumda ne yapılacağına senin karar vermeni istedi. Tabii ki senin zaten Rolf Vogelmann adında çirkin bir özel dedektifin olduğunu bilmiyordu. Ya da en azından Otto Rahn’ın senin sağladığın parayı kullanarak böyle bir dedektif tuttuğunu. Tesadüfen Rahn satın alacağı bir özel dedektiflik şirketi ararken bana bile yazmıştı. Teklifini konuşma fırsatını hiç bulamadığımız için adını hatırlamam biraz zaman aldı. Neyse aklıma gelmişken söyledim.</p>

  <p>“Annen, Hering’in kendisine şantaj yaptığını söylediğinde doğal olarak konuyu Dr. Kindermann’la konuştun ve o da konuyu kendi başınıza halletmenizi tavsiye etti. Sen ve Otto Rahn. Sonuçta bir cinayet fazla olmuş, ne fark ederdi?”</p>

  <p>“Ben kimseyi öldürmedim. Bunu sana söyledim.”</p>

  <p>“Ama Hering’in öldürülmesine destek verdin, değil mi? Arabayı senin kullandığını düşünüyorum. Muhtemelen Hering’in cesedini asıp intihar gibi göstermesi için Kindermann’a da yardım etmişsindir.”</p>

  <p>“Hayır, bu doğru değil.”</p>

  <p>“SS üniformalarını giyiyorlardı, değil mi?” Kaşlarını çatıp başını iki yana salladı. “Bunu nereden bilebilirsin?”</p>

  <p>“Hering’in avucuna girmiş bir SS kep rozeti buldum. Çok mücadele ettiğine eminim. Söyle bana, arabadaki adam da çok mücadele etti mi? Gözünde bant olan adam. Hering’in evini gözetleyen adam. Onun da öldürülmesi gerekti, değil mi? Sırf sizi tanımış olabilir diye.”</p>

  <p>“Hayır-”</p>

  <p>“Her şey çok temiz ve güzel. Adamı öldür, Hering öldürmüş gibi göster, sonra Hering’i bir pişmanlık anında kendini asmış gibi göster. Bu arada mektupları almayı da unutmadan tabii. Arabadaki adamı kim öldürdü? Senin fikrin miydi?”</p>

  <p>“Hayır, ben orada olmak istemedim.”</p>

  <p>Onu yakalarından yakalayıp sandalyesinden kaldırdım, tokatlamaya başladım. “Hadi, sızlanmalarını yeterince dinledim. Bana onu kimin öldürdüğünü söyle, yoksa seni bir saat içinde vurdurturum.”</p>

  <p>“Lanz yaptı. Rahn’la birlikte. Otto kollarını tutarken Kindermann onu bıçakladı. Korkunçtu. Korkunçtu.”</p>

  <p>Onu tekrar sandalyeye bıraktım. Masaya doğru eğilip koluna yaslanarak ağlamaya başladı.</p>

  <p>“Biliyor musun, Reinhard, çok zor bir durumdasın,” dedim bir sigara yakarak. “Orada olman seni de suç ortağı yapıyor. Sonra o kızların cinayetlerini de biliyorsun.”</p>

  <p>“Sana söyledim,” dedi sefil bir şekilde burnunu çekerek. “Beni öldürürlerdi. Ben hiç onlarla aynı fikirde olmadım, ama itiraz etmeye korktum.”</p>

  <p>“Bu, işe en başında nasıl girdiğini açıklamıyor.” Lange’in ifadesini alıp göz gezdirdim.</p>

  <p>“Bu soruyu kendime sormadığımı mı sanıyorsun?”</p>

  <p>“Bir cevap buldun mu?”</p>

  <p>“Hayran olduğum adam. İnandığım adam. Bunu Almanya’nın iyiliği için yaptığımıza beni ikna etti. Bunun görevimiz olduğuna. Beni ikna eden Kindermann’dı.”</p>

  <p>“Bu mahkemedekilerin hoşuna gitmeyecek, Reinhard. Kindermann senin Adem’ine çok ikna edici bir Havva gibi oynamayacak.”</p>

  <p>“Ama sana doğruyu söylüyorum.”</p>

  <p>“Olabilir, ama incir yapraklarını bitirdik. Bir savunma istiyorsan, bunu kanıtlayacak bir şey bulman gerekir. Bu iyi bir hukuksal tavsiye, buna güvenebilirsin. Ve sana bir şey daha söyleyeyim, her türlü iyi tavsiyeye ihtiyacın olacak. Çünkü gördüğüm kadarıyla yalnızca sen bir avukata ihtiyaç duyacak gibi görünüyorsun.”</p>

  <p>“Ne demek istiyorsun?”</p>

  <p>“Seninle açık konuşacağım, Reinhard. Bu ifadende seni hapse göndermeme yetecek kadar şey var. Ama diğerlerini bilmiyorum. Hepsi SS, Reichsführer’i tanıyorlar. Weisthor Himmler’in yakın arkadaşı ve şey, endişeleniyorum, Reinhard. Senin günah keçisi olacağından endişeleniyorum. Bir skandaldan kaçınılması için yaptıkları yanlarına kâr kalacaktır. Tabii ki, muhtemelen SS’ten ayrılmak zorunda kalırlar, ama bundan fazlası olmaz. Kellesi giden sen olursun.”</p>

  <p>“Hayır, bu doğru olamaz.”</p>

  <p>Başımı evet anlamında salladım.</p>

  <p>“İfaden dışında bir şey daha olsaydı. Seni cinayet suçlamasından kurtaracak bir şey. Tabii ki Paragraf 175’le risk almak zorundasın. Ama kesin ölüm cezası yerine toplama kampında beş yılla kurtulabilirdin. Yine de bir şansın olurdu.” Durakladım. “Ne diyorsun, Reinhard?”</p>

  <p>“Tamam,” dedi bir dakika sonra. “Bir şey var.”</p>

  <p>“Konuş.”</p>

  <p>Bana güvenmekle iyi yapıp yapmadığından emin olamadan tereddütle konuşmaya başladı. Ben bile kendimden emin değildim.</p>

  <p>“Lanz Avusturyalı, Salzburg’dan.”</p>

  <p>“Bu kadarını tahmin ettim.”</p>

  <p>“Viyana’da tıp okumuş. Mezun olunca sinir hastalıkları uzmanı olmuş ve Salzburg Akıl Hastanesi’nde işe başlamış. Weisthor'la orada tanışmış. Ya da o günlerdeki adıyla Wiligut’la.”</p>

  <p>“O da mı doktormuş?”</p>

  <p>“Tanrım, hayır. O hastaymış. Mesleği askerlik, Avusturya ordusunda. Ama geçmişi tarih öncesi zamanlara dayanan uzun bir Alman bilge adamları soyunun sonuncusu. Weisthor ilk Alman putperestlerin hayatlarını ve dini uygulamalarını tarif etmesini sağlayan, atalarına ait kehanet hafızası taşıyor.”</p>

  <p>“Ne kadar da kullanışlı.”</p>

  <p>“Putperestler Cermen Tanrısı Krist'e ibadet ediyordu. Bu din daha sonradan İsa’nın yeni öğretileri olarak Yahudiler tarafından çalındı.”</p>

  <p>“Bu hırsızlığı rapor ettiler mi?” Bir sigara daha yaktım.</p>

  <p>“Sen bilmek istedin,” dedi Lange.</p>

  <p>“Tamam, tamam. Lütfen devam et. Dinliyorum.”</p>

  <p>“Weisthor gamalı haçın temel formlardan biri olduğu eski Cermen rünlerini inceledi. Aslında piramit gibi kristal şekillerin hepsi Cermen rünleri, güneş sembolleriydi. ‘Kristal’ sözcüğü oradan gelir.”</p>

  <p>“Deme ya.”</p>

  <p>“1920’lerin başlarında Weisthor paranoid şizofreni belirtileri göstermeye başlamış. Katolikler, Yahudiler ve Özgür Masonlar tarafından sömürüldüğüne inanıyormuş. Bunun ardından oğlunun ölümü gelmiş. Bu da Wiligut bilge adamlar soyunun bitmesi anlamına geliyormuş. Bu yüzden karısını suçlamış ve zaman geçtikçe şiddete yatkın hale gelmiş. Sonunda karısını boğmaya kalkmış ve daha sonra deli raporu verilmiş. Akıl hastanesinde yattığı birkaç sefer öteki hastaları öldürmeye çalışmış. Ama yavaş yavaş ilaç tedavisinin etkisiyle zihni kontrol altına alınabilmiş.</p>

  <p>“Kindermann onun doktoru muymuş?”</p>

  <p>“Evet. Weisthor 1932’de taburcu edilene kadar.”</p>

  <p>“Anlamıyorum. Kindermann, Weisthor’un kaçık olduğunu bildiği halde onu taburcu mu etmiş?”</p>

  <p>“Lanz’ın psikoterapi yaklaşımı anti-Freudyen’dir. Jung’un çalışmalarında da bir ırkın tarih ve kültürüne dair materyal olduğunu görüyordu. Onun çalışma sahası, insanın bilinçdışı zihnindeki, tarih öncesi kültürlerin yeniden yapılandırılmasını mümkün kılan ruhsal katmanı araştırmayı içeriyordu. Weisthor’la çalışmaya da bu yüzden başlamıştı. Lanz onu kendi Jung’cu psikoterapi dalının anahtarı olarak görüyordu. Böylece Himmler’in izniyle Goering Araştırma Enstitüsü’nün kendi versiyonunu kurmayı umuyordu. O da başka bir psikoterapi-”</p>

  <p>“Evet, biliyorum.”</p>

  <p>“Şey, araştırma başta gerçekti. Ama sonra Weisthor’un sahte olduğunu, sözde atalarına ait kehanet gücünü, atalarının önemini Himmler’in gözünde yüceltmek için kullandığını keşfetti. Ama artık çok geç olmuştu. Ve Lanz’ın enstitüsünü kurmak için ödemeyeceği bedel yoktu.”</p>

  <p>“Enstitüyü neden istiyordu? Kliniği vardı, değil mi?"</p>

  <p>“Bu Lanz için yeterli değildi. Kendi alanında Freud ve Jung’la aynı şekilde anılmak istiyor.”</p>

  <p>“Ya Otto Rahn?”</p>

  <p>“Akademik açıdan yetenekli, ama aslında acımasız bir fanatikten başka bir şey değil. Bir süre Dachau’da muhafızlık yapmış. Öyle bir adam işte.” Durup tırnağını kemirdi. “Bir sigara alabilir miyim, lütfen?”</p>

  <p>Ona bir paket atıp yüksek ateşi varmış gibi titreyen eliyle yakmasını seyrettim. Onun sigara içişini seyrederken saf protein aldığını düşünebilirdiniz.</p>

  <p>“Bu kadar mı?”</p>

  <p>Başını iki yana salladı. “Kindermann’da hâlâ Weisthor'un tıbbi vaka geçmişi var, ki bu da onun deliliğini kanıtlıyor. Lanz bunun onun sigortası olduğunu, Weisthor’un sadakatini böyle garanti altına aldığını söylüyordu. Bilirsin, Himmler akıl hastalığına tahammül edemez. Irksal sağlıkla ilgili bir saçmalık bu. Yani eğer o vaka geçmişi onun eline geçerse o zaman-”</p>

  <p>“-o zaman oyun gerçekten biter.”</p>

  <hr class="yildiz"/>

  <p class="girinti-yok">“Peki, plan nedir, efendim?”</p>

  <p>“Himmler, Heydrich, Nebe - hepsi Wewelsburg’daki SS Haysiyet Divanı görüşmesine gittiler.”</p>

  <p>“Wewelsburg ne cehennemde?” dedi Becker. “Paderborn’a çok yakın,” dedi Korsch. “Peşlerinden gitmeyi öneriyorum. Bakalım Weitshor'u ve bütün kirli planını Himmler’in önünde ortaya serebilecek miyim? Kanıt gerekirse diye Lange’yi de beraberimde götüreceğim.” Korsch ayağa kalkıp kapıya gitti. “Tamam, efendim. Ben arabayı getireyim.”</p>

  <p>“Korkarım olmaz. İkinizin burada kalmasını istiyorum.”</p>

  <p>Becker yüksek sesle inledi. “Ama bu çok saçma, gerçekten, efendim. Bu belayı aramak gibi bir şey.”</p>

  <p>“İşler planladığım gibi gitmeyebilir. Bu Weisthor karakterinin Himmler’in arkadaşı olduğunu unutmayın. Reichsführer’in açıklamalarımı çok da iyi karşılayacağından şüpheliyim. Daha kötüsü hepsini bir kenara atabilir. Bu durumda ortalıkta bir tek ben olsam iyi olur. Sonuçta beni polis gücünden atamaz, ne de olsa sadece bu dava devam ettiği sürece polisleyim, sonra kendi işime geri dönüyorum.</p>

  <p>“Ama siz ikinizin önünde kariyerleriniz var. Fazla umut veren kariyerler olmadığı doğru.” Sırıttım. “Yine de Himmler’in öfkesine maruz kalmanız yazık olur. Bunu ben kendi başıma halledebilirim.”</p>

  <p>Korsch, Becker’la kısaca bakıştıktan sonra cevap verdi: “Hadi, efendim, bize bu hikâyeyi anlatmayın. Planladığınız şey tehlikeli. Bunu biz biliyoruz, siz de biliyorsunuz.”</p>

  <p>“Bu kadar da değil,” dedi Becker. “Oraya bir mahkûmla nasıl gideceksiniz?” Arabayı kim kullanacak?”</p>

  <p>“Doğru, efendim. Wewelsburg’a üç yüz kilometrelik yol var.”</p>

  <p>“Personel arabasını alırım.”</p>

  <p>“Lange’nin yolda bir şey denediğini varsayın?”</p>

  <p>“Kelepçeli olacak, bu yüzden bana bir sorun yaşatacağını sanmıyorum.” Başımı iki yana salladım. Askıdan şapkamı ve paltomu aldım. “Üzgünüm çocuklar, ama böyle olacak.” Kapıya yürüdüm.</p>

  <p>“Efendim?” dedi Korsch. Elini uzattı. Sıktım. Sonra Becker’le tokalaştım. Sonra da mahkûmu almaya gittim.</p>

  <hr class="gecis"/>

  <p class="girinti-yok">Kindermann’ın kliniği oraya ağustos sonunda ilk gittiğim zamanki gibi derli toplu ve düzenliydi.</p>

  <p>Ağaçlarda kargalar, gölde de onları rahatsız edecek tekneler olmadığı için ortalık çok sessizdi. Sadece rüzgârın ve uçan çekirgeler gibi yola savurduğu ölü yaprakların sesi vardı.</p>

  <p>Elimi Lange’nin beline koyup sertçe ön kapıya doğru ittim.</p>

  <p>“Bu çok utanç verici,” dedi. “Buraya adi bir suçlu gibi elleri kelepçeli bir halde gelmek. Beni burada iyi tanıyorlar, biliyorsun.”</p>

  <p>“Sen adi bir suçlusun, Lange. Çirkin kafana bir havlu örtmemi ister misin?” Onu tekrar ittim. “Dinle, sadece iyi niyetim yüzünden seni çükün pantolonunun dışında yürütmüyorum.”</p>

  <p>“İnsan haklarım ne olacak?”</p>

  <p>“Kahretsin, son beş yıldır neredeydin? Burası Nazi Almanyası, Antik Yunan değil. Şimdi kapat o lanet çeneni.”</p>

  <p>Bir hemşire koridorda bizi karşıladı. Lange’ye merhaba demeye kalktı, ama sonra kelepçeleri gördü. Kimliğimi şaşkın yüzüne uzattım.</p>

  <p>“Polis,” dedim. “Dr. Kindermann’ın ofisini arama iznim var.” Bu doğruydu: İzni kendim imzalamıştım. Ama hemşire bunu bilmiyordu.</p>

  <p>“Oraya böylece girebileceğinizi sanmıyorum,” dedi. “Ben şey-”</p>

  <p>“Hanımefendi, kimlik kartımda gördüğünüz o küçük gamalı haç birkaç hafta önce Alman askerlerinin Sudetenland’a girmesine yetecek bir izin olarak görülüyordu. Bu yüzden eğer istersem o iyi doktorun pantolonunun içine bile girebilirim.” Lange’yi ileri doğru ittim. “Hadi, Reinhard, bana yolu göster.”</p>

  <p>Kindermann’ın ofisi kliniğin arka tarafındaydı. Ofis kasabadaki bir daire olarak küçük görülebilirdi, ama bir doktorun özel odası olarak iyiydi. Uzun, alçak bir kanepe, güzel, ceviz bir masa, bir maymunun zihninin içi gibi görünen türde birkaç tane büyük modern tablo ve ülkenin ayakkabı derisi eksikliğini açıklamaya yetecek kadar pahalı ciltli kitaplar vardı.</p>

  <p>“Sana gözkulak olabileceğim bir yere otur, Reinhard,” dedim. “Ve ani bir hareket yapma. Kolayca korkarım ve utancımı gizlemek için şiddete başvururum. Deli doktorlarının bunun için kullandığı o sözcük neydi?” Pencerenin yanında büyük bir dosya dolabı vardı. Dolabı açıp Kindermann’ın dosyalarını karıştırmaya başladım. “Telafi davranışı,” dedim. “İki sözcükmüş, ama olsun.</p>

  <p>“Dostun Kindermann’ın tedavi ettiği bazı isimlere inanamazsın. Bu dosya dolabı Reich Başbakanlığının gala gecesindeki konuk listesi gibi. Bir dakika. Bu senin dosyan galiba.” Dosyayı alıp kucağına attım. “Neden senin hakkında ne yazdığına bakmıyorsun, Reinhard? Belki bu pisliklerle en başında nasıl bir araya geldiğini açıklayabilir.”</p>

  <p>Kapağı kapalı dosyaya baktı.</p>

  <p>“Aslında çok basit,” dedi sessizce. “Daha önce sana söylediğim gibi Dr. Kindermann’la olan arkadaşlığım sonucunda ruhsal bilimlerle ilgilenmeye başladım.” Bana meydan okurcasına baktı.</p>

  <p>“Sana neden bu işe bulaştığını söyleyeyim,” dedim sırıtarak. “Canın sıkılıyordu. Onca paranla ne yapacağını bilmiyordun. Senin gibilerin sorunu bu, para içine doğanların. Paranın değerini asla öğrenmiyorsunuz. Bunu biliyorlardı, Reinhard ve seni kullandılar.”</p>

  <p>“Bu işe yaramaz, Günther. Saçmalıyorsun.”</p>

  <p>“Öyle mi? Dosyayı okudun o zaman. Kesin olarak biliyorsun.”</p>

  <p>“Bir hasta asla doktorunun vaka notlarını okumamalıdır. Bu dosyayı açmam bile etik olmaz.”</p>

  <p>“Bana kalırsa sen doktorunun vaka notlarından çok daha fazlasını gördün, Reinhard. Ve Kindermann da etiği Kutsal Engizisyonda öğrenmiş.”</p>

  <p>Tekrar dosya dolabına döndüm. Tanıdığım başka bir isim görünce sesim kesildi. Bulmaya çalışmak için birkaç ayımı harcadığım bir kız. Bir zamanlar benim için önemli olan bir kız. Hatta ona âşık olduğumu bile itiraf edeceğim bir kız. İş bazen böyle bir şeydir. Bir kişi iz bırakmadan ortadan kaybolurdu, sonra dünya devam eder ve siz doğru zamanda bulsanız davayı çözecek olan bir bilgiye ulaşırdınız. Aslında hedeften ne kadar uzak olduğunuzu hatırlamanın neden olduğu aşikâr bir kızgınlık duysanız da bununla yaşamayı öğrenirsiniz. Benim işim, düzenli olmaya çalışan kişilere göre değildir. Özel dedektif olmak kör bir halıcıdan daha fazla ucu açıkta kalmış ipi tutmanız anlamına gelir. Yine de açıktaki bu uçları bağlamaya çalışmaktan tatmin olduğumu itiraf etmesem insan olmazdım. Ama bu isim, haftalar önce Arthur Nebe’nin Reichstag’ın harabelerinde buluştuğumuz gece söylediği isim, sadece bir gizemin gecikmiş çözümünü bulmanın verdiği tatminin çok ötesinde bir anlam taşıyordu. Bazı zamanlarda keşif, vahyin gücünü taşırdı.</p>

  <p>“Piç kurusu,” dedi Lange, kendi vaka notlarının sayfalarını çevirirken.</p>

  <p>“Ben de aynı şeyi düşünüyordum.”</p>

  <p>“‘Nevrotik kadınsı’,” diye okudu. “Ben. Benim için nasıl böyle bir şey düşünebilir?”</p>

  <p>Söylediklerini pek dinlemeden sonraki çekmeceye geçtim.</p>

  <p>“Sen söyle, senin arkadaşın.”</p>

  <p>“Bu şeyleri nasıl söyleyebilir? İnanmıyorum.”</p>

  <p>“Hadi, Reinhard. Köpekbalıklarıyla yüzünce ne olacağını bilirsin. Arada bir hayalarının ısırılmasını beklemen lazım.”</p>

  <p>“Onu öldüreceğim,” dedi vaka notlarını yere fırlatarak.</p>

  <p>“Benden önce değil,” dedim sonunda Weisthor’un dosyasını bularak. Çekmeceyi kapattım. “Tamam, buldum. Şimdi buradan çıkabiliriz.”</p>

  <p>Ben kapının koluna uzanmak üzereyken ağır bir altıpatlar kapıdan içeri uzandı, ardından Lanz Kindermann içeri girdi.</p>

  <p>“Bana burada neler olduğunu söyleyebilir misiniz?”</p>

  <p>Odaya geri adım attım. “Bu ne güzel bir sürpriz,” dedim. “Biz de tam senden bahsediyorduk. Wewelsburg’daki İncil dersine gittiğini sanıyorduk. Bu arada senin yerinde olsam o silahla dikkatli olurdum. Adamlarım burayı gözaltına aldı. Hepsi çok sadıktır, bilirsin. Bugünlerde polis böyle işte. Başıma bir şey geldiğini anlasalar ne yaparlar düşünmekten bile hoşlanmıyorum.”</p>

  <p>Kindermann, hiç kıpırdamayan Lange'ye, sonra kolumun altındaki dosyalara baktı.</p>

  <p>“Nasıl bir oyun çeviriyorsun bilmiyorum, Herr Steininger, tabii eğer bu gerçek adınsa. Ama o dosyaları masaya bırakıp ellerini kaldırsan iyi olur.”</p>

  <p>Dosyaları masaya koyup arama iznim olduğuna dair bir şeyler söylemeye çalıştım, ama Reinhard Lange inisiyatifi ele aldı, tabii eğer kendinizi üzerinize doğrultulmuş .45 kalibrelik silahı tutan adamın üzerine atmanıza inisiyatifi ele almak denirse. Kulakları sağır eden patlama boyunun yan tarafını uçurunca ilk üç dört öfkeli sözün gerisi gelmedi. Korkunç hırıltılar çıkaran Lange bir semazen gibi kendi etrafında döndü, hâlâ kelepçeli olan elleriyle boynunu tuttu, yere düşerken duvar kâğıdının üstünü kırmızı güllerle dekore etti.</p>

  <p>Kindermann’ın elleri, .45’lik gibi büyük ve ağır horozunu çekmek için bir marangozun parmağına ihtiyaç duyacağınız bir silahtan çok bir kemana uygundu, bu yüzden masasında duran Dante büstünü alıp kafasına indirerek parçalara ayırmamı sağlayacak bol bol zamanım odu.</p>

  <p>Kindermann bayılınca Lange’nin kıvrıldığı köşeye baktım. Kanlı kolu boynundan geri kalana dayanmıştı. Yalnızca bir dakika daha hayatta kalıp başka bir şey söylemeden öldü.</p>

  <p>Kelepçeleri çıkarıp inleyen Kindermann’a takarken silah sesini duyan hemşireler ofise daldı, dehşet içinde gözlerinin önündeki manzaraya baktılar. Ellerimi Kindermann’ın kravatına silip masasına gittim.</p>

  <p>“Siz sormadan söyleyeyim, patronunuz oğlan arkadaşını vurdu.” Telefonu aldım. “Santral, bana Polis Merkezi Alexanderplatz’ı bağlayın, lütfen.” Bir hemşirenin Kindermann’ın nabzına bakmasını seyrettim. Ben telefonda bağlanmayı beklerken diğeri Kindermann’ın kanepeye oturmasına yardım etti.</p>

  <p>“Ölmüş,” dedi ilk hemşire. İkisi de şüpheyle bana baktı.</p>

  <p>“Ben Kommissar Günther,” dedim santrale. “Beni hemen Cinayet Masasından Kriminalassistent Korsch veya Becker’e bağlayın, lütfen.” Kısa bir beklemeden sonra Becker hattaydı.</p>

  <p>“Kindermann’ın kliniğindeyim,” diye açıkladım. “Weisthor’un vaka geçmişini almak için buraya uğradık. Lange kendini öldürtmeyi başardı. İtidalini ve boynunun bir parçasını kaybetti. Kindermann’da silah vardı.”</p>

  <p>“Ceset arabasını ayarlamamı ister misiniz?”</p>

  <p>“Genel fikir bu, evet. Ama geldiğinde ben burada olmayacağım. İlk plana sadık kalacağım. Ama şimdi yanımda Lange yerine Kindermann’ı götürüyorum.”</p>

  <p>“Tamam, efendim. Bana bırakın. Aa, bu arada, Frau Steininger aradı.”</p>

  <p>“Mesaj bıraktı mı?”</p>

  <p>“Hayır, efendim.”</p>

  <p>“Hiçbir şey mi?”</p>

  <p>“Hayır, efendim. Efendim, söylememin sakıncası yoksa onun neye ihtiyacı var biliyor musunuz?”</p>

  <p>“Dene ve beni şaşırt.”</p>

  <p>“Bence onun-”</p>

  <p>“Bir daha düşündüm de, boş ver.”</p>

  <p>“Şey o tipleri bilirsiniz, efendim.”</p>

  <p>“Tam olarak değil, Becker, hayır. Ama araba kullanırken kesinlikle düşüneceğim. Buna güvenebilirsin.”</p>

  <hr class="gecis"/>

  <p class="girinti-yok">Berlin’den batıya dönüp uzun yol trafiğini gösteren sarı tabelaları takip ederek Potsdam ve daha ilerideki Hanover'e doğru ilerledim.</p>

  <p>Otoban, Lehnin’de Berlin döner kavşağından ayrılıyor, eski Brandenburg kasabasını ve onun ilerisindeki Zeisar’ı, Brandenburg piskoposlarının antik kasabasını geride bırakıyor, düz bir çizgi halinde batıya uzanıyordu.</p>

  <p>Bir süre sonra Kindermann’ın Mercedes’in arka koltuğunda dik oturduğunun farkına vardım.</p>

  <p>“Nereye gidiyoruz?” diye sordu donuk bir sesle.</p>

  <p>Sağ omzumun üstünden geriye baktım. Elleri arkadan kelepçeli olduğu için bana kafasıyla vurmak gibi bir aptallık yapacağını düşünmüyordum. Klinikteki iki hemşire doktoru götürmeme izin vermeden önce onunla ilgilenmek için ısrar ettiğinden şimdi başı bandajlıydı.</p>

  <p>“Yolu tanımadın mı?” diye sordum. “Paderborn’un güneyindeki küçük bir kasabaya gidiyoruz. Wewelsburg’a. Bildiğine eminim. Benim yüzümden SS Haysiyet Divanı toplantısını kaçırmak isteyeceğini sanmıyorum.” Gözümün kıyısıyla bakınca gülümseyip becerebildiği kadarıyla arkasına yaslandığını gördüm.</p>

  <p>“Bana uyar.”</p>

  <p>“Biliyor musun, Herr Doktor, işimi gerçekten çok zorlaştırdın. Yıldız tanığımı öyle vurman filan. Himmler’e özel bir performans sergileyecekti. Alex’teyken yazılı bir ifade vermiş olması bir şans. Bu durumda sen yedek oyuncu olacaksın.”</p>

  <p>Güldü. “Bu rolü alacağımı düşünmenin nedeni nedir?”</p>

  <p>“Beni düş kırıklığına uğratırsan neler olacağını düşünmek istemiyorum.”</p>

  <p>“Sana şöyle bir bakınca düş kırıklığına uğramaya alışık görünüyorsun.”</p>

  <p>“Olabilir. Ama düş kırıklığımın Himmler’inkiyle kıyaslanabileceğinden kuşkuluyum.”</p>

  <p>“Hayatım Reichsführer yüzünden tehlikede değil, seni temin edebilirim.”</p>

  <p>“Senin yerinde olsam rütbene ya da üniformana fazla güvenmezdim, Hauptsturmführer. Sen de Ernst Rohm ve diğer SA adamları kadar kolayca vurulacaksın.”</p>

  <p>“Röhm’ü çok iyi tanırdım,” dedi pürüzsüz bir sesle. “İyi arkadaştık. Himmler’in bunu çok iyi biliyor olması ilgini çekebilir. Böyle bir ilişkinin anlamı falan düşünülünce.”</p>

  <p>“Yani senin homo olduğunu biliyor mu?”</p>

  <p>“Tabii ki. Uzun Bıçaklar Gecesi’nde hayatta kalmayı başardıysam senin hazırladığın rahatsızlıklara da katlanabilirim diye düşünüyorum. Ne dersin?”</p>

  <p>“Reichsführer, Lange’nin mektuplarını okumaktan zevk alacak o zaman. Sadece bildiklerini doğrulamak için bile olsa. Bir bilgiyi doğrulamanın bir polis için ne kadar önemli olduğunu asla küçümseme. Weisthor’un deliliğini de biliyor o zaman, doğru mu?”</p>

  <p>“On yıl önce delilik olan şey bugün sadece tedavi edilebilir bir sinir bozukluğu olarak görülüyor. Psikoterapi kısa sürede çok yol aldı. Herr Weisthor’un tedavi edilen ilk SS subayı olabileceğine gerçekten inanıyor musun? Ben Ravensbruck toplama kampının yakınındaki Hohenlychen’deki bir ortopedi hastanesinde danışmanlık yapıyorum. Orada pek çok SS subayı akıl hastalığını tarif eden yaygın hastalıkları için tedavi ediliyor. Biliyor musun, beni şaşırtıyorsun. Bir polis olarak Reich’ın böyle elverişli ikiyüzlülükler konusunda ne kadar becerikli olduğunu bilmelisin. Birkaç nemli çatapatla Reichsführer için büyük bir havai fişek gösterisi hazırlamaya koşturuyorsun. Düş kırıklığına uğrayacaksın.”</p>

  <p>“Seni dinlemek hoşuma gidiyor, Kindermann. Bir başka adamın çalışmasını görmek her zaman çok hoşuma gider. Eminim âdet dönemi depresyonlarını şık kliniğine getiren zengin dullarla harikalar yaratıyorsundur. Söyle bana, kaçına kokain yazıyorsun?”</p>

  <p>“Kokain hidroklorid daha ağır depresyon vakalarıyla savaşmak için uyarıcı olarak her zaman kullanılır.”</p>

  <p>“Bağımlı olmalarını nasıl engelliyorsun?”</p>

  <p>“Doğru, bu risk her zaman var. İnsanın ilaç bağımlılığına karşı her zaman dikkatli olması gerekir. Bu benim işim.” Durakladı. “Neden soruyorsun?”</p>

  <p>“Sırf meraktan, Herr Doktor. Bu da benim işim.</p>

  <p>Magdeburg'un kuzeyindeki Hohenwarhe'e varınca köprüyle Elbe’yi geçtik. Sağ tarafta, Elbe’yi yirmi metre yukarıdan Mitteland Kanalı’yla birleştirmek üzere tasarlanmış ve neredeyse tamamlanmış olan Rothensee Tekne Kaldıracı’nın ışıkları görülüyordu. Kısa süre içinde bir sonraki Niedersachsen eyaletine girdik. Helmstedt’de dinlenmek ve benzin almak için durduk.</p>

  <p>Hava kararıyordu. Saatime bakınca neredeyse yedi olduğunu gördüm. Kindermann'ın ellerinden birini kapıya bağlayıp işemesine izin verdim. Kendi ihtiyaçlarımı da biraz ileride karşıladım. Sonra yedek lastiği Kindermann’ın yanına koyup sol bileğini ona kelepçeledim, böylece bir eli boşta kaldı. Ama Mercedes büyük bir araba olduğu için yeterince uzağımdaydı. Endişelenmeme gerek yoktu. Yine de Walther’imi kılıfından çıkarıp ona gösterdim, sonra yanımdaki koltuğa koydum.</p>

  <p>“Böyle daha rahat edersin,” dedim. “Ama burnunu bile karıştırırsan bunu yersin.” Arabayı çalıştırıp yola devam ettim.</p>

  <p>“Acelen ne?” dedi Kinderman kızgın bir şekilde. “Bunu neden yaptığını anlamıyorum. Gösterini pazartesi günü, herkes Berlin’e geldiğinde de gerçekleştirebilirdin. Onca yolu neden gitmemiz gerektiğini anlamıyorum.”</p>

  <p>“O zamana kadar çok geç olacak, Kindermann. Dostun Weisthor’un Berlinli Yahudiler için planladığı özel pogromu durdurmak için çok geç olacak. Krist Projesi, adı buydu, değil mi?”</p>

  <p>“Aa, onu da biliyorsun, öyle mi? Çok çalışmışsın. Sakın bana Yahudileri sevdiğini söyleme.”</p>

  <p>“Sadece linç hukukunu ve çeteler tarafından yönetilmeyi sevmediğimi söyleyeyim. Bu yüzden polis oldum.”</p>

  <p>“Adaleti gerçekleştirmek için mi?”</p>

  <p>“Öyle demek istiyorsan, evet.”</p>

  <p>“Kendini kandırıyorsun. Yöneten şey güçtür. İnsan iradesidir. Ve bu toplu iradeyi inşa etmek için ona bir odak verilmesi gerekir. Yaptığımız şey bir çocuğun büyüteçle güneş ışığını bir kâğıdın üstüne yansıtıp yakmasından daha fazlası değil. Biz yalnızca zaten var olan bir gücü kullanıyoruz. Erkekler için olmasa adalet harika bir şey olurdu. Herr-? Bana bak, adın neydi senin?”</p>

  <p>“Adım Günther ve bana Parti propagandası yapman gerekmez.”</p>

  <p>“Bunlar gerçekler, Günther, propaganda değil. Sen çağdışısın, bunu biliyor musun? Bu zamana ait değilsin.”</p>

  <p>“Tarihi biraz biliyorsam, bana adalet hiçbir zaman moda olmamış gibi geliyor, Kindermann. Söylediğin gibi bu zamana ait değilsem, insanların isteklerine ayak uyduramıyorsam buna ancak memnun olurum. Aramızdaki fark şu ki sen insanların iradesinin kullanıldığını görmeyi istiyorsun, bense gem vurulduklarını görmeyi.”</p>

  <p>“Çok kötü türde bir idealistsin: safsın. Yahudilere olanları gerçekten engelleyebileceğini mi düşünüyorsun? O gemiyi kaçırdın. Gazeteler Yahudilerin Berlin’de işledikleri ayin cinayetlerini anlatmaya başladı bile. Himmler veya Heydrich’in isteseler bile olanları engelleyebileceklerini sanmıyorum.”</p>

  <p>“Olacakları durduramayabilirim,” dedim. “Ama belki ertelemeyi deneyebilirim.”</p>

  <p>“Himmler’i bulduğun kanıtları düşünmeye ikna etsen bile kendi aptallığının halka açıklanmasını isteyeceğini gerçekten düşünüyor musun? Reichsführer-SS’ten adalet namına fazla bir şey göreceğini sanmıyorum. Olanları sadece halının altına süpürecek ve kısa süre sonra her şey unutulacak. Yahudiler gibi. Sözlerimi bir kenara not al. Bu ülkedeki insanların hafızaları çok kısadır.”</p>

  <p>“Benim değil,” dedim. “Ben asla unutmam. Ben lanet olası bir filim. Şu öteki hastanı ele alalım mesela.” Kindermann’ın ofisinden aldığım iki dosyadan birini alıp arka koltuğa attım. “Kısa bir süre öncesine kadar özel dedektiftim. Ve biliyor musun? Sen tam bir pislik olsan da ortak bir yanımız varmış. Senin bir hastan benim müşterimdi.” Işığı yakıp dosyaya baktı.</p>

  <p>“Evet, onu hatırlıyorum.”</p>

  <p>“Birkaç yıl önce ortadan kayboldu. Tesadüf o ki o sırada senin kliniğinin yakınlarındaydı. Bunu biliyorum, çünkü arabamı o civara park etmişti. Söyle bana, Herr Doktor, dostun Jung tesadüfler konusunda ne diyor?”</p>

  <p>“Şey... anlamlı tesadüfler, demek istiyorsun herhalde. Jung’un eş zamanlılık dediği bir ilke bu: tesadüfi görünen bir olay, fiziksel bir olayı psişik bir duruma bağlayan bilinçdışı bir bilgi olabilir. Bunu senin anlayacağın ifadelerle açıklamak çok zor. Ama ben bu tesadüfün nasıl anlamlı olabildiğini göremiyorum.”</p>

  <p>“Hayır, tabii ki göremiyorsun. Benim bilinçdışımı bilmiyorsun. Belki bu yüzdendir.”</p>

  <p>Bundan sonra bir süre sessiz kaldı. Brunswick’in kuzeyinde Mittelland Kanalı’nı geçtik. Otoban sona ererken güneybatıya Hildesheim ve Hamelin yönüne doğru ilerledim.</p>

  <p>“Fazla uzak değil,” dedim omzumun üstünden. Cevap yoktu. Anayoldan çıkıp ormanlık alanın içine giden patikada birkaç dakika yavaşça yol aldım.</p>

  <p>Arabayı durdurup arkama baktım. Kindermann sessizce uyuyordu. Titreyen elimle bir sigara yakıp dışarı çıktım. Güçlü bir rüzgâr esiyor, elektrik fırtınası gümbürdeyen siyah gökyüzünde gümüş rengi yaşam çizgileri oluşturuyordu. Belki bunlar Kindermann’ın yaşam çizgileriydi.</p>

  <p>Bir iki dakika sonra ön koltuğa uzanıp silahımı aldım. Arka kapıyı açıp Kindermann’ı omzundan sarstım.</p>

  <p>“Hadi,” dedim, ona kelepçelerin anahtarını vererek. “Bacaklarımızı biraz açalım.” Önümüzde uzanan, Mercedes’in farlarıyla aydınlanmış patikayı işaret ettim. Işık huzmesinin kenarına doğru yürüdük, orada durdum.</p>

  <p>“Burası iyi,” dedim. Bana döndü. “Eş zamanlılık. Bunu sevdim. Uzun süredir içimi kemiren şey için şık, güzel bir sözcük. Ben ketum bir adamım, Kindermann. Yaptığım şey mahremiyetime daha fazla değer vermeme yol açıyor. Örneğin ev telefonumu asla kartvizitime yazmam. Benim için çok özel olan kişiler hariç. Bu yüzden Reinhard’ın annesine en başında iş vermek için başka bir adam yerine beni nasıl bulduğunu sorduğumda bana böyle bir kartvizit gösterdi. Reinhard’ın temizlemeciye göndermek üzere olduğu ceketinin cebinde bulmuş. Doğal olarak düşünmeye başladım. Kartviziti görünce oğlunun başının dertte olabileceğini düşünüp bundan oğluna bahsetmiş. Oğlu kartviziti senin masandan aldığını söylemiş.</p>

  <p>Reinhard'ın bunu yapmasının bir nedeni olup olmadığını merak ettim. Belki de yoktu. Bunu asla öğrenemeyeceğiz herhalde. Ama nedeni her neyse o kartvizit müşterimin kaybolduğu gün senin ofisine geldiğini gösteriyor. Müşterim ondan sonra bir daha ortalarda görülmedi. Bu eşzamanlılığa ne diyorsun?”</p>

  <p>“Bak, Günther, olanlar bir kazaydı. O bir bağımlıydı.”</p>

  <p>“Peki, nasıl bağımlı oldu?”</p>

  <p>“Onu depresyon yüzünden tedavi ediyordum. İşini kaybetmişti. Bir ilişkisi sona ermişti. Kokaine o sırada göründüğünden daha fazla ihtiyacı vardı. Sırf ona bakarak bunu anlamanın hiç imkânı yoktu. Ben onun uyuşturucuya bağımlı hale geldiğini fark edene kadar da çok geç olmuştu.”</p>

  <p>“Ne oldu?”</p>

  <p>“Bir öğleden sonra kliniğe çıkageldi. Civarda olduğunu ve moralinin bozuk olduğunu söyledi. Önemli bir işe gittiğini ve eğer ona biraz yardım edebilirsem işi alabileceğini söyledi. Başta reddettim. Ama o çok ikna edici bir kadındı ve sonunda kabul ettim. Onu bir süre yalnız bıraktım. Sanırım kokaini uzun süredir kullanmıyordu ve her zamanki dozuna daha az toleransı vardı. Kendi kusmuğunda boğulmuş olmalı.”</p>

  <p>Bir şey söylemedim. Şartlar o kadar farklıydı ki artık bunun bir anlamı olmazdı. İntikam tatlı değildi. Gerçek tadı acıydı, çünkü ağızda kalan en olası tat acımaydı.</p>

  <p>“Ne yapacaksın?” dedi endişeyle. “Beni öldürmeyeceksin herhalde. Bak, o olay bir kazaydı. Bunun için bir adamı öldüremezsin, değil mi?”</p>

  <p>“Hayır,” dedim. “Yapamam. Bunun için öldüremem.” Rahat bir nefes alıp bana doğru yürüdü. “Medeni bir dünyada bir adamı soğukkanlı bir şekilde öldüremezsin.”</p>

  <p>Yalnız burası Hitler’in Almanyası’ydı ve Weisthor’la Himmler’in çok saygı duyduğu putperestlerden daha medeni değildi.</p>

  <p>“Ama öldürülen o zavallı kızlar için birisi bunu yapmalı,” dedim.</p>

  <p>Silahı kafasına doğrultup tetiği bir kez çektim; sonra birkaç kez daha çektim.</p>

  <hr class="gecis"/>

  <p class="girinti-yok">Wewelsburg kıvrımlı dar yoldan bakınca tipik bir Westphalia köyüne benziyordu. Duvarlarda çok sayıda miktarda Bakire Meryem tapınağı, çimenlik alanlar, peri masalını andıran yarı ahşap evler ve evlerin dışına atılmış çiftlik makineleri göze çarpıyordu. Bu evlerden birinde durup SS-Okulunu aradığımı söylemeye karar verdiğimde tuhaf bir şeyin içinde olduğumu biliyordum. Siyah pencere kaplamalarına ve pervazlarına oyulan ya da altın rengine boyanan kızıl akbabalar, runik semboller ve antik Alman sözcükleri bana cadıları ve büyücüleri hatırlatıyordu. Bu yüzden odun dumanı ve kızaran kuzu eti atmosferiyle kuşatılmış ilk kapıda kendini gösteren korkunç görüntüye neredeyse hazırdım.</p>

  <p>Kız gençti, yirmi beşinden büyük değildi, ama yüzünün yarısını yiyen kanser olmasa çekici olduğunu söyleyebilirdiniz. Bir saniyeden fazla tereddüt etmedim, ama bu kadarı bile onu öfkelendirmeye yetti.</p>

  <p>“Evet? Neye bakıyorsun?” diye sordu, geniş ağzını kararan dişlerini ve daha karanlık, daha çürük bir şeyi gösteren bir şekilde bükerek. “Hem saat kaç? Ne istiyorsun?”</p>

  <p>“Sizi rahatsız ettiğim için özür dilerim,” dedim, yüzünün hastalıktan etkilenmeyen kısmına odaklanmaya çalışarak. “Ama biraz kayboldum. Bana SS-Okulunu gösterebileceğinizi umuyordum.”</p>

  <p>“Wewelsburg’da okul yok,” dedi bana şüpheyle akarak.</p>

  <p>“SS-Okulu,” diye tekrarladım zayıf bir sesle. “Buralarda bir yerde olduğunu duydum.”</p>

  <p>“Ha, o,” diye çıkıştı. Kapı eşiğinde dönüp yolun tepeden aşağıya doğru indiği yeri işaret etti. “Şu tarafta. Yol önce sağa sonra sola kıvrılıyor, sonra sol tarafındaki yamaçta korkulukların yükseldiği dar bir yol görüyorsun.” Küçümsercesine gülerek ekledi, “Okul dediğin şey orada.” Sonra da kapıyı yüzüme çarptı.</p>

  <p>Şehirden uzakta olmak güzel bir şey, diye düşündüm Mercedes'e doğru yürürken. Taşra insanının gündelik sohbet için çok fazla zamanı var.</p>

  <p>Korkulukların olduğu yolu buldum, büyük arabayı yamaçtan çıkarıp parke taşı kaplı düzlüğe sürdüm.</p>

  <p>Ağzında bir parça kömür olan kızın neden bu kadar eğlendiği belliydi. İnsan nasıl ki bir evcil hayvan dükkânına hayvanat bahçesi ya da toplantı salonuna katedral demezse, burayı da okul olarak göremezdi. Himmler’in okulu aslında orta büyüklükte bir kaleydi. Kubbeli kulelerinden bir tanesi muazzam büyüklükteki bir Prusya askerinin miğferli başı gibi meydanın üstünde yükseliyordu.</p>

  <p>Doğu tarafındaki kale karakolu gibi görünen bir binanın önüne park etmiş birkaç tabur kamyonu ve makam aracına kısa bir mesafe uzakta bulunan küçük kiliseye yaklaştım. Bir an için fırtına bütün gökyüzünü aydınlattı, kalenin hayaleti andıran siyah-beyaz siluetini gördüm.</p>

  <p>Burası bütün standartlara göre etkileyici görünümlü bir yerdi. Oradan geçenlerin kalabileceği bir yerden çok korku filmlerinden fırlamış bir yer gibi görünüyordu. Bu sözde okul Drakula’nın, Frankenstein’ın, Orlac’ın ve bir orman dolusu Kurt Adam’ın evine benziyordu - tabancamı 9 milimetrelik küçük, kalkık burunlu sarımsak dişleriyle doldurmama sebep olabilirdi.</p>

  <p>Wewelsburg Kalesi zaten yeterli sayıda gerçek canavarla dolu olduğu için hayal ürünü canavarlar için endişe etmeye gerek yoktu. Ve Himmler’in Doktor X’e birkaç tavsiye verebileceğine de hiç kuşkum yoktu.</p>

  <p>Ama Heydrich’e güvenebilir miydim? Bunu bir süredir düşünüyordum. Sonunda hırsına kesinlikle güvenebileceğime karar verdim. Ona Weisthor şeklindeki bir düşmanı yok etmesi için gerekli yolları sağlayacağım için kendimi ve elimdeki bilgileri onun katil beyaz ellerine teslim etmekten başka çarem yoktu.</p>

  <p>Mercedes’i meydanın kenarına ileriye sürüp sola doğru kıvrılarak boş hendeğin üstünden kale kapısına uzanan köprüden geçirirken saat kulesindeki küçük kilise çanı gece yarısını gösterecek şekilde çalıyordu.</p>

  <p>Bir SS askeri taş nöbetçi kulübesinden çıkıp kâğıtlarıma baktı, geçmemi işaret etti.</p>

  <p>Ahşap kapının önünde durup arabanın kornasını birkaç kez çaldım. Kalenin her yerinde ışıklar vardı. Ölü ya da diri kimseyi uyandıracak gibi gözükmüyordum. Girişte küçük bir kapı açıldı, bir SS onbaşı benimle konuşmak için dışarı çıktı. Fener ışığında belgelerimi inceledikten sonra kapıdan geçip kemerli girişe ilerlememe izin verdi. Orada da hikâyemi bir kez daha anlattım ve belgelerimi gösterdim ama bu kez nöbetten sorumlu olduğu belli olan genç bir yüzbaşının yararına.</p>

  <p>Hepsi özellikle doğru mavi renkte gözler ve sarı saçlar bahşedilmiş gibi görünen küstah SS subaylarıyla baş etmenin tek bir yolu vardı, o da küstahlıkta onları geçmekti. Bu yüzden o akşam öldürdüğüm adamı düşünüp yüzbaşıya bir Hohenzollern prensini ezecek kadar soğuk ve kibirli bir şekilde baktım.</p>

  <p>“Ben Kommissar Günther,” diye çıkıştım. “Reich’in güvenliğini etkileyen çok önemli bir Sipo meselesi için buradayım. General Heydrich’in konuyla hemen ilgilenmesi gerekiyor. Lütfen ona burada olduğumu derhal haber verin. Beni beklediğini göreceksiniz, hatta bana Haysiyet Divanı görüşmeleri sırasında kaleye girmek için gerekli parolayı bile verdi.” Parolayı söyleyip yüzbaşının küstahlığının benimkine saygı göstermesini seyrettim.</p>

  <p>“Görevimin hassasiyetini vurgulamama izin verin, Yüzbaşı,” dedim sesimi alçaltarak. “Şu aşamada sadece General Heydrich veya yardımcısı benim kalede olduğumu bilmeli. Komünist casusların şimdiden görüşmelere sızmış olması mümkün. Anladınız mı?”</p>

  <p>Yüzbaşı sertçe başını sallayıp telefon açmak için ofisine girdi, bense soğuk gece gökyüzüne açılan parke taşı kaplı avlunun kenarına doğru yürüdüm.</p>

  <p>Kale içeriden daha küçük görünüyordu. Üç çatılı kanat, ikisi kubbeli, diğeri daha geniş ve kısa olan üç kuleyle birleşiyordu. Üçüncü kuledeki bayrak direğinde asılı duran SS flaması güçlü rüzgârda gürültülü bir şekilde çırpınıyordu.</p>

  <p>Yüzbaşı yanıma gelince topuklarını birbirine vurarak beni selamlamasına çok şaşırdım. Bunun benim buyurgan kişiliğimden çok Heydrich veya yardımcısının söyledikleriyle ilgili olduğunu düşündüm.</p>

  <p>“Kommissar Günther,” dedi saygıyla. “General yemeğini bitiyor. Oturma odasında beklemenizi istedi. Orası batı kulesinde bulunuyor. Beni takip eder misiniz, lütfen? Onbaşı aracınızla ilgilenecek.”</p>

  <p>“Teşekkür ederim, Yüzbaşı,” dedim. “Ama önce ön koltuktaki önemli bazı belgeleri almam gerekiyor.”</p>

  <p>İçinde Weisthor'un tıbbi vaka geçmişi, Lange’nin ifadesi ve Lange-Kindermann mektuplarının bulunduğu evrak çantasını alıp yüzbaşının peşinden parke taşlı avluyu geçip batı kanadına doğru yürüdüm. Sol tarafımızda bir yerlerden şarkı söyleyen bir adamın sesi geliyordu.</p>

  <p>“Güzel bir partiye benziyor,” dedim soğuk bir sesle. Bana eşlik eden adam coşkusuz bir şekilde bir şeyler homurdandı. Her parti kasım ayında gece nöbeti tutmaktan daha iyiydi. Ağır meşe bir kapıdan geçip büyük salona girdik.</p>

  <p>Bütün Alman kaleleri bu kadar Gotik olmalıydı; bütün Cermen savaş lordları böyle kalelerde yaşamalı ve kasıla kasıla yürümeliydi; engizisyondaki bütün Aryan zorbaları etraflarını amansız tiranlık sembolleriyle kuşatmalıydı. Büyük kalın halılar, kalın goblenler ve donuk tablolar bir yana her yerde Kral Gustavus Adolphus ve bütün İsveç ordusuyla savaşmaya yetecek kadar zırh, tüfek dayanağı ve duvarlara monte edilmiş kılıç vardı.</p>

  <p>Öte yandan döner ahşap merdivenlerle ulaştığımız oturma odası sade bir şekilde döşenmişti ve birkaç kilometre uzaktaki küçük havaalanının iniş ışıklarını gösteren harika bir manzarası vardı.</p>

  <p>“Kendinize bir içki alın,” dedi yüzbaşı dolabı açarak. “İhtiyacınız olan başka bir şey olursa, efendim, sadece zili çalın.” Sonra yeniden topuklarını birbirine vurup merdivenlerde gözden kayboldu.</p>

  <p>Kendime büyükçe bir bardak konyak alıp bir dikişte içtim. Uzun yolculuktan sonra yorulmuştum. Bir bardak daha alıp kaskatı bir şekilde bir koltuğa oturdum, gözlerimi kapadım. İlk mermi iki kaşının arasına girerken Kindermann’ın yüzündeki ürkmüş ifade hâlâ gözlerimin önündeydi. Weisthor onu ve uyuşturucu torbasını özlemiş olmalıydı. Aslında şu anda bir kucak dolusu uyuşturucu bana da iyi gelirdi.</p>

  <p>Biraz daha konyak içtim. On dakika geçti. Başım öne düşmeye başladı.</p>

  <p>Uyuyakaldım ve dörtnala gelen kâbusum beni canavar adamların, felaket tellâllarının, namussuz yargıçların ve cennetten kovulanların karşısına götürdü.</p>
</body>
</html>