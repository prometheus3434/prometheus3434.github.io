<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1 title="BEŞ"><img alt="bes" src="../Images/bes.png"/></h1>

  <h2 class="sigil_not_in_toc"><i>Salı, 6 Eylül</i></h2>

  <p class="girinti-yok">Karanlıkta kapı zili çaldı. Uykudan sarhoş bir halde alarm saatine uzanıp elime aldım. Sabah 4.30’u gösteriyordu. Kalkmama daha bir saat vardı. Zil tekrar çaldı. Ama bu kez daha ısrarcıydı. Işığı yakıp hole çıktım.</p>

  <p>“Kim o?” dedim. Oysa insanların uykusunu bozmaktan zevk alanların genellikle sadece Gestapo olduğunu çok iyi biliyordum.</p>

  <p>“Haile Selassie,” dedi bir ses. “Kim olduğunu sanıyorsun? Hadi Günther, kapıyı aç, bütün gece seni bekleyemeyiz.”</p>

  <p>Evet, gelen Gestapo’ydu. Görgü okulundan çıkma tavırlarını yanlış anlamanın imkânı yoktu.</p>

  <p>Kapıyı açtım, şapka takıp manto giyen birkaç bira fıçısının yanımdan geçmesine izin verdim.</p>

  <p>“Giyin,” dedi bir tanesi. “Bir randevun var.”</p>

  <p>“Kahretsin, lâfta sekreterim olacak kişiyle konuşmam gerekecek,” diye esnedim. “Tamamen unutmuşum.”</p>

  <p>“Komik adam,” dedi diğeri.</p>

  <p>“Ne yani, Heydrich’in dostça davetten anladığı bu mu?”</p>

  <p>“Nefesini sigarana sakla, olur mu? Şimdi takımını giy, yoksa seni lanet pijamalarınla götüreceğız.</p>

  <p>Dikkatle giyindim. En ucuz German Forest takımımı ve eski bir çift ayakkabımı seçtim. Ceplerimi sigaralarla doldurdum. Hatta yanıma bir tane <i>Berlin Illustrated News</i> bile aldım. Heydrich sizi kahvaltıya davet ettiğinde rahatsız ve büyük olasılıkla süresiz bir ziyarete hazır olmanız gerekirdi.</p>

  <hr class="yildiz"/>

  <p>Dirckenstrasse’de, Alexanderplatz’ın hemen güneyinde bulunan İmparatorluk Polis Birliği ve Merkezi Ceza Mahkemesi huzursuz bir yüzleşmeyle birbirine dönük duruyordu: yasal idareye karşı adalet. İki ağır sıklet dövüşçü bir maçın başında karşı karşıya durmuş, birbirlerini bakışlarıyla devirmeye çalışıyor gibiydiler.</p>

  <p>İkisinden, bazen “Gri Acı” olarak da bilinen Alex, her köşede bulunan kubbe biçimindeki kuleleri, ön ve arka cephelerinin üstündeki daha küçük iki kulesiyle Gotik bir kale tasarımını andırıyor bu yüzden daha acımasız görünüyordu. 16.000 metrekarelik alanıyla, mimari değeriyle olmasa da gücü bakımından bir ders niteliğindeydi.</p>

  <p>Merkezi Berlin mahkemelerini barındıran daha küçük binanın görünümü daha hoştu. Neo-Barok tarzı, kum taşından yapılma cephesi rakibinden daha ince ve zeki bir şeye sahipti.</p>

  <p>Bu iki devin hangisinin kazanacağını söylemek mümkün değildi; ama iki dövüşçüye de nakavt olması için para verildiğinde, müsabakanın sonucunu seyretmek için oyalanmak hiç de mantıklı gelmiyor.</p>

  <p>Araba Alex’in merkezi avlusuna girdiğinde şafak söküyordu. Kendime, Heydrich’in beni neden kendi ofisinin bulunduğu Wilhelmstrasse’deki Güvenlik Servisi’nin genel merkezi Sipo yerine buraya getirdiğini sormam için vakit hâlâ çok erkendi.</p>

  <p>İki erkek eskortum beni sorgu odasına götürüp yalnız bıraktı. Bitişikteki odadan gelen bağrışma sesleri düşünmeme neden oldu. Şu piç kurusu Heydrich. Hiçbir şeyi beklediğiniz gibi yapmazdı. Bir sigara çıkarıp endişeli bir şekilde yaktım. Sigara ekşi bir tadı olan ağzımın kıyısında yanarken ayağa kalkıp kirli cama gittim. Tek gördüğüm benim baktığım gibi pencereler ve çatıdaki polis radyosu istasyonunun anteni oldu. Sigarayı küllük görevi gören Mexico Mixture kahve kutusunda söndürüp tekrar masaya oturdum.</p>

  <p>Endişelenmem gerekiyordu. Güçlerini hissetmeliydim. Bu şekilde Heydrich sonunda ortaya çıkmaya karar verdiğinde beni onunla aynı fikirde olmaya meyilli bulmalıydı. Büyük olasılıkla da şu anda yatağında derin uykudaydı.</p>

  <p>Eğer hissetmem beklenen öyle bir şeyse bile bunu farklı şekilde yapmaya karar verdim. Tırnaklarımı yiyip odada dolaşarak ucuz ayakkabılarımı eskitmek yerine biraz kendi kendime gevşeme ya da Dr. Meyer adına her ne diyorsa ondan yapmaya karar verdim. Gözlerimi kapadım, burnumdan derin nefes alıp verdim, zihnimi basit bir şekle odaklayıp sakin kalmayı başardım. O kadar sakindim ki kapının açıldığını bile duymadım. Bir süre sonra gözlerimi açıp içeri giren polisin yüzüne baktım. Yavaşça başını salladı.</p>

  <p>“Sakin birisin,” dedi, dergimi alarak.</p>

  <p>“Değil mi?” Saatime baktım. Yarım saat geçmişti. “Geciktin.”</p>

  <p>“Öyle mi? Üzgünüm. Ama sıkılmamana sevindim. Bir süre burada kalmayı beklediğin anlaşılıyor.”</p>

  <p>“Buraya gelen herkes bunu beklemez mi?” Omuz silkerken yağlı yakasının kenarındaki bijon somunu büyüklüğündeki çıbanı seyrediyordum.</p>

  <p>Konuşurken sesi içinin derinliklerinden yükseliyor, yaralı çenesi bir kabare tenoru gibi geniş göğsüne iniyordu.</p>

  <p>“Aa, evet,” dedi. “Sen özel dedektifsin, değil mi? Profesyonel ukala. Sormamın bir sakıncası yoksa senin gibiler ne kadar para kazanıyor?”</p>

  <p>“Sorun ne, rüşvet sana göre düzenli aralarla gelmiyor mu?” Kendini bunun üzerine gülmek için zorladı. “İdare ediyorum.”</p>

  <p>“Yalnız olduğunu hissetmiyor musun? Yani burada polis olsan arkadaşların olur.”</p>

  <p>“Beni güldürme. Bir ortağım var, bu yüzden ağlamak için ihtiyacım olan dostâne omuza sahibim, değil mi?”</p>

  <p>“Aa, evet. Ortağın. Bruno Stahlecker olmalı, değil mi?”</p>

  <p>“Doğru. İstersen adresini verebilirim, ama galiba evli.”</p>

  <p>“Tamam, Günther. Korkmadığını kanıtladın. Bir gösteri yapmana gerek yok. Saat 4.30’da alındın. Şimdiyse saat yedi-”</p>

  <p>“Doğru zamanı istiyorsan bir polis memuruna sor.</p>

  <p>“-ama kimseye neden burada olduğunu bile sormadın.”</p>

  <p>“Şu anda bu konuda konuşuyoruz sanıyordum.”</p>

  <p>“Öyle mi? Benim bilmediğimi farz et. Senin gibi bir ukala için bu çok zor olmamalı. Ne diyorduk?”</p>

  <p>“Kahretsin, bak, bu senin küçük performansın, benim değil, bu yüzden benden perdeyi indirip lanet ışıkları açmamı bekle. Sen oyununa devam et, ben de doğru yerlerde gülüp alkışlamaya çalışayım.”</p>

  <p>“Çok iyi,” dedi sesi sertleşerek. “Dün gece neredeydin bakalım?”</p>

  <p>“Evde.”</p>

  <p>“Tanığın var mı?”</p>

  <p>“Evet, oyuncak ayım. Yatakta uyuyordum.”</p>

  <p>“Ya ondan önce?”</p>

  <p>“Bir müşterimi görmeye gittim.”</p>

  <p>“Kim olduğunu söylemek ister misin?”</p>

  <p>“Bak, bu iş hoşuma gitmiyor. Ne arıyoruz? Ya bana daha fazla şey söylersin ya da ben başka bir cevap vermiyorum.”</p>

  <p>“Ortağın alt katta.”</p>

  <p>“Ne yapmış?”</p>

  <p>“Kendini öldürtmüş.”</p>

  <p>Başımı iki yana salladım. “Öldürtmüş mü?”</p>

  <p>“Daha açık konuşmak gerekirse cinayet. Bu tür durumlarda genellikle bu ifadeyi kullanıyoruz.”</p>

  <p>“Kahretsin.” Gözlerimi yeniden kapadım.</p>

  <p>“Bu benim rolüm, Günther. Ve senin perdeler ve ışık konusunda yardım etmeni bekliyorum.” İşaret parmağını hissiz göğsüme bastırdı. “Hadi, şimdi birkaç lanet cevap alalım.”</p>

  <p>“Seni aptal serseri. Benim bu işle bir ilgim olduğunu düşünmüyorsun herhalde? Tanrım. Onun tek arkadaşı bendim. Sen ve Alex’teki güzel arkadaşların onu Spreewald’daki o izole bölgeye postalamayı başardığınızda onunla ilgilenen de bendim. Nazilere karşı duyduğu hoşnutsuzluğa rağmen onun hâlâ iyi bir polis olduğunu takdir eden tek kişi bendim.” Başımı acı bir şekilde iki yana sallayıp tekrar küfrettim.</p>

  <p>“Onu en son ne zaman gördün?”</p>

  <p>“Dün gece, sekiz civarında. Nollendorfplatz’da Metropol’ün arkasındaki otoparkta bıraktım onu.”</p>

  <p>“Çalışıyor muydu?”</p>

  <p>“Evet.”</p>

  <p>“Ne yapıyordu?”</p>

  <p>“Birini izliyordu. Hayır, birini gözlüyordu.”</p>

  <p>“Tiyatroda çalışan ya da apartmanlardan birinde oturan birini mi?”</p>

  <p>Başımı salladım.</p>

  <p>“Hangisi?”</p>

  <p>“Sana söyleyemem. En azından müşterimle konuşana kadar.”</p>

  <p>“Bana adını veremeyeceğin müşterin mi? Sen ne olduğunu sanıyorsun, rahip falan mı? Bu bir cinayet, Günther. Ortağını öldüren adamı yakalamayı istemez misin?”</p>

  <p>“Ne sanıyorsun?”</p>

  <p>“Sanırım müşterinin bu işle bir ilgisi olabileceği olasılığını düşünmelisin. Hem diyelim ki sana, ‘Herr Günther, bu konuyu polisle konuşmanızı yasaklıyorum,’ dedi. Bu bizi nereye getirir?” Başını iki yana salladı. “Anlaşma yok, Günther. Ya bana söylersin ya da yargıca.” Ayağa kalkıp kapıya gitti. “Sana bağlı. Acele etme. Benim acelem yok.”</p>

  <p>Kapıyı arkasından kapatıp beni şimdiye kadar Bruno ve zararsız piposu için ettiğim bedduaların suçluluk duygusuyla baş başa bıraktı.</p>

  <hr class="gecis"/>

  <p class="girinti-yok">Bir saat sonra kapı açıldı, içeri kıdemli bir SS subayı girdi.</p>

  <p>“Ne zaman geleceğini merak ediyordum,” dedim.</p>

  <p>Arthur Nebe içini çekip başını iki yana salladı.</p>

  <p>“Stahlecker için üzgünüm,” dedi. “İyi bir adamdı. Doğal olarak onu görmek istersin.” Onu takip etmemi işaret etti. “Sonra, korkarım Heydrich’i görmek zorundasın.”</p>

  <p>Dış ofisin ve patoloğun ergenlik çağındaki çıplak bir kızın üzerinde çalıştığı otopsi odasının ilerisinde, sıra sıra masaların uzandığı geniş, serin bir oda vardı. Birkaç tanesinin üstünde bazıları çıplak, bazıları çarşafla örtülü ve bazıları Bruno gibi giyinik, insandan çok kayıp bavula benzeyen cesetler yatıyordu.</p>

  <p>Yanına gidip ölü ortağıma uzun uzun baktım. Gömleğinin önü bir şişe şarabı üzerine dökmüş gibi görünüyordu. Ağzı dişçi koltuğunda otururken vurulmuş gibi açık kalmıştı. Bir ortaklığı bitirmenin pek çok yolu vardı, ama hiçbiri bundan daha kalıcı gelmedi.</p>

  <p>“Kaplaması olduğunu bilmiyordum,” dedim dalgın bir şekilde, Bruno’nun ağzının içindeki metalin parıltısını görünce. “Bıçaklanmış mı?”</p>

  <p>“Bir kez, oldukça büyük bir kuvvetle. Kaburgaların altından karın boşluğuna kadar gittiğini düşünüyorlar.”</p>

  <p>Ellerini tek tek alıp inceledim. “Korunma kesiği yok. Nerede bulmuşlar?”</p>

  <p>“Metropol Tiyatrosu’nun otoparkında,” dedi Nebe.</p>

  <p>Ceketini açtım, boş tabanca kılıfını gördüm. Gömleğinin kanla yapış yapış olmuş düğmelerini açıp yarayı inceledim. Biraz temizlenmeden iyi bir şekilde görmek zordu, ama giriş yarası sanki bıçak içeride sallanmış gibi yarılmıştı.</p>

  <p>“Bunu yapan her kimse bıçakla nasıl adam öldürüleceğini biliyormuş,” dedim. “Bu bir süngü yarasına benziyor.” İçimi çekip başımı iki yana salladım. “Yeterince gördüm. Karısına bunu yaşatmaya gerek yok, resmi teşhisi ben yaparım. Karısı biliyor mu?”</p>

  <p>Nebe omuz silkti. “Bilmiyorum.” Otopsi odasına geri döndü. “Ama sanırım yakında birisi ona söyler.”</p>

  <p>Kalın bir bıyığı olan genç patolog sigara içmek için kızın üstünde çalışmayı bıraktı. Eldivenli elindeki kan sigaranın kâğıdına, oradan da alt dudağına bulaştı. Nebe durup karşısındaki sahneye hoşnutsuzluktan daha sert bir ifadeyle baktı.</p>

  <p>“Ee?” dedi öfkeyle. “Yeni bir tane mi?”</p>

  <p>Patolog tembel bir şekilde nefesini verip suratını buruşturdu. “Bu erken aşamada öyle görünüyor,” dedi. “Bütün doğru aksesuarlar üzerinde mevcut.”</p>

  <p>“Anlıyorum.” Nebe’nin genç patoloğu fazla umursamadığı belliydi. “Raporunun, sonuncusundan daha ayrıntılı olacağını umuyorum. Daha doğru olacağını söylemeye gerek bile yok.” Birden dönüp hızla uzaklaşırken omzunun üstünden bağırdı, “Bir an önce elimde olsun.”</p>

  <p>Nebe’nin makam aracıyla Wilhelmstrasse’ye giderken ne olduğunu sordum. “Otopsi odasında yani?”</p>

  <p>“Dostum,” dedi. “Bence bunu öğrenmek üzeresin.”</p>

  <hr class="gecis"/>

  <p class="girinti-yok">Heydrich'in Wilhelmstrasse 102 numaradaki SD karargâhı olan Güvenlik Servisi dışarıdan çok masum görünüyordu. Hatta zarif. İyonik sütunların her ucunda kare biçiminde, iki katlı bir bekçi kulübesi ve arkadaki avluya açılan kemerli bir geçit vardı. Ağaç perdesi ileride neler olduğunu görmeyi engelliyordu ve sadece iki nöbetçinin varlığı binanın bir anlamda resmi bir bina olduğunu anlatıyordu.</p>

  <p>Kapıdan girip tenis kortu büyüklüğünde, kenarları düzgünce çalılarla çevrili bahçeyi geçtik, bir fil büyüklüğünde kemerli pencereleri olan üç katlı güzel binanın önünde durduk. Fırtına Birliği subayları arabanın kapılarını açmak için fırladı biz de arabadan indik.</p>

  <p>İçerisi Sipo Karargâhından beklediğim gibi bir yer değildi. En önemli özelliği karyatidlerle süslenmiş yaldızlı merdivenler ve muazzam büyüklükteki avizeler olan holde bekledik. Nebe’ye çok etkilendiğimi gösterircesine kaşlarımı kaldırıp baktım.</p>

  <p>“Fena değil, değil mi?” Beni kolumdan tutup bakımlı, muhteşem bahçeye bakan Fransız pencerelere götürdü. İleride, batı yönünde Gropius’un Europa Haus’unun modern hatları, kuzeyde ise Prinz Albrecht Strasse’deki Gestapo karargâhının güney kanadı açıkça görünüyordu. Bir süre önce Heydrich’in emriyle orada alıkonduğumdan orayı tanımak için iyi bir nedenim vardı.</p>

  <p>SD veya bazen kullanılan ifadeyle Sipo da denen Güvenlik Servisi ile Gestapo arasındaki farkı takdir etsem de değerlendirmek zor bir konuydu. Hatta bu, iki organizasyon için çalışan insanlar için bile zordu. Benim anladığım kadarıyla fark Bockwurst ve Frankfurter gibiydi: özel isimleri vardı, ama görüntüleri ve tatları kesinlikle aynıydı.</p>

  <p>Kolayca görülen şey ise Heydrich’in bu, Prinz Albrecht Palais binasıyla kendisi için iyi bir şey yaptığıydı. Hatta belki de, şu anda Gestapo karargâhının bitişiğinde, bir zamanlar Hotel Prinz Albrecht Strasse olan binayı işgal eden meşru efendisi Himmler’den bile daha iyi. SS-Haus denen eski otelin Palais’den daha büyük olduğu kuşkusuzdu. Ama sosislerde söz konusu olduğu gibi tadın genellikle boyutla bir ilgisi yoktu.</p>

  <p>Arthur Nebe’nin topuklarını birbirine vurduğunu duydum. Dönüp bakınca Reich hükümdarlığının dehşet prensinin pencerede bize katıldığını gördüm.</p>

  <p>Uzun boylu, iskelet kadar sıska; uzun, solgun yüzü alçıdan yapılmış bir Paris ölü maskesi kadar ifadesiz ve Jack Frost parmakları dik sırtının arkasında birleştirilmiş olan Heydrich bir iki saniye dışarı baktı, ikimize de bir şey söylemedi.</p>

  <p>“Gelin, beyler,” dedi sonunda. “Güzel bir gün. Biraz yürüyelim.” Pencereyi açıp bahçeye çıktı. Ayaklarının çok büyük, bacaklarının da sanki çok at biniyormuş gibi ne kadar çarpık olduğunu fark ettim: gömleğinin cebindeki gümüş Atlı Rozeti’ne bakılacak olursa muhtemelen biniyordu da.</p>

  <p>Temiz hava ve gün ışığını görünce bir sürüngen gibi biraz daha canlandı.</p>

  <p>“Burası I. Friedrich Wilhelm’in yazlık eviymiş,” dedi arkadaşça. “Cumhuriyet burayı kısa bir süre öncesine kadar Mısır Kralı ve İngiliz Başbakanı gibi önemli konukları ağırlamak için kullandı. Ramsay MacDonald’ı tabii, şemsiyeli o aptalı değil. Bence burası eski saraylar içinde en güzeli. Burada sık sık yürürüm. Bu bahçe Sipo’yu Gestapo karargâhıyla bağlıyor, bu yüzden benim için çok rahat oluyor. Ve yılın bu zamanında bahçe çok güzeldir. Sizin bahçeniz var mı, Herr Günther?”</p>

  <p>“Hayır,” dedim. “Bahçe bana çok büyük bir iş gibi geliyor. İşi bırakınca gerçekten öyle yapacağım yani işi bırakıp bahçe kazmaya başlamayacağım.”</p>

  <p>“Bu çok kötü. Schlachtensee’deki evimde kendi kroket sahası olan güzel bir bahçemiz var. Aranızda bu oyunu bilen var mı?”</p>

  <p>“Hayır,” dedik aynı anda.</p>

  <p>“İlginç bir oyundur; sanırım İngiltere’de çok popüler. Yeni Almanya için de ilginç bir metafor oluşturuyor. Kanunlar, insanların içinden geçmeleri için değişen derecelerde güçle güdüldüğü halkalar sadece. Ama sopa olmadan hareket olmuyor, kroket bir polis için gerçekten mükemmel bir oyun.” Nebe düşünceli bir şekilde başını salladı. Heydrich bu karşılaştırmadan çok memnun görünüyordu. Özgürce konuşmaya başladı. Nefret ettiği Özgür Masonlar, Katolikler, Yehova Şahitleri, homoseksüeller ve Alman Askeri İstihbarat Servisi Abwehr’in başı Amiral Canaris gibi konularda kısa; kendisine zevk veren, piyano, çello, eskrim, en sevdiği gece kulüpleri ve ailesi gibi konular hakkında daha uzun.</p>

  <p>“Yeni Almanya,” dedi, “ailenin çöküşünü durdurmak ve bilirsiniz, kanla bağlı ulusal bir millet oluşturmak üzere tasarlandı. İşler değişiyor. Örneğin şu anda Almanya’da sadece 22.787 serseri var, yılın başında olduğundan 5500 kişi daha az. Daha fazla evlilik, daha fazla doğum ve yarısı kadar boşanma var. Ailenin Parti için neden bu kadar önemli olduğunu sorabilirsiniz. Söyleyeyim. Çocuk için. Çocuklarımız ne kadar iyi olursa, Almanya’nın geleceği o kadar iyi olur. Bu yüzden bir şey bu çocukları tehdit ediyorsa hızla harekete geçmemiz gerekir.”</p>

  <p>Bir sigara bulup dikkatimi Heydrich’e vermeye başladım. Sonunda konuya geliyor gibiydi. Bir bankta durup oturduk. Ben, Nebe ve Heydrich’in arasındaydım. Siyah ekmekten yapılan sandviçin içindeki tavuk ciğeri.</p>

  <p>“Bahçe sevmiyorsunuz,” dedi düşünceli bir şekilde. “Ya çocuklar? Çocukları sever misiniz?”</p>

  <p>“Severim.”</p>

  <p>“Güzel,” dedi. “Benim şahsi kanaatimce çocukları sevmek, işimizi yapmamız için hatta yapmak zorunda olduğumuz şeyler zor olduğundan bize tatsız görünse bile çok önemli, yoksa insanlığımızın bir ifadesini bulamayız. Ne demek istediğimi anlıyor musunuz?”</p>

  <p>Anladığımdan emin değildim, ama yine de başımı salladım.</p>

  <p>“Size karşı dürüst olabilir miyim?” dedi. “Sır olarak?”</p>

  <p>“Buyurun.”</p>

  <p>“Berlin sokaklarında bir manyak başıboş dolaşıyor, Herr Günther.”</p>

  <p>Omuz silktim. “Üstelik sizin tarafınızdan fark edilmeyecek kadar,” dedim.</p>

  <p>Heydrich sabırsızlıkla başını salladı.</p>

  <p>“Hayır, yaşlı bir Yahudiyi döven bir Fırtına Birliği askerinden söz etmiyorum. Cinayeti kastediyorum. Aylardır genç kızlara tecavüz edip öldürüyor ve doğruyor.”</p>

  <p>“Gazetelerde bu konuda bir şey görmedim.”</p>

  <p>Heydrich güldü. “Gazeteler onlara ne söylersek onu basar ve bu haber üzerinde sansür var.”</p>

  <p>“Streicher ve Yahudi karşıtı gazetesi sağ olsun bu konuda sadece Yahudiler suçlanacak,” dedi Nebe.</p>

  <p>“Kesinlikle,” dedi Heydrich. “Bu şehirde istediğim son şey Yahudi karşıtı bir ayaklanma. Bu tür bir şey benim kamu düzeni algımı rahatsız eder. Beni polis olarak rahatsız eder. Yahudileri temizlemeye karar verdiğimizde bu düzgün bir şekilde olacak, bir ayaktakımıyla değil. Bunun ticari etkileri de var. Birkaç hafta önce Nuremberg’deki bazı salaklar bir sinagogu yıkmaya kalktı. Hem de bir Alman sigorta şirketinin sigortaladığı bir sinagogu. Talebi karşılamak binlerce marka mâloldu. Bu yüzden ırk ayaklanmaları işler için çok kötü.”</p>

  <p>“Peki, bunları neden bana anlatıyorsunuz?”</p>

  <p>“Bu delinin yakalanmasını istiyorum, hem de çabuk, Günther.” Yavan bir şekilde Nebe’ye baktı. “Kripo’nun elindeki bir adam, bir Yahudi cinayetleri itiraf etti. Ama son cinayet sırasında kesinlikle gözaltında olduğu için öyle görünüyor ki o aslında masum ve Nebe’nin sevgili polis gücündeki çok hevesli birileri ona bir komplo kurmuş olabilir.</p>

  <p>“Ama sen Günther, senin bencilce ırksal ya da siyasal şikâyetlerin yok. Dahası cinayet soruşturmaları alanında çok deneyimlisin. Ne de olsa Boğucu Gormann’ı yakalayan sendin, değil mi? Bu olay on yıl önce olabilir, ama davayı herkes hâlâ hatırlıyor.” Durup doğruca gözlerime baktı, bu rahatsız edici bir histi. “Başka bir deyişle seni geri istiyorum, Günther. Kripo’ya geri dönmeni ve tekrar öldürmeden önce bu deliyi bulmanı istiyorum.”</p>

  <p>Sigaramın izmaritini çalıların arasına atıp ayağa kalktım. Arthur Nebe sakin bir şekilde bana bakıyordu. Sanki Heydrich’in beni Kripo’ya geri almayı ve onun adamlarından biri yerine soruşturmayı yürütmemi istemesini onaylamıyor gibiydi. Bir sigara daha yakıp bir an düşündüm.</p>

  <p>“Başka polisler de olmalı,” dedim. “Düsseldorf Canavarı Kürten’i yakalayan adama ne dersin? Neden onu almıyorsunuz?”</p>

  <p>“Onu kontrol ettik zaten,” dedi Nebe. “Görünüşe göre Peter Kürten kendisi teslim olmuş. Ondan önce yürütülen soruşturma da hemen hemen hiç verimli değilmiş.”</p>

  <p>“Başka kimse yok mu?”</p>

  <p>Nebe başını iki yana salladı.</p>

  <p>“Görüyorsun, Günther,” dedi Heydrich. “Yine sana dönüyoruz. Açıkçası bütün Almanya’da senden daha iyi bir dedektif olduğunu sanmıyorum.”</p>

  <p>Gülüp başımı iki yana salladım. “İyisiniz. Çok iyi. Çocuklar ve aile hakkında yaptığınız güzel bir konuşmaydı, General, ama ikimiz de biliyoruz ki bu işi gizli tutmak istemenizin gerçek nedeni modern polis gücünüzün bir sürü beceriksizden oluşuyor gibi gözükmesini herkesten gizlemek. Bu onlar için kötü olduğu kadar sizin için de kötü. Ve beni geri istemenizin gerçek nedeni de öyle iyi bir dedektif olmam falan değil, diğerlerinin çok kötü olması. Bugünlerin Kripo’sunun çözebildiği tipteki suçlar sadece ırksal kirlilik ya da Führer’le ilgili şaka yapmayla ilgili olanlar.”</p>

  <p>Heydrich suçlu bir köpek gibi gülerken gözleri kısıldı.</p>

  <p>“Beni geri mi çeviriyorsunuz, Herr Günther?” diye sordu tekdüze bir sesle.</p>

  <p>“Yardım etmek isterim, gerçekten. Ama zamanlamanız kötü. Görüyorsunuz, dün gece ortağımın öldürüldüğünü öğrendim. Bana eski moda diyebilirsiniz, ama onu kimin öldürdüğünü bulmak istiyorum. Normalde bu işi Cinayet Masasındaki çocuklara bırakırdım, ama az önce bana söyledikleriniz de düşünülürse durum pek iç açıcı değil, öyle değil mi? Az kalsın beni onu öldürmekle suçlayacaklardı. Bu yüzden kim bilir, belki de beni bir itiraf imzalamaya zorlayacaklar ve o zaman da giyotinden kurtulmak için sizinle çalışmak zorunda kalacağım.”</p>

  <p>“Doğal olarak Herr Stahlecker’ın talihsiz ölümünü duydum,” dedi tekrar ayağa kalkarak. “Ve tabii ki onun ölümünü soruşturmak isteyeceksiniz. Adamlarım ne kadar yetersiz olursa olsun bir yardımları olursa istemekten çekinmeyin. Ama bu engelin aşıldığını düşünürsek, cevabınız ne olur?” Omuz silktim. “Reddettiğimi varsayarsak özel dedektif lisansımı kaybedeceğim...”</p>

  <p>“Doğal olarak...”</p>

  <p>“...silah ruhsatımı, sürücü belgemi...”</p>

  <p>“Kuşkusuz bazı mazeretler bulabiliriz...”</p>

  <p>“...o zaman muhtemelen kabul etmek zorunda kalırım.”</p>

  <p>“Mükemmel.”</p>

  <p>“Bir şartla.”</p>

  <p>“Söyleyin.”</p>

  <p>“Bu soruşturma boyunca Kriminalkommissar rütbesi alacağım ve soruşturmayı istediğim şekilde sürdürmeme izin verilecek.”</p>

  <p>“Bekle bir dakika,” dedi Nebe. “Eski müfettiş rütbene ne olmuş?”</p>

  <p>“Maaş konusundan çok,” dedi Heydrich, “Günther kıdemli memurların müdahalesinden özgür olmak istiyor. Tabii ki çok haklı. Kripo’ya dönüşünde ortaya çıkacağı kesin olan önyargıların üstesinden gelmek için bu tür bir rütbeye ihtiyacı olacak. Bunu önce ben düşünmeliydim. Kabul edilmiştir.”</p>

  <p>Palais’e geri döndük. Kapıdan geçerken bir SD subayı Heydrich’e bir not uzattı. Heydrich notu okuyup gülümsedi.</p>

  <p>“Bu ne tesadüf,” dedi gülümsemeye devam ederek. “Görünüşe göre yetersiz polis gücüm ortağınızı öldüren adamı bulmuş, Herr Günther. Klaus Hering ismi sizin için bir anlam ifade ediyor mu acaba?”</p>

  <p>“Stahlecker öldürüldüğü sırada onun evini gözetliyordu.”</p>

  <p>“Bu iyi haber. Şimdi tek bit yeniği şu ki, Hering denen adam intihar etmiş gibi görünüyor.” Nebe’ye bakıp gülümsedi. “Gidip bir baksak iyi olur, değil mi, Arthur? Yoksa Herr Günther her şeyi uydurduğumuzu sanacak.”</p>

  <hr class="gecis"/>

  <p class="girinti-yok">Asılmış bir adamla ilgili olarak grotesk olmayan bir izlenim edinmek çok zordur. Üçüncü bir dudak gibi dışarı çıkmış şişkin dili, yarışan bir köpeğin hayaları kadar fırlak olan gözleri... Bu tip şeyler düşüncelerinizi biraz renklendirmeye meyillidir. Bunun dışında Klaus Hering hakkında otuzlu yaşlarda, ince yapılı, açık renk saçlı ve kravatı sayesinde uzun boylu oluşu dışında söylenecek fazla bir şey yoktu.</p>

  <p>Durum açık görünüyordu. Benim deneyimlerime göre asılmak hemen her zaman intihardı: bir adamı öldürmenin daha kolay yolları vardı. Ben birkaç istisna görmüştüm, ama hepsi kurbanın sadomazoşistik sapıklıklar sırasında yanlışlıkla vagus sinirini baskıladığı kazalardı. Cinsel açıdan toplum kurallarına uymayan bu kurbanlar genellikle çıplak olarak ya da kadın iç çamaşırı giymiş bir halde, yapış yapış olmuş ellerinde pornografik dergilerle bulunurdu ve hep erkek olurlardı.</p>

  <p>Hering vakasındaysa cinsel içerikli bir kaza sırasında öldüğüne dair bir kanıt yoktu. Giysileri annesi tarafından seçilmiş gibiydi; ve yanında serbest duran elleri cinayetini kendisinin işlediğini özgürce anlatıyordu.</p>

  <p>Alex’te beni sorgulayan polis, Müfettiş Strunck durumu Heydrich ve Nebe’ye açıkladı.</p>

  <p>“Bu adamın adını ve adresini Stahlecker’in cebinde bulduk,” dedi. “Mutfakta gazeteye sarılmış bir süngü var. Kanla kaplıydı ve görünüşe göre Stahlecker’i öldüren bıçak oydu. Hering’in muhtemelen onu öldürdüğü sırada giydiği kanlı bir gömlek de bulduk.”</p>

  <p>“Başka bir şey?” dedi Nebe.</p>

  <p>“Stachlecker’in omuz kılıfı boştu, General,” dedi Strunck. “Belki Günther bunun onun silahı olup olmadığını söyleyebilir. Bunu da gömlekle birlikte kesekağıdında bulduk.”</p>

  <p>Bana bir Walther PPK uzattı. Namluyu burnuma götürüp kokladım, yağ kokuyordu. Şarjör dolu olmasına rağmen sürgüyü çektiğimde namluda hiç mermi olmadığını gördüm. Sonra tetik mahfazasını çektim. Siyah metale kazınmış Bruno’nun adının baş harfleri görünüyordu.</p>

  <p>“Bruno'nun silahı,” dedim. “Eline bile alamamış gibi görünüyor. Gömleği görebilir miyim, lütfen?”</p>

  <p>Strunck onay için Reichskriminaldirektor’e baktı.</p>

  <p>“Görmesine izin verin, Müfettiş,” dedi Nebe.</p>

  <p>Gömlek C&amp;A'dan alınmıştı ve karın bölgesiyle sağ manşetinde bol miktarda kan vardı. Bu da genel görünüşü doğruluyordu.</p>

  <p>“Ortağınızı bu adam öldürmüş gibi görünüyor, Herr Günther,” dedi Heydrich. “Buraya gelip giysilerini değiştirmiş, yaptığı şeyi düşünme fırsatı bulmuş. Bir pişmanlık anında da kendini asmış.”</p>

  <p>“Öyle görünüyor,” dedim, fazla tereddüt etmeden. “Ama sizin için bir sakıncası yoksa etrafa biraz bakmak istiyorum, General Heydrich. Kendi başıma. Sırf bir iki konuda merakımı tatmin etmek için.”</p>

  <p>“Pekâlâ. Fazla uzun sürmesin, olur mu?”</p>

  <p>Heydrich, Nebe ve polisler evden çıktı. Klaus Hering’in cesedine daha yakından baktım. Görünüşe göre tırabzana bir elektrik kablosu bağlamış, boynuna bir ilmek geçirmiş, sonra kendini merdivenden aşağıya bırakmıştı. Ama ancak Hering’in ellerini, bileklerini ve boynunu inceledikten sonra böyle olduğunu söyleyebilirdim, tabii gerçekten olan buysa. Ölümünde adını koyamadığım şüpheli bir durum vardı. Kendini asmadan önce gömleğini değiştirmeye karar vermesi de bunlardan biriydi.</p>

  <p>Tırabzanın üstünde, merdiven duvarının oluşturduğu küçük çıkıntıya tırmanıp çömeldim. Öne doğru eğilip bakınca Hering'in sağ kulağının arkasındaki asılma noktasını daha iyi görebildim. Asılma olayında kablonun sıkıştırma seviyesi boğma olayındakine göre daha yüksek ve daha dikey olurdu. Ama burada ilmeğin hemen altında ikinci ve daha yatay bir iz daha vardı. Bu da benim kuşkularımı doğruluyordu. Klaus Hering asılmadan önce boğularak öldürülmüştü.</p>

  <p>Hering’in gömlek yakasını kontrol edip daha önce incelediğim gömlekle aynı beden olup olmadığına baktım. Aynı bedendi. Sonra tırabzandan aşağıya atlayıp birkaç basamak indim. Parmak uçlarımda dikilip ellerini ve bileklerini kontrol ettim. Sağ elini zorla açınca kurumuş kanı ve küçük parlak nesneyi gördüm. Avucuna yapışmış gibi duruyordu. O şeyi Hering’in etinden çekip dikkatle avucuma koydum. İğne muhtemelen Hering’in yumruğunun baskısı yüzünden bükülmüştü ve kurumuş kanla kaplı olmasına rağmen kurukafa motifi açıkça görülüyordu. Bu bir SS şapkası rozetiydi.</p>

  <p>Bir an duraklayıp neler olduğunu hayal etmeye çalıştım. Artık Heydrich’in bu işte bir parmağı olduğuna emindim. Prinz Albrecht Palais’in bahçesinde Bruno’nun katilini bulma yükümlülüğüm şeklindeki “engel”in “ortadan kaldırılması” halinde teklifine vereceğim cevabın ne olacağını sormuştu. Ve şimdi bu engel mümkün olduğunca ortadan kaldırılmış olmuyor muydu? Cevabımın ne olacağını bildiğine ve biz yürüyüşe çıkana kadar Hering’in öldürülmesini emrettiğine kuşku yoktu.</p>

  <p>Bu ve buna benzer düşüncelerle evi araştırdım. Hızlı ama titizdim. Şilteleri kaldırdım, rezervuarlara baktım, kilimleri kaldırdım hatta tıp kitaplarını bile karıştırdım. Frau Lange’ye gönderilen notlarda kullanılan ve Nazilerin iktidara gelişinin beşinci yılını kutlayan eski pullardan oluşan tabakayı bulabildim. Ama Frau Lange’nin oğlunun Dr. Kindermann’a gönderdiği mektuplardan bir iz yoktu.</p>
</body>
</html>