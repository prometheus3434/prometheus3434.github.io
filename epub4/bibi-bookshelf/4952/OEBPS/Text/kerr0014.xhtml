<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1 title="ON DÖRT"><img alt="ondort" src="../Images/ondort.png"/></h1>

  <h2 class="sigil_not_in_toc"><i>Pazartesi, 26 Eylül</i></h2>

  <p class="girinti-yok">Dairemin penceresinden bitişikteki binaların arkalarına, ailelerin beklentiyle radyonun başına toplandıkları oturma odalarına baktım. Dairemin önündeki pencereden Fasanenstrasse’nin boş olduğunu görebiliyordum. Oturma odama gidip kendime bir içki koydum. Döşemeden alt katın radyosundan gelen klasik müzik sesini duyabiliyordum. Başında güzel bir Beethoven, sonunda Parti liderlerinin radyo konuşmaları. Bu benim her zaman söylediğim şeydi: resim ne kadar kötüyse çerçeve o kadar süslü olurdu.</p>

  <p>Normalde Parti yayınlarını dinlemem. Çünkü kısa süre sonra kendi konuşmalarımı dinliyor olurum. Ama bugünkü sıradan bir Parti yayını değildi. Führer, Potsdamerstrasse'deki Sportspalast’ta konuşuyordu, Çekoslovakya ve Sudetenland ile ilgili niyetlerini açıklayacağı düşünülüyordu.</p>

  <p>Şahsen ben Hitler’in yıllardır barışla ilgili konuşmalarıyla herkesi kandırdığını sonucuna uzun zaman önce varmıştım. Sinemada yeterince Western filmi seyrettiğim için siyah şapkalı adam barda yanında dikilen ufak tefek adama tekme attığında aslında şerifle kavga etmek için arandığını biliyordum. Bu durumdaysa şerif Fransa oluyordu ve onun da evden çıkmayıp duyduğu seslerin birkaç havai fişek olduğunu söylemekten başka bir şey yapma eğiliminde olmadığını görmek için fazla bir şey gerekmiyordu.</p>

  <p>Bu konuda yanıldığım umuduyla 75 milyon diğer Alman gibi radyoyu açtım, başımıza neler geleceğini dinlemeye başladım.</p>

  <p>Pek çok kadın, Goebbels insanı sadece baştan çıkarırken Hitler’in kesin olarak büyülediğini söylüyordu. Buna yorum yapmam zordu. Yine de Führer'in konuşmalarının insanlar üzerindeki hipnotik gibi görünen etkisi inkâr edilemezdi. Sportspalast’daki kalabalık bunu kesinlikle takdir etmiş gibiydi. Gerçek atmosferi hissetmek için orada olmak gerektiğini düşünüyordum. Arıtma tesisini ziyaret etmek gibi.</p>

  <p>Evde dinleyen bizler için bir numaralı halıkemirenin<a id="footnote1"></a><sup><a href="../Text/kerr0014.xhtml#bookmark1">1</a></sup> söylediği hiçbir şeyde bir umut ya da takdir edilecek bir şey yoktu. Sadece savaşa bir gün öncesine göre daha yakın olduğumuza dair korkunç bir gerçek vardı.</p>

  <h2 class="sigil_not_in_toc"><i>Salı, 27 Eylül</i></h2>

  <p>Öğleden sonra Unter den Linden’de bir askeri geçit töreni oldu. Askerler savaşa Berlin sokaklarında daha önce hiç görülmemiş kadar hazır görünüyorlardı. Bunlar tam teçhizatlı mekanize birliklerdi. Ama şaşırarak tezahüratlar, selamlar ya da bayraklar olmadığını gördüm. Hitler’in kavgacılığının gerçekliği herkesin aklındaydı ve geçit törenini gören insanlar sadece dönüp uzaklaşıyordu.</p>

  <p>Aynı gün daha sonraki saatlerde Arthur Nebe’nin isteğiyle Alex’ten uzak bir yerde, Özel Dedektifler Günther&amp;Stahlecker’in ofisinde -ismi eski, özgün haline getirmesi için hâlâ tabelacıyı bekliyordum- buluştuğumuzda ona gördüklerimi anlattım.</p>

  <p>Nebe güldü. “Gördüğün bölüğün bu ülkenin olası kurtarıcıları olduğunu söylesem ne dersin?”</p>

  <p>“Ordu bir <i>darbe</i> mi planlıyor?”</p>

  <p>“Wehrmacht’ın yüksek rütbeli subaylarının İngiliz başbakanıyla temasta olduğu dışında fazla bir şey söyleyemem. İngilizler emir verir vermez ordu Berlin’i işgal edecek ve Hitler mahkemeye çıkarılacak.”</p>

  <p>“Bu ne zaman olacak?”</p>

  <p>“Hitler Çekoslovakya’yı işgal eder etmez İngilizler savaş ilan edecek. O günler gelecek. Bizim günlerimiz, Bernie. Kripo’nun senin gibi adamlara ihtiyacı olduğunu söylememiş miydim?” Yavaşça başımı salladım. “Ama Chamberlain, Hitler’le müzakere ediyor, değil mi?”</p>

  <p>“Konuşmak, diplomatik olmak İngiliz tarzı. Müzakere etmeye çalışmasalardı kriket olmazdı.”</p>

  <p>“Yine de Hitler’in bir tür anlaşma imzalayacağına inanıyor olmalı. Daha da önemlisi Chamberlain ve Daladier’in ikisi de bir anlaşma imzalamaya hazır olmalı.”</p>

  <p>“Hitler Sudeten’den uzaklaşmayacak, Bernie. Ve İngilizler de Çeklerle yaptıkları kendi anlaşmalarına sırt çevirecek değiller.”</p>

  <p>İçki dolabına gidip iki içki koydum.</p>

  <p>“İngiliz ve Fransızlar anlaşmalarına uyma niyetindeyseler, konuşacak bir şey olmayacak,” dedim, Nebe'ye kadehini uzatarak. “Bana sorarsan Hitler'in işini onun yerine yapıyorlar.”</p>

  <p>“Tanrım, ne kadar kötümsersin.”</p>

  <p>“Pekâlâ, sana şunu sorayım. Hiç dövüşmek istemediğin biriyle dövüşmek zorunda kaldın mı? Senden daha iri biriyle belki? İyi bir dayak yiyeceğini düşünebilirsin. Miden bunu kaldırmayabilir. Tabii ki konuşarak bu durumdan kurtulmaya çalışırsın. Çok fazla konuşan bir adam kavga etmek istemiyordur.”</p>

  <p>“Ama biz İngilizler ve Fransızlardan daha iri değiliz.”</p>

  <p>“Ama mideleri bunu kaldırmaz.”</p>

  <p>Nebe kadehini kaldırdı. “İngilizlerin midesine o halde.”</p>

  <p>“İngilizlerin midesine.”</p>

  <h2 class="sigil_not_in_toc"><i>Çarşamba, 28 Eylül</i></h2>

  <p>“General Martin, Streicher’la ilgili bilgi göndermiş, efendim.” Korsch elindeki telgrafa bakıyordu. “Streicher’ın söz konusu beş tarihin en az ikisinde Berlin’de olduğu biliniyor. Diğer iki günle ile ilgili olarak nerede olduğu bilinmiyor, Martin’in de hiçbir fikri yok.”</p>

  <p>“Casusları konusunda o kadar atıp tuttu.”</p>

  <p>“Ee, bir şey daha var, efendim. Görünüşe göre tarihlerden birinde Streicher Nuremberg’deki Furth havalimanından çıkarken görülmüş.”</p>

  <p>“Burasıyla Nuremberg arası uçakla kaç saat?”</p>

  <p>“En fazla birkaç saat. Tempelhof havaalanına sormamı ister misiniz?”</p>

  <p>“Benim daha iyi bir fikrim var. Muratti’deki propaganda çocuklarını bul. Sana Streicher’ın iyi bir fotoğrafını ayarlamalarını iste. Kendine fazla dikkat çekmemek için bütün Gauleiter’lerin fotoğraflarını isteyebilirsin. Reich Büyükelçiliğindeki güvenlik için olduğunu söyle. Bu her zaman kulağa iyi gelir. Fotoğrafı aldığında gidip Hirsch kızıyla konuşmanı istiyorum. Streicher’ı arabadaki adam olarak teşhis edecek mi bakalım.”</p>

  <p>“Ya tanırsa?”</p>

  <p>“Eğer tanırsa, sen ve ben bir sürü yeni arkadaş edindiğimizi öğreneceğiz. Ünlü bir tanesi hariç.”</p>

  <p>“Ben de bundan korkuyordum.”</p>

  <h2 class="sigil_not_in_toc"><i>Perşembe, 29 Eylül</i></h2>

  <p>Chamberlain, Münih’e geri döndü. Tekrar konuşmak istiyordu. Şerif de geldi, ama o sadece silahlar konuşmaya başladığında başını öteki tarafa çevirecek gibi görünüyordu. Mussolini kemerini ve kafasını parlatıp ruhani müttefikine destek teklif etmek için çıkageldi.</p>

  <p>Bu önemli adamlar gelip giderken olayların genel çerçevesi içinde neredeyse hiçbir önemi olmayan genç bir kız, ailesi için market alışverişi yaparken ortadan kayboldu.</p>

  <p>Moabit Market, Bremerstrasse ve Arminius Strasse’nin köşesinde bulunuyordu. Bir depo büyüklüğündeki kırmızı tuğla bina, Moabit’in çalışan sınıfının -yani bölgede yaşayan herkesin- peynir, balık, pişmiş et ve diğer taze ürünlerini aldığı yerdi. Hatta bir iki yerde durup hızlıca bira içip sosis bile yiyebilirdiniz. İçerisi her zaman kalabalıktı ve binanın en az altı giriş çıkışı vardı. Öyle aylaklık edeceğiniz bir yer değildi. İnsanların her zaman acelesi vardı, durup alamayacakları şeylere bakarak zaman kaybetmezlerdi; hem zaten Moabit’te o tür şeyler olmazdı. Bu yüzden giysilerim ve telaşlı olmayan tavrım beni diğerlerinden ayırıyordu.</p>

  <p>Liza Gang’in oradan kaçırıldığını biliyorduk, çünkü bir balıkçı Liza’nın annesinin daha sonra kızına ait olduğunu teşhis ettiği bir alışveriş torbasını orada bulmuştu.</p>

  <p>Bunun dışında kimse bir şey görmemişti. Moabit’te kayıp bir kızı arayan bir polis değilseniz kimse size fazla dikkat etmezdi, o zaman bile sırf meraktan bakarlardı.</p>

  <h2 class="sigil_not_in_toc"><i>Cuma, 30 Eylül</i></h2>

  <p>Öğleden sonra Prinz Albrecht Strasse’deki Gestapo merkezine çağrıldım.</p>

  <p>Ana kapıdan geçerken başımı kaldırıp bakınca kamyon lastiği kalınlığında bir süslemeye oturmuş, nakış işleyen bir heykel gördüm. Başının üstünde biri başını kaşıyan, diğerinin yüzünde şaşkın bir bakış olan iki tane melek çocuk uçuyordu. Benim tahminimce Gestapo’nun neden böyle bir binaya dükkân açtığını merak ediyorlardı. Eskiden burada bulunan ve Prinz Albrecht Strasse 8 numarayı işgal eden sanat okuluyla şimdi bulunan Gestapo arasında herkesin yaptığı belirgin, olayları çerçeveleme şakası dışında ortak bir yan yoktu. Ama bugün Heydrich’in beni Wilhelmstrasse yakınlarındaki Prinz Albrecht Palais yerine neden buraya çağırdığına daha çok şaşırıyordum. Bir nedeni olduğuna kuşkum yoktu. Heydrich’in her şey için bir nedeni vardı ve bu nedenden de ötekileri kadar nefret edeceğime emindim.</p>

  <p>Ana kapılardan sonra güvenlik masasına geliyordunuz. Yürümeye devam edince kendinizi su kemeri kadar büyük merdivenlerin dibinde buluyordunuz. Merdivenlerin tepesine varınca lokomotif büyüklüğünde üç kemerli penceresi bulunan kubbeli bir bekleme salonuna giriyordunuz. Her pencerenin altında kiliselerde gördüğünüz türde tahta bir bank vardı. Bana verilen talimat üzerine orada bekliyordum.</p>

  <p>Her pencerenin arasındaki kaidelerin üstünde Hitler ve Goering’in büstleri duruyordu. Birbirlerinden ne kadar nefret ettiklerini bildiğim için Himmler’in Şişko Hermann’ın kafasını orada bırakması beni biraz şaşırttı. Belki Himmler ona sadece heykel olarak hayrandı. Veya belki de karısı Baş Haham’ın kızıydı.</p>

  <p>Neredeyse bir saat sonra Heydrich nihayet karşımdaki çift kanatlı kapıdan çıktı. Bir evrak çantası taşıyordu. Beni görünce yanındaki SS subayını uzaklaştırdı.</p>

  <p>“Kommissar Günther,” dedi, görünen o ki rütbemin kendi kulağındaki tınısında eğlenceli bir şeyler bulmuştu. Beni galeri boyunca yürüttü. “Geçen sefer olduğu gibi yine bahçede yürüyebileceğimizi düşündüm. Wilhemstrasse’ye kadar bana eşlik eder misiniz?”</p>

  <p>Kemerli girişten geçip bir zamanlar heykeltıraşların atölyelerinin, şimdiyse Gestapo hücrelerinin bulunduğu kötü şöhretli güney kanadına giden başka geniş merdivenlerden indik. Bir zamanlar kısa süre için burada tutulduğumdan burayı hatırlamak için iyi bir nedenim vardı. Kapıdan geçip tekrar açık havaya çıktığımızda çok rahatlamıştım. Heydrich söz konusu olduğunda başınıza ne geleceğini bilemezdiniz.</p>

  <p>Bir an orada durup Rolex saatine baktı. Ben bir şey söylemeye kalktım, ama işaret parmağını kaldırdı, neredeyse komplocu bir tavırla parmağını ince dudaklarına götürdü. Durup bekledik, ama neyi beklediğimiz konusunda hiçbir fikrim yoktu.</p>

  <p>Bir dakika sonra bahçenin karşısından yaylım ateşi sesleri yankılandı. Sonra bir daha; bir daha. Heydrich tekrar saatine baktı, başını sallayıp gülümsedi.</p>

  <p>“Başlayalım mı?” dedi çakıl taşı kaplı yolda yürümeye başlayarak.</p>

  <p>“Bu benim için miydi?” dedim öyle olduğunu çok iyi bilerek.</p>

  <p>“İdam mangası mı?” diye güldü. “Hayır, hayır, Kommissar Günther. Çok fazla hayal kuruyorsunuz. Hem zaten o kadar insanın içinde sizin güç ile ilgili bir derse ihtiyacınız olduğunu hiç düşünmem. Sadece dakikliğe önem veririm. Krallar söz konusu olduğunda bunun bir erdem olduğu söylenir, ama bir polis söz konusu olduğunda sadece idari verimliliğin göstergesidir. Neticede eğer Führer trenleri zamanında kaldırabilirse, ben de en azından birkaç rahibin belirlenen saatte tasfiye edilmesini sağlayabilirim.”</p>

  <p>Sonuçta idam mangası benim için bir dersti, diye düşündüm. Bu Heydrich’in 4Bl’deki Sturmbannführer Roth’la olan anlaşmazlığımı bildiğini bana gösterme tarzıydı.</p>

  <p>“Şafakta vurulmaya ne oldu?”</p>

  <p>“Komşular şikâyet etti.”</p>

  <p>“Rahipler dediniz, değil mi?”</p>

  <p>“Katolik Kilisesi, uluslararası komplo konusunda Bolşevizm ya da Musevilikten geri kalmıyor, Günther. Martin Luther bir Reform’a öncülük yaptı, Führer de diğerine yapacak. Rahipler buna izin verse de vermese de Alman Katoliklerinin üzerindeki Roma yetkisini kaldıracak. Ama bu, uygulanışı konusunda bilgi sahibi olan kişilere bırakılması gereken başka bir konu.</p>

  <p>“Hayır, sana yaşadığım bir problemi anlatmak istiyorum. Goebbels ve Muratti’deki yazar bozuntularından üzerinde çalıştığınız bu davanın halka açıklanması konusunda ciddi baskı görüyorum. Onları daha ne kadar oyalayabilirim, bilmiyorum.”</p>

  <p>“Bu dava bana verildiğinde, General,” dedim bir sigara yakarak. “Halka açıklanmasının engellenmesine karşıydım. Ama şimdi katilimizin istediği tek şeyin reklam olduğuna inanıyorum.”</p>

  <p>“Evet, Nebe, bu olayın Streicher ve Yahudi düşmanı arkadaşlarının, başkentin Yahudi topluluğuna yönelik bir pogrom başlatmak üzere tasarlanmış bir komplo olduğu teorisi üzerine çalıştığınızı söyledi.”</p>

  <p>“Bu kulağa fantastik geliyor, General, tabii Streicher’i tanımıyorsanız.”</p>

  <p>Durdu, ellerini pantolonun ceplerine soktu, başını iki yana salladı.</p>

  <p>“O Bavyeralı domuzla ilgili hiçbir şey beni şaşırtamaz.” Botunun ucuyla bir güvercini tekmeleyip ıskaladı. “Ama daha fazlasını duymak istiyorum.”</p>

  <p>“Bir kız öğrenci, Streicher’ın fotoğrafına bakarak, geçen hafta ortadan kaybolan başka bir kızın da gittiği okulunun önünde, kendisini arabasına almaya çalışan adamın o olabileceğini söyledi. Kız adamın Bavyeralı aksanı olduğunu düşünüyor. Bize kayıp kızın bulunduğu bavulu emanet ofisinde bulacağımızı söyleyen telefona cevap veren nöbetçi polis de arayan kişinin Bavyera aksanıyla konuştuğunu söylemişti.</p>

  <p>“Sonra bir de neden var. Geçen ay Nuremberg halkı şehrin sinagogunu yaktı. Ama Berlin’de meydana gelen en kötü olay birkaç kırık pencere ve bir iki saldırı. Streicher Berlin’deki Yahudilerin Nuremberg’dekilerin yaşadıklarını tatmasını istiyor.</p>

  <p>“Dahası <i>Der</i> Stürmer’in ayin cinayeti takıntısı, katilin <i>modus operandi</i>’siyle karşılaştırma yapmama yol açtı. Bunların hepsini Streicher’ın şöhretiyle de birleştirince durum bir şeye benzemeye başlıyor.”</p>

  <p>Heydrich önümde hızlanırken kolları Viyana Binicilik Okulu’nda at biniyormuş gibi kaskatıydı. Birden bana döndü. Gülümsemesi coşkuluydu.</p>

  <p>“Streicher’ın çöküşünü gördüğüne sevinecek bir kişi tanıyorum. O aptal serseri başbakanın yetersiz olduğunu söyleyen konuşmalar yapıp duruyor. Goering bu konuda çok öfkeli. Ama henüz elinde yeterince şey yok herhalde, değil mi?”</p>

  <p>“Hayır, efendim. Başlangıç için tanığım Yahudi.” Heydrich inledi. “Ve tabii ki gerisi de büyük ölçüde teorik.”</p>

  <p>“Yine de teorin hoşuma gitti, Günther. Çok hoşuma gitti.”</p>

  <p>“Boğucu Gormann’ı yakalamamın altı ay sürdüğünü size hatırlatmak isterim. Bu dava üzerinde henüz bir ay bile geçirmedim.”</p>

  <p>“Korkarım altı ayımız yok. Bak, bana küçük bir kanıt getir, Goebbels’ten kurtulayım. Ama çok yakın zamanda istiyorum, Günther. Bir ayın daha var, en fazla altı hafta. Yeterince açık mıyım?”</p>

  <p>“Evet, efendim.”</p>

  <p>“Peki, benden ne istiyorsun?”</p>

  <p>“Julius Strceicher’in sürekli olarak Gestapo gözetiminde olmasını,” dedim. “Onun bütün iş faaliyetlerinin ve bilinen iş ortaklarının gizlice soruşturulmasını istiyorum.”</p>

  <p>Heydrich kollarını göğsünde kavuşturup uzun çenesini sıvazladı. “Bu konuda Himmler’le konuşmam gerekiyor. Ama sorun olmamalı. Reichsführer yozlaşmadan Yahudilerden daha fazla tiksiniyor.”</p>

  <p>“Bu kesinlikle rahatlatıcı, efendim.”</p>

  <p>Prinz Albrecht Palais’e doğru yürüdük. “Tesadüfen,” dedi karargâhına yaklaşırken. “Bizi etkileyen önemli haberler aldım. İngiliz ve Fransızlar, Münih’te bir anlaşma imzaladılar. Führer, Sudeten’i aldı.” Başını hayretle iki yana salladı. “Bir mucize, değil mi?”</p>

  <p>“Evet, gerçekten,” diye mırıldandım.</p>

  <p>“Ee, anlamıyor musun? Bir savaş olmayacak. En azından şimdilik.”</p>

  <p>Beceriksiz bir şekilde gülümsedim. “Evet, bu gerçekten iyi haber.”</p>

  <p>Mükemmel şekilde anlıyordum. Savaş olmayacaktı. İngilizlerden bir işaret gelmeyecekti. Ve o olmadan da askeri <i>darbe</i> falan olmayacaktı.</p>

  <hr/>

  <p><a id="bookmark1"><sup></sup></a><a href="../Text/kerr0014.xhtml#footnote1">1</a> Çok öfkelendiğinde halının püsküllerini kemirdiği söylenen Hitler için kullanılan bir söz. -ed.n.</p>
</body>
</html>