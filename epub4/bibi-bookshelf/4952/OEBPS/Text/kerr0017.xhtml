<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1 title="ON YEDİ"><img alt="onyedi" src="../Images/onyedi.png"/></h1>

  <h2 class="sigil_not_in_toc"><i>Cuma, 21 Ekim</i></h2>

  <p class="girinti-yok">Bu fikirden Hildegard Steininger’e ilk bahsettiğimde hiç de istekli değildi.</p>

  <p>“Şunu doğru anlayayım. Kocam gibi görünmek mi istiyorsunuz?”</p>

  <p>“Evet.”</p>

  <p>“Öncelikle benim kocam öldü. İkincisi siz ona hiç benzemiyorsunuz, Herr Kommissar.”</p>

  <p>“Öncelikle ben, bu adamın gerçek Herr Steininger’in öldüğünü bilmediğine bel bağlıyorum; ve ikincisi kocanızın neye benzediği konusunda benden daha fazla fikir sahibi olduğunu sanmıyorum.”</p>

  <p>“Herneyse, bu Rolf Vogelmann kim oluyor?”</p>

  <p>“Böyle bir soruşturma bir örüntü, ortak bir payda aramaktan ibarettir. Buradaki ortak payda Vogelmann’ın diğer iki kızın anne babası tarafından tutulduğunu öğrenmiş olmamız.”</p>

  <p>“Yani diğer iki kurbanın demek istiyorsunuz,” dedi. “Diğer kızların ortadan kaybolduktan sonra ölü olarak bulunduklarını biliyorum. Gazetede bir haber çıkmamış olabilir, ama insan her zaman bir şeyler duyuyor.”</p>

  <p>“Diğer iki kurban,” diye itiraf ettim.</p>

  <p>“Ama bu sadece bir tesadüf olabilir. Dinleyin, bunu yapmayı ben de düşündüm, yani kızımı bulması için birine para vermeyi. Ne de olsa siz hâlâ kızımdan hiçbir iz bulamadınız, değil mi?”</p>

  <p>“Doğru. Ama bu sadece bir tesadüften ötesi de olabilir. Ben bunu bulmayı istiyorum.”</p>

  <p>“Onun cinayetlerle ilgisi olduğunu varsayalım. Bundan ne çıkarı olabilir?”</p>

  <p>“Burada mantıklı bir insan hakkında konuşmuyor olabiliriz. Bu yüzden denkleme çıkar dahil midir bilmiyorum.”</p>

  <p>“Bana çok şüpheli göründü,” dedi. “Yani bu iki aileyle nasıl bağlantı kurdu ki?”</p>

  <p>“O kurmadı. Onun gazete ilanını gördükten sonra aileler onunla bağlantıya girdi.”</p>

  <p>“Bu durum eğer o ortak paydaysa bunu kendi başına sağlamadığını göstermiyor mu?”</p>

  <p>“Belki sadece öyle görünmesini istiyordur. Bilmiyorum. Yine de daha fazla şey öğrenmek istiyorum. Sırf onu göz ardı etmek için bile olsa.” Uzun bacaklarını birbirinin üstüne atıp bir sigara yaktı.</p>

  <p>“Yapacak mısınız?”</p>

  <p>“Sadece şuna cevap verin, Kommissar. Ve dürüst bir cevap istiyorum. Bütün bu baştan savma cevaplardan bıktım. Emmeline’in hâlâ hayatta olabileceğini düşünüyor musunuz?”</p>

  <p>İçimi çekip başımı iki yana salladım. “Bence öldü.”</p>

  <p>“Teşekkür ederim.” Bir anlık sessizlik oldu. “Benden istediğiniz şey tehlikeli mi?”</p>

  <p>“Hayır, sanmıyorum.”</p>

  <p>“O zaman kabul ediyorum.”</p>

  <p>Şimdi, Vogelmann’ın Nürnburgerstrasse’deki ofisinin bekleme odasında anaç sekreterinin bakışları altında otururken Hildegard Steininger, endişeli eş rolünü mükemmel şekilde oynuyor, ara sıra normalde sevilen biri için saklanan gülümsemelerinden biriyle bana bakıyordu. Hatta alyansını bile takmıştı. Ben de öyle. Yüzüğün yıllar sonra tekrar parmağımda olması biraz garip geliyordu. Artık dar gelen yüzüğü takabilmek için sabunla kaydırmam gerekmişti.</p>

  <p>Duvarın ardından piyano sesi geliyordu. “Bitişikte bir müzik okulu var,” diye açıkladı Vogelmann’ın sekreteri. Nazik bir şekilde gülüp ekledi: “Sizi fazla uzun bekletmez.” Beş dakika sonra Vogelmann’ın ofisine alındık.</p>

  <p>Benim deneyimlerime göre özel bir dedektifin birkaç hastalığa yatkınlığı vardır: düztabanlık, varis, bel ağrısı, alkolizm ve Tanrı korusun zührevi hastalıklar; ama belsoğukluğu hariç bunların hiçbiri dedektifin potansiyel müşterisi üzerinde yarattığı izlenimi kötü bir şekilde etkilemez. Ama küçük de olsa müşteriyi duraklatan bir yetersizlik vardır ki o da görüş bozukluğudur. Eğer kayıp büyükannenizi bulması için bir adama günde elli mark ödeyecekseniz adamın kendi kol düğmelerini bulacak kadar kartal bakışlı olmasını beklersiniz. Bu yüzden Rolf Vogelmann’ın taktığı gibi şişe dibi kalınlığındaki gözlük camları işi için kötü olarak değerlendirilmeliydi.</p>

  <p>Öte yandan fiziksel deformasyonun sınırında bulunan çirkinliğin profesyonel dezavantaj olması gerekmiyordu. Bu yüzden nahoş özellikleri daha genel olan Vogelmann hayatını gagasıyla azar azar da olsa bir şekilde kazanıyor olmalıydı. Gagasıyla diyorum ve sözlerimi çok dikkatli seçiyorum, çünkü Vogelmann dağınık kızıl saçları, gagayı andıran geniş burnu ve cüsseli, zırh gibi göğsü ile tarih öncesi dönemden kalan ve türünün tükenmesi için emin bir şekilde yalvaran bir horoza benziyordu.</p>

  <p>Pantolonunu göğsüne doğru çeken Vogelmann ellerimizi sıkmak için iri, polis ayaklarıyla masanın etrafından dolaşırken az önce bir motosikletten inmiş gibi yürüyordu.</p>

  <p>“Rolf Vogelmann, sizlerle tanıştığıma memnun oldum,” dedi, boğulurcasına çıkan yüksek sesi ve koyu Berlin aksanıyla.</p>

  <p>“Steininger,” dedim. “Bu da karım Hildegard.”</p>

  <p>Vogelmann büyük masanın önüne yerleştirilmiş olan iki sandalyeyi işaret etti. Arkamızdan yürürken ayakkabılarının gıcırdadığını duyabiliyordum. Odada fazla mobilya yoktu. Bir şapkalık, içki büfesi, uzun, yıpranmış görünümlü bir kanepe ve onun arkasında, üzerinde bir çift lamba ve birkaç kitap yığını bulunan, duvara dayalı bir masa vardı.</p>

  <p>“Bizi bu kadar çabuk kabul edebilmeniz çok güzel,” dedi Hildegard zarif bir şekilde.</p>

  <p>Vogelmann oturup bize döndü. Aramızda bir metrelik bir masa olmasına rağmen yoğurt kokan nefesini alabiliyordum.</p>

  <p>“Kocanız kızınızın kayıp olduğunu söyleyince doğal olarak acil bir durum olduğunu düşündüm.” Bir kâğıt destesini eliyle düzleştirip bir kalem aldı. “Kızınız tam olarak ne zaman kayboldu?”</p>

  <p>“22 Eylül Perşembe günü,” dedim. “Potsdam’daki dans kursuna gidiyordu. Evden -Steglitz’de oturuyoruz - akşam yedi buçukta çıktı. Dersi sekizde başlıyordu, ama oraya hiç gitmemiş.” Hildegard’ın eli benimkine uzandı, elini rahatlatıcı bir şekilde sıktım.</p>

  <p>Vogelmann başını salladı. “Neredeyse bir ay oldu o zaman,” dedi düşünceli bir şekilde. “Ya polis-?”</p>

  <p>“Polis mi?” dedim acı bir şekilde. “Polis hiçbir şey yapmıyor. Hiçbir haber alamıyoruz. Gazetelerde de hiçbir şey yok. Ama söylentilere göre Emmeline’in yaşlarında başka kızlar da kaybolmuş.” Durakladım. “Ve öldürülmüş.”</p>

  <p>“Durum kesinlikle böyle,” dedi ucuz, yünlü kravatını düzelterek. “Basının kaybolmalar ve cinayetlerle ilgili bilgi vermemesinin resmi nedeni polisin panik yaratmak istememesi. Ayrıca bu tip davaların huyu gereği neden olduğu, mutlaka ortaya çıkan bütün kaçıkları da teşvik etmek istemiyorlar. Ama esas neden bu adamı yakalayamamaları yüzünden duydukları mahcubiyet.”</p>

  <p>Hildegard’ın elimi biraz daha sıktığını hissettim. “Herr Vogelmann,” dedi, “dayanması en zor olan şey kızımıza ne olduğunu bilmemek. Sadece emin olabilsek-”</p>

  <p>“Anlıyorum, Frau Steininger.” Bana baktı. “O halde onu bulmaya çalışmamı istediğinizi mi düşünmeliyim?.”</p>

  <p>“Bulabilir misiniz, Herr Vogelmann?” dedim. “İlanınızı Völkischer <i>Beobachter</i>’de gördük ve gerçekten siz bizim son umudumuzsunuz. Sadece arkamıza yaslanıp bir şeylerin olmasını beklemekten sıkıldık. Değil mi, sevgilim?”</p>

  <p>“Evet. Evet, sıkıldık.”</p>

  <p>“Kızınızın fotoğrafı var mı?”</p>

  <p>Hildegard çantasını açıp daha önce Deubel’e verdiği fotoğrafın bir kopyasını uzattı.</p>

  <p>Vogelmann ona kayıtsızca baktı. “Güzelmiş. Potsdam’a nasıl gitti?”</p>

  <p>“Trenle.”</p>

  <p>“Siz de Steglitz’le dans okulu arasında bir yerde kaybolduğunu düşünüyorsunuz, doğru mu?” Başımı salladım. “Evde bir problem var mı?”</p>

  <p>“Yok,” dedi Hildegard kararlı bir sesle.</p>

  <p>“Ya okulda?”</p>

  <p>İkimiz de başlarımızı salladık. Vogelmann birkaç not aldı.</p>

  <p>“Erkek arkadaşı?”</p>

  <p>Hildegard’a baktım.</p>

  <p>“Sanmıyorum,” dedi. “Odasını araştırdım, herhangi bir erkekle görüştüğünü gösteren bir şey yok.”</p>

  <p>Vogelmann asık suratla başını salladı ardından kısa bir öksürük krizine maruz kaldı. Saçları kadar kırmızı olan bir yüzle mendilinin arkasından özür diledi.</p>

  <p>“Dört hafta geçtiğine göre bütün arkadaşları ve tanıdıklarıyla onlardan birinde kalıp kalmadığını kontrol etmek için görüşmüşsünüzdür.” Ağzını mendiliyle sildi.</p>

  <p>“Doğal olarak,” dedi Hildegard katı bir şekilde.</p>

  <p>“Her yere sorduk,” dedim. “O yolculuğun her metresini tekrarlayıp kızımı aradım, ama hiçbir şey bulamadım.” Bu neredeyse kelimesi kelimesine doğru sayılırdı.</p>

  <p>“Kaybolduğunda ne giyiyordu?”</p>

  <p>Hildegard kızının giysilerini tarif etti.</p>

  <p>“Ya para?”</p>

  <p>“Birkaç mark. Biriktirdiği paraya dokunmamış.”</p>

  <p>“Tamam. Ben etrafa bir sorup neler yapabileceğime bakacağım. Bana adresinizi verseniz iyi olur:”</p>

  <p>Adresi söyleyip telefon numarasını verdim. Yazmayı bitirince ayağa kalktı, acıyla sırtını esnetti, ellerini ceplerine sokup sakar bir okul çocuğu gibi birkaç adım attı. Yaşının kırktan fazla olamayacağını tahmin ettim.</p>

  <p>“Evinize gidip benden haber bekleyin. Birkaç gün içinde ya da daha önce bir şey bulursam sizi ararım.”</p>

  <p>Ayağa kalktık.</p>

  <p>“Onu hayatta bulma şansınız nedir?” diye sordu Hildegard.</p>

  <p>Vogelmann kederli bir şekilde omuz silkti. “Fazla yüksek olmadığını itiraf etmeliyim. Ama elimden geleni yapacağım.”</p>

  <p>“İlk hamleniz ne olacak?” diye sordum merakla.</p>

  <p>Tekrar kravatını düzeltti, yakasının üstündeki Adem elmasını oynattı. Bana bakmak için dönerken nefesimi tuttum.</p>

  <p>“Önce kızınızın fotoğrafının kopyalarını çıkaracağım. Onları dağıtacağım. Şehirde bir sürü kaçak çocuk var, biliyorsunuz. Hitler Gençliği’ni ya da o tür şeyleri fazla önemsemeyen birkaç çocuk da var. O yönde bir başlangıç yapacağım, Herr Steininger.” Elini omzuma koyup bizi kapıya kadar geçirdi.</p>

  <p>“Teşekkür ederim,” dedi Hildegard. “Çok naziksiniz, Herr Vogelmann.”</p>

  <p>Gülümseyip kibarca başımı salladım. Vogelmann başını eğdi, Hildegard kapıdan çıkarken Vogelmann’ın onun bacaklarına baktığını gördüm. Onu suçlayamazdınız. Hildegard bej rengi yünlü bolerosu, puantiyeli bluzu ve şarap rengi yünlü eteğiyle bir yıllık savaş tazminatı değerinde görünüyordu. Onunla evliymiş gibi yapmak bile iyi hissettirmişti.</p>

  <p>Vogelmann’ın elini sıkıp Hildegard'ı takip ettim. Kendi kendime gerçekten onun kocası olsaydım onu eve götürüp soyar ve yatağa sokardım diye düşündüm.</p>

  <p>Vogelmann’ın ofisinden çıkıp caddeye yürürken ipek ve dantellerden oluşan görkemli, erotik bir hayal kuruyordum. Hildegard’ın cinsel cazibesi bütün yönleriyle, hoplayan memelerin ve kalçaların şehvet dolu hayallerinden daha zarifti. Yine de küçük koca fantezimin olasılığının düşük olduğunu biliyordum, çünkü gerçek Herr Steininger hayatta olsaydı büyük olasılıkla genç ve güzel karısını sadece bir fincan taze kahve içmek için eve götürür, sonra da çalıştığı bankaya giderdi. Basit gerçek şuydu ki yalnız uyanan bir adam bir kadına sahip olmayı düşünürken, yanında karısıyla uyanan adam kahvaltı etmeyi düşünürdü.</p>

  <p>“Onun hakkında ne düşündünüz?” diye sordu arabayla Steglitz’e geri dönerken. “Sanırım göründüğü kadar kötü değildi. Aslında çok anlayışlıydı. Elbette sizin adamlarınızdan daha kötü değildi, Kommissar. Neden bu zahmete girdiğimizi anlamıyorum.”</p>

  <p>Onun bir iki dakika daha konuşmasına izin verdim.</p>

  <p>“Sormadığı bir sürü bariz soru olması size son derece normal mi göründü?”</p>

  <p>İçini çekti. “Ne gibi?”</p>

  <p>“Ücretinden hiç bahsetmedi.”</p>

  <p>“Ödeyemeyeceğimizi düşünseydi konuyu açardı herhalde. Ve bu arada sizin bu küçük deneyinizin bedelini benim ödememi beklemeyin.”</p>

  <p>Kripo’nun her şeyi ödeyeceğini söyledim.</p>

  <p>Kolaylıkla ayırt edilebilen koyu sarı sigara tezgâhını görünce kenara çekip arabadan indim. İki paket sigara alıp birini torpido gözüne attım. Kendim ve onun için birer sigara çıkardım, ikimizinkini de yaktım.</p>

  <p>“Emmeline’in kaç yaşında olduğu, hangi okula gittiği, dans öğretmeninin adı, nerede çalıştığım gibi şeyleri sormayı ihmal etmesi de garip gelmedi mi?”</p>

  <p>Dumanı öfkeli bir boğa gibi burun deliklerinden üfledi. “Pek değil,” dedi. “En azından siz söyleyene kadar.” Kontrol paneline vurup küfretti. “Ama Emmeline’in hangi okula gittiğini sorsa ne olurdu? Oraya gidip gerçek kocamın öldüğünü öğrenseydi ne yapardınız? Bunu bilmek istiyorum.”</p>

  <p>“Bunu yapmazdı.”</p>

  <p>“Oldukça emin görünüyorsunuz. Nereden biliyorsunuz?”</p>

  <p>“Çünkü özel dedektiflerin nasıl çalıştığını bilirim. Bir yere polisten hemen sonra gidip de aynı soruları sormayı sevmezler. Çoğunlukla duruma diğer taraftan yaklaşmak isterler. Bir açıklık görene kadar etrafından dolaşırlar.”</p>

  <p>“Yani bu Rolf Vogelmann’ın şüpheli olduğunu düşünüyorsunuz?”</p>

  <p>“Evet, düşünüyorum. Onun evini gözetlemesi için bir adamı görevlendirmeye yetki verecek kadar.”</p>

  <p>Tekrar, ama bu kez daha yüksek sesle küfretti.</p>

  <p>“Bu ikinci kez oluyor,” dedim. “Neyiniz var?”</p>

  <p>“Ne önemi var ki. Gerçekten. Bekâr kadınlar, insanların adreslerini ve telefon numaralarını polisin şüpheli olduğunu düşündüğü birine vermelerine aldırmazlar. İnsanın kendi başına yaşamasını bu kadar heyecanlı kılan da budur. Kızım kayıp, muhtemelen öldürüldü ve şimdi ben o korkunç adamın bir akşam kızım hakkında sohbet etmek için bana uğramasından korkuyorum.” O kadar öfkeliydi ki neredeyse bütün tütünü kâğıttan emer gibi bir nefes çekti. Ama her şeye rağmen Lepsius Strasse’deki evine geldiğimizde bu kez beni içeri davet etti.</p>

  <p>Kanepeye oturup banyoda tuvaletini yapmasını dinledim. Böyle bir konuda duyarlı olmaması karakterine uygun görünmüyordu. Belki benim duyup duymamam umurunda değildi. Banyo kapısını kapamaya zahmet edip etmediğinden bile emin değildim.</p>

  <p>Odaya geri gelince kararlı bir şekilde sigara istedi. Öne doğru eğilip ona bir tane uzattım, sigarayı parmaklarımın arasından kapıp aldı. Sehpadaki çakmakla sigarasını yakıp siperdeki bir asker gibi içmeye başladı. Önümde ileri geri gidip gelirken ilgiyle onu seyrediyordum. Ebeveyn kaygısının açık bir örneğiydi. Kendime bir sigara alıp yağmurluğumun cebinden bir kibrit çıkardım. Başımı kibrite doğru eğerken Hildegard sert gözlerle beni seyrediyordu.</p>

  <p>“Dedektiflerin kibritlerini tırnaklarıyla yakabilmeleri gerektiğini sanıyordum.</p>

  <p>“Sadece maniküre beş mark vermeyen kaygısız tipler,” dedim esneyerek.</p>

  <p>Bir şeye hazırlandığını tahmin ediyordum, ama Hitler’in ev tekstil ürünleri konusundaki zevki hakkında nasıl hiçbir fikrim yoksa bu konunun ne olabileceği hakkında da hiçbir fikrim yoktu.</p>

  <p>Hildegard uzun boyluydu - ortalama bir erkekten daha uzun boylu ve otuzlu yaşlarının başındaydı, ama çarpık bacakları ve yaşının yarısında bir kızın kıvrık ayak parmaklarıyla. Göğüs namına fazla bir şeyi yoktu, hatta kalçasında daha da az. Burnu biraz fazla geniş olabilirdi, dudakları fazla kalın, kantaron mavisi gözleri birbirine fazla yakındı; asabiyetini hariç tutarsak kesinlikle narin bir yönü yoktu. Ama Hoppegarten’deki en hızlı kısraklarla ortak olan, uzun uzuvlu bir güzelliği olduğuna kuşku yoktu. Muhtemelen onun dizginlerini tutmak da bir o kadar zor olmalıydı; ve eğer eyere tırmanmayı başarırsanız bile, en azından kazanma noktasına kadar ulaşmayı umut edebilirdiniz.</p>

  <p>“Korktuğumu görmüyor musun?” dedi, ayağını cilalı ahşap zemine vurarak. “Şu anda yalnız kalmak istemiyorum.”</p>

  <p>“Oğlun Paul nerede?”</p>

  <p>“Yatılı okuluna geri döndü. Her neyse o daha on yaşında, bu yüzden benim yardımıma gelemez, değil mi?” Kanepeye, yanıma oturdu.</p>

  <p>“Gerçekten korkuyorsan,” dedim, “birkaç gece onun odasında yatmanın benim için bir sakıncası yok.”</p>

  <p>“Bunu yapar mısın?” dedi mutlulukla.</p>

  <p>“Tabii,” dedim kendimi gizlice tebrik ederek. “Benim için zevktir.”</p>

  <p>“Senin için zevk olmasını istemiyorum,” dedi hafifçe gülümseyerek. “Görevin olmasını istiyorum.”</p>

  <p>Bir an için neredeyse neden orada olduğumu unuttum. Onun bile unuttuğunu düşünebilirdim. Ancak gözünün kıyısındaki yaşı gördüğümde gerçekten korktuğunu anladım.</p>
</body>
</html>