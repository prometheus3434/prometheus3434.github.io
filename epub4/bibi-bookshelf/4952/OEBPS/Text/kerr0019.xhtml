<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1 title="ON DOKUZ"><img alt="ondokuz" src="../Images/ondokuz.png"/></h1>

  <h2 class="sigil_not_in_toc"><i>Cumartesi, 29 Ekim</i></h2>

  <p>“Bu fikrin hoşunuza gideceğini sanıyordum.”</p>

  <p>“Hoşlanmadığımdan emin değilim. Sadece kafamda biraz gezdirmeme izin ver.”</p>

  <p>“Kızın sırf iş olsun diye bir yerlerde dolaşmasını istemezsiniz. Katil hemen pisliğin kokusunu alır ve kıza yaklaşmaz. Doğal görünmeli.”</p>

  <p>Fazla ikna olmadan başımı sallayıp Becker’ın bulduğu BdM kızına gülümsemeye çalıştım. Olağanüstü derecede güzel bir ergendi. Becker’ın onun en çok neyinden etkilendiğinden emin değildim, göğüslerinden mi, yoksa cesaretinden mi?</p>

  <p>“Hadi efendim, nasıl olduğunu bilirsiniz,” dedi. “Bu kızlar sokak köşelerindeki Der <i>Stürmer </i>vitrin dolaplarının etrafında takılıyorlar her zaman. Büyülenmiş Alman bakirelerine müdahale eden Yahudi doktorlar hakkında bir şeyler okuyarak ucuz heyecan yaşıyorlar. İşe şu tarafından bakın. Hem kız sıkılmayacak, hem de eğer Streicher veya adamları bu işin içindeyse kızı Stürmerkasten’lerden birinin önünde fark etme olasılıkları başka bir yere göre çok daha fazla olacak.”</p>

  <p>Muhtemelen sadık okurları tarafından yapılmış olan, ince işçilikli, kırmızı boyalı vitrin dolabına rahatsız bir şekilde baktım. Üzerinde canlı bir slogan yazılıydı: “Alman Kadınları: Yahudiler Sizin Tahribatınızdır.” Camın altından derginin açık sayfaları okunabiliyordu. Yem olması yeterince kötü değilmiş gibi kızı bir de öyle bir pisliğe maruz bırakacaktık.</p>

  <p>“Galiba haklısın, Becker.”</p>

  <p>“Haklı olduğumu biliyorsunuz. Ona bir bakın. Şimdiden okumaya başladı. Yemin ederim onun da çok hoşuna gitti.”</p>

  <p>“Adı ne?”</p>

  <p>“Ulrike.”</p>

  <p>Kızın dikilmiş, kendi kendine sessizce şarkı söylediği Stürmerkâsten’e gittim.</p>

  <p>“Ne yapacağını biliyor musun, Ulrike?” dedim sessizce. Artık yanında olduğum için ona bakmıyor, üzerinde çirkin bir Yahudinin resmedildiği Fips karikatürüne bakıyordum. Kimsenin bu kadar çirkin görünemeyeceğini düşündüm. Yahudinin burnu bir koyunun burnu kadar büyüktü.</p>

  <p>“Evet, efendim,” dedi neşeyle.</p>

  <p>“Etrafta bir sürü polis var. Sen onları göremezsin, ama onlar seni izliyorlar. Anladın mı?” Camdaki yansımasından başını salladığını gördüm. “Sen çok cesur bir kızsın.”</p>

  <p>Tekrar şarkı söylemeye başladı, ama bu kez daha yüksek sesle. Bunun Hitler Gençliği şarkılarından biri olduğunu fark ettim:</p>

  <hr class="gecis"/>

  <p>“Bayrağımız önümüzde dalgalanıyor,</p>

  <p>Bayrağımız savaşsız bir çağı anlatıyor,</p>

  <p>Bayrağımız bizi sonsuzluğa götürüyor,</p>

  <p>Bayrağımız bizim için hayattan daha önemli.”</p>

  <hr class="gecis"/>

  <p>Becker’ın olduğu yere geri dönüp arabaya bindim.</p>

  <p>“Felaket bir kız, değil mi, efendim?”</p>

  <p>“Kesinlikle öyle. Kollarını o kızdan uzak tut, beni duyuyor musun?”</p>

  <p>Çok masumdu. “Hadi, efendim, ona yaklaşacağımı düşünmüyorsunuz, değil mi?” Sürücü koltuğuna geçip motoru çalıştırdı.</p>

  <p>“Benim fikrimi istersen bence sen büyük-büyükanneni bile becerebilirsin.” İki omzumun da üstünden geriye baktım. “Adamların nerede?”</p>

  <p>“Çavuş Hingsen şuradaki apartmanın birinci katında,” dedi. “Caddede de iki adamım var. Bir tanesi köşedeki mezarlığı temizliyor, diğeri şuradaki camları siliyor. Eğer adamımız gelirse, onu yakalayacağız.”</p>

  <p>“Kızın anne babası bunu biliyor mu?”</p>

  <p>“Evet.”</p>

  <p>“İzin vermeleri çok büyük bir yardımseverlik, değil mi?”</p>

  <p>“Tam olarak öyle değil, efendim. Ulrike anne babasına bunu Führer ve anavatanı için yaptığını söyledi. Onu durdurmaya çalışmalarının pek vatansever bir hareket olmayacağını da söyledi.</p>

  <p>Bu yüzden fazla seçenekleri kalmadı. Zorlayıcı bir kız o.”</p>

  <p>“Tahmin edebiliyorum.”</p>

  <p>“Çok da iyi bir yüzücü. Öğretmenleri geleceğin Olimpiyat adayı olduğunu düşünüyor.”</p>

  <p>“O zaman beladan kurtulmak için yüzmesi gerekirse biraz yağmur yağması için dua edelim.”</p>

  <hr class="gecis"/>

  <p class="girinti-yok">Koridorda çalan zil sesini duyunca cama gittim. Camı kaldırıp zili kimin çaldığını görmek için dışarı doğru eğildim. Üç kat yukarıdan bile Vogelmann’ın dikkat çeken kızıl saçlarını tanıyabiliyordum.</p>

  <p>“Bir balıkçı kadın gibi camdan dışarı sarkmak çok yaygın görülen bir şey,” dedi Hildegard.</p>

  <p>“Bir balık yakalamış olabilirim. Vogelmann geldi. Ve yanında bir arkadaşı var.”</p>

  <p>“O zaman gidip onu içeri alsan iyi olur, değil mi?”</p>

  <p>Sahanlığa gidip sokak kapısını açan kolu çektim. İki adamın merdivenlerden çıkışını seyrettim. İkisi de bir şey söylemedi.</p>

  <p>Vogelmann, Hildegard’ın evine en iyi mezar kazıcısı ifadesiyle girdi. Bu iyi bir şeydi, çünkü kasvetli pis kokulu ağzının en azından bir süre için merhametlice kapalı kalacağı anlamına geliyordu. Yanındaki adam Vogelmann’dan bir baş kısaydı ve otuzlu yaşlarının ortasındaydı. Açık renk saçlı, mavi gözlü; dikkatli, hatta akademik bir havası vardı. Vogelmann, Dr. Otto Rahn’ı tanıştırmak için hepimizin oturmasını bekledi. Onun hakkında biraz sonra daha fazla şey açıklayacağını söyleyip yüksek sesle içini çekti, başını iki yana salladı.</p>

  <p>“Korkarım kızınız Emmeline’i bulma konusunda şansım yaver gitmedi,” dedi. “Sorabileceğim herkese sordum, bakabileceğim her yere baktım. Sonuç alamadım. Çok düş kırıklığı yaratan bir durum.” Duraklayıp ekledi: “Tabii ki benim düş kırıklığım sizinkinin yanında hiç kalır. Ama en azından ondan bir iz bulabileceğimi düşünmüştüm.</p>

  <p>“Kızınızın nerede olabileceğine dair bir ipucu, en ufak bir iz bulabilseydim soruşturmama devam etmeyi önerebilirdim. Ama bana güven verecek bir şey olmadığı için paranızı ve zamanınızı boşa harcamak istemiyorum.”</p>

  <p>Ağır bir teslimiyetle başımı salladım. “Bu kadar dürüst olduğunuz için teşekkür ederim, Herr Vogelmann.”</p>

  <p>“En azından denediğimizi söyleyebilirsiniz, Herr Steininger,” dedi Vogelmann. “Bütün sorgu yöntemlerini kullandığımı söylerken abartmıyordum.” Boğazını temizlemek için durdu. Özür dileyip mendiliyle ağzını sildi.</p>

  <p>“Size bunu önerirken biraz tereddüt ediyorum, Herr ve Frau Steininger ve lütfen patavatsız olduğumu düşünmeyin, ama sıradan şeyler işe yaramadığında sıra dışı olana başvurmanın bir zararı yoktur.”</p>

  <p>“Bu yüzden size başvurmuştuk,” dedi Hildegard katı bir şekilde. “Bahsettiğiniz gibi sıradan olanı polisten bekliyoruz.”</p>

  <p>Vogelmann beceriksiz bir şekilde güldü. “Kötü bir şekilde açıkladım,” dedi. “Belki olağan ve olağan dışı bağlamında konuşmalıydım.”</p>

  <p>Öteki adam, Dr. Otto Rahn, Vogelmann’ın yardımına koştu.</p>

  <p>“Herr Vogelmann’ın bu şartlar altında olabildiğince nazik bir şekilde önermeye çalıştığı şey kızınızı bulmak için bir medyumun yardımına başvurmanız.” Aksanı eğitimliydi ve Frankfurt gibi bir yerden gelen birinin hızıyla konuşuyordu.</p>

  <p>“Medyum mu?” dedim. “Yani spiritüalizmden mi bahsediyorsunuz?” Omuz silktim. “Biz o tür şeylere inanmıyoruz.” Rahn’ın bize bu fikri satmak için ne söyleyebileceğini duymak istedim.</p>

  <p>Sabırla gülümsedi. “Bugünlerde bu, neredeyse hiç inançla ilgili bir mesele sayılmıyor. Spiritüalizm artık bir bilim. Savaştan beri önemli gelişmeler oldu, özellikle son on yılda.”</p>

  <p>“Ama bu yasa dışı değil mi?” diye sordum zayıf bir şekilde. “Kont Helldorf'un 1934 civarında Berlin’de profesyonel falcılığı yasakladığını okumuştum bir yerlerde.”</p>

  <p>Rahn rahattı ve sözcük seçimimden rahatsız değildi.</p>

  <p>“Bu konuda bilgilisiniz, Herr Steininger. Ve haklısınız, Polis Başkanı falcılığı gerçekten yasakladı. Ama o zamandan beri durum tatmin edici şekilde çözümlendi ve psişik bilimleri uygulayan, ırksal açıdan sağlam kişiler Alman İşçi Cephesi’nin Bağımsız Profesyoneller kısmına dahil edildi. Bu psişik bilimin adını karışık ırklar: Yahudiler ve Çingeneler kötüye çıkarıyor. Bugünlerde Führer’in bile profesyonel bir astroloğu var. Görüyorsunuz, Nostradamus’tan beri işler çok değişti.”</p>

  <p>Vogelmann başını sallayıp sessizce güldü.</p>

  <p>Demek bu yüzden Reinhard Lange, Vogelmann’ın reklâm kampanyasına destek veriyor, diye düşündüm. İstikrarsız işi biraz desteklemek istiyordu. Güzel bir operasyona da benziyordu. Dedektif kayıp kızınızı bulamayınca Otto Rahn’ın sayesinde daha büyük bir güçle tanıştırılıyordunuz. Bu hizmet zaten aşikâr olan şeyi, yani sevdiğiniz kişinin meleklerle birlikte olduğunu öğrenme ayrıcalığı için birkaç katı daha fazla para ödemenizle sonuçlanıyordu.</p>

  <p>Evet, gerçekten güzel bir tiyatro, diye düşündüm. Bu insanların hakkından gelmek çok hoşuma gidecekti. Bazen işiyle kötü bir şey yapan birini bağışlayabilirdiniz, ama başkalarının kederinden ve acısından yararlanan birilerini değil. Bu birisinin koltuk değneklerini çalmak gibi bir şeydi.</p>

  <p>“Peter,” dedi Hildegard. “Kaybedecek bir şeyimiz olduğunu sanmıyorum.”</p>

  <p>“Sanırım öyle.”</p>

  <p>“Böyle düşünmenize memnun oldum,” dedi Vogelmann. “İnsan bu tür şeyleri önermede tereddüt ediyor, ama bu durumda gerçekten bir alternatif yok.”</p>

  <p>“Ne kadara mal olacak?”</p>

  <p>“Emmeline’in hayatından bahsediyoruz,” diye çıkıştı Hildegard. “Paradan nasıl bahsedebilirsin?”</p>

  <p>“Parası çok makul,” dedi Rahn. “Tamamen memnun kalacağınıza eminim. Ama bu konuda daha sonra konuşalım. Önemli olan size yardım edecek biriyle tanışmanız.</p>

  <p>“Muazzam psişik güçleri olan, çok büyük, çok yetenekli bir adam var. O size yardım edebilir. Bu adam Alman bilgeliğine sahip bir soyun son üyesi, zamanımızda eşsiz olan, atalarından gelen bir medyumluk hafızasına sahip.”</p>

  <p>“Kulağa harika geliyor,” dedi Hildegard.</p>

  <p>“Öyledir,” dedi Vogelmann.</p>

  <p>“O halde sizi onunla tanıştırayım,” dedi Rahn. “Bu Perşembe boş olduğunu biliyorum. O gün akşam müsait olur musunuz?”</p>

  <p>“Evet. Oluruz.”</p>

  <p>Rahn bir not defteri çıkarıp yazmaya başladı. Bitirince sayfayı yırtıp bana uzattı.</p>

  <p>“İşte adresi. Sekiz diyelim mi? O zamana kadar benden başka bir haber almazsanız?” Başımı salladım. “Harika.”</p>

  <p>Rahn eğilip çantasında bir şey ararken Vogelmann gitmek için ayağa kalktı. Rahn, Hildegard’a bir dergi uzattı.</p>

  <p>“Belki bu da sizin ilginizi çekebilir.”</p>

  <p>Onları yolcu ettim. Geri döndüğümde Hildegard büyük bir ilgiyle dergiyi okuyordu. Derginin Reinhard Lange’nin Urania’sı olduğunu anlamak için kapağına bakmam gerekmiyordu. Otto Rahn’ın bir dâhi olduğunu düşündüğünü öğrenmek için Hildegard’la konuşmam da gerekmiyordu.</p>
</body>
</html>