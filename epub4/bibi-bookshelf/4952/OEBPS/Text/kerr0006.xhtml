<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1 title="ALTI"><img alt="alti" src="../Images/alti.png"/></h1>

  <h2 class="sigil_not_in_toc"><i>Cuma, 9 Eylül</i></h2>

  <p class="girinti-yok">Yeniden Alex’teki bir vaka toplantısında bulunmak çok tuhaftı. Arthur Nebe’nin benden Kommissar Günther diye bahsetmesi ise daha da tuhaftı. 1933 yılı Haziran ayında, Goering’in durmadan polis kovmasına daha fazla dayanamayarak Adlon Oteli’nde dedektif olmak için Kriminalinspektor olarak rütbemden istifa etmemin üstünden beş yıl geçmişti. Birkaç ay daha geçse beni de zaten kovarlardı. O zaman birisi bana Nasyonal Sosyalist hükümet hâlâ iktidardayken benim Kripo’nun daha üst rütbeli bir polisi olarak Alex’e geri döneceğimi söylese, ona delirdiğini söylerdim.</p>

  <p>Yüzlerindeki ifadeye bakılırsa masanın etrafında oturan insanların çoğu aynı görüşü paylaşıyordu: Reichskriminaldirektor’ün üç numarası ve Kripo Yönetimi’nin başı Hans Lobbes; Berlin Polis Başkan Yardımcısı ve Orpo’daki üniformalı çocukları temsil eden Kont Frits von der Schulenberg. Hatta biri Ahlâk Masası’ndan, diğer ikisi de benim isteğim üzerine ufak tutulan yeni soruşturma ekibine Cinayet Masası’ndan tayin edilmiş, Kripo’dan gelen üç memur, korku ve tiksinti karışımıyla bana bakıyordu. Onları suçlamıyordum. Onlara göre ben Heydrich’in casusuydum. Onların yerinde olsam muhtemelen ben de aynı şeyi hissederdim.</p>

  <p>Benim davetim üzerine toplantıya katılan diğer iki kişi de güvensizlik atmosferine katkıda bulunuyordu. Bunlardan biri Berlin Charite Hastanesi’nde adli psikiyatr olan bir kadındı. Frau Marie Kalau von Hofe, kendisi de bir tür suç bilimcisi olan Arthur Nebe’nin arkadaşıydı ve kriminal psikoloji konularında danışman olarak polis merkezine resmen atanmıştı. Diğer konuk ise Berlin’deki Friedrich Wilhelm Üniversitesi’nde Adli Tıp Profesörü olan ve Nazizme karşı düşmanlığı yüzünden Nebe tarafından emekli edilmek zorunda kalana kadar Alex’te kıdemli patolog olarak çalışan Hans Illmann’dı. Nebe bile onun şu anda Alex’te çalışan bütün patologlardan daha iyi olduğunu kabul ediyordu. Bu yüzden benim ricam üzerine, kendisi bu davanın adli tıp yönünün sorumluluğunu üzerine alması için davet edilmişti.</p>

  <p>Bir casus, bir kadın ve politik bir muhalif. Yeni meslektaşlarımın bir şakaya maruz kaldıklarına inanmaları için sadece stenografın ayağa kalkıp “Red Flag”ı söylemesi yeterliydi.</p>

  <p>Nebe beni uzun uzun tanıttıktan sonra toplantı artık benim ellerimdeydi.</p>

  <p>Başımı iki yana salladım. “Bürokrasiden nefret ederim,” dedim. “Tiksinirim. Ama burada gerek duyulan şey bilginin bürokrasisi. Başta ilgili olan şey daha sonra önemli hale gelebilir. Bilgi her soruşturmanın can damarıdır. Eğer bilgi kirliyse bütün soruşturmayı zehirlersiniz. Bir adamın bir konuda yanılmasını umursamam. Bir oyunda haklı çıkana kadar neredeyse her zaman yanılırız. Ama eğer ekibimin bir üyesinin bilerek yanlış bilgi verdiğini öğrenirsem bu, bir disiplin mahkemesi konusu olmaz. Onu öldürürüm. İşte bu bilgiye güvenebilirsiniz.</p>

  <p>“Ayrıca şunu da söylemek isterim ki bunu kimin yaptığı umurumda değil. Yahudi, zenci, homo, Fırtına Birlikçisi, Hitler Gençlik Lideri, memur, inşaat işçisi, hepsi benim için aynı. Gerçekten yapan o olduğu sürece. Bu da beni Joseph Khan konusuna getiriyor. Unuttuysanız diye söylüyorum, kendisi Brigitte Hartmann, Christiane Schulz ve Zarah Lischka cinayetlerini itiraf eden Yahudiydi. Şu anda Herzeberge’de, belediyenin akıl hastanesinde Paragraf Elli-Bir’den yatıyor ve bu toplantının amaçlarından biri öldürülen dördüncü kız olan Lotte Winter ışığında bu itirafı değerlendirmek.</p>

  <p>“Bu noktada Profesör Hans Illmann’ı sizinle tanıştırmama izin verin. Kendisi nezâket göstererek bu davada patolog olmayı kabul etti. Onu tanımayanlar için söylüyorum, kendisi ülkenin en iyi patoloğudur, bu yüzden bizim için çalıştığı için çok şanslıyız.”</p>

  <p>Illmann teşekkür mahiyetinde başını salladı, sigarasını mükemmel şekilde sarmaya devam etti. Seyrek, koyu renk saçlı, çerçevesiz gözlüklü, çenesinde küçük bir sakalı olan bir adamdı. Kâğıdı yalamayı bitirip makinede yapılmış gibi duran sigarayı ağzına soktu. Ona sessizce hayran kaldım. Böyle incelikli bir becerinin yanında tıbbi dehâsı bir hiçti.</p>

  <p>“Kriminalassistent Korsch bize ilgili dava notlarını okuduktan sonra Profesör Illmann da bulgularını anlatacak.” Karşımda oturan esmer, tıknaz, genç adama başımla işaret ettim. Yüzünde sanki Sipo Teknik Servisi’ndeki polis ressamlarından biri tarafından onun için yapılmış gibi duran yapay bir şeyler vardı. Üç belirgin özelliği dikkat çekiyordu: kaşları ortada birleşiyor ve uçuşa hazırlanan bir kartal gibi asılı duruyordu; bir büyücünün uzun, kurnaz çenesine sahipti; küçük, Fairbanks tarzı bir bıyığı da vardı. Korsch boğazını temizleyip beklediğimden bir oktav yüksek olan sesiyle konuşmaya başladı.</p>

  <p>“Brigitte Hartmann,” diye okudu. “On beş yaşında, anne babası Alman. 23 Mayıs 1938’de kayboldu. Cesedi 10 Haziranda Siesdorf daki bir arsada, bir patates çuvalının içinde bulundu. Anne babasıyla birlikte Neukölln’ün güneyinde, Britz Konut Sitesi’nde yaşıyormuş ve evinden Parchimerallee’deki U-Bahn trenini yakalamak için yürüyormuş. Reinickdorftaki teyzesini ziyarete gidecekmiş. Teyzesinin onunla Holzhauser Strasse istasyonunda buluşması gerekiyormuş, ama Brigitte gelmemiş. Parchimer’deki istasyon şefi onun trene bindiğini hatırlamıyor, ama gece bira içtiğini ve binmiş olsa da hatırlamayacağını söyledi.” Bu, masada gülüşmelere sebep oldu.</p>

  <p>“Sarhoş serseri,” diye güldü Hans Lobbes.</p>

  <p>“Bu, o zamandan beri gömülen iki kızdan biri,” dedi Illmann sessizce. “Buradaki otopsi bulgularına bir şey ekleyebileceğimi sanmıyorum. Devam edebilirsiniz, Herr Korsch.”</p>

  <p>“Christiane Schulz. On altı yaşında, anne babası Alman. 8 Haziran 1938’de ortadan kaybolmuş. Cesedi 2 Temmuzda, Treptower Park’ı Spree’nin sağ tarafında Stralau köyüyle birleştiren bir tramvay tünelinde bulunmuş. Tünelin ortasında sadece kemerli bir girintiden oluşan bir bakım noktası var. Bir hat işçisi onu orada eski bir muşambaya sarılı halde bulmuş. “Görünüşe göre kız bir şarkıcıymış ve sık sık BdM, yani Alman Kızları Birliği’nin akşam radyo programında yer alıyormuş. Kaybolduğu gece Masuren-Strasse’deki Funkturm Stüdyoları’na gitmiş ve saat yedide solo Hitler Gençliği şarkısı söylemiş. Kızın babası Brandenburg-Neuendorfta, Arado Uçak Fabrikası’nda mühendis olarak çalışıyor. Eve dönerken kızı sekizde alması gerekiyormuş. Ama arabasının lastiği patlamış ve yirmi dakika geç kalmış. O, stüdyoya vardığında Christiane hiçbir yerde yokmuş. Kendi başına eve gittiğini düşünerek Spandau’ye dönmüş. Saat 9.30 gibi kız hâlâ görünmeyince önce bütün arkadaşlarını, sonra da polisi aramış.”</p>

  <p>Korsch önce Illmann’a, sonra bana baktı. Kibirli küçük bıyığını düzeltip önündeki açık dosyada bir sonraki sayfayı çevirdi.</p>

  <p>“Zarah Lischka,” diye okudu. “On altı yaşında, Alman anne baba. 6 Temmuz 1938’de kaybolmuş, 1 Ağustosta Siegessâule yakınlarındaki Tiergarten kanalizasyonunda bulunmuş. Ailesi Antonstrasse, Wedding’de oturuyor. Babası Landsbergerallee’de bir mezbahada çalışıyor. Kızın annesi onu S-Bahn istasyonu yakınlarındaki Lindowerstrasse’de bulunan bazı dükkânlara göndermiş. Dükkân sahibi kızı hatırlıyor. Anne babası sigara içmemesine rağmen kız sigara, Blueband ve bir somun ekmek almış. Sonra bitişikteki eczaneye girmiş. Eczacı da onu hatırlıyor. Schwarzkopf Ekstra Sarışın saç boyası almış.”</p>

  <p>Yüz Alman kızından altmışı bunu kullanıyor, dedim kendi kendime otomatik olarak. Bugünlerde hatırladığım saçmalıklar çok tuhaftı. Alman Sudeten bölgelerinde gerçekten olan ayaklanmalar ve Prag’daki milliyetçilik konferansları dışında dünyada cidden neyin önemli olduğu konusunda fazla bir şey söyleyebileceğimi sanmıyordum. Çekoslovakya'da olanların gerçekten önemli olan tek şey olup olmadığını ise zaman gösterecekti.</p>

  <p>Illmann sigarasını söndürüp bulgularını okumaya başladı.</p>

  <p>“Kız çıplakmış ve ayaklarının bağlandığına dair izler var. Boğazında iki bıçak yarası bulunuyor. Ama aynı zamanda boğulduğuna dair de güçlü izler var. Büyük olasılıkla susturmak istenmiştir. Katil boğazını kestiğinde baygın olmalı. Kesiklerle açılan morluklar öyle söylüyor. Ve bu çok ilginç. Hâlâ ayaklarında bulunan kan miktarına, burnundaki ve saçlarındaki kurumuş kana ve ayaklarının çok sıkı bir şekilde bağlanmış olmasına bakılırsa benim bulgularıma göre boğazı kesildiğinde baş aşağı asılıyormuş. Bir domuz gibi.”</p>

  <p>“Tanrım,” dedi Nebe.</p>

  <p>“Önceki iki kurbana ait vaka notlarını incelediğimde büyük olasılıkla aynı modus operandi’nin benimsendiği görülmekte. Benden önceki patoloğun kızların boğazlarının yatar durumdayken kesildiği düşüncesi çok saçma, ayrıca ayak bileklerindeki zedelenmeleri ve ayaklarında kalan kan miktarını hesaba katmıyor. Bu aslında tam bir ihmal sayılır.”</p>

  <p>“Bu not edildi,” dedi Arthur Nebe yazarak. “Benim görüşüme göre de sizden önceki patolog beceriksizin tekiydi.”</p>

  <p>“Kızın vajinası zarar görmemiş ve penetre edilmemiş,” diye devam etti Illmann. “Ama anüs iki parmağın girebileceği genişlikte açık. Sperm testi pozitif çıkmış.”</p>

  <p>Birisi inledi.</p>

  <p>“Mide gevşek ve boş. Görünüşe göre Brigitte istasyona gitmeden önce öğle yemeğinde <i>apfelkraut</i> ve tereyağlı ekmek yemiş. Ölüm sırasında bütün yedikleri hazmedilmiş. Ama elma kolay hazmedilmez, hazım sırasında su çeker. Bu yüzden kızın ölüm saatini öğle yemeği yedikten altı ilâ sekiz saat sonrası, dolayısıyla kaybolduğu bildirildikten birkaç saat sonrası olarak düşünüyorum. Tabii önce kaçırılıp sonra öldürüldüğü şeklinde aşikâr bir sonuç da söz konusu.”</p>

  <p>Korsch’a baktım. “Sonuncusu lütfen, Herr Korsch.”</p>

  <p>“Lotte Winter,” dedi. “On altı yaşında, anne babası Alman. 18 Temmuz 1938’de ortadan kaybolmuş, cesedi 25 Ağustosta bulunmuş. Pragerstrasse’de oturuyor, Orta Standart seviyeye hazırlandığı liseye gidiyormuş. Hayvanat Bahçesi’nde Tattersalls’tan binicilik dersi almak için evden çıkmış ve bir daha geri dönmemiş. Cesedi Muggel Gölü yakınlarındaki bir kayıkhanede, eski bir kanonun içinde bulunmuş.”</p>

  <p>“Adamımız çok dolaşıyor, değil mi?” dedi Kont von der Schulenberg sessizce.</p>

  <p>“Veba gibi,” dedi Lobbes.</p>

  <p>Illmann yine söz aldı.</p>

  <p>“Boğulmuş,” dedi. “Gırtlağında, dil kemiğinde, tiroit kıkırdağı alt boynuzunda kırıklar var. Bunlar Schulz adlı kızda olduğundan daha büyük bir şiddet derecesini gösteriyor. Daha atletik yapılı olduğu için kız daha güçlüymüş. Mücadele etmiş olabilir. Burada ölüm nedeni boğulma, ama boynunun yan tarafındaki boyun arteri de kesilmiş. Daha önce olduğu gibi ayaklarda bağlandığını gösteren işaretler, saçlarında ve burun deliklerinde de kan var. Boğazı kesildiğinde baş aşağı olduğuna kuşku yok. Yine aynı şekilde vücudunda neredeyse hiç kan kalmamış.”</p>

  <p>“Lanet olası bir vampir gibi,” dedi Cinayet Masası dedektiflerinden biri. Frau Kalau von Hofe’a baktı. “Özür dilerim,” dedi. Kadın başını iki yana salladı.</p>

  <p>“Cinsel yönlü açıklama var mı?” diye sordum.</p>

  <p>“Kötü koku yüzünden kızın vajinası yıkanmak zorunda kalınmış,” dedi Illmann homurtular arasında. “Bu yüzden sperm bulunamamış. Ama vajina girişinde çizikler ve leğen kemiğinde morluklar var, bu da penetre edildiğini gösteriyor, hem de zorla.”</p>

  <p>“Boğazı kesilmeden önce mi?” diye sordum. Illmann başını salladı. Oda bir an sessiz kaldı. Illmann bir sigara daha sarmaya başladı.</p>

  <p>“Ve şimdi bir kız daha kayboldu,” dedim. “Doğru mu, Müfettiş Deubel?”</p>

  <p>Deubel sandalyesinde rahatsızca kıpırdandı. İri yan, sarışın adamın gri, dalgın bakışlı gözleri kalın, koruyucu eldivenler giymenizi gerektiren türde çok fazla polis vakası gördüğünü gösteriyordu. “Evet, efendim,” dedi. “Adı Irma Hanke.”</p>

  <p>“Eh, sorgu memuru siz olduğunuza göre belki onun hakkında bir şeyler söyleyebilirsiniz.”</p>

  <p>Omuz silkti. “Güzel bir Alman ailesinden geliyor. On yedi yaşında, Schloss Strasse, Steglitz’de oturuyormuş.” Gözleri notlarına giderken durakladı. “24 Ağustos Çarşamba günü ortadan kayboldu, BdM adına Reich Ekonomi Programı için bir şeyler toplamak üzere evden çıkmış.”</p>

  <p>“Ne topluyormuş?” diye sordu kont.</p>

  <p>“Eski diş macunu tüplerini, efendim. Sanırım metal-”</p>

  <p>“Teşekkürler, Müfettiş. Diş macunu tüplerinin hurda değerini biliyorum.”</p>

  <p>“Evet, efendim.” Tekrar notlarına baktı. “Feuerbachsrasse’de, Thonvaldsenstrasse’de ve Munster Damm’da görüldüğü bildirilmiş. Munster Damm bir mezarlığın güneyinden geçiyor ve oradaki hademe Irma’nın tarifine uyan bir BdM kızının akşam 8.30 civarında orada yürüdüğünü gördüğünü söylüyor. Batıya, Bismarckstrasse yönüne gittiğini düşünmüş. Anne babasına 8.45’te döneceğini söylediği için muhtemelen eve dönüyordu. Ama eve hiç dönmemiş.”</p>

  <p>“İpucu var mı?” diye sordum.</p>

  <p>“Hiç yok, efendim,” dedi kararlı bir sesle.</p>

  <p>“Teşekkür ederim, Müfettiş.” Bir sigara yaktım. Kibriti Illmann’ın sarma sigarasına uzattım. “Pekâlâ,” diyerek nefesimi verdim. “Elimizde beş kız var, hepsi yaklaşık olarak aynı yaşta ve hepsi bizim bilip çok sevdiğimiz beyaz ırk kalıbına uyuyor. Başka bir deyişle doğal ya da değil hepsi sarışın.”</p>

  <p>“Üçüncü Renli bekar kızımız öldürüldükten sonra Josef Kahn bir fahişeye tecavüz etmekten dolayı tutuklanıyor. Başka bir deyişle para ödemeden kaçmaya çalıştığı için.”</p>

  <p>“Tipik Yahudi,” dedi Lobbes. Birkaç kişi güldü.</p>

  <p>“Tesadüfen Kahn bıçak taşıyormuş, hem de çok keskin bir bıçak. Ayrıca hırsızlık ve edebe aykırı saldırı yüzünden basit bir sabıkası da varmış. Çok elverişli. Böylece onu tutuklayan Grolmanstrasse Polis Merkezi’ndeki memur, yani Müfettiş Willi Oehme birkaç kart açıp yirmi biri bulup bulamayacağını görmek istiyor. Aklı biraz zayıf olan genç Josef'le sohbet ediyor ve tatlı dili ve kalın parmak eklemleri sayesinde Josef'i itiraf imzalamaya ikna ediyor.</p>

  <p>“Beyler, size Frau Kalau von Hofe’yi tanıştırmak istiyorum. Ona ‘Frau’ diyorum, çünkü doktor olmasına rağmen kendisine doktor diye hitap edilmesine izin vermiyor, zira kendisi besbelli bir kadın ve hepimiz de biliyoruz ki bir kadının yeri evidir, işi de Parti’ye adam üretmek ve kocasına yemek yapmaktır. Kendisi aslında bir psikoterapist ve bizim Suçlu Zihni dediğimiz anlaşılmaz küçük gizem konusunda tanınmış bir uzman.”</p>

  <p>Gözlerim masanın uzak tarafında oturan krema gibi kadına bakıp yaladı. Manolya rengi bir etek ve beyaz maroken bir bluz giymiş, açık renk saçlarını güzel biçimli kafasının arkasında toplamıştı. Onu tanıştırma şeklime gülümseyip evrak çantasından bir dosya çıkarıp açtı.</p>

  <p>“Josef Khan çocukken akut uyku hastalığı (encephalitis lethargica) geçirmiş. Bu 1915 ve 1926 yılları arasında Batı Avrupa'da çocuklar arasında görülen bir salgın. Bu hastalık Josefin kişiliğinde büyük değişikliğe yol açmış. Hastalığın akut aşaması geçtikten sonra çocuklar huzursuz, gergin, hatta saldırgan oluyor ve ahlâki değerlerini kaybediyorlar. Dilencilik yapıyor, çalıyor, yalan söylüyor ve genellikle acımasız oluyorlar. Aralıksız olarak konuşuyor, okulda ve evde idare edilemeyecek hale geliyorlar. Anormal cinsel merak ve cinsel problemler de çoğu zaman gözlemlenmiş. Bu hastalık sonrasında ergenlerde bazen bu sendromun belli bazı özellikleri görülüyor, özellikle cinsel dizginleme eksikliği. Josef Kahn’ın durumunda ise bu kesinlikle doğru. Onda ayrıca Parkinson hastalığı da başlamış, bunun sonucunda fiziksel olarak güçten düşecek.”</p>

  <p>Kont von der Schulenberg esneyip saatine baktı. Ama doktor vazgeçmedi. Hatta onun bu terbiyesizliğini eğlenceli bulmuş gibi görünüyordu.</p>

  <p>“Belirgin suçlarına rağmen,” dedi, “Josefin bu kızlardan herhangi birini öldürdüğünü sanmıyorum. Profesör Illmann’la adli kanıtları tartıştıktan sonra bu cinayetlerin Kahn’ın yapamayacağı seviyede bir ön hazırlık gerektirdiğini düşünüyorum. Kahn kurbanı sadece düştüğü yerde bırakmasına neden olacak anlık cinayetler işleyebilir.”</p>

  <p>Illmann başını salladı. “Kahn’ın ifadesinin analizi, bilinen gerçeklerle çok sayıda uyumsuzluğu açıklıyor,” dedi. “İfadesinde boğmak için kadın çorabı kullandığı yazıyor. Ama kanıtlar açıkça katilin kızları çıplak elle boğduğunu gösteriyor. Kurbanları karnından bıçakladığını söylüyor. Kanıtlar kurbanların hiçbirinin bıçaklanmadığını, hepsinin boğazının kesildiğini gösteriyor. Sonra bir de Kahn gözaltındayken işlenen dördüncü cinayet var. Bu cinayet farklı bir katilin işi olabilir mi, ilk üçünü taklit eden birinin? Hayır. Çünkü ilk üç cinayetin ayrıntıları basında çıkmadı. Ve hayır, çünkü dört cinayet arasındaki benzerlikler çok güçlü. Hepsi aynı adamın işi.” Frau Kalau von Hofe’ye gülümsedi. “Buna eklemek istediğiniz bir şey var mı, madam?”</p>

  <p>“Sadece o adamın Josef Kahn olamayacağını söylemek istiyorum,” dedi. “Ve Josef Kahn’ın, insanın Üçüncü Reich’da görmesinin mümkün olmayacağını düşündüğü türde bir sahtekârlığa maruz kaldığını düşünüyorum.” Dosyayı kapatıp arkasına yaslanır ve sigara kutusunu açarken dudaklarında bir gülümseme belirdi. Sigara içmek de doktor olmak gibi kadınların yapmaması gereken şeydi, ama bunun ona vicdani bir rahatsızlık verecek bir şey olmadığını görebiliyordum.</p>

  <p>Söze kont girdi.</p>

  <p>“Bu bilginin ışığında birisi Reichskriminaldirektor’e bu davaya uygulanan yayın yasağının artık kalkıp kalkamayacağını sorabilir mi?” Nebe’nin cevabını duymak için hevesli bir şekilde masanın üstünden eğilirken kemeri gıcırdadı. Şu anda Moskova büyükelçisi olan tanınmış bir generalin oğlu olan genç von der Schulenberg’in kusursuz bağlantıları vardı. Nebe cevap vermeyince ekledi: “Gazetelerde resmi bir açıklama olmadan insan Berlin’deki kızların anne babalarının aklına tedbirli olma düşüncesini nasıl sokabilir, bilemiyorum. Ben doğal olarak polis gücündeki bütün Anwarter’i sokaklarda uyanık olmaları gereği konusunda haberdar edeceğim. Ama Reich Propaganda Bakanlığı’nın yardımı olursa Orpo’daki adamlarımın işleri kolaylaşırdı.”</p>

  <p>“Suç biliminde bilinen bir gerçektir,” dedi Nebe pürüzsüz bir sesle, “reklam böyle bir katili teşvik edebilir. Eminim Frau Kalau von Hofe de bunu doğrulayacaktır. ”</p>

  <p>“Doğru,” dedi Frau Kalau. “Kitle katilleri gazetelerde haklarında çıkan şeyleri okumaktan hoşlanırlar.”</p>

  <p>“Ama,” diye devam etti Nebe, “bugün Muratti binasını arayıp genç kızların daha dikkatli olmaları gerektiği konusunda farkındalık oluşturabilecek bir propaganda yapılıp yapılamayacağını soracağım. Böyle bir kampanya için Obergruppenführer’in izni gerekir. Kendisi Alman kadınları arasında panik yaratabilecek bir şey söylenmemesi konusunda çok titiz.”</p>

  <p>Kont başını salladı. “Ve şimdi de,” dedi bana bakarak, “Kommissar’a bir sorum var.”</p>

  <p>Gülümsedi, ama buna çok güvenecek değildim. Kibirli gülümseme konusunda Obergruppenführer Heydrich'le aynı okula gittiği izlenimini veriyordu. İlk yumruğa karşı zihinsel korumamı kaldırdım.</p>

  <p>“Kendisi ünlü Boğucu Gormann davasını dâhice çözen dedektif olarak bu özel davayla ilgili ilk izlenimlerini bizimle paylaşabilir mi?”</p>

  <p>Renksiz gülümsemesi, rahat görünen bir durumu geçmişti, sanki sıkı sfinkterinin üstünde zorlanıyormuş gibiydi. En azından ben sıkı olduğunu tahmin ediyordum. Merhum SA patronu Ernst Rohm kadar nonoş olduğu söylenen eski SA adamı Kont Wolf von Helldorf gibi Schulenberg’in de miyop bir yankesiciyi bile baştan çıkaracak bir kıçı olabilirdi.</p>

  <p>Bu samimiyetsiz sorgulamadan çıkarılacak daha fazla şey olduğunu hissederek ekledi: “Hatta belki aradığımız bu kişinin karakterine dair bir şeyler?”</p>

  <p>“Sanırım bu konuda ben idari amire yardımcı olabilirim,” dedi Frau Kalau von Hofe. Kontun kafası kızgınlıkla ona doğru döndü.</p>

  <p>Frau Kalau evrak çantasından büyük bir kitap çıkarıp masaya koydu. Sonra bir tane, ardından bir tane daha, von de Schulenberg’in cilalı çizmeleri yüksekliğinde bir yığın oluşana kadar devam etti.</p>

  <p>“Böyle bir soru beklediğim için suçlu psikolojisiyle ilgilenen birkaç kitap getirdim,” dedi. “Heindl’ın <i>Profesyonel</i> Suçlu’su, Wulffen’in mükemmel Suç <i>İşleme Üzerine</i> Rehber’i, Hirschfeld’in <i>Cinsel Patoloji’si,</i> F. Alexander’ın Suçlu <i>ve Hakim’</i>i-”</p>

  <p>Bütün bunlar kont için çok fazlaydı. Masadaki kâğıtlarını toplayıp ayağa kalktı, gergin bir şekilde gülümsedi.</p>

  <p>“Belki başka bir zaman, Frau von Hofe,” dedi. Sonra topuklarını birbirine vurup odayı selamladı, çıkıp gitti.</p>

  <p>“Serseri,” diye mırıldandı Lobbes.</p>

  <p>“Önemli değil,” dedi Frau Kalau, yığına Alman Polisi dergisinin birkaç sayısını ekleyerek. “İnsana öğrenmeyeceği bir şeyi öğretemezsiniz.” Frau Kalau’nun sakin esnekliğinin yanı sıra bluzunun altında gerilen güzel göğüslerini de takdir ederek gülümsedim.</p>

  <p>Toplantı sonuçlandıktan sonra onunla yalnız kalmak için biraz oyalandım.</p>

  <p>“İyi bir soru sordu,” dedim. “Pek de cevabımın olmadığı bir soru. Yardımıma geldiğiniz için teşekkür ederim.”</p>

  <p>“Lütfen, lafı bile edilmez,” dedi, kitaplarını çantasına koymaya başlayarak. Kitaplardan birini alıp baktım.</p>

  <p>“Biliyor musunuz, cevabınızı duymak isterdim. Size bir içki ısmarlayabilir miyim?”</p>

  <p>Saatine baktı. “Olur,” dedi gülümseyerek. “İsterim.”</p>

  <hr class="gecis"/>

  <p class="girinti-yok">Eski şehir duvarındaki Klosterstrasse’nin sonunda bulunan Die Letze Instanz, Alex’te çalışan polislerin ve yakındaki temyiz mahkemesinde çalışan görevlilerinin çok sevdiği bir bardı. Hatta bar adını da bu mahkemeden almıştı.</p>

  <p>İçerisi tamamen kahverengi lambrilerle kaplı duvarlar ve gevşemiş parkelerle doluydu. Üzerinde on yedinci yüzyıla ait bir asker figürünün oturduğu sarı seramikten büyük bir bira fıçısının bulunduğu barın yanında hepsi kalıptan çıkma figürler ve kafalarla dolu olan yeşil, kahverengi ve sarı seramikle kaplı bir koltuk duruyordu. Çok soğuk ve rahatsız bir taht gibi görünüyordu, üstünde barın sahibi Warnstorff oturuyordu. Soluk tenli, koyu renk saçlı adam yakasız bir gömlek giymiş, aynı zamanda bozuk para torbası işini de gören büyük, deri bir önlük takmıştı. İçeri girdiğimizde beni sıcak bir şekilde karşıladı, arkadaki küçük bir masayı gösterdi ve biralarımızı getirdi. Yan masada bir adam ikimizin de o güne kadar görmediği büyüklükte bir domuz buduyla büyük bir mücadele veriyordu.</p>

  <p>“Aç mısın?” diye sordum.</p>

  <p>“Onu görünce doydum,” dedi.</p>

  <p>“Evet, aynı fikirdeyim. İnsanın iştahını kaçırıyor, değil mi? O eklemle öyle savaşırken insan Demir Haç kazanmaya çalıştığını düşünüyor.”</p>

  <p>Gülümsedi. Bir süre sessiz kaldık. Sonunda, “Sence bir savaş olacak mı?” diye sordu.</p>

  <p>Cevabın yüzeye çıkmasını bekliyormuş gibi birama baktım. Omuz silkip başımı iki yana salladım.</p>

  <p>“Son zamanlarda olayları fazla yakından takip etmiyorum,” dedim. Bruno Stahlecker’i ve Kripo’ya dönüşümü anlattım. “Ama bu soruyu asıl soran ben olmalıyım, değil mi? Suçlu psikolojisinde uzman olan biri olarak sen Führer’in aklını herkesten daha iyi değerlendirebilirsin. Sence davranışı Ceza Kanunu’nun Elli-Birinci Paragrafı’nın tanımına göre kompülsif mi yoksa karşı konulmaz mı?”</p>

  <p>Birasında cevap arama sırası ondaydı. “Bu tür bir sohbet için birbirimizi pek tanımıyoruz, değil mi?”</p>

  <p>“Galiba öyle.”</p>

  <p>“Ama şu kadarını söyleyeyim,” dedi sesini alçaltarak. “M<i>ein Kampf</i>'ı okudun mu?”</p>

  <p>“Bütün yeni evlenenlere bedavaya verilen o komik, eski kitap mı? Bekâr kalmak için düşünebileceğim en iyi neden o.”</p>

  <p>“Eh, ben okudum. Ve fark ettiğim şeylerden biri, Hitler’in tekrar tekrar zührevi hastalıklardan ve etkilerinden bahsettiği yedi sayfa uzunluğunda bir bölüm. Zührevi hastalıkları yok etmenin Alman ulusunu bekleyen Görev olduğunu bile söylüyor.”</p>

  <p>“Tanrım, onun frengi olduğunu mu söylüyorsun?”</p>

  <p>“Ben bir şey söylemiyorum. Sadece Führer’in harika kitabında ne yazdığını anlatıyorum.”</p>

  <p>“Ama kitap yirmili yılların ortalarından beri mevcut. Hastalığı o zamandan beri varsa frengisi üçüncü evrede filan olmalı.”</p>

  <p>“Belki bilmek ilgini çekebilir,” dedi. “Josef Kahn’ın Herzeberge Akıl Hastanesi’ndeki hasta ahbaplarının çoğundaki organik bunama frenginin doğrudan bir sonucu. Zıt ifadeler söylenip kabul edilebilir. Ruhsal durum aşırı neşeyle duygusuzluk arasında değişir. Ve genel duygusal dengesizlik söz konusudur. Klasik tip çılgınca neşe, büyüklük sanrıları ve aşırı paranoya ataklarıyla karakterize edilir.”</p>

  <p>“Tanrım, bir tek çılgın bıyığı söylemedin,” dedim. Bir sigara yakıp kederle üfledim. “Tanrı aşkına konuyu değiştir. Daha neşeli bir şeylerden konuşalım, mesela bizim kitle katili arkadaştan. Biliyor musun, anlatmak istediği şeyi anlamaya başlıyorum, gerçekten. Yani bu adamın öldürdüğü kızlar yarının genç anneleri. Yeni Parti üyeleri üretecek olan çocuk doğurma makineleri. Ben, sürekli konuşup durdukları asfalt medeniyetinin bütün yan ürünlerine varım, öjenik fiyasko kadınların çocuksuz aileleri gibi. En azından bu lastik cop rejiminden kurtulana kadar yani. Bu kadar çok psikopatın arasında bir tane daha olmasının lafı mı olur?”</p>

  <p>“Bildiğinden daha çok konuşuyorsun,” dedi. “Hepimiz acımasızlık yapabiliriz. Her birimiz potansiyel suçluyuz. Hayat sadece medeni bir görüntüyü koruma savaşı. Pek çok sadist katil bu görüntünün zaman zaman bozulduğunu görür. Mesela Peter Kürten. Onu tanıyan hiç kimsenin o korkunç suçları işleyebileceğine inanamadığı yumuşak mizaçlı bir adam.”</p>

  <p>Yine evrak çantasını karıştırdı. Masayı silip iki bardağın arasına ince, mavi bir kitap koydu.</p>

  <p>“Bu kitap Carl Berg tarafından yazılmış. Tutuklanmasından sonra Kürten’i uzun uzadıya inceleme fırsatı bulan adli patolog. Berg’le tanıştım ve kitabına saygı duyuyorum. Düsseldorf Hukuki ve Sosyal Tıp Enstitüsü’nü kurdu. Bir süre Düsseldorf Ceza Mahkemesi’nde adli tıp memuru olarak görev yaptı. <i>Sadist</i> adlı bu kitap muhtemelen bir katilin zihnini açıklayan bugüne kadar yazılmış en iyi kitaplardan biri. İstersen ödünç alabilirsin.”</p>

  <p>“Teşekkürler, alayım.”</p>

  <p>“Bu anlamana yardımcı olacaktır,” dedi. “Ama Kürten gibi bir adamın zihnine girmek için bunu okumalısın.” Yine çantasına daldı.</p>

  <p>“<i>Les Fleurs du mal</i>,” diye okudum. “Yazan Charles Baudelaire.” Açıp ilk satırlara göz gezdirdim. “Şiir mi?” Tek kaşımı kaldırdım.</p>

  <p>“Aa, o kadar da şüpheli bakma, Kommissar. Çok ciddiyim. Bu iyi bir çeviri ve içinde beklediğinden çok daha fazlasını bulacaksın, inan bana.” Gülümsedi.</p>

  <p>“Okulda Goethe çalıştığımızdan beri şiir okumamıştım.”</p>

  <p>“Peki, onun hakkında ne düşündün?”</p>

  <p>“Frankfurt avukatlarından iyi şair olur mu?”</p>

  <p>“Bu ilginç bir eleştiri,” dedi. “Eh, umarım Baudelaire hakkında daha iyi şeyler düşünürsün. Korkarım artık gitmeliyim.” Ayağa kalktı, tokalaştık. “Kitapları bitirdiğinde bana, Budapesterstrasse’deki Goering Enstitüsü’ne getirebilirsin. Hayvanat Bahçesi Akvaryumu’nun hemen karşısındayız. Bir dedektifin Baudelaire hakkındaki görüşlerini duymayı çok isterim,” dedi.</p>

  <p>“Bu benim için bir zevk olacak. Sen de bana Dr. Lanz Kindermann’la ilgili görüşlerini söyleyebilirsin.”</p>

  <p>“Kindermann mı? Lanz Kindermann’ı tanıyor musun?”</p>

  <p>“Bir bakıma.”</p>

  <p>Bana tedbirli denebilecek bir şekilde baktı. “Biliyor musun, bir Kommissar için sürprizlerle dolusun. Kesinlikle.”</p>
</body>
</html>