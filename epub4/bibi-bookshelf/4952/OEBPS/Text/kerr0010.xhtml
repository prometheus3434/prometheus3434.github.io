<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1 title="ON"><img alt="on" src="../Images/on.png"/></h1>

  <h2 class="sigil_not_in_toc"><i>Pazartesi, 19 Eylül</i></h2>

  <p class="girinti-yok">Telefon çaldı. Yatağın diğer tarafından zorla gelip cevap verdim. Deubel konuşurken ben hâlâ saati anlamaya çalışıyordum. Saat sabahın ikisiydi.</p>

  <p>“Tekrar et.”</p>

  <p>“Kayıp kızı bulduk galiba, efendim.”</p>

  <p>“Ölü mü?”</p>

  <p>“Kapandaki bir fare kadar. Henüz pozitif kimlik teşhisi yok, ama o da diğerleri gibi görünüyor, efendim. Profesör Illmann’ı aradım. Şu anda yolda.”</p>

  <p>“Neredesiniz, Deubel?”</p>

  <p>“Zoo Bahnhof'ta.”</p>

  <p>Arabama binerken hava hâlâ sıcaktı. Gece havasının tadını çıkarmanın yanı sıra uyanabilmek için de camı açtım. Steglitz’deki evlerinde uyuyan Herr ve Frau Hanke dışında herkes için güzel bir gün olacağa benziyordu.</p>

  <p>Neon ışıklarıyla aydınlatılmış, geometrik biçimli dükkânlarıyla Kurfürstendamm boyunca doğuya ilerleyip Joachimstaler Strasse’de kuzeye döndüm. Yolun sonunda büyük, aydınlık bir serayı andıran Zoo İstasyonu vardı. İstasyonun önünde birkaç polis minibüsü, gereksiz bir ambulans, hâlâ geceyi sürdürmek isteyen ve bir polis tarafından çekiştirilen birkaç ayyaş vardı.</p>

  <p>İçeride bilet satış yerlerini geçip kayıp ve emanet eşya bölümünün önüne konmuş olan polis bariyerine doğru yürüdüm. Rozetimi kapıda bekleyen iki adama gösterip yürümeye devam ettim. Köşeyi dönerken Deubel beni yarı yolda karşıladı.</p>

  <p>“Elimizde ne var?” diye sordum.</p>

  <p>“Bavulda bir kız cesedi, efendim. Görünüşe ve kokuya bakılırsa bir süredir oradaymış. Bavul emanet bagaj bölümüne bırakılmış.”</p>

  <p>“Profesör geldi mi?”</p>

  <p>“O ve fotoğrafçı geldi. Kıza pis bir şekilde bakmaktan başka bir şey yapmadılar. Sizi beklemek istedik.”</p>

  <p>“Düşünceliliğiniz beni çok etkiledi. Cesedi kim buldu?”</p>

  <p>“Ben, efendim, ekibimdeki üniformalı polislerden biriyle.”</p>

  <p>“Ya? Ne yaptın, bir medyumla mı görüştün?”</p>

  <p>“İsimsiz bir telefon geldi, efendim. Alex'e. Biri nöbetçi çavuşa cesedi nerede bulacağını söylemiş, nöbetçi çavuş da benim çavuşumu aramış. O da beni aradı, hemen buraya geldik. Bavulun yerini saptadık, kızı bulduk ve ben de sizi aradım.”</p>

  <p>“İsimsiz bir telefon, diyorsun. Kaçta gelmiş?”</p>

  <p>“On iki civarında. Nöbeti yeni bırakmıştım.”</p>

  <p>“Telefonu açan kişiyle konuşmak istiyorum. Birisini gönder, en azından raporunu verene kadar nöbeti bırakmasın. Buraya nasıl girdiniz?”</p>

  <p>“Gece çalışan istasyon şefi sayesinde, efendim. Emanet bölümünü kapattıktan sonra anahtarları ofisinde saklıyor.” Deubel birkaç metre uzakta durmuş avucundaki deriyi dişleyen tombul, yağlı görünümlü adamı işaret etti. “Şuradaki adam.”</p>

  <p>“Onu akşam yemeğinden alıkoyuyoruz galiba. Ona bu bölümde çalışan herkesin isim ve adresini ve sabah kaçta işe başladıklarını bilmek istediğimi söyle. Kaçta işbaşı yapıyor olurlarsa olsunlar hepsini normal açılış saatinde bütün kayıtları ve belgeleriyle birlikte burada görmek istiyorum.” Bir an durdum, olacaklar için kendimi hazırlamaya çalıştım.</p>

  <p>“Pekâlâ,” dedim. “Bana nerede olduğunu göster.”</p>

  <p>Emanet bagaj bölümünde Hans Illmann “Kırılabilir” yazan büyük bir kutunun üzerine oturmuş, sardığı sigarayı içip flaşlarını ve kamera tripodlarını ayarlayan polis fotoğrafçısını seyrediyordu.</p>

  <p>“Aa, Kommissar,” dedi, bana bakıp ayağa kalkarak. “Biz geleli de fazla olmadı, sizi beklememizi isteyeceğinizi biliyordum. Yemek biraz fazla pişmiş. Bu yüzden bunlara ihtiyacınız olacak.” Bana bir çift lastik eldiven uzatıp huysuzca Deubel’e baktı. “Bizimle kalıyor musunuz, müfettiş?” Deubel yüzünü buruşturdu. “Sizin için bir sakıncası yoksa kalmamayı tercih ederim, efendim. Normalde kalırdım, ama benim de bu yaşta bir kızım var.”</p>

  <p>Başımı salladım. “Becker ve Korsch’u uyandırıp buraya göndersen iyi olur. Bu işi yalnız yapmamız için bir neden göremiyorum.”</p>

  <p>Deubel gitmek için döndü.</p>

  <p>“Ha, müfettiş,” dedi Illmann. “Üniformalı arkadaşlarınızdan birinden kahve işini organize etmesini isteyebilirsiniz. Uyanıkken çok daha iyi çalışıyorum. Ayrıca not alacak birine de ihtiyacım var. Çavuşunuz okunaklı bir şekilde yazabilir mi?"</p>

  <p>“Yazabilir galiba, efendim.”</p>

  <p>“Müfettiş, Orpo’nun eğitim standardıyla ilgili olarak yapılabilecek tek güvenli tahmin adamların bahis kâğıdını doldurabildiklerine dair olandır. Bu yüzden sizin için de bir sakıncası yoksa düzgün yazıp yazamadığını bir kontrol edin. Daha sonra ilkel bir hayat formunun Kril alfabesi karalamasını çözmeye çalışmaktansa kendim not almayı tercih ederim.”</p>

  <p>“Evet, efendim.” Deubel zayıf bir şekilde gülümseyip emirleri yerine getirmeye gitti.</p>

  <p>“Hassas biri gibi gelmemişti bana,” diye yorumda bulundu Illmann onun gidişini seyrederken. “Cesedi görmek istemeyen bir dedektif hayal et. Bir şarap tüccarının satın almak üzere olduğu Burgonya şarabını tatmayı reddetmesi gibi bir şey bu. Düşünülemez bile. Bu tokatçı adamları nereden buluyorlar acaba?”</p>

  <p>“Çok basit. Sadece gidip deri şort giyen adamları zorla topluyorlar. Naziler buna doğal seleksiyon diyor.”</p>

  <p>İçinde ceset bulunan bavul, emanet bagaj ofisinin arkasında, yerde duruyordu. Üzerine bir çarşaf örtülmüştü. Birkaç tane büyük karton kutu çekip üzerlerine oturduk.</p>

  <p>Illmann çarşafı kaldırdı. Hayvan barınağı kokusu beni selamlamak için gelirken yüzümü buruşturup otomatik olarak omzumun arkasındaki daha temiz havayı içime çekmek için başımı çevirdim.</p>

  <p>“Evet, gerçekten,” diye mırıldandı. “Sıcak bir yaz oldu.”</p>

  <p>Bu büyük bir gemici bavuluydu ve kaliteli mavi deriden yapılmıştı, pirinç kilitleri vardı, Hamburg ve New York arasında gidip gelen birinci sınıf yolcu gemilerine yüklendiğini gördüğünüz türde bir bavuldu. İçindeki yalnız yolcu, on altı yaşlarındaki çıplak kız için sadece tek yönlü bir yolculuk söz konusuydu. Çıkmak üzere olduğu son yolculuk. Kahverengi perdeye benzer bir şeyle kısmen sarılmış halde sırtüstü konmuş, bacakları sola doğru katlanmış, çıplak göğsü altında bir şey varmış gibi yukarıya kalkmıştı. Başı bedenine göre imkânsız bir açıda duruyor, açık ağzı neredeyse gülümsüyor gibi görünüyordu. Gözleri yarı kapalıydı, ama burun deliklerindeki kurumuş kan ve ayak bileklerindeki ip olmasa kızın neredeyse uzun bir uykudan uyanmanın ilk aşamasında olduğunu düşünebilirdiniz.</p>

  <p>Deubel’in bir içki matarasından daha kısa boynu ve kum torbasını andıran bir göğsü olan iri yarı çavuşu elinde not defteri ve kalemle geldi. Illmann ve benden biraz uzağa oturup ağzındaki şekeri emerek neredeyse kayıtsız bir şekilde bacak bacak üstüne atarken karşımızdaki manzaradan rahatsız olmuş gibi görünmüyordu.</p>

  <p>Illmann onu bir süre değerlendirirmiş gibi baktıktan sonra başını salladı ve gördüklerini tarif etmeye başladı.</p>

  <p>“Ergenlik çağında bir kız,” dedi ciddi bir sesle. “On altı yaşlarında, çıplak; kaliteli, büyük bir bavulun içinde yatıyor. Ceset kısmen kahverengi kretonla örtülmüş, ayakları da iple bağlanmış.” Çavuşun kendisine ayak uydurabilmesi için yavaş konuşuyor, cümleler arasında duruyordu.</p>

  <p>“Kumaşı çektiğimizde başın gövdeden neredeyse tamamen ayrıldığını görüyoruz. Cesette ileri seviyede çürüme belirtileri var. Bu da cesedin dört ya da beş haftadır bavulda olduğunu gösteriyor. Ellerde savunma yaraları görünmüyor, tırnakların laboratuvarda daha iyi incelenmesi için ellerini sarıyorum, ama kız tırnaklarını yediği için zaman kaybediyor olabilirim.” Çantasından iki tane kalın kesekâğıdı çıkardı. Bunları ölen kızın ellerine geçirmesine yardım ettim.</p>

  <p>“Merhaba, bu nedir? Gözlerim beni yanıltıyor mu yoksa karşımdaki şey kan lekeli bir tişört mü?”</p>

  <p>“BdM üniformasına benziyor,” dedim. Önce bluzu, sonra mavi eteği kaldırmasını seyrettim.</p>

  <p>“Dostumuzun bize kızın çamaşırlarını da göndermesi ne kadar düşünceli bir davranış. Ben de tam hareketlerinin önceden kestirilebilir olmaya başladığını düşünürken. Önce Alex’e gelen isimsiz telefon ve şimdi de bu. Ajandama bakmamı hatırlat da bugünün doğum günüm olup olmadığını kontrol edeyim.”</p>

  <p>Gözüme başka bir şey ilişti, eğilip bavuldaki küçük kare kart parçasını aldım.</p>

  <p>“Irma Hanke’nin kimlik kartı,” dedim.</p>

  <p>“Eh, sanırım bu beni zahmetten kurtardı.” Illmann başını çavuşa doğru çevirdi. “Bavulda ayrıca ölen kızın giysileri ve kimlik kartı da var,” diye yazdırdı.</p>

  <p>Karta kan lekesi bulaşmıştı.</p>

  <p>“Bu bir parmak izi olabilir mi sence?” diye sordum.</p>

  <p>Kartı elimden alıp dikkatle ize baktı. “Evet, olabilir. Ama ne ilgisi var anlamadım. Gerçek parmak izi farklı bir hikâye olurdu. Pek çok duamızı cevaplardı.”</p>

  <p>Başımı iki yana salladım. “Bu bir cevap değil. Bir soru. Neden bir sapık kurbanının kimlik kartına bakma zahmetine girsin? Yani kanın kızın kanı olduğunu göz önüne alırsak muhtemelen çoktan ölmüş olduğunu gösteriyor. O zaman neden adamımız kızın ismini öğrenmek zorunda hissetti?”</p>

  <p>“Belki Alex’i ararken kızın adını söyleyebilmek içindir?”</p>

  <p>“Evet, fakat öte yandan neden aramayı yapmadan önce birkaç hafta beklesin? Bu sana garip gelmiyor mu?”</p>

  <p>“Haklısın, Bernie.” Kimlik kartını torbaya koyup dikkatle çantasına yerleştirdi, sonra tekrar bavula baktı. “Peki, burada elimizde ne var?” Küçük, ama ağır görünen torbayı açıp içine baktı. “Bu da çok tuhaf değil mi?” Bakmam için torbayı açtı. İçinde Irma Hanke’nin Reich Ekonomi Programı için topladığı boş diş macunu tüpleri vardı. “Katilimiz her şeyi düşünmüş gibi.”</p>

  <p>“Sanki piç kurusu onu yakalamamız için bize meydan okuyor. Bize her şeyi veriyor. Onu hâlâ yakalayamazsak kendinden ne kadar memnun olacağını bir düşün.”</p>

  <p>Illmann çavuşa birkaç not daha aldırdıktan sonra olay yeri ön incelemesini bitirdiğini ve şimdi sıranın fotoğrafçıda olduğunu bildirdi. Eldivenlerimizi çıkarıp bavuldan uzaklaştık ve istasyon şefinin bize kahve hazırladığını gördük. Kahve sıcak ve koyuydu ayrıca dilimi kaplayan ölüm tadını yok etmesi için ona ihtiyacım vardı. Illmann birkaç sigara sarıp birini bana verdi. Yoğun tütünün tadı barbekü yapılmış nektar gibiydi.</p>

  <p>“Bu durumda senin çılgın Çek ne oluyor?” dedi. “Hani şu süvari subayı olduğunu düşünen?”</p>

  <p>“Görünüşe göre gerçekten süvariymiş,” dedim. “Doğu Cephesi’nde savaş sonrası travma yaşamış ve hiç toparlanamamış. Yine de avcumun içinde değil ve açıkçası sağlam kanıtlarım olmadan onu suçlayabileceğimi sanmıyorum. Ve kimseyi Alexanderplatz tarzı bir itirafla hapse atacak değilim. Gerçi o da bir şey söylemiyor zaten. Bütün hafta sorgulandı ve hâlâ masum olduğunu söylüyor. Bakalım emanet bagaj ofisinden birisi bavulu bırakan kişi olarak onu teşhis edebilecek mi? Eğer edemezse onu bırakmak zorunda kalacağım.”</p>

  <p>“Bunun hassas müfettişini üzeceğini tahmin edebiliyorum,” diye güldü Illmann. “Kızı olan müfettişi. Daha önce bana senin o şüpheliyle ilgili dava hazırlamanın an meselesi olduğunu söylüyordu.”</p>

  <p>“Kesinlikle. Çek’in tecavüz suçundan mahkûmiyetini, adamı sessiz bir hücreye alıp üzerinde step dansı yapmasına izin vermem için en iyi neden olarak görüyor.”</p>

  <p>“Bu modern polis yöntemleri de çok zahmetli. O enerjiyi nereden buluyorlar?”</p>

  <p>“Buldukları tek enerjiyi o işe harcıyorlar. Bana daha önce de hatırlattığı gibi Deubel’in uyku saati çoktan geçti. Bu polislerden bazıları banka saatlerine göre çalıştıklarını sanıyorlar.” El sallayıp Deubel’i yanıma çağırdım. “Berlin’deki suçların çoğunun nasıl da gündüzleri oluyor gibi göründüğünü hiç fark ettin mi?”</p>

  <p>“Kuşkusuz muhitinin dost canlısı Gestapo adamının sabahın erken saatlerinde kapıya vurup uyandırmasını unutuyorsun.”</p>

  <p>“Al Kırmızı İzleme görevi yapması için hiçbir zaman bir Kriminalassistent’den daha kıdemli birini bulamazsın. O da önemli biri içinse.”</p>

  <p>Köpek gibi yorgun ve hastaneye yatmaya hazırmış gibi görünmek için elinden geleni yapan Deubel’e döndüm.</p>

  <p>“Fotoğrafçı portresini bitirdiğinde bavulun kapağı kapalıyken çekilmiş birkaç resmini istediğimi söyle. Dahası emanet bagaj personeli gelene kadar fotoğrafların çıkmış olmasını istiyorum. Hafızalarını tazelemeye yardım edecek bir şey olacak. Fotoğraflar çekilir çekilmez profesör bavulu Alex’e götürecek.”</p>

  <p>“Ya kızın ailesi, efendim? Kız Irma Hanke, değil mi?”</p>

  <p>“Resmi teşhis yapmak zorundalar tabii ki, ama profesör işini bitirmeden önce olmaz. Belki annesi için kızı biraz güzelleştirebilir bile.”</p>

  <p>“Ben cenaze levazımatçısı değilim, Bernie,” dedi Illmann soğuk bir sesle.</p>

  <p>“Hadi, senin daha önce de bir çuval kıymayı diktiğini gördüm.”</p>

  <p>“Peki,” diye iç çekti Illmann. “Ne yapabileceğime bakarım. Ama bütün güne ihtiyacım olacak. Muhtemelen yarına kadar.”</p>

  <p>“İstediğin kadar zaman kulları, ama aileye haberi bu akşam vermek istiyorum, bu yüzden o zamana kadar en azından kafayı yerine dikebilirsin, değil mi?”</p>

  <p>Deubel yüksek sesle esnedi.</p>

  <p>“Pekâlâ, müfettiş, elemeleri geçtin. Yatağına ihtiyacı olan yorgun adam rolü senindir. Tanrı biliyor ya bunun için çok çalıştın. Becker ve Korsch gelir gelmez evine gidebilirsin. Ama yarın sabah suçluyu teşhis için şüpheli sıralaması işini ayarlamanı istiyorum. Bu ofiste çalışanlar Sudeten dostumuzu tanıyacaklar mı bakalım.”</p>

  <p>“Tamam, efendim,” dedi. Eve gidişi yaklaştığı için artık daha uyanık görünüyordu.</p>

  <p>“Nöbetçi çavuşun adı neydi? İsimsiz telefona cevap veren?”</p>

  <p>“Gollner.”</p>

  <p>“Yaşlı Tanker Gollner mı?”</p>

  <p>“Ta kendisi, efendim. Onu polis lojmanında bulacaksınız, efendim. Görünüşe göre daha önce de Kripo tarafından oyalanmış ve bütün gece orada oturup bizim gelmemizi beklemek istemiyormuş.”</p>

  <p>“Aynı yaşlı Tanker,” diye gülümsedim. “Tamam, onu bekletmesem iyi olur, değil mi?”</p>

  <p>“Geldiklerinde Becker ve Korsch’a ne yapmalarını söyleyeyim?” diye sordu Deubel.</p>

  <p>“Korsch’a buradaki diğer ıvır zıvırı elden geçirmesini söyle. Bize başka müşfik hediyeler bırakılmış mı baksın.”</p>

  <p>Illmann boğazını temizledi. “Bir tanesinin otopside bulunup gözlemlemesi iyi olabilir,” dedi.</p>

  <p>“Becker sana yardım edebilir. Kadın bedeninin etrafında olmaktan zevk alıyor gibi görünüyor. Şiddetli ölüm konusundaki mükemmel niteliklerinden söz etmiyorum bile. Sadece onu kadavrayla yalnız bırakma, Profesör. Nasıl hissettiğine bağlı olarak kızı vurabilir ya da becerebilir.”</p>

  <p>Kleine Alexander Strasse, kuzey doğuya, Horst Wessel Platz’a doğru devam ediyordu. Alex’te çalışan polislerin lojmanları burada bulunuyordu. Burası evli erkekler ve kıdemli memurlar için küçük dairelerden, geri kalanlar için de tek odalardan oluşan büyük bir binaydı.</p>

  <p>Artık evli olmamasına rağmen uzun ve seçkin hizmet kaydının bir takdiri olarak Wachmeister Fritz “Tanker” Gollner’in üçüncü katın sonunda tek odalı küçük bir dairesi vardı.</p>

  <p>Camdaki bakımlı çiçeklik dairenin sadeliğini bozan tek şeydi. Duvarlar da Gollner’in yerleştirdiği fotoğraflar haricinde boştu. Bana odanın tek koltuğunu işaret edip kendisi düzgün bir şekilde yapılmış yatağın kenarına oturdu.</p>

  <p>“Geri döndüğünü duydum,” dedi sessizce. Öne doğru eğilip yatağın altından bir sandık çıkardı. “Bira?”</p>

  <p>“Teşekkürler.”</p>

  <p>Şişenin kapağını bir şey kullanmadan, baş parmağıyla açarken düşünceli bir şekilde başını salladı.</p>

  <p>“Ve artık Kommissar olduğunu duydum. Müfettiş olarak istifa etmiştin. Kommissar olarak yeniden doğdun. İnsanın sihre inanası geliyor, değil mi? Seni iyi tanımasam birisinin oyuncağı olduğunu düşünürdüm.”</p>

  <p>“Hepimiz öyle değil miyiz? Öyle ya da böyle.”</p>

  <p>“Ben değilim. Ve değişmediysen, sen de öyle değilsin.” Birasını düşünceli bir şekilde yudumladı.</p>

  <p>Tanker, beynin balıktaki kürk kadar narin bulunduğu söylenen Emsland’den gelen bir Doğu Frezyalıydı. Felsefesini açıklamak bir yana Wittgenstein’ı heceleyemese bile iyi bir polisti. Sert, ama adil olan eski moda polislerden biriydi. Kanunu, genç zorbaların kulağına dostça bir tokat vurarak ve bir adamı hemen tutuklayıp hücreye sürüklemek yerine ansiklopedi büyüklüğündeki yumruğuyla basit ve etkili bir masal anlatarak uygulardı. Tanker’in Orpo’daki en sert polis olduğu söylenirdi ve şu anda koca kemeri, daha da kocaman olan karnının baskısıyla gıcırdarken, kolları sıvanmış gömleğinin içinde karşımda oturmasını seyrederken buna inanmak bana hiç de zor gelmiyordu. Zaman kuşkusuz onun çıkık yüz hatlarında kıpırdamadan kalmıştı, İÖ bir milyon yıl civarında bir yerlerde. Tanker sivri dişli bir kaplanın derisini giyiyor olsa bile bundan daha az medeni görünmezdi.</p>

  <p>Sigaralarımı bulup ona bir tane uzattım. Başını iki yana sallayıp piposunu çıkardı.</p>

  <p>“Bana sorarsan,” dedim, “biz, her birimiz Hitler’in pantolonunun arka cebindeyiz. Ve o kıçının üstünde bir dağdan kaymak istiyor.”</p>

  <p>Tanker piposunun gövdesini emdi ve tütünle doldurmaya başladı. Bitirince gülümseyip şişesini kaldırdı.</p>

  <p>“Lanet karın altındaki taşların şerefine.” Gürültülü bir şekilde geğirip piposunu yaktı. Baltık sisi gibi bana doğru yuvarlanan kokulu duman bulutları Bruno’yu hatırlatıyordu. Hatta tütün bile onun içtiği iğrenç karışım gibi kokuyordu. “Bruno Stahlecker’i tanırdın, değil mi Tanker?” Piposundan çekmeye devam ederek başını salladı. Sıkılı dişlerinin arasından, “Tanırdım,” dedi. “Olanları duydum. Bruno iyi bir adamdı.” Piposunu yıpranmış yaşlı ağzından çıkardı, dumanın ilerleyişini izledi. “Aslında onu çok iyi tanırdım. İkimizde piyadeyken birlikteydik. Bir sürü hareket de gördük. Tabii o zamanlar ağzı süt kokuyordu, ama savaş onu hiç rahatsız ediyor gibi gözükmüyordu. Cesur biriydi.”</p>

  <p>“Cenazesi geçen perşembeydi.”</p>

  <p>“Zamanım olsaydı ben de giderdim.” Bir an düşündü. “Ama ta Zehlendorftaydı. Çok uzak.” Birasını bitirip iki şişe daha açtı. “Yine de onu öldüren pisliği yakalamışlar diye duydum, o yüzden sorun yok.”</p>

  <p>“Evet, kuşkusuz öyle görünüyor,” dedim. “Bana bu geceki şu telefonu anlatsana. Saat kaçtı?”</p>

  <p>“Gece yarısından hemen önce, efendim. Adam nöbetçi çavuşu istedi. Karşınızda, dedim. Dikkatle dinle, dedi. Kayıp kız, Irma Hanke, dedi, Zoo Bahnhof'tâki emanet bagaj bölümünde mavi bir bavulda bulunuyor. Kimsiniz, diye sordum, ama telefonu kapadı.”</p>

  <p>“Sesini tarif edebilir misin?”</p>

  <p>“Eğitimli bir ses gibiydi, efendim. Emir vermeye ve yerine getirilmesine alışık biriydi. Bir subay gibi.” Başını iki yana salladı. “Ama kaç yaşında olduğunu söyleyemem.”</p>

  <p>“Aksanı?”</p>

  <p>“Hafif bir Bavyera aksanı vardı.”</p>

  <p>“Bundan emin misin?”</p>

  <p>“Merhum karım Nuremberg’dendi, efendim. Eminim.”</p>

  <p>“Ya ses tonunu nasıl tarif edebilirsin? Huzursuz? Rahatsız filan?”</p>

  <p>“Kastettiğin buysa bir kaçık değildi. Donmuş bir Eskimo’nun çişi kadar soğuktu. Dediğim gibi tam bir subaya benziyordu.”</p>

  <p>“Ve nöbetçi çavuşla konuşmak istedi, öyle mi?"</p>

  <p>“Tam olarak bu sözleri kullandı, efendim.”</p>

  <p>“Arka planda bir ses var mıydı? Trafik? Müzik? Öyle bir şey?”</p>

  <p>“Hiçbir şey.”</p>

  <p>“Sen ne yaptın? Telefondan sonra yani?”</p>

  <p>“Französische Strasse’de bulunan Merkezi Telefon Ofisindeki operatörü aradım. Aramanın izini sürüp Bahnhof West Kreuz'un dışındaki telefon kulübesine ulaştılar. 5D’den bir ekip oraya gidip parmak izlerini alana kadar kulübenin kapatılması için bir ekip otosu gönderdim.”</p>

  <p>“Aferin. Sonra Deubel’i mi aradın?”</p>

  <p>“Evet, efendim.”</p>

  <p>Başımı sallayıp ikinci şişe birayı içmeye başladım.</p>

  <p>“Bütün Orpo durumu biliyordu herhalde?”</p>

  <p>“Von der Schulenberg geçen haftanın başında bütün Hauptmann’ları brifing odasında topladı. Onlar da adamların çoğunun şüphelendiği şeyi iletti bize. Yani Berlin sokaklarında yeni bir Gormann’ın olduğunu. Oğlanların çoğu senin bu yüzden merkeze geri döndüğünü biliyor. Şu anda elimizde bulunan sivillerin çoğu cüruf yığını içindeki kömürü bulamaz. Ama o Gormann vakası. Eh, o mükemmel bir çalışmaydı.”</p>

  <p>“Teşekkürler, Tanker.”</p>

  <p>“Yine de elinizdeki bu küçük Sudeten kaçığı bu işi yapmış olamaz, değil mi? Yani bunu söylediğim için kusura bakma.”</p>

  <p>“Hücresinde telefonu yoksa bunu yapmış olamaz. Yine de Zoo Bahnhof'tâki emanet bagaj bölümünde çalışan insanların ona bir bakmasını sağlayacağız. Kim bilir, belki dışarıda bir suç ortağı vardır?”</p>

  <p>Tanker başını salladı. “Yeterince doğru,” dedi. “Hitler Reich idaresinin içine ettiği sürece Almanya’da her şey mümkün.”</p>

  <hr class="gecis"/>

  <p class="girinti-yok">Birkaç saat sonra Zoo Bahnhof'a geri dönmüştüm. Korsch bavulun fotoğraflarını toplanan emanet bölümü çalışanlarına dağıtmıştı. Baktılar, baktılar, başlarını sallayıp çenelerini kaşıdılar. Hiçbiri mavi deri bavulu bırakan birini hatırlamıyordu.</p>

  <p>İçlerinden en uzun boylusu, haki upuzun bir palto giymiş olan ve diğerlerinden sorumlu gibi görünen adam metal tezgâhtan bir defter alıp bana getirdi.</p>

  <p>“Size bavul bırakanların isim ve adreslerini alıyorsunuzdur herhalde,” dedim fazla heveslenmeden. Genel bir kural olarak kurbanlarını istasyonlardaki emanet ofislerine bırakan katiller normalde gerçek isim ve adreslerini vermezlerdi.</p>

  <p>Dişleri tramvay kablolarındaki kararmış seramik yalıtkanları andıran haki paltolu adam kendine oldukça güvenerek bana baktı ve parmağının ucuyla kayıt defterinin sert kapağına vurdu.</p>

  <p>“O lanet bavulu bırakan buradadır.”</p>

  <p>Defteri açıp bir köpeğin yalamayı reddedeceği parmağını yaladı, yağlı sayfaları çevirmeye başladı.</p>

  <p>“Fotoğraftaki bavulda bir bilet vardı,” dedi. “Bilette de bir numara vardır, bavulun kenarına tebeşirle yazılan numara ile aynıdır. Ve o numara bu defterde olacaktır, tarih, isim ve adresle birlikte.” Birkaç sayfa daha çevirdi, parmağıyla takip etti.</p>

  <p>“İşte burada,” dedi. “Bavul Cuma günü bırakılmış, 19 Ağustosta.”</p>

  <p>“Kız ortadan kaybolduktan dört gün sonra,” dedi Korsch sessizce.</p>

  <p>Adam parmağını sayfanın karşısına kadar takip etti. “Burada bavulun Hen Heydrich'e ait olduğu yazılı, baş harfi ‘R’, Wilhelmstrasse, 102 numara.”</p>

  <p>Korsch bir kahkaha attı.</p>

  <p>“Teşekkür ederim,” dedim adama. “Çok yardımcı oldunuz.”</p>

  <p>“Komik olan şeyi anlayamadım,” diye homurdandı adam yürüyüp giderken.</p>

  <p>Korsch’a gülümsedim. “Birisinin güçlü bir mizah duygusu varmış.”</p>

  <p>“Bundan raporda bahsedecek misiniz, efendim?” diye sırıttı.</p>

  <p>“Bu da bir bilgi, değil mi?”</p>

  <p>“Sadece, generalin hoşuna gitmeyecektir.”</p>

  <p>“Bence çılgına dönecektir. Ama görüyorsun, iyi bir espriden anlayan sadece katilimiz değil.”</p>

  <hr class="yildiz"/>

  <p>Alex’e geri döndüğümde görünüşte Illmann’ın departmanı olan yerden, Adli birim VD1’den bir telefon aldım. Bir SS-Hauptsturmführer olan Dr. Shade’le konuştum. Ses tonu beklenir şekilde yaltakçı çıkıyordu. Benim General Heydrich üzerinde bir etkim olduğunu düşündüğüne kuşku yoktu.</p>

  <p>Bana bir parmak izi ekibinin katilin Alex'i aradığı West Kreuz’daki telefon kulübesinden çok sayıda parmak izi aldığını söyledi. Bunlar artık Sicil Kaydı Birimi VC1’in işiydi. Bavula ve içindekilere gelince Kriminalassistent Korsch’la konuşmuştu ve eğer orada da bir parmak izi bulunursa onu hemen haberdar edecekti.</p>

  <p>Aradığı için teşekkür edip bu soruşturmanın öncelikli olduğunu ve başka her şeyin ikinci plana atılmasını söyledim.</p>

  <p>On beş dakika sonra bu kez de Gestapo’dan bir telefon aldım.</p>

  <p>“Ben Sturmbannführer Roth,” dedi. “Birim 4B1. Kommissar Günther, çok önemli bir soruşturmanın gidişatını engelliyorsunuz.”</p>

  <p>“4B1 mi? Bu departmanı bildiğimi sanmıyorum. Alex’in içinden mi arıyorsunuz?”</p>

  <p>“Biz Meinekestrasse’deyiz, Katolik suçlarını soruşturuyoruz.”</p>

  <p>“Korkarım biriminiz konusunda hiçbir şey bilmiyorum, Sturmbannführer. Bilmek de istemiyorum. Bununla beraber soruşturmalarınızdan birini nasıl engelleyebileceğimi de anlamıyorum.”</p>

  <p>“Yine de engelliyorsunuz. SS-Hauptsturmführer Dr. Shade’e kendi soruşturmanıza öncelik verilmesini emretmişsiniz?”</p>

  <p>“Doğru, ettim.”</p>

  <p>“O zaman siz, bir Kommissar, VD1’in hizmetleri söz konusu olduğunda Gestapo’nun Kripo’dan önde geldiğini bilmelisiniz.”</p>

  <p>“Ben böyle bir şey bilmiyorum. Ama nasıl büyük bir suç işlendi ki sizin biriminizin bizim cinayet soruşturmamızın önüne geçmesi gerekiyor? Bir rahibi sahte din değiştirme işlemi yaptı diye mi suçluyorsunuz? Ya da belki komünyon şarabını İsa’nın kanı diye yutturmaya çalıştığı için suçluyorsunuzdur?”</p>

  <p>“Laubaliliğiniz çok yersiz, Kommissar,” dedi. “Bu birim çok ciddi bir suç olan rahipler arasındaki homoseksüelliği soruşturuyor.”</p>

  <p>“Öyle mi? O zaman bu gece yatağımda daha rahat uyuyacağım. Yine de benim soruşturmama General Heydrich’in kendisi tarafından en yüksek öncelik verildi.”</p>

  <p>“Kendisinin, devletin dini düşmanlarını tutuklamaya verdiği önemi bildiğim için buna inanmak benim için çok zor.”</p>

  <p>“O zaman Wilhelmstrasse’yi aramanızı ve generalin bunu size şahsen açıklamasını önerebilirim.</p>

  <p>“Bunu yapacağım. Almanya'yı mahvetmeye adanmış üçüncü uluslararası komplo tehdidinin kötülüğünü kavrayamamanızın onu da çok rahatsız edeceğine kuşku yok. Katoliklik Reich’ın güvenliği için Bolşevizm ve Dünya Yahudilerinden daha küçük bir tehdit değildir.”</p>

  <p>“Uzay boşluğundaki adamları unutuyorsunuz,” dedim. “Açıkçası ona ne söylediğin umurumda bile değil. VD1 Kripo’nun bir parçasıdır, Gestapo’nun değil ve bu soruşturmayla ilgili bütün konularda kendi birimimizin hizmetlerini alırken Kripo önceliklidir. Bu durum bana ve Dr. Shade’e Reichskriminaldirektor tarafından yazılı olarak iletildi. Bu yüzden neden sözde davanı alıp kıçına sokmuyorsun? Orada biraz daha fazla pislik bulunması, kokunda bir fark yaratmayacaktır.”</p>

  <p>Ahizeyi yerine çarptım. Sonuç olarak bu işin de birkaç eğlenceli yönü vardı. Bunlardan bir tanesi de Gestapo’nun ayakkabılarına işeme fırsatı vermesiydi.</p>

  <p>O sabah yapılan şüpheli tespiti işleminde emanet bavul ofisinde çalışanlar, Gottfried Bautz’u Irma Hanke’nin cesedinin bulunduğu bavulu bırakan adam olarak teşhis edemediler. Adamın gözaltından salıverilmesi için gerekli belgeleri imzaladığımda Deubel’in tiksintisi yüzünden okunuyordu.</p>

  <p>Kanuna göre Berlin’e gelen bütün yabancıların otelleri veya ev sahipleri tarafından altı gün içinde polis karakoluna bildirilmeleri gerekiyordu. Bu şekilde Alex’teki İkamet Tescil Ofisi Berlin’de yaşayan herkesin adresini elli fenik karşılığında açıklayabiliyordu. İnsanlar bu kanunun Nazi Olağanüstü Hal’inin bir parçası olduğunu sanıyordu, ama gerçekte bu kanun daha önceden de vardı. Prusya polisi her zaman çok verimli çalışıyordu.</p>

  <p>Benim ofisim 350 numarada bulunan Tescil Ofisi’nden birkaç kapı ilerideydi. Bu yüzden koridor her zaman kalabalık ve gürültülü oluyor, kapımı kapamak zorunda kalıyordum. Cinayet Masası’ndan olabildiğince uzak bu ofise konmamın sebeplerinden birinin de bu olduğuna kuşku yoktu. Galiba düşündükleri şey, polis soruşturmalarına karşı anarşik tutumumla onları zehirlememden korktukları için beni diğer Kripo personelinden uzakta tutmaktı. Ya da belki de isyankâr ruhumun çarpıcı şekilde aşağılanarak dağılacağını düşünüyorlardı. Odam bugünkü gibi güneşli bir günde bile çok kasvetliydi. Zeytin yeşili metal masanın kenarlarında dikenli telde olduğundan daha fazla iplik yakalayan çıkıntı vardı. Masanın tek iyi özelliği, yıpranmış linolyum döşemeye ve pis perdelere uymasıydı. Duvarlar ise içilen birkaç bin sigaranın tonunda, sarıydı.</p>

  <p>Dairemde birkaç saatlik uykudan sonra ofise girdiğimde Hans Illmann’ın bir fotoğraf dosyasıyla birlikte sabırla beni beklediğini gördüm ve ofisimin daha da hoş bir hal almayacağını anladım. İştah kapatıcı olacağı belli olan görüşmeden önce bir şeyler yediğim için kendimi tebrik edip oturdum, ona baktım.</p>

  <p>“Demek seni burada saklıyorlar,” dedi.</p>

  <p>“Geçici olması gerekiyor,” diye açıkladım. “Benim gibi. Ama açıkçası Kripo’nun geri kalanından uzakta olmak bana uyuyor. Burada tekrar kalıcı bir demirbaş haline gelme olasılığım çok az. Sanırım bu onların da işine geliyor.”</p>

  <p>“İnsan böylesi bürokratik bir zindandan Kripo Yönetimi’nde bu kadar büyük bir kızgınlık yaratmayı başarmanın mümkün olabileceğini düşünemiyor.” Bir kahkaha atıp sakalını sıvazladı. “Sen ve Gestapo’dan bir Sturmbannführer zavallı Dr. Shade için büyük sıkıntı yarattınız. Bir sürü önemli insandan telefonlar alıyordu. Nebe, Müller, hatta Heydrich’ten. Senin için ne kadar da tatmin edici. Hayır, böyle mütevazı bir şekilde omuz silkme. Sana hayranım, Bernie, gerçekten.”</p>

  <p>Masamdaki çekmeceyi açıp bir şişe ve bir çift bardak çıkardım.</p>

  <p>“Buna içelim,” dedim.</p>

  <p>“Memnuniyetle. Geçirdiğim günden sonra bir içki iyi gelir.” Kadehi alıp minnettar bir şekilde yudumladı. “Biliyor musun, Gestapo'da Katolikleri tutuklamak için özel bir birim olduğunu bilmiyordum.”</p>

  <p>“Ben de öyle. Ama bunun beni şaşırttığını söyleyemem. Nasyonal Sosyalizm sadece tek bir organize inanca izin veriyor.” Illmann’ın kucağındaki dosyayı işaret ettim. “Elinizde ne var bakalım?”</p>

  <p>“Beş numaralı kurban var.” Dosyayı bana verip kendine bir sigara sarmaya başladı.</p>

  <p>“Bunlar iyi,” dedim dosyayı karıştırarak. “Adamın iyi fotoğraf çekiyor.”</p>

  <p>“Evet, onları takdir edeceğini biliyordum. Boğazı gösteren o fotoğraf ise çok ilginç. Tek bir yatay bıçak darbesi sayesinde sağ karotid arteri neredeyse tamamen kesilmiş. Bu da demektir ki kızı kestiğinde kız sırtüstü yatıyormuş. Yaranın büyük bir kısmı boğazın sağ tarafında, bu da adamımızın büyük olasılıkla sağ elini kullandığını gösteriyor.”</p>

  <p>“Felaket bir bıçak olmalı,” dedim yaranın derinliğine bakarak.</p>

  <p>“Evet. Gırtlağı neredeyse tamamen kesmiş.” Sigara kâğıdını yaladı. “Cerrahi küret gibi oldukça keskin bir şey olmalı. Ama aynı zamanda epiglottis de güçlü bir şekilde sıkıştırılmış ve onunla özofagus arasında portakal çekirdeği büyüklüğünde bir hematoma var.”</p>

  <p>“Boğulmuş, değil mi?”</p>

  <p>“Çok güzel,” diye sırıttı Illmann. “Ama aslında yarı boğulmuş. Kızın kısmen şişmiş akciğerlerinde az miktarda kan vardı.”</p>

  <p>“Yani kızı susturmak için boğup sonra da boğazını kesti?”</p>

  <p>“Kız mezbahadaki bir dana gibi baş aşağı asılmış halde kan kaybından ölmüş. Diğerleri gibi. Kibritin var mı?”</p>

  <p>Kutuyu masanın üstünden ona doğru attım. “Ya kızın önemli, küçük yerleri? Kızı becermiş mi?"</p>

  <p>“Evet, o süreçte kızı biraz da parçalamış. Eh, insan bunu bekliyor. Kız bakireymiş, tahmin edebilirim. Mukus zarında adamın tırnak izleri bile var. Ama daha önemlisi yabancı kasık tüyleri buldum ve Paris’ten ithal edildiklerini kastetmiyorum.”</p>

  <p>“Rengi var mı?”</p>

  <p>“Kahverengi. Tonunu sorma, o kadar kesin bilemem.”</p>

  <p>“Ama Irma Hanke’nin olmadıklarına eminsin?”</p>

  <p>“Kesin. Kızın kusursuz Aryan sarısı şeftalisinde şeker kâsesindeki pislik kadar göze batıyor.” Arkasına yaslanıp dumanı başının üstüne doğru üfledi. “Senin çılgın Çek’in çalısından bir tane kesip karşılaştırmamı ister misin?”</p>

  <p>“Hayır, onu öğlen bıraktım. Temiz. Ve tesadüfen onun kılları da açık renk.” Daktilo edilmiş otopsi raporlarına baktım. “Hepsi bu mu?”</p>

  <p>“Tam olarak değil.” Sigarasından bir nefes çekip küllüğüme bastırdı. Tüvit av ceketinin cebinden katlanmış bir gazete çıkarıp masaya yaydı. “Bunu görmen gerektiğini düşündüm.”</p>

  <p>Bu, Julius Streicher’in Yahudi aleyhtarı yayını Der Stürmer’in eski bir sayısının ön sayfasıydı. Sol üst köşedeki başlıkta “Özel Ayin Cinayeti Sayısı” yazıyordu. Ama bunu söylemeye gerek bile yoktu. Dolmakalemle çizilmiş bir resim her şeyi açıkça gösteriyordu. Sekiz çıplak, açık tenli Alman kızı baş aşağı asılıp boğazları kesilmiş, kanları çirkin, karikatürize bir Yahudinin tuttuğu büyük Komünyon tabağına akıyordu.</p>

  <p>“İlginç, değil mi?” dedi.</p>

  <p>“Streicher her zaman böyle pislikler yayımlıyor,” dedim. “Kimse ciddiye almıyor.”</p>

  <p>Illmann başını iki yana sallayıp sigarasını geri aldı. “Ben de bir an bile ciddiye alınması gerektiğini söylemiyorum. Ayin cinayetlerine barışçıl Adolf Hitler’e inandığımdan daha fazla inanmıyorum.”</p>

  <p>“Ama şu resme bak.” Başını salladı. “Beş Alman kızının öldürüldüğü yönteme dikkat çekecek kadar çok benziyor.” Tekrar başını salladı.</p>

  <p>Sayfanın altındaki çizime eşlik eden yazıya baktım: “Yahudiler, Yahudi olmayan çocukları ve yetişkinleri kandırıp doğramakla ve kanlarını boşaltmakla suçlanıyor. Bu kanı mayasız ekmeklerine koyup büyü yapmak için kullanmakla suçlanıyorlar. Kurbanlarına, özellikle de çocuklara işkence yapıyorlar; bu işkence sırasında da tehditler, küfürler savurup Yahudi olmayanlara karşı büyü yapıyorlar. Bu sistematik cinayetlerinin özel bir adı var. Ayin Cinayeti.”</p>

  <p>“Streicher’in bu cinayetlerle bir ilgisi olabileceğini mi ima ediyorsun?”</p>

  <p>“Bir şey ima edip etmediğimi bilmiyorum, Bernie. Ben yalnızca senin dikkatini çekmem gerektiğini düşündüm.” Omuz silkti. “Ama neden olmasın? Ne de olsa suç işleyen ilk bölge Gauleiter’ı<a id="footnote1"></a><sup><a href="../Text/kerr0010.xhtml#bookmark1">1</a></sup> o değil. Mesela Kurmark Valisi Kube var.”</p>

  <p>“Duyan için Streicher’la ilgili bir sürü hikâye var,” dedim.</p>

  <p>“Başka bir ülkede olsa Streicher hapse girerdi.”</p>

  <p>“Bu bende kalabilir mi?”</p>

  <p>“Keşke kalabilse. Bu, sehpada bırakabileceğin türde bir şey değil.” Bir sigarayı daha söndürüp gitmek için ayağa kalktı. “Ne yapacaksın?”</p>

  <p>“Streicher hakkında mı? Tam olarak bilmiyorum.” Saatime baktım. “Resmi teşhisten sonra düşüneceğim. Becker kızın anne babasıyla buraya geliyor. Morga insek iyi olur.”</p>

  <p>Herr Hanke kızının cesedini teşhis ettikten sonra Hanke’leri evlerine şahsen bırakmamın nedeni Becker’in söylediği bir şeydi.</p>

  <p>“Bir aileye kötü haber vermek benim için ilk değil,” demişti. “Garip bir şekilde, umut beslerler, en başından sonuna ümitlerini kesmezler. Ve sonra siz onlara söylediğinizde gerçek kafalarına dank eder. Anne yıkılır, bilirsiniz. Ama bu ikisi bir şekilde farklıydı. Ne demek istediğimi açıklamak çok zor, efendim, ama bunu bekledikleri izlenimini edindim.”</p>

  <p>“Dört haftadan sonra mı? Hadi, sadece teslim olmuşlar, hepsi bu.”</p>

  <p>Becker kaşlarını çatıp dağınık kafasını kaşıdı.</p>

  <p>“Hayır,” dedi yavaşça. “Bundan daha güçlü bir şeydi, efendim. Sanki kesin olarak biliyor gibiydiler. Özür dilerim, efendim, çok iyi bir şekilde anlatamıyorum. Belki de bu konuyu hiç açmamalıydım. Belki hayal ediyorumdur.”</p>

  <p>“İçgüdüye inanır mısın?”</p>

  <p>“Sanırım.”</p>

  <p>“Güzel. Bazen bir polisin üzerine gidebileceği tek şey içgüdüdür. O zaman da ona güvenmekten başka seçeneği yoktur. Ara sıra sezgilerine güvenmeyen bir polis hiç riske girmez. Riske girmeden de bir olayı çözmesi beklenemez. Hayır, bunu bana söylemekte haklıydın.”</p>

  <p>Ben arabayı Steglietz’e doğru sürerken yan koltukta oturan, Seestrasse’deki AEG’de muhasebeci olarak çalışan Herr Hanke, tek kızının ölümüne teslim olmuş gibi görünmüyordu. Yine de Becker’in bana söylediklerini dışlıyor değildim.</p>

  <p>Kendi görüşümü oluşturana kadar zihnimi açık tutuyordum.</p>

  <p>“Irma zeki bir kızdı,” diye iç geçirdi Hanke. Rhineland aksanıyla konuşuyordu. Goebbels’inkine benzer bir sesi vardı. “Okulda kalıp çok istediği Abitur’u almasına yetecek kadar zeki. Ama kitap kurdu da değildi. Sadece zeki ve güzeldi. Sporda da iyiydi. Reich Spor Rozeti ve yüzme sertifikasını yeni kazanmıştı. Kimseye bir zararı yoktu.” Eklerken sesi titriyordu: “Onu kim öldürmüş olabilir, Kommissar? Kim böyle bir şey yapabilir?”</p>

  <p>“Ben de bunu bulmaya çalışıyorum,” dedim. Ama Hanke’nin arka koltukta oturan karısı cevabı zaten bildiğine inanıyordu.</p>

  <p>“Kimin sorumlu olduğu çok açık değil mi?” dedi. “Kızım iyi bir BdM kızıydı. Aryan tipinin mükemmel bir örneği olarak ırksal teori dersinde övgüler alıyordu. Horst Wessel’i iyi biliyordu ve Führer’in harika kitabının tamamını ezbere okuyabilirdi. Bu yüzden onu, bir bakireyi, Yahudilerden başka kimin öldürdüğünü sanıyorsunuz? Yahudilerden başka kim böyle bir şey yapabilir?” Herr Hanke arkasına dönüp karısının elini tuttu.</p>

  <p>“Bunu bilmiyoruz, Silke, canım,” dedi. “Değil mi, Kommissar?”</p>

  <p>“Bence bu mümkün değil,” dedim.</p>

  <p>“Görüyor musun, Silke? Kommissar buna inanmıyor, ben de öyle.”</p>

  <p>“Ben bildiğimi biliyorum,” diye tısladı. “İkiniz de yanılıyorsunuz. Bu, bir Yahudinin burnu kadar açık. Yahudilerden başka kim olabilir? Ne kadar bariz olduğunu fark etmiyor musunuz?”</p>

  <p>“Ayin cinayeti izleri taşıyan bir ceset bulunduğunda suçlama dünyanın her yerinde yüksek sesle ve acilen yapılır. Bu suçlama ise yalnızca Yahudilere karşı yapılır.” Cebimde katlanmış şekilde duran Der Stürmer’deki makalenin kelimelerini hatırlıyordum. Ve Frau Hanke’yi dinlerken haklı olduğu aklıma geldi, ama hayal bile edemeyeceği şekilde.</p>

  <hr/>

  <p><a id="bookmark1"><sup></sup></a><a href="../Text/kerr0010.xhtml#footnote1">1</a></p>

  <p>Gauleiter, Nasyonal Sosyalist Alman İşçi Partisi’nin doğrudan Hitler’e bağlı olan parti bölge yöneticilerine verilen bir rütbedir, -ed.n.</p>
</body>
</html>