<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1 title="DÖRT"><img alt="dort" src="../Images/dort.png"/></h1>

  <h2 class="sigil_not_in_toc"><i>Pazartesi, 5 Eylül</i></h2>

  <p class="girinti-yok">“Doktor bana elektroterapinin hafızayı karıştırmak gibi geçici bir yan etkisi olduğunu söyledi. Onun dışında kendimi harika hissediyorum.” Bruno bana endişeyle baktı. “Emin misin?”</p>

  <p>“Kendimi hiç bu kadar iyi hissetmemiştim.”</p>

  <p>“Yerinde olmak istemezdim, öyle elektrik yemek filan.” Genzinden güldü. “Yani Kindermann’ın kliniğindeyken bulmayı başardığın şey her neyse geçici olarak kafanın içinde kaybolmuş durumda, öyle mi?”</p>

  <p>“O kadar kötü değil. Ofisine bakmayı başardım. Ve bana onun hakkında her şeyi anlatan çok çekici bir hemşire de vardı, Kindermann Luftwaffe Tıp Fakültesi’nde öğretim üyesi ve Parti’nin Bleibtreustrasse’deki özel bir kliniğinde danışman. Nazi Doktorları Derneği’ne ve Herrenklub’a üyeliğini de unutmamak gerek. “</p>

  <p>Bruno omuz silkti. “Adam altın kaplama. Ne olmuş yani?”</p>

  <p>“Altın kaplama, ama tam olarak bir hazine değil. Personeli tarafından pek sevilmiyor. Kovduğu ve ona kin tutacak birine benzeyen bir adamın adını öğrendim.”</p>

  <p>“Bu pek büyük bir neden değil, öyle değil mi? Kovulmak yani?”</p>

  <p>“Hemşire Marianne’e göre klinik eczanesinden ilaç çaldığı için kovulması bilinen bir gerçekmiş. Muhtemelen onları sokakta satıyordu. Yani tam olarak Kurtuluş Ordusu’na katılacak bir tip değil, öyle değil mi?”</p>

  <p>“Bu adamın bir adı var mı?”</p>

  <p>İyice düşündüm, sonra cebimdeki not defterimi çıkardım. “Sorun değil,” dedim. “Buraya yazmıştım.”</p>

  <p>“Hafızası arızalı bir dedektif. Bu harika.”</p>

  <p>“Sakin ol, işte buldum. Klaus Hering.”</p>

  <p>“Bakalım Alex’te onunla ilgili bir şey var mı?” Telefonu açıp numarayı çevirdi. Konuşması birkaç dakika sürdü. Bu hizmeti için bir polise ayda elli mark ödüyorduk. Ama Klaus Hering temizdi.</p>

  <p>“Peki, paranın nereye gitmesi gerekiyor?”</p>

  <p>Frau Lange’ye önceki gün gelen ve Bruno’nun da beni klinikten aramasına neden olan isimsiz notu uzattı.</p>

  <p>“Notu hanımefendinin şoförü buraya bizzat getirdi,” diye açıkladı, ben şantajcının son tehdit ve talimatlarını okurken. “Bin mark bir Gerson torbasına konacak ve bu öğleden sonra Hayvanat Bahçesi’ndeki Tavuk Yuvası’nın dışında bulunan çöp kutusuna bırakılacak.”</p>

  <p>Camdan dışarı baktım. Yine ılık bir gündü. Hayvanat Bahçesi’nde bir sürü insan olacağı kesindi.</p>

  <p>“İyi bir yer,” dedim. “Görülmesi zor, takip edilmesi daha da zor olacaktır. Hatırladığım kadarıyla Hayvanat Bahçesi’nde dört çıkış var.” Çekmecemden bir Berlin haritası bulup masaya açtım. Bruno gelip omzumun üstünden baktı.</p>

  <p>“Peki, nasıl yapacağız?” diye sordu.</p>

  <p>“Sen torbayı bırakacaksın, ben gezintiye çıkmış birini oynayacağım.”</p>

  <p>“Daha sonra çıkışlardan birinde beklememi istiyor musun?”</p>

  <p>“Dörtte bir şansın var. Hangi yolu tercih edersin?”</p>

  <p>Haritayı bir süre inceledi, sonra kanal çıkışını işaret etti. “Lichtenstein Köprüsü. Diğer tarafta, Rauch Strasse’de bir araba bekleteceğim.”</p>

  <p>“O zaman senin de bir araban olsa iyi olur.”</p>

  <p>“Ne kadar bekleyeceğim? Yani Hayvanat Bahçesi akşam dokuza kadar açık, Tanrı aşkına.”</p>

  <p>“Akvaryum çıkışı altıda kapanıyor, bu yüzden sırf seçeneklerini açık tutmak için bile olsa sanırım o saatten önce gelir. Bizi o zamana kadar görmezsen eve gidip aramamı bekle.”</p>

  <hr class="gecis"/>

  <p class="girinti-yok">Uçak büyüklüğünde camdan bir sundurmayı andıran Zoo İstasyonu’nda indim, Hardenbergplatz’dan Berlin Hayvanat Bahçesi’nin ana girişine kadar yürüdüm. Bu giriş Planetaryum’un güneyine doğru kısa bir yürüyüş mesafesindeydi. Akvaryum’u da içeren bir bilet ve turist gibi görünmek için bir rehber kitap alıp ilk olarak Fil Evi’ne doğru yürüdüm. Garip bir adam gizlemeye çalıştığı resim defterine bir şeyler karalıyordu, ben yaklaşınca kaçtı. Girişteki korkuluklara dayanıp adamın ilginç davranışının diğer ziyaretçiler geldikçe tekrarlanışını seyrettim. Adam yavaş yavaş gerileyip sonunda kendini yine benim yanımda dikilirken buldu. Onun sefil çizimleriyle ilgilendiğimi varsaymasına sinirlenip boynumu omzunun üstünden uzattım, kameramı yüzüne doğru salladım.</p>

  <p>“Belki de fotoğrafçılığa başlamalısın,” dedim neşeyle. Bir şeyler hırlayıp geri çekildi. Dr. Kindermann’a göre biri, diye düşündüm. Tam bir kaçık. Her türlü şov ya da sergide size en ilginç gösteriyi sunanlar hep insanlar olur.</p>

  <p>On beş dakika sonra Bruno’yu gördüm. Yürüyüp geçerken beni ya da filleri görmedi. İçinde paranın bulunduğu küçük Gerson torbası kolunun altındaydı. Biraz ilerleyip önüme geçmesini bekledim ve arkasından yürüdüm.</p>

  <p>Bruno, Tavuk Yuvası’nın önünde durdu. Sarmaşıklarla kaplı, ahşap taşıyıcılı kırmızı tuğladan küçük yapı, av kuşlarının evinden çok köydeki bir içki mahzenine benziyordu. Bruno etrafına bakınıp torbayı bir bankın yanındaki çöp kutusuna attı. Hızla uzaklaşıp doğuya, kendi seçtiği Landwehr Kanalı’ndaki çıkışa doğru yürüdü.</p>

  <p>Tavuk Yuvası’nın karşısındaki büyük kum taşı kayalık Berberi koyunlarının eviydi. Rehber kitaba göre burası Hayvanat Bahçesi’nin simgelerinden biriydi, ama bu yürüyen kırpıntıların yabani hayatta yaşadığı yerin iyi bir taklidi olamayacak kadar teatral göründüğünü düşünüyordum. Gerçekten mümkün olsa, fena halde abartılmış bir Parsifal operasının sahnesinde bulabileceğiniz bir şey gibiydi. Orada bir süre bekleyip koyunlar hakkında bir şeyler okudum, sonunda son derece yavan olan bu yaratıkların birkaç fotoğrafını çektim.</p>

  <p>Koyun Kayası’nın arkasında, Tavuk Yuvası’nın ön tarafını, hatta bütün Hayvanat Bahçesi’ni görmenin mümkün olduğu yüksek bir kule vardı. Oraya girmek için verilen on fenik bir tuzağa düşmek istemeyen herhangi biri için uygun bir para, diye düşündüm. Aklımda bu düşünceyle Tavuk Yuvası’ndan uzaklaşıp göle doğru giderken Tavuk Yuvası’nın uzak ucundan koyu renk saçlı, gri spor ceketli on sekiz yaşlarında bir genç çıktı. Etrafına bile bakmadan çöp sepetinden Gerson torbasını hızla alıp Ka-De-We mağazasına ait olan başka bir torbanın içine koydu. Sonra hızla yanımdan geçti. Uygun bir mesafeden onu takibe başladım.</p>

  <p>Genç, Fas tarzı Antilop Evi’nin dışındaki bronzdan yapılma sentor heykellerinin önünde kısa bir süre durdu. Bense rehber kitabına gömülmüş bir turist edasıyla yanından geçip Çin Tapınağı’na doğru yürüdüm. Birkaç kişinin arkasına gizlenip gözümün kıyısıyla onu izledim. Tekrar yürümeye başladı. Galiba Akvaryum’a ve güney çıkışına doğru gidiyordu.</p>

  <p>Hayvanat Bahçesi’ni Budapester Strasse’ye bağlayan büyük, yeşil binada görmeyi bekleyeceğiniz son şey balıklardı. Taştan gerçek boyutlardaki bir İguanodon, başka bir dinozorun kafası şeklinde yapılmış olan kapının yanında yükseliyordu. Akvaryum’un duvarları, bir köpekbalığını bütün olarak yutabilecek tarih öncesi yaratıkları tasvir eden yazılar ve taş rölyeflerle kaplanmıştı. Bu eski süslemeler Akvaryum’un diğer sakinleri olan sürüngenlere tercih edilebilirdi.</p>

  <p>Adamımın ön kapıda kaybolduğunu görüp Akvaryum'un karanlık iç kısmında onu kolayca gözden kaçırabileceğimi fark edince hızlandım. İçeri girince onu kaybetmenin bir olasılıktan çok ne kadar mümkün olduğunu daha iyi anladım, çünkü içerideki ziyaretçi sayısı nereye gittiğini görmeyi çok zorlaştırıyordu.</p>

  <p>En kötüsünü tahmin edip aceleyle caddeye açılan diğer kapıya doğru yürüdüm ve bir balıktan çok yüzen mayına benzer bir yaratığın bulunduğu tanktan geri dönen gençle neredeyse burun buruna geldim. Genç, sürüngenlere giden mermer basamakların önünde tereddüt edip çıkışa doğru yürüdü, Akvaryum ve Hayvanat Bahçesi’nden çıktı.</p>

  <p>Budapester Strasse'de bir grup okul öğrencisinin arkasında kaldım, rehber kitabı atıp yanımda taşıdığım yağmurluğu giydim, şapkamın kenarını kaldırdım. Birini takip ederken görünüşünüzde ufak tefek değişiklikler yapmak önemliydi. Bir de açık alanda kalmak gerekiyordu. Siz kapı eşiklerine sığınmaya başladığınızda adamınız şüphelenirdi. Ama bu genç adam Wittenberg Platz’ı geçip Berlin’in en büyük mağazası olan Kaufhaus des Westens, yani Ka-De-We’ye girerken arkasına hiç bakmadı.</p>

  <p>Çocuğun öteki torbayı sadece peşindekilerden, çıkışlardan birinde Gerson torbası taşıyan birini bekleyen kişilerden kurtulmak için kullandığını düşünmüştüm. Ama şimdi bir de takas görmek üzere olduğumu fark ettim.</p>

  <p>Ka-De-We’nin üçüncü katındaki bira restoranı öğlen içicileriyle doluydu. Sosis tabaklarının ve masa lambası yüksekliğindeki bira bardaklarının başında duygusuzca oturuyorlardı. Parayı taşıyan çocuk birini arıyormuş gibi masaların arasında dolaştı, sonunda tek başına oturan mavi takım elbiseli bir adamın karşısına oturdu. İçinde para olan torbayı onunla aynı olan, yerdeki torbanın yanına koydu.</p>

  <p>Boş bir masa bulup oturdum, menüyü inceliyormuş gibi yaptım. Bir garson geldi. Karar vermediğimi söyledim, tekrar uzaklaştı.</p>

  <p>Mavi takım elbiseli adam ayağa kalktı, masaya birkaç bozukluk bıraktı, eğilip içinde para olan torbayı aldı. İkisi de hiçbir şey söylemedi.</p>

  <p>Mavi takım elbiseli adam restorandan dışarı çıkarken onu takip ettim. Fidye söz konusu olduğunda daima geçerli olan en büyük kurala uyardım: her zaman paranın peşinden git.</p>

  <hr class="yildiz"/>

  <p>Nollendorfplatz’daki Metropol Tiyatrosu'nun büyük kemerli girişi ve minareye benzer ikiz kuleleriyle, monolitik, neredeyse Bizans’ı andıran bir yapısı vardı. Büyük payandaların dibindeki rölyeflerde birbirine geçmiş yirmi kadar çıplak figür görünüyordu. Burası bakire kurban etmeye başlamak için ideal bir yere benziyordu. Tiyatronun sağ tarafındaki büyük ahşap kapıdan arka tarafında birkaç tane yüksek binanın bulunduğu, futbol sahası büyüklüğündeki otoparka çıkılıyordu.</p>

  <p>Mavi Takım Elbiseli’yi bu binalardan birine kadar takip ettim. Girişteki posta kutularında bulunan isimlere baktım. Dokuz numarada K. Hering’in adını görünce sevindim. Sonra yolun karşısındaki B-Bahn istasyonundan Bruno’yu aradım.</p>

  <p>Ortağımın eski DKW’si ahşap kapıya gelince yolcu koltuğuna binip otoparkın diğer tarafını, binalara en yakın olan yeri işaret ettim. Hâlâ boş olan birkaç park yeri vardı. Tiyatroya en yakın olanlar sekizdeki gösteriye gelenler tarafından kapılmıştı.</p>

  <p>“Şurası adamımızın evi,” dedim. “İkinci kat. Dokuz numara.”</p>

  <p>“Adını öğrendin mi?”</p>

  <p>“Klinikten arkadaşımız Klaus Hering.”</p>

  <p>“Bu çok hoş. Nasıl biri?”</p>

  <p>“Benim boyumda, zayıf, sırım gibi, açık renk saçları var, çerçevesiz gözlük takıyor, otuz yaşlarında. İçeri girdiğinde mavi takım elbise giyiyordu. Evden ayrılırsa içeri girip aşk mektuplarını bulmaya çalış. Yoksa sadece bekle. Ben ne yapmamı istediğini öğrenmek için müşteriye gideceğim. Başka talimatı olursa bu gece dönerim. Olmazsa sabah altıda nöbeti devralmak için gelirim. Soru var mı?” Bruno başını iki yana salladı. “Karını aramamı ister misin?”</p>

  <p>“Hayır, teşekkürler. Katia benim çalışma saatlerime alıştı artık, Bernie. Hem zaten benim evde olmamam havayı temizler. Hayvanat Bahçesi’nden döndüğümde oğlum Heinrich’le bir tartışma daha yaşadım.”</p>

  <p>“Bu kez konu neydi?”</p>

  <p>“Sadece gidip motorlu Hitler Gençliği’ne katılmış, hepsi bu.”</p>

  <p>Omuz silktim. “Er ya da geç normal Hitler Gençliği’ne katılmak zorunda kalacaktı zaten.”</p>

  <p>“O küçük domuzun katılmak için bu kadar acele etmesi gerekmiyordu, hepsi bu. Sınıfındaki diğer çocuklar gibi alınmayı bekleyebilirdi.”</p>

  <p>“Hadi, olaya bir de iyi yanından bak. Motorun nasıl sürüleceğini ve nasıl bakılacağını öğretecekler. Onu yine de Naziye çevirecekler tabii, ama en azından becerisi olan bir Nazi olacak.”</p>

  <p>Taksiyle arabamı bıraktığım Alexanderplatz’a dönerken oğlunun mekanik beceriler kazanması olasılığının Heinrich’in yaşındayken bisiklet şampiyonluğu kazanan bir adam için fazla bir teselli olmadığını düşündüm. Ve bir konuda haklıydı: Heinrich gerçekten küçük bir domuzdu.</p>

  <hr class="gecis"/>

  <p class="girinti-yok">Geldiğimi haber vermek için Frau Lange’yi aramadım. Herberstrasse’ye vardığımda saat sadece sekiz olmasına rağmen ev karanlık ve itici görünüyordu. Sanki evdekiler dışarı çıkmış veya yatmış gibiydi. Ama bu da işin olumlu yanlarından biriydi. Bir davayı çözdüyseniz sizin gelişinize ne kadar hazırlıksız olurlarsa olsunlar her zaman sıcak karşılanacağınız kesindi.</p>

  <p>Arabayı park ettim, ön merdivenleri çıkıp zili çaldım. Neredeyse aynı anda kapının üstündeki pencerede bir ışık yandı ve bir dakika sonra kapı açıldı, kara kazanın huysuz suratı göründü.</p>

  <p>“Saatin kaç olduğunun farkında mısın?”</p>

  <p>“Daha yeni sekiz oldu,” dedim. “Berlin’de perdeler yeni açılıyor, restorandakiler hâlâ menüyü inceliyor ve anneler çocuklarının yatma saati geldiğini düşünüyorlar. Frau Lange evde mi?”</p>

  <p>“Kendisi, beyefendi ziyaretçilere uygun şekilde giyinik değil.”</p>

  <p>“Önemli değil. Ben de çiçek ya da çikolata getirmedim zaten. Bir beyefendi olmadığım da kesin.</p>

  <p>“Bu konuda haklısın.”</p>

  <p>“Bu bedavaydı. Sırf sen söyleneni yapmak için iyi bir ruh haline gir diye. Acil bir konu için buradayım. Beni görmek isteyecektir ya da neden içeri alınmadığımı soracaktır. Bu yüzden neden gidip geldiğimi haber vermiyorsun?”</p>

  <p>Aynı odada, yunus balığından kolçakları olan kanepede bekledim. Kanepeyi ikinci sefer de sevmedim, özellikle de bu kez üzeri büfenin altındaki minderinde uyumakta olan devasa kedinin kızıl tüyleriyle kaplı olduğu için. Frau Lange içeri girdiğinde hâlâ pantolonumdaki tüyleri temizlemekle meşguldüm. İri göğüslerini pembe bir deniz canavarının ikiz kamburu gibi ortada bırakan ipekli yeşil bir gecelik ve ona uyan terlikler giymişti. Elinde yanmayan bir sigara vardı. Köpek, sahibinin nasır yakısı kaplı topuklarının dibinde aptal gibi duruyor, Frau Lange’nin bedeninden eski, tüylü bir fular gibi uzanan boğucu İngiliz lavantası kokusuyla burnu kırışıyordu. Frau Lange’nin sesi hatırladığımdan daha erkeksiydi.</p>

  <p>“Sadece Reinhard’ın bu işle bir ilgisi olmadığını söyleyin bana,” dedi buyurgan bir şekilde.</p>

  <p>“Kesinlikle yok.”</p>

  <p>Rahatlayarak iç geçirirken deniz canavarı biraz çöktü. “Tanrı’ya şükür,” dedi. “Peki, bana şantaj yapanın kim olduğunu biliyor musunuz, Herr Günther?”</p>

  <p>“Evet. Eskiden Kindermann'ın kliniğinde çalışan bir adam. Klaus Hering adında bir erkek hemşire. Bu adın sizin için fazla bir anlamı olacağını sanmıyorum, ama Kindermann birkaç ay önce onu kovmuş. Tahminimce orada çalışırken oğlunuzun Kindermann’a yazdığı mektupları çaldı.”</p>

  <p>Frau Lange oturup sigarasını yaktı. “Ama eğer Kindermann’a karşı kin besliyorsa neden bana saldırıyor?”</p>

  <p>“Sadece tahmin ediyorum, ama bence bunun nedeni sizin mal varlığınız. Kindermann zengin, ama sizin onda biriniz kadar zengin olduğunu sanmıyorum. Üstelik parasının çoğu kliniğe bağlı olmalı. Ayrıca SS’te bazı dostları var, bu yüzden Hering sizi sıkıştırmanın daha güvenli olduğunu düşünmüştür. Öte yandan daha önce Kindermann’ı deneyip eli boş çıkmış da olabilir. Bir psikoterapist olarak oğlunuzun mektuplarını eski bir hastanın fantezileri olarak kolayca açıklamış olabilir. Ne de olsa bir hastanın doktoruna bağlanması nadir görülen bir şey değil. O doktor, Kindermann kadar iğrenç biri olsa bile.”</p>

  <p>“Onunla tanıştınız mı?”</p>

  <p>“Hayır, ama klinikte çalışanlardan duyduklarım böyle.”</p>

  <p>“Anlıyorum. Peki, şimdi ne olacak?”</p>

  <p>“Hatırladığıma göre bunun oğlunuza bağlı olduğunu söylemiştiniz.”</p>

  <p>“Tamam. Diyelim ki işleri bizim için halletmenizi istedi. Ne de olsa kısa sürede bu işi başardınız. Sonraki rotanız ne olurdu?”</p>

  <p>“Şu anda ortağım, Herr Stahlecker, dostumuz Hering’i Nollendorfplatz’daki evinde gözaltında tutuyor. Hering dışarı çıkar çıkmaz Herr Stahlecker eve girip mektuplarınızı bulmaya çalışacak. Ondan sonra üç olasılığınız var. Birisi her şeyi unutmak. Diğeri konuyu polise bırakmak. Bu durumda Hering oğlunuza karşı suçlamalarda bulunabilir. Ya da Hering’e güzel bir sopa çektirebilirsiniz. Ciddi bir şey değil tabii. Sadece onu uyarıp dersini verecek kadar iyi bir korku. Şahsen ben her zaman üçüncü seçeneği tercih ederim. Kim bilir? Belki paranızın bir kısmını geri bile alabilirsiniz.”</p>

  <p>“Ah, o sefil adamı elime geçirmeyi isterdim.”</p>

  <p>“O tip şeyleri bana bıraksanız daha iyi olur, ha? Sizi yarın ararım. Oğlunuzla birlikte neye karar verdiğinizi söylersiniz. Şansımız varsa o zamana kadar mektupları geri almış bile olabiliriz.”</p>

  <p>Kutlama için bana sunduğu konyağı almak için zorlanmam gerekmiyordu. Bu, tadının çıkarılması gereken mükemmel bir şeydi. Ama yorgundum, Frau Lange ve deniz canavarı kanepede bana katıldığında gitme zamanının geldiğini anladım.</p>

  <hr class="gecis"/>

  <p class="girinti-yok">O sırada Kurfürstendamm’ın biraz güneyinde bulunan Fasanenstrasse’deki büyük bir evde yaşıyordum. Evim hiç gitmediğim bütün tiyatrolara ve restoranlara çok yakındı.</p>

  <p>Güzel, sessiz bir caddeydi. Hepsi beyaz olan evlerin sahte kemerli girişleri ve atlant destekli gösterişli cepheleri vardı. Ucuz değildi. Ama bu ev ve ortağım iki yıldır tadını çıkardığım tek lüksümdü.</p>

  <p>Birincisi benim için ikincisinden daha başarılı olmuştu. Bergama Sunağı’ndakinden daha fazla mermerin olduğu etkileyici holden tavanları tramvay yüksekliğinde olan süit odalarının bulunduğu ikinci kata çıkılıyordu. Alman mimar ve müteahhitler cimrilikleriyle tanınmıyordu.</p>

  <p>Ayaklarını genç bir âşık gibi açıyordu. Kendime sıcak bir banyo hazırladım.</p>

  <p>Uzun süre küvette yatıp dik açılarla tavanda asılı duran ve son derece gereksiz bir biçimde banyonun yüksek bölgelerinde kozmetik bölmeler yaratan vitraylı camlara baktım. Hangi mantıklı nedenle böyle bir şeyin inşa edildiğini bir türlü çözemiyordum.</p>

  <p>Banyo penceresinin dışında, bahçenin yalnız, ama heybetli ağacına bir bülbül tünemişti. Onun basit şarkısına Hitler’in söylediği şarkıdan daha fazla güvendiğimi hissettim.</p>

  <p>Bunun pipo içen sevgili ortağımın da beğeneceği türde basit bir kıyaslama olduğunu düşündüm.</p>
</body>
</html>