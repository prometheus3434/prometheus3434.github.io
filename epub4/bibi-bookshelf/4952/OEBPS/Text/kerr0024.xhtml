<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1 title="YİRMİ DÖRT"><img src="../Images/yirmidort.png" alt=""/></h1>

  <h2 class="sigil_not_in_toc"><i>Perşembe, 10 Kasım</i></h2>

  <p class="girinti-yok">“Alman halkının öfkesinin kendiliğinden ifadesi.” Radyo böyle söylüyordu.</p>

  <p>Öfkeliydim, ama bunun kendiliğinden olan bir yanı yoktu. Kendimi doldurmak için bütün gecem vardı. Camların kırıldığını ve sokaklarda yankılanan küfürleri duyduğum, yanan binaların duman kokusunu aldığım bir gece. Utançtan evden çıkmıyordum. Ama perdelerin arasından parlak ve güneşli bir şekilde içeri süzülen sabah, kalkıp kendi gözlerimle görmem gerektiğini hissetmeme neden oldu.</p>

  <p>Bu olanları asla unutabileceğimi sanmıyorum.</p>

  <p>1933’ten beri kırık vitrin camları bütün Yahudi işletmeler için mesleki bir tehlikeydi, gamalı haç veya uzun çizme gibi Nazizmle eş anlamlıydı. Ama bu kez her şey çok farklıydı, birkaç sarhoş SA haydudunun rastgele vandalizminden çok daha sistemli bir şey söz konusuydu. Bu kez tam bir Walpurgisnacht tahribatı söz konusuydu.</p>

  <p>Her yerde cam kırıkları vardı. Sanki huysuz bir kristal prensi öfke nöbeti sırasında devasa, buzdan bir yapbozu yeryüzüne fırlatmıştı.</p>

  <p>Apartmanımın sadece birkaç metre uzağında birkaç kıyafet mağazası vardı. Bir salyangozun uzun, gümüş rengi izi terzinin mankeninin üst kısımlarına doğru ilerliyor, devasa bir örümcek ağı bir diğerini jilet keskinliğindeki ağıyla sarmalamakla tehdit ediyordu.</p>

  <p>Daha ileride, Kurfürstendamm’ın köşesinde yüz parçaya ayrılmış, ben yolda ilerledikçe ayağımın altında gıcırdayıp çatırdarken parçalanmış görüntülerimi yansıtan muazzam büyüklükte bir aynayla karşılaştım.</p>

  <p>Antik Cermen Hıristiyanlığı ve ondan adının türetildiği kristal arasında sembolik bir bağ olduğuna inanan Weisthor ve Rahn gibiler için bu görüntü heyecan verici olabilirdi. Ama bir camcı için para basma lisansı anlamına gelirdi. Dışarıda dolaşan pek çok insan da böyle söylüyordu.</p>

  <p>Fasanenstrasse'nin kuzey ucundaki, S-Bahn demiryoluna yakın yerdeki sinagog hâlâ dumanı tüten, içi boşaltılmış, kirişleri ve duvarları kararmış bir harabe gibi duruyordu. Ben bir medyum değildim, ama orayı gören bütün dürüst insanların aynı şeyi düşündüğünü söyleyebilirdim. Hitler’in bizimle işi bitene kadar daha kaç bina bu hale gelecekti?</p>

  <p>Bitişik caddede birkaç kamyon dolusu Fırtına Birliği askeri vardı ve hepsi çizmeleriyle kalan pencere pervazlarını test ediyorlardı. Dikkatle başka bir yöne gitmeye karar vererek geri dönmek üzereyken yarı tanıdığım bir ses duydum.</p>

  <p>“Defolun buradan, sizi Yahudi piçleri,” diye bağırdı genç bir adam.</p>

  <p>Bu, Bruno Stahlecker’in on dört yaşındaki oğlu Heinrich’ti. Motorlu Hitler Gençliği üniforması giymişti. Başka bir vitrine kocaman bir taş atarken gördüm onu. Yaptığı işe keyifle güldü: “Lanet olası Yahudiler:” Genç arkadaşlarının onayını görmek için etrafına bakarken beni gördü.</p>

  <p>Yanına giderken babası olsaydım ona söyleyeceğim şeyleri düşünüyordum, ama ona yaklaşınca sadece gülümsedim. Aslında suratına elimin tersiyle bir tokat indirmek istiyordum.</p>

  <p>“Merhaba, Heinrich.”</p>

  <p>Güzel mavi gözleri şüpheyle bana baktı. “Sanırım sırf babamın arkadaşı olduğun için beni azarlayabileceğini düşünüyorsun.”</p>

  <p>“Ben mi? Yaptığın şey umurumda bile değil.”</p>

  <p>“Ya? Peki, ne istiyorsun?”</p>

  <p>Omuz silkip ona bir sigara uzattım. Sigarayı aldı, ikimizinkini de yaktım. Sonra ona kibrit kutusunu attım. “Al,” dedim, “bu gece bunlara ihtiyacın olabilir. Belki Yahudi Hastanesi’ni yakmayı deneyebilirsin.”</p>

  <p>“Gördün mü? Bana ders vereceksin.”</p>

  <p>“Tam tersine. Sana babanı öldüren adamları bulduğumu söylemeye geldim.”</p>

  <p>“Öyle mi?” Heinrich’in kumaş dükkânlarından birini yağmalamakla meşgul olan arkadaşları gelip yardım etmesi için onu çağırdı. “Geliyorum,” diye seslendi onlara. Sonra bana döndü: “Neredeler? Babamı öldüren adamlar.”</p>

  <p>“Bir tanesi öldü. Ben vurdum.”</p>

  <p>“Güzel. Güzel.”</p>

  <p>“Diğer ikisine ne olacağını bilmiyorum. Bu duruma bağlı aslında.”</p>

  <p>“Hangi duruma?”</p>

  <p>“SS’e. Onlara dava açmaya karar verip vermeyeceklerine bağlı.” Genç adamın yüzünün şaşkınlıkla buruştuğunu gördüm. “Aa, sana söylemedim mi? Evet, bu adamlar, korkak bir şekilde babanı öldüren bu adamlar, hepsi SS subayı. Muhtemelen kanuna karşı gelmelerini engellemeye çalışacağı için babanı öldürmek zorunda kaldılar. Onlar kötü adamlardı, Heinrich. Ve senin baban her zaman kötü adamları hapse atmak için uğraşırdı. O çok iyi bir polisti.” Elimle kırık camları gösterdim. “Bu konuda ne düşünürdü acaba?”</p>

  <p>Heinrich tereddüt etti. Ona söylediklerimin anlamını düşünürken boğazında bir yumru yükseldi.</p>

  <p>“Yani - yani onu öldürenler Yahudiler değil miydi?”</p>

  <p>“Yahudiler mi? Tanrım, hayır.” Bir kahkaha attım. “Bu fikre nereden vardın? Yahudilerin adı hiç geçmedi bile. Der Stürmer’de okuduğun her şeye inanmamalısın.”</p>

  <p>Konuşmamız bitince Heinrich isteksiz bir şekilde arkadaşlarının yanına döndü. Haşin bir şekilde gülümserken propagandanın iki şekilde de işlediğini düşündüm.</p>

  <hr class="gecis"/>

  <p class="girinti-yok">Hildegard’ı son gördüğümden beri bir hafta geçmişti. Wewelsburg’dan dönünce onu birkaç kez aramaya çalışmıştım, ama hiç evde olmuyordu ya da telefonu açmıyordu. Sonunda gidip onu görmeye karar verdim.</p>

  <p>Kaiserallee’den güneye inip Wilmersdorf ve Friedenau’dan geçerken de aynı tahribatı gördüm. İnsanların öfkesi kendiliğinden ifade buluyordu yine: Yahudi isimleri taşıyan dükkânlar paramparça ediliyor, her yere yeni Yahudi-karşıtı sloganlar yazılıyordu; polis hep yakınlarda dikiliyor, dükkânların yağmalanmasını ya da dükkân sahibinin dövülmesini engellemek için hiçbir şey yapmıyordu. Waghâuselerstrasse’ye yaklaşınca yanan bir sinagogun daha yanından geçtim. İtfaiye yangının bitişikteki binalara sıçramadığından emin olmak için bekliyordu.</p>

  <p>Bu, insanın kendini düşüneceği bir gün değildi.</p>

  <p>Lepsius Strasse’de Hildegard’ın evinin yakınına park ettim. Bana verdiği sokak kapısının anahtarıyla apartmana girdim, üçüncü kata çıktım. Kapıyı çaldım. İçeri girebilirdim, ama son görüşmemizdeki şartlar düşünülünce bunun Hildegard’ın hoşuna gideceğini sanmıyordum.</p>

  <p>Bir süre sonra ayak sesleri duydum. Kapı genç bir SS subayı tarafından açıldı. Kendisi Irma Hanke’nin ırksal-teori derslerinden fırlamış gibi görünüyordu: açık sarı saçlar, mavi gözler ve beton gibi görünen bir çene. Gömleğinin düğmeleri açık, kravatı gevşekti. Oraya SS dergileri satmaya gelmediği belliydi.</p>

  <p>“Kim o, sevgilim?” diye seslendi Hildegard. Çantasında bir şey arayarak kapıya doğru gelişini seyrettim. Yalnızca birkaç metre kala başını kaldırdı.</p>

  <p>Üzerinde siyah tüvit bir takım, bürümcük kumaştan gümüş rengi bir bluz giymiş, yanan bir binadan yükselen duman gibi başının üstünde yükselen, tüylü, siyah bir şapka takmıştı. Bu aklımdan çıkaramadığım bir görüntüydü. Beni görünce durdu, söyleyecek bir şey ararken mükemmel rujlu dudakları sarktı.</p>

  <p>Fazla bir açıklama gerekmiyordu. Dedektif olmak böyle bir şeydi: çok çabuk anlıyordum. Bir nedene ihtiyacım yoktu. Belki de bu adam SS olduğuna göre Hildegard’ı tokatlama konusunda benden daha iyiydi. Nedeni her neyse güzel bir çift olmuşlardı. Hildegard onun koluna girerken öyle görünüyorlardı.</p>

  <p>Yavaşça başımı sallarken üvey kızının katillerini yakaladığımdan söz edip etmemem gerektiğini düşündüm, ama o sormayınca bir filozof gibi gülümseyip başımı sallamaya devam ettim. Sonra ona anahtarlarını geri verdim.</p>

  <p>Merdivenlerin yarısını inmiştim ki arkamdan seslendi: “Üzgünüm, Bernie. Gerçekten üzgünüm.</p>

  <hr class="gecis"/>

  <p class="girinti-yok">Güneye Botanik Bahçesi’ne doğru yürüdüm. Solgun sonbahar gökyüzü, kendilerine hayat veren dallardan alınıp şehrin uzak köşelerine rüzgârla taşınan milyonlarca göçmen yaprakla dolmuştu. Şurada burada dikilmiş taş-suratlı adamlar yaprakların göçünü kontrol etmek için yavaş bir dikkatle çalışıyor, meşe, dişbudak, kayın, akçaağaç, çınar, karaağaç, at kestanesi, limon ve söğüt yapraklarını yakıyor, keskin kokulu gri duman ruhların son nefesi gibi havada asılı duruyordu. Ama her zaman yenileri gelmeye devam ediyor, bu yüzden yanan çöp yığını hiç küçülmüyordu ve ben orada dikilip parlayan közleri seyredip dökülen yaprakların ölümünün sıcak gazını içime çekerken sanki her şeyin sonunun tadını alabiliyordum.</p>
</body>
</html>