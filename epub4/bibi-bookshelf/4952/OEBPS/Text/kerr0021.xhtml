<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1 title="YİRMİ BİR"><img src="../Images/yirmibir.png" alt=""/></h1>

  <h2 class="sigil_not_in_toc"><i>Cuma, 4 Kasım</i></h2>

  <p class="girinti-yok">Weisthor’un evinden Alex’e giderken keşfettiklerimden bir anlam çıkarmaya çalıştım.</p>

  <p>Vogelmann’ın rolü açıklanmıştı. Bir dereceye kadar Reinhard Lange’ninki de. Ve belki Kindermann’ın kliniği de kızları öldürdükleri yerdi. Birisini öldürmek için insanların sürekli gelip gittiği bir hastaneden daha iyi bir yer olabilir miydi? Weisthor’a gönderdiği mektup kuşkusuz bunu gösteriyordu.</p>

  <p>Weisthor'un bulduğu çözümde ürkütücü bir yaratıcılık vardı. Hepsi Aryan görünüşleri yüzünden seçilen kızlar öldürüldükten sonra cesetleri neredeyse bulunmaları olanaksız bir şekilde, dikkatle gizleniyordu: polisin sıradan bir kayıp kişiyi araştırmak için bile adam gücü yetersizliği de hesaba katılınca iyice imkânsız hale geliyordu. Polis, Berlin sokaklarında bir kitle katilinin dolaştığını fark ettiğinde, katili yakalayamamalarının yetersizlik olarak görülmemesi için işleri sessiz tutmaya çalışmakla daha fazla ilgilenmişti - en azından Josef Kahn gibi bir günah keçisi bulana kadar.</p>

  <p>Ama ya Heydrich ve Nebe? diye düşündüm. Sadece kıdemli rütbeleri yüzünden mi bu, SS Haysiyet Divanı görüşmelerine katılmaları zorunluydu? Ne de olsa SS’de de diğer bütün organizasyonlardaki gibi hizipler vardı. Örneğin Orpo’nun başı Daluege, mevkidaşı Arthur Nebe gibi, Himmler ve Heydrich’e karşı onların kendisi için hissettiği kadar kötü şeyler hissediyordu. Ve çok açık bir şekilde Weisthor’la grubu da “Yahudi Heydrich”e karşı düşmanca hisler besliyordu. Heydrich, bir Yahudi. Bu, sağlam inançla büyük çelişkiye dayanan güzel bir karşı-propaganda parçalarından biriydi. Bu söylentiyi Alex'teki polislerin çoğu gibi ben de duymuştum ve onlar gibi nereden kaynaklandığını da biliyordum: Alman Askeri İstihbaratı Abwehr’in başı Amiral Canaris, Heydrich’in en büyük rakibi ve kesinlikle en güçlüsüydü.</p>

  <p>Yoksa Heydrich’in birkaç gün içinde Wewelsburg’a gitmesinin başka bir nedeni olabilir miydi? Onunla ilgili hiçbir şey göründüğü gibi çıkmıyordu, ama Himmler’in mahcubiyetinden zevk alacağına hiç kuşkum yoktu. Ona göre bu pastanın üstündeki krema olacaktı, Weisthor ve SS içindeki diğer Heydrich-aleyhtarı komplocuların tutuklanması ise pastanın ana malzemesiydi.</p>

  <p>Ama bunu kanıtlamak için Weisthor’un belgelerinden fazlasına ihtiyacım olacaktı. Daha etkileyici ve dolaysız bir şey. Reichsführer’in kendisini ikna edecek bir şey.</p>

  <p>O zaman aklıma Reinhard Lange geldi. Weisthor’un planının lekeli bedeninin en yumuşak yumrusu oydu, onu kesip atmak için temiz ve keskin bir bıçak gerekmiyordu. Bu işi yapacak pis ve kirli bir başparmak tırnağına sahiptim. Lanz Kindermann’a yazdığı mektupların ikisi hâlâ elimdeydi.</p>

  <hr class="gecis"/>

  <p class="girinti-yok">Alex’e geri dönünce doğruca nöbetçi çavuşun masasına gittim. Korsch ve Becker, Profesör Illmann ve Çavuş Gollner’le birlikte beni bekliyordu.</p>

  <p>“Yeni bir arama var mı?</p>

  <p>“Evet, efendim,” dedi Gollner.</p>

  <p>“Tamam, gidelim.”</p>

  <p>Kreuzberg’deki Schultheiss Bira Fabrikası bir örnek kırmızı tuğlaları, büyük bahçesiyle, sayısız kuleleri ve kulecikleriyle bira fabrikasından çok bir okula benziyordu. Ama koku sabahın ikisinde bile burun deliklerini acıtacak kadar güçlüydü. Çadır biçimindeki giriş kapısının önünde durduk.</p>

  <p>“Polis,” diye bağırdı Becker kendisi de bira gibi görünen gece bekçisine. Karnı o kadar büyüktü ki istese bile tulumunun ceplerine ulaşabildiğini sanmıyordum. “Eski bira fıçılarını nerede saklıyorsunuz?”</p>

  <p>“Ne, yani boş olanları mı?”</p>

  <p>“Tam olarak değil. Biraz onarılması gerekenleri.”</p>

  <p>Adam selam verir gibi alnına dokundu.</p>

  <p>“Ne demek istediğinizi anladım, efendim. Bu taraftan lütfen.”</p>

  <p>Arabalardan inip geldiğimiz yoldan onu takip ettik. Kısa bir süre sonra bira fabrikasının duvarındaki yeşil bir kapıdan içeri girip uzun ve dar bir geçitten geçtik.</p>

  <p>“O kapıyı kilitlemiyor musunuz?” dedim.</p>

  <p>“Gerek yok,” dedi gece bekçisi. “Burada çalmaya değer bir şey yok. Bira büyük kapının arkasında saklanıyor.”</p>

  <p>Tavanda ve yerde birkaç yüzyıllık pisliğin bulunduğu eski bir mahzendeydik. Duvardaki çıplak ampul kasvetli havayı sarıya boyuyordu.</p>

  <p>“İşte geldik,” dedi adam. “Burası aradığınız yer olmalı. Onarılması gereken fıçıları buraya koyuyorlar. Ama çoğu hiç onarılmıyor. Bunların bir kısmı on yıldır ellenmedi.”</p>

  <p>“Kahretsin,” dedi Korsch. “En az yüz tane olmalı.”</p>

  <p>“En az,” diye güldü rehberimiz.</p>

  <p>“O zaman başlasak iyi olur, değil mi?” dedim.</p>

  <p>“Tam olarak ne arıyorsunuz?”</p>

  <p>“Şişe açacağı,” dedi Becker. “Şimdi iyi bir adam olup uza bakalım, tamam mı?” Adam dudak büktü, bir şeyler mırıldandı, sonra Becker’i eğlendiren bir şekilde paytak paytak uzaklaşıp gitti.</p>

  <p>Kızı bulan Illmann’dı. Kapağı bile açmamıştı.</p>

  <p>“İşte. Bu. Kısa bir süre önce oynatılmış. Ve kapağı farklı renkte.” Kapağı kaldırıp derin bir nefes aldı, feneri içeri tuttu. “İşte o.”</p>

  <p>Yanına gidip bir kez kendim, bir kez de Hildegard için baktım. Apartmanda Emmeline’in o kadar çok fotoğrafını görmüştüm ki onu hemen tanıdım.</p>

  <p>“Onu buradan olabildiğince çabuk götürün, Profesör.”</p>

  <p>Illmann bana garip bir şekilde bakıp başını salladı. Belki ses tonumda ilgimin profesyonelden öteye geçtiğini düşünmesine neden olan bir şey vardı. Polis fotoğrafçısını çağırdı.</p>

  <p>“Becker,” dedim.</p>

  <p>“Evet, efendim?”</p>

  <p>“Benimle gelmen gerekiyor.”</p>

  <hr class="gecis"/>

  <p class="girinti-yok">Reinhard Lange’nin adresine giderken mektuplarını almak için ofisime uğradık. İkimize de büyük birer bardak Schnaps koyup o akşam olanları özetledim.</p>

  <p>“Lange zayıf halka. Böyle söylediklerini duydum. Dahası kendisi bir hıyar emici.” Bardağımdakini bitirip bir daha koydum, etkisini artırmak için kokusunu derin bir şekilde içime çektim. Yutmadan önce ağzımda bir süre tutunca dudaklarım karıncalandı. Omurgamdan aşağıya inmesine izin verirken hafifçe ürperdim. “Onunla ahlâk polisinin çalıştığı gibi çalışmanı istiyorum.”</p>

  <p>“Öyle mi? Ne kadar zorlayayım?”</p>

  <p>“Lanet bir valsçi kadar.”</p>

  <p>Becker sırıtıp içkisini bitirdi. “Onu iyice yoğuracağım, değil mi? Anladım.” Ceketini açıp kısa copunu çıkardı, ucunu hevesle avucuna vurmaya başladı. “Ona bununla vuracağım.”</p>

  <p>“Umarım onu kullanmayı, taşıdığın Parabellum’u kullanmayı bildiğinden daha iyi biliyorsundur. Bu adamı canlı istiyorum. Ödü patlasın, ama hayatta kalsın. Sorulara cevap vermek için. Anladın mı?”</p>

  <p>“Merak etmeyin,” dedi. “Bu küçük Hint kauçuğu benim uzmanlık alanım. Sadece derisinde iz bırakacağım. Kemiklerini sizin izin vereceğiniz zamana kadar saklarız.”</p>

  <p>“Bundan hoşlandığını düşünüyorum, doğru mu? İnsanların ödünü patlatmaktan hoşlanıyorsun.”</p>

  <p>Becker güldü. “Siz hoşlanmıyor musunuz?”</p>

  <p>Ev Lützomıfer-Strasse’de, Landwehr Kanalı’na bakıyordu. Hayvanat bahçesine de duyma mesafesinde olduğu için Hitler’in akrabalarının bazılarının konaklama yerleriyle ilgili standartlara yönelik şikâyetleri duyulabiliyordu. Burası turuncuya boyanmış, birinci katında büyük, kare biçiminde cumbalı pencerelerin olduğu zarif, üç katlı, Wilhelm Dönemi tarzında bir binaydı. Becker sanki parça başına ücret alıyor gibi zili çalmaya başladı. Bundan sıkılınca kapı tokmağını denedi. Sonunda holün ışığı yandı, sürgünün açıldığını duyduk.</p>

  <p>Kapı zincirin üstüne açıldı, Lange’in soluk yüzünün aralıktan endişeyle baktığını gördüm. “Polis,” dedi Becker. “Kapıyı aç.”</p>

  <p>“Neler oluyor?” Yutkundu. “Ne istiyorsunuz?” Becker bir adım geri çekildi. “Dikkat edin, efendim,” dedi. Ardından kapıya ayağının tabanıyla vurdu. Becker tekrar bir tekme indirirken Lange’nin çığlık attığını duydum. Kapı Becker’ın üçüncü girişiminde büyük bir gürültüyle parçalanırken Lange'nin de pijamalarıyla aceleyle merdivenlerden yukarı koştuğunu ortaya çıkardı. Becker peşinden gitti.</p>

  <p>“Onu vurma, Tanrı aşkına,” diye bağırdım Becker’a.</p>

  <p>“Ah, Tanrım, yardım edin,” dedi Lange boğulurcasına. Becker onu ayak bileğinden yakalamış, aşağıya sürüklüyordu. Lange kendi etrafında dönüp Becker’ı tekmelemeyerek ondan kurtulmaya çalıştı, ama çabası boşa gitti. Becker çekerken Lange şişko kıçının üstünde sekerek merdivenlerden inmeye başladı. Lange yere çarpınca Becker onun yüzünü yakalayıp iki yanağını kulaklarına doğru çekti.</p>

  <p>“Kapıyı aç dediğimde, lanet olası kapıyı açacaksın, tamam mı?” Sonra elini Lange’nin yüzüne kapatıp başını sertçe merdivene vurdu. “Anladın mı, homo?” Lange yüksek sesle itiraz etti, Becker onun saçlarını yakalayıp yüzüne iki tokat attı. “Anladın mı dedim, homo?”</p>

  <p>“Evet,” diye bağırdı Lange.</p>

  <p>“Bu kadar yeter,” dedim onu omzundan çekerek. Becker hızlı hızlı soluyarak doğrulup bana sırıttı.</p>

  <p>“Valsçi gibi demiştiniz, efendim.”</p>

  <p>“Aynısından tekrar gerekirse sana söylerim.”</p>

  <p>Lange kanayan dudağını silip elinin tersindeki kanı inceledi. Gözlerinde yaşlar vardı, ama yine de öfkelenmeyi başardı.</p>

  <p>“Buraya bakın,” diye bağırdı. “Neler oluyor? Buraya böyle girerek ne demeye çalışıyorsunuz?”</p>

  <p>“Anlat ona,” dedim.</p>

  <p>Becker, Lange’nin ipek sabahlığının yakasına yapıştı, tombul boynunda kıvırdı. “Senin için pembe bir üçgen, küçük şişko dostum,” dedi. “Eğer popo okşayan arkadaşın Kindermann’a yazdığın mektuplara bakacak olursak çubuklu bir pembe üçgen.”</p>

  <p>Lange, Becker’ın elini yakasından itti, ona acı acı bakmaya başladı. “Neden bahsettiğinizi bilmiyorum,” diye tısladı. “Pembe üçgen mi? O da ne demek Tanrı aşkına?”</p>

  <p>“Alman Ceza Kanunu’nun 175. Paragrafı.” Becker paragrafı ezbere söyledi: “Başka bir erkekle edebe aykırı aktivitelerde bulunan veya böyle aktivitelere katılan her erkek hapisle cezalandırılır.” Lange’nin yanağından bir makas aldı. “Bu da demek oluyor ki tutuklusun, şişko kıç beceren.”</p>

  <p>“Ama bu çok çirkin. Ben kimseye mektup yazmadım. Ben homoseksüel değilim.”</p>

  <p>“Sen homoseksüel değilsin,” dedi Becker alaycı bir şekilde. “Ben de pipimden işemiyorum zaten.” Ceketinin cebinden ona verdiğim iki mektubu çıkardı, Lange’nin yüzünün önünde salladı. “Sanırım bunları da diş perisine yazdın?”</p>

  <p>Lange mektupları kapmaya çalıştı, ama ıskaladı.</p>

  <p>“Terbiyesiz,” dedi Becker. Yine bir makas aldı, ama bu kez daha sert.</p>

  <p>“Bunları nereden buldunuz?”</p>

  <p>“Ona ben verdim.”</p>

  <p>Lange bana baktı, sonra bir daha baktı. “Bir dakika,” dedi. “Seni tanıyorum. Sen Steininger’sin. Bu gece oradaydın-” Beni gördüğü yeri söylemeden önce durdu.</p>

  <p>“Doğru, Weisthor’un küçük partisindeydim. Neler olduğunu biraz biliyorum. Ve sen de bana geri kalanı hakkında yardım edeceksin.”</p>

  <p>“Her kimsen zamanını boşa harcıyorsun. Hiçbir şey söylemeyeceğim.”</p>

  <p>Becker’e işaret ettim. Lange’ye tekrar vurmaya başladı. Önce dizlerine ve ayak bileklerine, sonra hafifçe bir kez kulağına vururken duygusuzca izledim, ama Gestapo’nun en iyi geleneğini canlı tuttuğum ve içimin derinliklerinde hissettiğim soğuk ve insanlık dışı acımasızlık için kendimden nefret ettim. Becker’a durmasını söyledim.</p>

  <p>Lange’nin ağlamayı kesmesini beklerken etrafta biraz dolaşıp kapılardan içeri baktım. Lange'nin evinin içi, dışının aksine hiç de geleneksel değildi. Mobilyalar, halılar ve çok sayıdaki tablolar, bakması onlarla birlikte yaşamaktan daha kolay olan en pahalı modern tarzdaydı.</p>

  <p>Sonunda Lange’nin kendini topladığını görünce, “Burası çok güzel bir yer,” dedim. “Benim zevkime uygun değil ama ben eski moda biriyim. Bilirsin yuvarlak köşeleri olan, kişisel rahatlığını geometrik desenlere tapmaya tercih eden o garip kişilerdenim. Ama bahse girerim sen burada çok rahatsındır. Sence Alex’teki hapishane koğuşunu sever mi, Becker?”</p>

  <p>“Ne, hapishane mi? Çok geometrik, efendim. Bütün o demir parmaklıklar filan.”</p>

  <p>“Orada bulunan ve Berlin’e ünlü gece hayatını yaşatan o bohem tipleri unutma. Tecavüzcüler, katiller, hırsızlar, sarhoşlar - koğuşta bir sürü sarhoş oluyor, her yere kusuyorlar.”</p>

  <p>“Çok korkunç, efendim, aynen öyle.”</p>

  <p>“Biliyor musun, Becker, Herr Lange gibi birini oraya koyamam. Oradan hoşlanacağını sanmıyorum, ya sen?”</p>

  <p>“Pislikler.”</p>

  <p>“Bir gece bile dayanabileceğini sanmıyorum, efendim. Özellikle ona dolabından özel bir şeyler giydirirsek. Herr Lange’nin duyarlılığına uyan sanatsal bir şey. Hatta biraz da makyaj, efendim? Biraz rujla çok hoş gözükür.” Hevesle gülen Becker doğal bir sadistti.</p>

  <p>“Benimle konuşsan iyi olur, Herr Lange, “dedim.</p>

  <p>“Beni korkutamazsınız pislikler. Duyuyor musunuz? Beni korkutamazsınız.”</p>

  <p>“Bu büyük talihsizlik. Çünkü ben buradaki Kriminalassistent Becker'in aksine insanın acı çekmesi ihtimalinden zevk almıyorum. Ama korkarım başka seçeneğim yok. Bu işi doğru dürüst yapmak isterdim, ama açıkçası bunun için zamanım da yok.”</p>

  <p>Onu üst kata sürükledik. Becker Lange’nin dolabından bir giysi seçti ve bir ruj bulunca Lange yüksek sesle kükreyip bana saldırdı.</p>

  <p>“Hayır,” diye bağırdı. “Bunu giymem.”</p>

  <p>Yumruğunu yakalayıp kolunu arkaya büktüm.</p>

  <p>“Seni sümüklü küçük korkak. Lanet olsun, Lange, bunu giyeceksin ve hoşuna gidecek, eğer bana yardım etmezsen seni ayaklarından asıp boğazını keseceğiz. Arkadaşlarının öldürdüğü o kızlar gibi. Sonra da cesedini bir bira fıçısına veya eski bir sandığa koyup altı hafta sonra annenin seni teşhis ederken neler hissettiğine bakacağız.” Onu kelepçeledim, Becker makyaja başladı. İşimiz bittiğinde Oscar Wilde ona kıyasla Hanoverli bir terzi yamağı kadar mütevazı ve muhafazakâr kalırdı.</p>

  <p>“Hadi,” diye gürledim. “Bu sevimli Kit-Kat şov kızını oteline götürelim.”</p>

  <p>Alex’teki gece koğuşunu abartmamıştık. Muhtemelen bütün büyük şehir polis karakolları böyleydi. Ama Alex gerçekten de çok büyük bir şehir karakolu olduğu için koğuş da çok büyüktü. Hatta ortalama bir sinema salonu kadar büyüktü, ama hiç koltuk yoktu. Ranza, pencere ya da havalandırma da yoktu. Sadece pis yer, pis hela kovaları, pis demir parmaklıklar, pis insanlar ve bitler vardı. Gestapo, Prinz Albrecht Strasse’de yer olmadığından tutukluların çoğunu orada tutuyordu. Orpo, gece sarhoşlarını dövüşmesi, kusması ve uyuması için oraya koyuyordu. Kripo orayı Gestapo’nun kanalı kullandığı gibi kullanıyordu: insan atıkları için tuvalet olarak. Orası bir insan evladına göre korkunç bir yerdi. Reinhard Lange gibiler için bile. Kendi kendime durmadan onun ve arkadaşlarının neler yaptığını, fıçının içinde çürümüş patatesler gibi oturan Emmeline Steininger’i hatırlatmak zorunda kalıyordum. Onu getirdiğimizi gören mahkûmların bazıları ıslık çalıp öpücük gönderdi. Lange’nin rengi korkudan bembeyaz olmuştu.</p>

  <p>“Tanrım, beni burada bırakamazsınız,” dedi kolumu yakalayarak.</p>

  <p>“O zaman dökül,” dedim. “Weisthor, Rahn, Kindermann. Yazılı ifade. Ancak o zaman kendine ait güzel bir hücren olur.”</p>

  <p>“Yapamam, yapamam. Bana neler yapacaklarımı bilmiyorsunuz.”</p>

  <p>“Hayır, bilmiyorum,” dedim, demir parmaklıklara arkasındaki adamları işaret ederek. “Ama bunların sana neler yapacağını biliyorum.”</p>

  <p>Görevdeki çavuş muazzam büyüklükteki ağır kafesi açıp kenara çekildi, Becker Lange’yi içeri itti.</p>

  <p>Steglitz’e geri dönerken çığlıkları hâlâ kulaklarımdaydı.</p>

  <hr class="gecis"/>

  <p class="girinti-yok">Hildegard kanepede yatıyordu. Saçları egzotik bir Japon balığının yüzgeçleri gibi yastığa dağılmıştı. Oturup elimi pürüzsüz ipeksilikten geçirdim, alnını öperken nefesindeki içki kokusunu aldım. Kıpırdanarak yaşların kuruduğu üzgün gözlerini açtı. Bir elini yanağıma koydu, diğerini enseme koyup beni ağzına doğru çekti.</p>

  <p>“Seninle konuşmam gerek,” dedim.</p>

  <p>Parmağını dudaklarıma bastırdı. “Öldüğünü biliyorum,” dedi. “Ağlamayı bitirdim. Kuyuda su kalmadı.”</p>

  <p>Üzgün bir şekilde gülümsedi. Göz kapaklarını şefkatle öptüm, avucumla güzel kokulu saçlarını düzelttim, burnumu kulağına sürüp boynunun kenarını dişledim. Beni durmadan kendine doğru çekiyordu.</p>

  <p>“Sen de korkunç bir akşam geçirdin,” dedi yumuşak bir sesle. “Değil mi, sevgilim?”</p>

  <p>“Korkunçtu,” dedim.</p>

  <p>“O korkunç eve geri dönmeni düşünüp durdum.”</p>

  <p>“Bu konuda konuşmayalım.”</p>

  <p>“Beni yatağa yatır, Bernie.”</p>

  <p>Kollarını boynuma dolayıp onu kaldırdım, bir kötürüm gibi bedenime bastırıp yatak odasına taşıdım. Yatağın kenarına oturup bluzunun düğmelerini çözmeye başladım. Bluzu çıkınca içini çekip yorganın üstüne düştü: biraz sarhoş, diye düşündüm. Eteğinin fermuarını açıp çoraplı bacaklarına doğru kaydırdım. Küçük göğüslerini, karnını, bacaklarının iç kısmını öptüm. Ama külotu çok sıkıydı ya da poposuna sıkışmıştı. Kalçasını kaldırmasını söyledim.</p>

  <p>“Yırt,” dedi.</p>

  <p>“Ne?”</p>

  <p>“Yırt. Canımı acıt, Bernie. Kullan beni.” Soluksuz bir telaşla konuşuyor, bacaklarını muazzam büyüklükteki bir peygamber devesi gibi açık kapıyordu.</p>

  <p>“Hildegard-”</p>

  <p>Ağzıma sertçe vurdu.</p>

  <p>“Dinle, lanet olası. Sana söylediğim zaman canımı acıtacaksın.”</p>

  <p>Tekrar vururken bileğini yakaladım.</p>

  <p>“Yeterince kötü bir akşam geçirdim.” Öteki kolunu da tuttum. “Kes şunu.”</p>

  <p>“Lütfen, bunu yapmalısın.”</p>

  <p>Başımı iki yana salladım. Ama güçlü bacaklarını belime dolayıp sıktıkça böbreklerim acıyla irkildi.</p>

  <p>“Kes şunu, Tanrı aşkına.”</p>

  <p>“Vur bana, seni aptal, çirkin pislik. Aptal olduğunu da söylemiş miydim? Tipik bir kalın kafalı polis. Erkek olsaydın bana tecavüz ederdin. Ama senin içinde yok, değil mi?”</p>

  <p>“Eğer peşinde olduğun keder hissiyse, morga gidebiliriz.” Başımı sallayıp bacaklarını açtım, benden uzaklaştırdım. “Ama böyle olmaz. Aşkla olmalı.”</p>

  <p>Hildegard debelenmeyi bırakıp bir an için söylediğim şeyin doğruluğunu kabul etmiş gibi göründü. Gülümseyerek ağzını bana doğru kaldırdı, yüzüme tükürdü.</p>

  <p>Ondan sonra gitmekten başka yapacak bir şey kalmamıştı.</p>

  <p>Karnımda Fasanenstrasse’deki evim kadar soğuk ve yalnız bir düğüm vardı. Eve girer girmez bu düğümü çözmek için bir şişe konyağı işe koştum. Birisi bir zamanlar, mutluluğun olumsuz bir şey olduğunu, sadece arzunun ve acının yok olması anlamına geldiğini söylemişti. Konyağın biraz yardımı oldu. Ama üzerimde paltomla oturduğum koltukta uykuya dalarken aslında ne kadar olumlu etkilendiğimi fark ettiğimi düşündüm.</p>
</body>
</html>