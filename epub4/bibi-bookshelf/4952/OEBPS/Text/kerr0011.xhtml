<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1 title="ON BİR"><img alt="onbir" src="../Images/onbir.png"/></h1>

  <h2 class="sigil_not_in_toc"><i>Perşembe, 22 Eylül</i></h2>

  <p class="girinti-yok">Düdük öttü, tren sarsıldı, Anhalter İstasyonu’ndan yavaşça hareket ettik. Bizi Nuremberg’e götürecek olan altı saatlik yolculuğumuz başlamıştı. Kompartımanın diğer tek yolcusu, Korsch gazetesini okumaya başlamıştı bile.</p>

  <p>“Kahretsin,” dedi. “Şunu dinleyin. Sovyet Dışişleri Bakanı Maxim Litvinoff Cenova'da Milletler Birliği’nin önünde hükümetinin Çekoslovakya’yla var olan işbirliği anlaşmasını yerine getirmeye kararlı olduğunu ve Fransa’yla aynı zamanda askeri yardım teklif edeceğini açıklamış. Tanrım, iki cepheden saldırı, gerçekten hapı yuttuk.”</p>

  <p>Bir homurtu çıkardım. Fransa’nın Hitler’e gerçekten karşı çıkma olasılığı İçki Yasağı getirme olasılıklarından daha düşüktü. Litvinoff sözlerini dikkatle seçmişti. Kimse savaş istemiyordu. Hitler hariç hiç kimse. Frengili Hitler.</p>

  <p>Düşüncelerim önceki Salı günü Goering Enstitüsü’nde Frau Kalau von Hofe’yle yaptığım görüşmeye gitti.</p>

  <p>“Kitaplarını geri getirdim,” dedim. “Özellikle Profesör Berg'in kitabı ilginçti.”</p>

  <p>“Böyle düşünmene sevindim,” dedi. “Ya Baudelaire?”</p>

  <p>“O da, ama o şimdiki Almanya’ya çok daha uygun. Özellikle ‘Spleen’ adlı şiiri.”</p>

  <p>“Belki artık Nietzsche için hazırsındır,” dedi, sandalyesinde arkasına yaslanarak.</p>

  <p>Ofisi güzelce döşenmiş ve aydınlıktı. Karşıdaki Hayvanat Bahçesi'ne bakıyordu. Uzaklarda çığlıklar atan maymunları duyar gibiydiniz.</p>

  <p>Gülümsemesi kalıcıydı. Hatırladığımdan daha güzel görünüyordu. Masasındaki tek fotoğrafı alıp yakışıklı adama ve iki küçük oğlana baktım. “Ailen mi?”</p>

  <p>“Evet.”</p>

  <p>“Çok mutlu olmalısın.” Resmi yerine koydum. “Nietzsche,” dedim konuyu değiştirerek. “Onu bilemem. İyi bir okur sayılmam. Zaman bulamıyorum. Ama <i>Mein Kampf</i>'ın o sayfalarına baktım, zührevi hastalıklarla ilgili olan kısımlara. Dikkatini çekerim, bu yüzden bir süre banyo penceresini açık tutmak için tuğla koymak zorunda kaldım.” Güldü. “Neyse, sanırım haklısın.” Konuşmaya kalktı, ama elimi kaldırdım. “Biliyorum, biliyorum, sen bir şey söylemedin. Sen sadece Führer’in muhteşem kitabında neler olduğunu söyledin bana. Yazılarından yola çıkıp psikoterapötik bir analiz yapmadın.”</p>

  <p>“Doğru.”</p>

  <p>Oturup masanın üstünden ona baktım.</p>

  <p>“Ama böyle bir şey mümkün mü?”</p>

  <p>“Aa, evet, mümkün.”</p>

  <p>Ona Der Stürmer’in sayfasını uzattım.</p>

  <p>“Böyle bir şeyle bile mi?”</p>

  <p>Bana dürüstçe baktı, sonra sigara kutusunu açtı. Ben de bir sigara alıp ikimiz için yaktım. “Bana resmen mi soruyorsun?” dedi.</p>

  <p>“Hayır, elbette hayır.”</p>

  <p>“O zaman bunun mümkün olduğunu söylemeliyim. Hatta Der Stürmer’in bir değil, birkaç psikotik kişiliğin işi olduğunu da söylemeliyim. Sözde editörler, Fino’nun yaptığı resimler, bu pisliğin insanlar üzerinde nasıl bir etkisi olduğunu Tanrı bilir.”</p>

  <p>“Biraz açabilir misin? Etkiyi, yani.”</p>

  <p>Güzel dudaklarını büzdü. “Bunu değerlendirmek zor,” dedi biraz durakladıktan sonra. “Şüphesiz zayıf kişilikler için bu tür şeylere sürekli maruz kalmak yozlaştırıcı etki yapabilir.”</p>

  <p>“Bir adamı katil yapacak kadar yozlaştırır mı?”</p>

  <p>“Hayır,” dedi. “Sanmam. Normal bir adamdan katil çıkarmaz. Ama zaten öldürme eğilimi olan birisi için bu tür bir hikâye ve çizimin derin bir etkisi olabileceğini düşünüyorum. Ve Berg’i okuduğun için senin de bildiğin gibi Kürten’in kendisi de daha müstehcen türde suç haberlerinin kendisini çok açık bir şekilde etkilediği görüşündeydi.”</p>

  <p>Bacak bacak üstüne attı. Çoraplarının hışırtısı dikkatimi çoraplarının üst kısmına, jartiyerlerine ve sonunda da orada olduğunu hayal ettiğim dantelli cennete götürdü. Elimi eteğinin altına sokma düşüncesiyle, karşımda çıplak durduğu, ama hâlâ zekice konuşmaya devam ettiği hayaliyle midem kasıldı. Yozlaşma tam olarak nerede başlıyordu?</p>

  <p>“Anlıyorum,” dedim. “Peki, bu haberi yayınlayan adamla ilgili profesyonel görüşün ne olurdu? Yani Julius Streicher’la ilgili?”</p>

  <p>“Böyle bir nefret neredeyse her zaman çok büyük zihinsel bir dengesizliğin sonucudur.” Bir an durakladı. “Sana gizli bir şey söyleyebilir miyim?”</p>

  <p>“Elbette.”</p>

  <p>“Bu kurumun yönetim kurulu başkanı Matthias Goering’in başbakanın kuzeni olduğunu biliyor musun?”</p>

  <p>“Evet.”</p>

  <p>“Streicher tıbbın, özellikle de psikoterapinin bir Yahudi komplosu olmasıyla ilgili bir sürü zehirli saçmalık yazdı. Onun yüzünden bir süre ülkedeki akıl sağlığının geleceği tehlikeye düştü. Sonuç olarak Dr. Goering’in Streicher’in yoldan çekilmesini istemek için iyi bir nedeni var ve başbakanın emriyle onun psikolojik olarak değerlendirilmesine hazırlanıyor. Eminim ki Streicher’la ilgili herhangi bir soruşturma olduğunda bu kurumun işbirliği yapmasını garanti edebilirim.” Başımı yavaşça salladım.</p>

  <p>“Streicher’i soruşturuyor musun?”</p>

  <p>“Gizli kalacak mı?”</p>

  <p>“Elbette.”</p>

  <p>“Dürüstçe söylüyorum ki bilmiyorum. Şimdilik yalnızca onu merak ettiğimi söyleyebilirim.”</p>

  <p>“Dr. Goering'den yardım istememi ister misin?”</p>

  <p>Başımı iki yana salladım. “Şu aşamada değil. Ama sorduğun için sağ ol. Bunu kesinlikle aklımda tutacağım.” Ayağa kalkıp kapıya gittim. “Bu kurumun hamisi olduğuna göre bahse girerim başbakan hakkında çok iyi şeyler düşünüyorsundur. Doğru mu?”</p>

  <p>“Bize karşı iyi davranıyor, bu doğru. Onun yardımı olmasa bir enstitü de olmazdı. Doğal olarak bunun için ona çok saygı duyuyoruz.”</p>

  <p>“Lütfen seni suçladığımı düşünme, suçlamıyorum. Ama yardımsever patronunun Streicher’ın sizinkine yaptığı gibi gidip bir başkasının bahçesine pisleyebileceği hiç aklına geldi mi? Bunu hiç düşündün mü? Yaşadığımız mahallenin ne kadar pis olduğu ve birisi bütün sokak köpeklerini barınağa koyana kadar ayakkabılarımızın kirlenmeye devam edeceği dikkatimi çekiyor.” Şapkamın kenarına dokundum. “Bunu bir düşün.”</p>

  <p>Korsch gazeteyi okumaya devam ederken dalgın bir şekilde bıyığını buruyordu. Sanırım daha karakterli görünmek için bıyık bırakmıştı, tıpkı bazı erkeklerin sakal bıraktığı gibi: tıraşı sevmedikleri için değil -sakal temiz tıraşlı bir yüz kadar bakım gerektiriyordu- ciddiye alınmaları gereken biri gibi göründüklerini sandıkları için. Ama Korsch söz konusu olduğunda, kaş kalemi dokunuşundan biraz daha fazlası olan bıyık sadece hilekâr görünüşlü yüzünü vurgulamaya hizmet ediyordu. Bıyık onun bir pezevenk gibi görünmesine neden oluyordu, ama bu etki onun iki haftadan kısa bir süre içinde istekli ve güvenilir olduğunu keşfettiğim karakterine uymuyordu.</p>

  <p>Dikkatimi ona verdiğimi fark edince Polonya Başbakanı Josef Beck’in Çekoslovakya’nın Olsa bölgesindeki Polonyalı azınlık problemine bir çözüm talep ettiğini söyleyerek beni bilgilendirmeye başladı.</p>

  <p>“Bir grup gangster gibi, değil mi, efendim?” dedi. “Herkes kendi parçasını istiyor.”</p>

  <p>“Korseli,” dedim. “Yanlış meslek seçmişsin. Radyoda haber spikeri olmalıymışsın.”</p>

  <p>“Özür dilerim, efendim,” dedi, gazeteyi katlayarak. “Daha önce hiç Nuremberg’e gittiniz mi?”</p>

  <p>“Bir kez. Savaştan hemen sonra. Ama Bavyeralıları fazla sevdiğimi söyleyemem. Ya sen?”</p>

  <p>“İlk gidişim. Ama Bavyeralılar hakkında ne demek istediğinizi anlıyorum. Bütün o tuhaf muhafazakârlıkları falan. Bir sürü saçmalık, değil mi?” Bir an camdan dışarı, yanımızdan geçip giden Alman kırsalı manzarasına baktı. Sonra tekrar bana dönüp, “Streicher’in gerçekten bu cinayetlerle bir ilgisi olabileceğini düşünüyor musunuz, efendim?” diye sordu.</p>

  <p>“Bu davada elimizde çok fazla ipucu yok, değil mi? Frankonya Gauleiter’i de pek popüler biri gibi görünmüyor. Arthur Nebe daha ileri gidip bana Julius Streicher'in Reich’in en büyük suçlularından biri olduğunu ve halihazırda ona yönelik birkaç davanın bulunduğunu bile söyledi. Nuremberg Polis Şefi’yle şahsen konuşmamızda da ısrar etti. Belli ki Streicher’le birbirlerini hiç sevmiyorlar. Ama yine de çok dikkatli olmalıyız. Streicher bölgesini Çinli bir savaş lordu gibi yönetiyor. Führer’le birbirlerine ilk isimleriyle hitap edecek kadar yakın olduklarını söylemeye gerek bile yok.”</p>

  <p>Tren Leipzig’e vardığında genç bir SA donanma birliği lideri kompartımanımıza katıldı. Korsch ve ben de yemek vagonunu aramaya başladık. Biz yemeyi bitirene kadar tren Çek sınırındaki Gera’ya varmıştı, ama bizimle seyahat eden SA arkadaşımızın o istasyonda trenden inmesine rağmen duyduğumuz gibi bir bölük toplanması hareketi yoktu. Korsch denizci SA adamının varlığının amfibi bir saldırı olacağını gösterdiğini söyledi. Sınırın büyük oranda dağlık olduğu düşünülürse bunun herkes için en iyisi olduğunu ikimiz de kabul ediyorduk.</p>

  <p>Tren Nuremberg’in merkezindeki Haupt İstasyonu’na vardığında akşamın erken saatleriydi. Dışarıda, bilinmeyen bir aristokratın atlı heykelinin yanından bir taksiye bindik. Frauentorgraben boyunca doğuya doğru ve eski şehrin duvarlarına paralel bir şekilde ilerledik. Yedi ya da sekiz metre yüksekliğindeki duvarlara belirli aralıklarla kare biçiminde kuleler hâkimdi. Bu devasa ortaçağ duvarlar ve otuz metre genişliğinde, kuruyup içinde ot bitmiş büyük hendek, eski Nuremberg’i ve onu tek bir müdahale bile etmeden kuşatan yeni Nuremberg’i ayırmaya yardımcı oluyordu.</p>

  <p>Otelimiz Deutscher Hof şehrin en eski ve en iyi oteliydi. Odalarımızın duvarın ilerisinden yamaca bakan, sivri çatılar ve baca kalabalığından oluşan mükemmel bir manzarası vardı.</p>

  <p>On sekizinci yüzyılın başında Nuremberg antik Frank krallığının en büyük şehriydi. Ayrıca Almanya, Venedik ve Doğu arasındaki en önemli ticaret pazarlarından biriydi. Şehir hâlâ Güney Almanya'nın en önemli ticaret ve üretim şehriydi, ama artık Nasyonal Sosyalizm’in başkenti olarak yeni bir önemi vardı. Nuremberg her yıl Hitler’in mimarı Speer’in fikri olan büyük Parti toplantılarına ev sahipliği yapıyordu.</p>

  <p>Naziler çok düşünceli olduğu için doğal olarak abartılı şekilde planlanan bu toplantılardan birini görmek için Nuremberg’e gitmeniz gerekmiyordu. Eylül ayında insanlar neredeyse bundan başka bir şeyin verilmediği haber filmi boyunca oturmak zorunda kalmamak için sinemalardan uzak durmuştu.</p>

  <p>Söylentilere göre bazen Zeplin Alanı’nda bayraklarını sallamak üzere toplanan yüz bin kişi oluyordu. Nuremberg, hatırladığım kadarıyla Bavyera’daki diğer kentler gibi gerçek eğlence anlamında hiçbir zaman pek bir şey sunmuyordu.</p>

  <p>Yine de Nuremberg Polis Şefi Martin’le ertesi sabah ondan önce görüşmeyeceğimiz için Korsch ve ben akşamı eğlence anlamında her ne varsa aramaya zorunlu hissederek geçirdik. Özellikle de faturayı Kripo Yönetimi ödediği için. Bu Korsch’a çok cazip gelen bir fikir oldu.</p>

  <p>“Bu hiç de fena bir şey değil,” dedi coşkuyla. “Alex güzel bir otelde kalmam için para ödemekle kalmıyor, ayrıca mesai ücreti de alıyorum.”</p>

  <p>“Tadını çıkar,” dedim. “Senin ve benim gibi insanlar her zaman Parti kodamanlarını oynama fırsatını bulamaz. Ve eğer Hitler savaşını elde ederse bu küçük hatırayı uzun süre hatırlamak zorunda kalabiliriz.”</p>

  <p>Nuremberg’deki barların çoğu küçük ticaret loncaları gibi görünüyordu. Bunlar askeri ve geçmişe ait başka eserlerle doluydu. Duvarlar genellikle eski resimler ve nesiller boyu dükkân sahipleri tarafından toplanan ilginç hatıralarla süslenmişti. Bunların hiçbiri logaritma tablosundan daha fazla ilgimizi çekmiyordu. Ama en azından bira iyiydi. Bavyera için bunu her zaman söyleyebilirdiniz. Ve akşam yemeğini yediğimiz Hail Platz’daki Blaue Flasche’nin yemekleri daha da iyiydi.</p>

  <p>Deutscher Hof'a geri dönüp konyak için otelin kafe restoranına uğradığımızda şaşırtıcı bir görüntüyle karşılaştık. Köşedeki gürültücü sarhoşların oturduğu masada beyinsiz görünümlü bir çift sarışınla birlikte NSDAP politik liderine ait açık kahverengi tek sıra düğmeli bir ceket giymiş olan Frankonya Gauleiter’i Julius Streicher’ın ta kendisi oturuyordu.</p>

  <p>Garson içkilerimizle geldiğinde köşedeki masada oturanın gerçekten Julius Streicher olup olmadığını sorduğumda gergin bir şekilde gülümsedi. O olduğunu söyledi ve Streicher yeni bir şampanya şişesi için bağırmaya başlayınca hemen uzaklaştı.</p>

  <p>Streicher’dan neden korkulduğunu görmek zor değildi. Yeterince yüksek olan rütbesi bir yana, adam bir boksör kadar yapılıydı. Neredeyse hiç boynu yoktu. Streicher kel kafası, küçük kulakları, sağlam görünümlü çenesi ve neredeyse görünmez kaşlarıyla Benito Mussolini’nin daha solgun bir modeliydi. Siyah bir yılan gibi masasında duran muazzam büyüklükteki kırbacı Streicher’ın belirgin kavgacılığına daha da büyük bir güç katıyordu.</p>

  <p>Masaya yumruğunu o kadar güçlü bir şekilde indirdi ki bütün bardaklar ve çatal kaşık gürültüyle şangırdadı.</p>

  <p>“İnsanın burada kahrolası bir servis için ne yapması gerekiyor acaba?” diye bağırdı garsona. “Susuzluktan ölüyoruz burada.” Başka bir garsona daha işaret etti. “Sen, bize göz kulak olmanı ve boş bir şişe görür görmez yenisini getirmeni söylemiştim, seni yavşak. Nesin sen aptal filan mı?” Yumruğunu bir kez daha masaya indirdi, masasındaki iki sarışın sevinçle kıkırdayıp Streicher’ı kendi huysuzluğuna gülmeye ikna etti.</p>

  <p>“Size neyi hatırlatıyor?” dedi Korsch.</p>

  <p>“Al Capone’u,” dedim hiç düşünmeden. “Aslında hepsi bana Al Capone’u hatırlatıyor,” diye ekledim. Korsch bir kahkaha attı.</p>

  <p>Konyaklarımızı içip gösteriyi seyretmeye devam ettik. Ziyaretimizin en başında bundan daha iyisini hayal edemezdik. Gece yarısına kadar kafede bir tek Streicher ve biz kalmıştık. Diğer müşteriler Gauleiter’in aralıksız küfürleri yüzünden kaçmıştı. Başka bir garson masamızı silip kül tablasını boşaltmaya geldi.</p>

  <p>“Hep bu kadar kötü müdür?” diye sordum.</p>

  <p>Garson acı acı güldü. “Bu kadar mı? Bu hiçbir şey,” dedi. “Onu on gün önce Parti toplantıları nihayet bittiğinde görmeliydiniz. Buranın altını üstüne getirdi.”</p>

  <p>“O zaman neden buraya gelmesine izin veriyorsunuz?” diye sordu Korsch.</p>

  <p>Garson ona acıyarak baktı. “Şaka mı yapıyorsunuz? Onu durdurmayı bir deneyin. Deutscher onun en sevdiği bardır. Onu dışarı atarsak burayı kapamak için kısa sürede bir bahane bulur. Hatta belki de bundan daha kötüsünü yapar, kim bilir? Onun genellikle Furtherstrasse’deki Adalet Sarayı’na gidip oradaki hücrelerdeki genç çocukları dövdüğü söyleniyor.”</p>

  <p>“Onun kentindeki bir Yahudi olmayı hiç istemezdim,” dedi Korsch.</p>

  <p>“Çok doğru,” dedi garson. “Geçen ay bir kalabalığın bir sinagogu yakması için akıllarını çeldi.”</p>

  <p>Streicher şarkı söylemeye başlamıştı. Çatal, bıçak ve düşünceli bir şekilde örtüsünü kaldırdığı masa kendisine perküsyon olarak eşlik ediyordu. Çatal, bıçak sesi, aksanı, sarhoşluğu ve melodiyi tutturamaması, iki konuğunun cırlamaları ve kıkırtılarıyla karışınca ne Korsch ne de ben şarkıyı tanıyamadık. Ama Kurt Weill’e ait olmadığı açıktı ve ikimizi de hızla yatağa gönderecek kadar etkiliydi.</p>

  <hr class="gecis"/>

  <p class="girinti-yok">Ertesi sabah kuzeye, kısa bir mesafede bulunan Jakob’s Platz’a yürüdük. Güzel bir kilisenin karşısında eski Toton şövalyelerinin inşa ettiği bir kale vardı. Kalenin güneydoğu ucunda Elisabeth-Kirche kilisesi olan kubbeli, gösterişli bir yapı, güneybatı ucunda, Schlotfegergasse’nin köşesinde, şu anda polis merkezi olan eski kışlalar bulunuyordu. Benim bildiğim kadarıyla Almanya’nın hiçbir yerinde kendi Katolik kilisesi olan başka bir polis merkezi yoktu.</p>

  <p>“Bu şekilde insandan öyle ya da böyle bir itiraf alıyorlardır,” diye espri yaptı Korsch.</p>

  <p>Nuremberg’in polis şefi olarak kendisinden önce gelenler arasında Heinrich Himmler’in de bulunduğu SS-Obergruppenführer Dr. Benno Martin bizi en üst kattaki gösterişli ofisinde karşıladı. Ofisinin öyle bir görüntüsü vardı ki neredeyse elinde bir kılıç olmasını bekliyordum; gerçekten de yan döndüğünde yanağında bir düello yarası olduğunu gördüm.</p>

  <p>“Berlin nasıl bakalım?” diye sordu sessizce, bize kutusundan birer sigara ikram ederek. Kendi sigarasını daha çok pipoya benzeyen ve sigarayı dikey olarak tutan, gül ağacından yapılma sigaralığına yerleştirdi.</p>

  <p>“Ortalık sessiz,” dedim. “Ama bunun nedeni herkesin nefesini tutuyor olması.”</p>

  <p>“Öyle,” dedi masasındaki gazeteyi işaret ederek. “Bakan, Führer’le biraz daha konuşmak için Bad Godesburg’a uçtu.”</p>

  <p>Korsch gazeteyi kendisine doğru çekip manşete baktı. Tekrar geri itti.</p>

  <p>“Bana sorarsanız çok fazla konuşuyorlar,” dedi Martin.</p>

  <p>Yorumsuz bir homurtu çıkardım.</p>

  <p>Martin sırıtıp kare biçimindeki çenesini eline dayadı. “Arthur Nebe, senin elinde Berlin sokaklarında gezen bir psikopat olduğunu, Alman bakirelerinin çiçeklerine tecavüz edip doğradığını söyledi. Ayrıca sizin Almanya’nın en kötü şöhretli psikopatına bir bakıp en azından el ele tutuşup tutuşmadıklarını görmek istediğinizi de anlattı. O domuz büzüğü Streicher’dan söz ediyorum tabii ki. Doğru mu?”</p>

  <p>Soğuk, nüfuz edici bakışlarına karşılık verip bekledim. Generalin kendisinin papaz yardımcısı bir çocuk olmadığına bahse girebilirdim. Nebe, Benno Martin’i son derece becerikli bir yönetici olarak tarif etmişti. Nazi Almanya’sındaki bir polis şefi olarak bu, Torquemada dahil her anlama gelebilirdi.</p>

  <p>“Doğru, efendim,” diyerek ona Der Stürmer'in ön sayfasını gösterdim. “Burada beş kızın öldürülüş şekli tamı tamına resmedilmiş. Kanı tabakta toplayan Yahudi hariç tabii ki.”</p>

  <p>“Tabii,” dedi Martin. “Ama Yahudi olasılığını dışlamıyorsunuz.”</p>

  <p>“Hayır, ama-”</p>

  <p>“Ama bu öldürme şeklinin aynı olmasının dramatikliği onlar olabileceğini düşünmekten şüphe etmenize neden oldu. Doğru mu?”</p>

  <p>“O ve kurbanların hiçbirinin Yahudi olmaması.”</p>

  <p>“Belki katil sadece çekici kızları tercih ediyordur,” diye sırıttı Martin. “Belki ahlâksız Yahudi melezleri yerine sarışın, mavi gözlü kızları tercih ediyordur. Belki de bu yalnızca bir tesadüftür.” Kalkan kaşımı fark etti. “Ama siz tesadüflere fazla inanan bir adam değilsiniz, değil mi, Kommissar?”</p>

  <p>“Bir cinayet söz konusu olduğunda, efendim, hayır. Başka insanların tesadüf gördüğü yerde ben örüntüler görürüm. En azından görmeye çalışırım.” Arkama yaslanıp bacak bacak üstüne attım. “Carl Jung’un bu konuyla ilgili çalışmasını biliyor musunuz, efendim?”</p>

  <p>Alaycı bir şekilde güldü. “Aman Tanrım, Kripo son zamanlarda Berlin'de bunlarla mı uğraşıyor?”</p>

  <p>“Bence Jung çok iyi bir polis olurdu, efendim,” dedim, nezaketle gülümseyerek. “Beni bağışlayın lütfen.”</p>

  <p>“Psikoloji dersini bir kenara bırakın, Kommissar,” diye iç çekti Martin. “Sevgili Nuremberg Gauleiter’imizin bu işle ilgisi olabileceğini gösteren hangi örüntüyü bulduğunuzu anlatın bana.”</p>

  <p>“Şey, şöyle efendim. Birisinin Yahudileri çok çirkin bir ceset torbasının içine sokmaya çalışıyor olabileceği aklımdan geçiyor.”</p>

  <p>Bu kez general tek kaşını kaldırdı.</p>

  <p>“Yahudilere ne olduğu gerçekten umurunuzda mı?”</p>

  <p>“Efendim, ben okuldan eve dönen on beş yaşındaki kızların başına gelenlerle ilgileniyorum.” Generale daktiloyla yazılmış bir kâğıt verdim. “Bunlar beş kızın ortadan kaybolduğu tarihler. Streicher’ın ya da yardımcılarından birinin bu tarihlerde Berlin’de olup olmadığını bana söyleyebilirsiniz diye umuyorum.”</p>

  <p>Martin kâğıda baktı. “Bunu öğrenebilirim sanırım,” dedi. “Ama size kendisinin burada neredeyse <i>persona non grata</i> olduğunu söyleyebilirim. Hitler onu burada her türlü tehlikeden uzakta tutuyor, böylece sadece benim gibi önemli olmayan kişileri kızdırabiliyor. Tabii ki bu Streicher’ın gizli gizli Berlin’e gitmediği anlamına gelmiyor. Gidiyor. Führer, Streicher’ın yemek sonrası sohbetlerini seviyor, gerçi bunun nedenini bilmiyorum, çünkü aynı zamanda benim sohbetlerimi de seviyor.” Masasının yanında duran telefonlardan birine uzanıp yardımcısını aradı, Streicher’in temin ettiğim, söz konusu tarihlerde nerede olduğunu bulmasını istedi.</p>

  <p>“Streicher’ın suçlu davranışıyla ilgili belli bilgilere sahip olduğunuza da inandırıldım,” dedim.</p>

  <p>Martin ayağa kalkıp dosya dolabına gitti. Sessizce gülerek ayakkabı kutusu kalınlığında bir dosya çıkardı, masaya getirdi.</p>

  <p>“O serseri hakkında neredeyse bilmediğim hiçbir şey yok,” diye hırladı. “Onun SS muhafızları benim adamlarım. Telefonu dinleniyor ve bütün evlerinde dinleme aletlerim var. Zaman zaman bir fahişeyle görüştüğü odanın karşısındaki bir dükkâna sürekli nöbet tutan fotoğrafçılar bile yerleştirdim.”</p>

  <p>Korsch hayranlık ve şaşkınlık ifade eden bir şekilde küfretti.</p>

  <p>“Peki, nereden başlamak istiyorsunuz? O pisliğin bu kasabada yaptığı şeylerle koca bir departmanı meşgul edebilirim. Tecavüz suçları, babalık davaları, taşıdığı kırbaçla genç oğlanlara saldırması, kamu görevlilerine rüşvet, Parti fonlarını kötüye kullanma, sahtekârlık, hırsızlık, dolandırıcılık, kundaklama, haraç; burada bir gangsterden söz ediyoruz beyler. Kendi kasabasının halkını terörize eden bir canavardan. Faturalarını asla ödemez, işletmeleri iflasa sürükler, kendisine karşı gelme cesareti gösteren onurlu adamların kariyerlerini mahveder.”</p>

  <p>“Onu şahsen görme şansına ulaştık,” dedim. “Dün gece, Deutscher Hof'ta. Birkaç hanımla içiyordu.”</p>

  <p>General iğneleyici bir şekilde baktı. “Hanımla. Şaka yapıyorsunuz tabii ki. Onlar fahişeden başka bir şey olamaz. Onları insanlara aktris diye takdim ediyor, ama hepsi fahişe. Streicher bu şehirdeki organize fahişeliğin arkasındaki kişidir.” Kutu dosyayı açıp şikâyet mektuplarını karıştırmaya başladı.</p>

  <p>“Edepsiz saldırılar, suç oluşturan hasar, yüzlerce yolsuzluk suçlaması... Streicher bu şehri kendi krallığı gibi yönetiyor ve her şey yanına kâr kalıyor.”</p>

  <p>“Tecavüz suçlamaları kulağa ilginç geliyor,” dedim. “Ne olmuş?”</p>

  <p>“Kanıt bulunamamış. Kurbanlar korkutulmuş ya da satın alınmış. Görüyorsun ya, Streicher çok zengin bir adam. Bölge valisi olarak kazandığının, sattığı iyiliklerin ve ofislerinin yanı sıra o iğrenç gazetesinden de bir servet kazanıyor. Yarım milyon satıyor. Tanesi otuz fenikten haftada 150.000 Reichsmark yapıyor.” Korsch bir ıslık çaldı. “Reklamdan kazandığını saymıyorum bile. Oo, evet, Streicher bir sürü iyilik satın alabilir.”</p>

  <p>“Tecavüz suçlamalarından daha ciddi bir şey var mı?”</p>

  <p>“Yani kimseyi öldürdü mü diye mi soruyorsunuz?”</p>

  <p>“Evet.”</p>

  <p>“Ara sıra şurada burada linç edilen Yahudileri saymıyoruz. Streicher zaman zaman kendisi için güzel bir pogrom organize etmekten hoşlanır. Bu ona başka her şeyin dışında ekstra yağma yapma imkânı verir. Evinde yasadışı kürtaj yaptıran birinin elinde ölen kızı da saymıyoruz. Streicher yasadışı kürtaj yaptıran ilk kıdemli Parti üyesi değil. Geriye onun karıştığı düşünülen çözülmemiş iki cinayet kalıyor.</p>

  <p>“Bir tanesinde, Streicher’ın gittiği bir partideki bir garson nedense orada intihar etmeye karar veriyor. Bir tanık adamın gölde boğularak bulunmasından yirmi dakika önce Streicher’la bahçede yürüdüğünü görmüş. Diğer olayda da, Streicher’ı tanıyan genç aktrisin çıplak cesedi Luitpoldhain Park’ta bulunmuş. Deri bir kırbaçla dövülerek öldürülmüş. Cesedi gördüm. Kızın üzerinde bir santimetrelik deri bile kalmamıştı.”</p>

  <p>Tekrar oturdu. Açıklamalarının benim ve Korsch’un üzerinde yaptığı etkiden memnun görünüyordu. Yine de aklına geldikçe birkaç müstehcen ayrıntıyı eklemeden edemedi.</p>

  <p>“Bir de Streicher’ın pornografi koleksiyonu var. Bunun Nuremberg’deki en büyük koleksiyon olmasıyla övünür. Övünmek Streicher’ın en iyi yaptığı şeydir: gayrimeşru çocuk sayısı, o hafta gördüğü ıslak rüya sayısı, o gün kırbaçladığı oğlan sayısı. Hatta bunları halka açık konuşmalarında bile anlatır.”</p>

  <p>Başımı sallayıp iç çektim. Durum nasıl bu kadar kötü olabilmişti? Streicher gibi sadist bir canavar nasıl böyle mutlak bir güç pozisyonuna ulaşmıştı? Onun gibi daha kaç tane vardı? Ama belki de en şaşırtıcı olanı benim Almanya’da olanlara hâlâ şaşırabiliyor olmamdı.</p>

  <p>“Ya Streicher’ın iş arkadaşları?” dedim. “Der Stürmer'deki yazarlar. Özel çalışanları. Streicher bu cinayetleri Yahudilere yıkmak istiyorsa pis işleri başka birisine yaptırıyor olabilir.”</p>

  <p>General Martin kaşlarını çattı. “Evet, ama neden cinayetleri Berlin’de işliyor? Neden burada değil?”</p>

  <p>“Bunun için aklıma birkaç iyi neden geliyor,” dedim. “Streicher’ın Berlin’deki esas düşmanları kim?”</p>

  <p>“Hitler ve muhtemelen Goebbels hariç istediğiniz kişiyi seçebilirsiniz.” Omuz silkti. “En çok da Goering. Sonra Himmler ve Heydrich.”</p>

  <p>“Ben de bunu söyleyeceğinizi düşünüyordum. İşte, ilk nedeniniz bu. Berlin’deki çözülmemiş beş cinayet onun hiç değilse en kötü iki düşmanı için çok büyük bir mahcubiyet yaratır.”</p>

  <p>Başını salladı. “Peki, ikinci neden?”</p>

  <p>“Nuremberg’in Yahudi aleyhtarlığı geçmişi var,” dedim. “Pogromlar burada zaten sık görülüyor. Ama Berlin, Yahudilere karşı tutumunda hâlâ görece liberal. Bu yüzden eğer Streicher bu cinayetleri Berlin’in Yahudi topluluğuna yıkarsa oradaki Yahudiler için işler iyice zorlaşır. Hatta belki de bütün Almanya’daki Yahudiler için.”</p>

  <p>“Bunda gerçek payı olabilir,” diye itiraf etti. Bir sigara daha alıp ilginç küçük sigaralığına taktı. “Ama böyle bir soruşturmayı organize etmek zaman alır. Doğal olarak Heydrich’in Gestapo’nun tam işbirliğini sağlayacağını varsayıyorum. Bence en yüksek düzeyde gözetim gerekiyor, değil mi, Kommissar?”</p>

  <p>“Ben de raporumda aynen böyle yazacağım, efendim.”</p>

  <p>Telefon çaldı. Martin cevap verdi, sonra telefonu bana uzattı.</p>

  <p>“Berlin,” dedi. “Sizi arıyorlar.”</p>

  <p>Arayan Deubel’di.</p>

  <p>“Bir kız daha kayıp,” dedi.</p>

  <p>“Ne zaman?”</p>

  <p>“Dün akşam dokuz civarında. Sarışın, mavi gözlü, diğerleriyle aynı yaşta.”</p>

  <p>“Tanık yok mu?”</p>

  <p>“Şimdiye kadar yok.”</p>

  <p>“Öğleden sonra trenini yakalarız.” Telefonu Martin’e uzattım.</p>

  <p>“Görünüşe göre katilimiz dün gece yine meşgulmüş,” diye açıkladım. “Ben ve Korsch Deutscher Hof'taki kafede oturup Streicher’a tanıklık ettiğimiz sırada bir kız daha kaybolmuş.”</p>

  <p>Martin başını iki yana salladı. “Streicher’ın verdiğiniz bütün tarihlerde Nuremberg’den ayrılmış olmasını beklemek çok fazla şey ummak olur,” dedi. “Ama vazgeçmeyin. Streicher ve suç ortaklarını ilgilendiren, sizi, beni ve bir de şu Jung’u memnun edecek bir tesadüf bulmayı başarabiliriz.”</p>
</body>
</html>