<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1 title="İKİ"><img src="../Images/iki.png" alt=""/></h1>

  <h2 class="sigil_not_in_toc"><i>Pazartesi,</i> 29 Ağustos</h2>

  <p class="girinti-yok">Berlin’den başka bir şehirde olsa Herbertstrasse’deki evlerin hepsi kenarlarında çalıların sıralandığı birkaç hektarlık bahçelerle çevrili olurdu. Ama şu haliyle evler arsa paylarını çimen ya da kaldırıma çok az yer bırakacak şekilde dolduruyorlardı. Bazıları kaldırımdan sadece bahçe kapısı genişliği kadar uzaktı. Mimari olarak Palladyen’den Neo-Gotik’e ve Wilhelm Dönemi’ne kadar değişen çeşitli tarzların karışımından oluşuyorlardı, hatta bazıları tarif edilemeyecek kadar bölgeseldi. Bir bütün olarak değerlendirildiğinde Herbertstrasse, tören üniformalarıyla aşırı derecede küçük ve kötü kamp taburelerinde oturmaya zorlanan eski cephe mareşalleri ve büyük amiraller topluluğuna benziyordu.</p>

  <p>Çağrıldığım ve büyük bir düğün pastasına benzeyen ev Missisipi’deki bir plantasyona aitmiş gibi duruyordu. Kapıyı açan ve kara bir kazanı andıran hizmetçiyle bu etki daha da güçleniyordu. Kimliğimi gösterip beni beklediklerini söyledim. Kadın, Himmler’in kendisiymiş gibi şüpheyle kimliğime baktı.</p>

  <p>“Frau Lange bana sizinle ilgili hiçbir şey söylemedi.”</p>

  <p>“Unutmuş olabilir,” dedim. “Bakın, ofisimi daha yarım saat önce aradı.”</p>

  <p>“Tamam,” dedi gönülsüzce. “İçeri gelseniz daha iyi olur.”</p>

  <p>Beni halının üstünde duran yarısı bir köpek tarafından çiğnenmiş kocaman kemik olmasa zarif diyebileceğiniz bir oturma odasına aldı. Ev sahibini görmek için etrafa baktım, ama kimse yoktu.</p>

  <p>“Hiçbir şeye dokunmayın,” dedi kara kazan. “Geldiğinizi söyleyeyim.” Sonra, sanki onu banyodan çıkarmışım gibi söylenerek ve homurdanarak ev sahibini bulmak üzere paytak paytak uzaklaştı. Kolçaklarında yunus oymaları olan maun kanepeye oturdum. Kanepenin yanında onunla uyumlu, yunus kuyruklarının üstünde duran bir sehpa vardı. Yunuslar Alman marangozlarının gözünde her zaman popüler olan komik bir etki elemanıydı, ama şahsen üç feniklik pullarda daha fazla mizah anlayışı görebiliyordum. Yaklaşık beş dakika sonra kara kazan içeri girip Frau Lange’nin beni şimdi göreceğini söyledi.</p>

  <p>Bir sürü doldurulmuş balığın evi olan uzun ve kasvetli koridor boyunca ilerlerken güzel bir somon görüp hayranlıkla seyretmek için durdum.</p>

  <p>“Güzel balıklar,” dedim. “Balıkçı kim?” Sabırsızlıkla döndü.</p>

  <p>“Burada balıkçı yok,” dedi. “Sadece balık var. Balıklar, köpekler ve kedilerle ne biçim bir ev bu. Ama en kötüsü kediler. En azından balıklar ölü. Kedilerin ve köpeklerin ise tozunu alamıyorsun.”</p>

  <p>Neredeyse otomatik bir şekilde parmaklarımı somonun durduğu dolabın üstünden geçirdim. Burada herhangi bir şekilde toz alındığını gösteren fazla bir kanıt yoktu; Lange evinde geçirdiğim kısa süreye rağmen halıların da nadiren, belki de hiç süpürülmediğini görmek çok kolaydı. Siperlerin çamurundan sonra biraz toz ve yerdeki birkaç kırıntı beni fazla rahatsız etmezdi. Ama yine de Neukölln ve Wedding’in en kötü gecekondu mahallelerinde bile bundan daha temiz tutulan evler görmüştüm.</p>

  <p>Kara kazan bazı cam kapıları açıp kenara çekildi. Bir ofisin parçası gibi görünen dağınık bir oturma odasına girdim ve kapılar arkamdan kapandı.</p>

  <p>Frau Lange, iri yarı, etli orkide gibi bir kadındı. Kollarındaki ve şeftali rengi yüzündeki yağlar sarkaç gibi sarkıyor, bu yüzden kürkü kendisine birkaç beden büyük görünsün diye üretilen o aptal köpeklerden birine benziyordu. Kendi aptal köpeği ise kadının benzediği uyumsuz Sharpei’den daha da şekilsizdi.</p>

  <p>“Bu kadar kısa süre içinde beni görmeye geldiğiniz için çok iyisiniz,” dedi. Hürmetkâr birkaç gürültü çıkardım, ama kadının Herbertstrasse gibi şık bir adreste yaşadığınızda edinebileceğiniz türde bir nüfuzu vardı.</p>

  <p>Frau Lange yeşil bir josephin kanepeye oturup köpeğinin tüylerini sanki üzerinde çalışmayı düşündüğü bir örgüymüş gibi geniş kucağında yayarken bana problemini açıklamaya başladı. Elli yaşlarının ortalarında olduğunu tahmin ediyordum. Gerçi bunun bir önemi de yoktu. Zaten kadınlar elli yaşını geçtiğinde yaşları kendilerinden başka kimsenin ilgisini çekmez. Erkekler için ise durum tamamen tersidir.</p>

  <p>Sigara muhafazasını çıkarıp bana sunarken şartmış gibi ekledi: “Mentollü.”</p>

  <p>Bir tane almama neden olanın merak olduğunu düşündüm, ama ilk nefesi çektiğim gibi yüzümü buruşturup nanenin tadının ne kadar iğrenç olduğunu kesinlikle unutmuş olduğumu fark ettim. Belirgin rahatsızlığım karşısında güldü.</p>

  <p>“Aa, Tanrı aşkına, söndür gitsin be adam. Tadı korkunç. Ben bile neden içtiğimi bilmiyorum, gerçekten. Kendi sigaranızdan bir tane için, yoksa dikkatinizi asla çekemeyeceğim.”</p>

  <p>“Teşekkürler,” dedim, sigarayı jant kapağı gibi küllüğe bastırarak. “Öyle yapacağım.”</p>

  <p>“Ve hazır başlamışken ikimize içki de koyabilirsiniz. Sizi bilmem ama bir içki bana iyi gelir.” Üst kısmında İyon stili bronz sütunlarıyla minyatür bir Antik Yunan tapınağının bulunduğu büyük Biedermeier yazı masasını işaret etti.</p>

  <p>“O şeyin içinde bir şişe cin var,” dedi. “İçine koymak için misket limonu suyundan başka bir şey teklif edemem. Korkarım şimdiye kadar içtiğim tek şey o.”</p>

  <p>Benim için biraz erkendi, ama yine de ikisini karıştırdım. Beni rahatlatmaya çalıştığı için ondan hoşlanmıştım. Oysa mesleğim gereği bunu benim yapmam gerekirdi. Her şey bir yana Frau Lange biraz bile gergin değildi. Birden fazla mesleki başarısı varmış gibi görünen kadınlardan birine benziyordu. Ona içkisini verip kanepenin yanındaki gıcırdayan deri koltuğa oturdum. “Dikkatli biri misinizdir, Herr Günther?”</p>

  <p>“Almanya’da olanların farkındayım, eğer kastettiğiniz buysa.”</p>

  <p>“Değildi, ama yine de bunu duyduğuma sevindim. Hayır, benim kastettiğim şey bir şeyleri görme konusunda ne kadar iyi olduğunuzdu.”</p>

  <p>“Hadi, Frau Lange, sıcak sütün etrafında dolanan kedi olmaya gerek yok. Doğruca gidip sütü için.” Bir an bekleyip kadının ne yapacağını bilemez halde duruşunu seyrettim. “İsterseniz sizin için söyleyeyim. Ne kadar iyi dedektif olduğumu soruyorsunuz.”</p>

  <p>“Korkarım bu konularda pek bir şey bilmiyorum.”</p>

  <p>“Bilmeniz için bir neden de yok.”</p>

  <p>“Ama size sırrımı açacaksam referanslarınıza dair biraz olsun fikrim olmalıymış gibi hissediyorum.”</p>

  <p>Gülümsedim. “İşimin tatmin olmuş müşterilerimin tavsiyelerini gösterebileceğim türde bir iş olmadığının farkındasınızdır. Bu meslekte gizlilik müşterilerim için günah çıkarma kadar önemli. Hatta belki daha da önemli.”</p>

  <p>“Peki, insan işinde iyi olan birinden hizmet aldığını nereden bilecek?”</p>

  <p>“Ben yaptığım işte çok iyiyim, Frau Lange. Şöhretim iyi bilinir. Birkaç ay önce işimi satmam için bir teklif bile aldım. Oldukça da iyi bir teklifti.”</p>

  <p>“Neden satmadınız?”</p>

  <p>“Birincisi işim satılık değildi. İkincisi kötü bir işçi olduğum kadar kötü bir işveren de olurdum. Yine de böyle şeylerin olması insanın gururunu okşuyor. Tabii ki bütün bunların konuyla bir ilgisi yok. Bir özel dedektifin hizmetlerinden faydalanmak isteyen pek çok kişinin firmayı satın alması gerekmiyor. Genellikle avukatlarından sadece bir dedektif bulmasını istiyorlar. Birkaç hukuk firmasının beni tavsiye ettiğini görebilirsiniz. Hatta bunların arasında aksanımdan veya tarzımdan fazla hoşlanmayan firmalar bile var.”</p>

  <p>“Beni bağışlayın, Herr Günther, ama bana göre hukuk fazla değer verilen bir meslek.”</p>

  <p>“Buna itiraz edemem. Annesinin tasarrufuyla onu altında sakladığı şilteyi çalmayan bir avukatla tanışmadım daha.”</p>

  <p>“Neredeyse iş konularının tamamında kendi yargılarımın çok daha güvenilir olduğunu gördüm.”</p>

  <p>“İşiniz tam olarak nedir, Frau Lange?”</p>

  <p>“Bir yayıncılık şirketinin sahibi ve yöneticisiyim.”</p>

  <p>“Lange Yayıncılık Şirketi mi?”</p>

  <p>“Dediğim gibi, genelde kendi yargılarıma güvenmekle yanılmamışımdır, Herr Günther. Yayıncılık zevkle ilgili bir konudur ve insan neyin satacağını bilmek için satış yaptığı kişilerin zevklerini değerlendirebilmelidir. Ben saçımın teline kadar Berlinliyim ve bu şehirle halkını herkes kadar tanıdığıma inanıyorum. Bu yüzden sizin iyi bir gözlemci olup olmamanızla ilgili ilk soruma dönecek olursak şu soruma cevap vereceksiniz:</p>

  <p>Berlin’de bir yabancı olsaydım, bu şehrin insanlarını bana nasıl tarif ederdiniz?”</p>

  <p>Gülümsedim. “Berlinli kimdir, ha? Bu iyi bir soru. Daha önce hiçbir müşterim ne kadar zeki bir köpek olduğumu görmek için halkaların içinden atlamamı istemedi. Ben genellikle böyle numaralar yapmam, ama sizin için bir istisna yapacağım. Berlinliler insanların kendileri için istisnalar yapmasını severler. Umarım şu anda bana dikkatinizi veriyorsunuzdur, çünkü numarama başladım. Evet, istisna olduklarının hissettirilmesinden hoşlanırlar, ama aynı zamanda göz boyamaya da önem verirler. Çoğunlukla hepsi aynı tür görünür. Fular, şapka ve nasırınız çıkmadan Şangay'a kadar yürüyebileceğiniz ayakkabılar. Tesadüfe bakın, Berlinliler yürümeyi de sever, bu yüzden çoğunun köpeği vardır: erkeksi biriyseniz haşin bir köpek, başka tür biriyseniz şirin bir şey. Erkekler saçlarını kadınlardan daha fazla tarar, aynı zamanda içinde yaban domuzu avlayabileceğiniz türde bıyıklar da bırakırlar. Turistler bir sürü Berlinli erkeğin kadınlar gibi giyinmekten hoşlandığını düşünür, ama bu aslında sadece çirkin kadınların adamların adını kötüye çıkarmasıdır. Zaten bugünlerde fazla turist de gelmiyor. Nasyonal Sosyalizm, turistleri asker çizmeleri içindeki Fred Astaire kadar nadir görünür hale getirdi.</p>

  <p>“Bu şehrin insanları her şeyle birlikte krema alır, bira dahil. Ve bira kesinlikle çok ciddiye aldıkları bir şeydir. Kadınlar erkekler gibi üzerinde kalın bir köpük severler ve parasını kendileri ödemekte bir sakınca görmezler. Araba kullanan neredeyse herkes çok hızlı kullanır, ama kimse kırmızı ışıkta geçmeyi bir an bile düşünmeyecektir. Hava kötü olduğu ve çok fazla sigara içtikleri için insanların ciğerleri çürümüştür. Anlamazsanız acımasız gelen, anlarsanız daha da acımasız gelen bir mizah anlayışları vardır. Beton sığınaklar kadar masif, pahalı Biedermeier büfeleri vardır ve içeride ne olduğunu gizlemek için cam kapakların içine küçük perdeler bile asarlar. Bu gösterişli ve mahremin kendine has karışımıdır. Nasıl gidiyorum?”</p>

  <p>Frau Lange başını salladı. “Berlin’in çirkin kadınları yorumunuz dışında iyi gidiyorsunuz.”</p>

  <p>“Bunu söylemem uygunsuz olmuş.”</p>

  <p>“İşte burada yanılıyorsunuz. Geri çekilmeyin, yoksa sizden hoşlanmaktan vazgeçebilirim. Uygunsuz değildi. Nedenini birazdan göreceksiniz. Ücretiniz nedir?”</p>

  <p>“Günde yetmiş mark artı masraflar.”</p>

  <p>“Peki, bu masraflar neler olabilir?”</p>

  <p>“Söylemesi zor. Seyahat. Rüşvet. Bilgi getiren her şey. Rüşvet hariç her şeyin faturasını alacaksınız. Rüşvet için korkarım benim sözüme güvenmek zorundasınız.”</p>

  <p>“Neyin ödemeye değeceği konusunda iyi bir muhakeme gücünüz olduğunu umalım.”</p>

  <p>“Bu konuda hiç şikâyet almadım.”</p>

  <p>“Ve sanırım avans olarak da bir şeyler isteyeceksiniz.” Bana bir zarf verdi. “Burada bin mark nakit var. Sizin için yeterli mi?” Başımı salladım. “Doğal olarak makbuz isteyeceğim.”</p>

  <p>“Doğal olarak,” dedim. Hazırladığı kâğıdı imzaladım. Fazlasıyla resmi, diye düşündüm. Evet, kesinlikle bir hanımefendiydi. “Bu arada nasıl oldu da beni seçtiniz? Avukatınıza sormadınız herhalde ve...” Düşünceli bir şekilde ekledim. “İlan filan da vermiyorum tabii ki.”</p>

  <p>Ayağa kalktı. Köpeğini kucağından bırakmadan masasına gitti.</p>

  <p>“Bende kartvizitlerinizden biri vardı,” dedi bana uzatarak. “Aslında oğlumda vardı demeliyim. Bir yıl kadar önce Winter Relief'e göndermek üzere olduğum eski bir takım elbisesinin cebinde bulmuştum.” İşçi Cephesi, DAF yönetimindeki refah programından bahsediyordu. “Kartı ona vermek üzere sakladım. Ama ona karttan bahsettiğimde korkarım atmamı söyledi. Ama ben yine de atmadım. Sanırım bir ara lazım olacağını düşündüm. Eh, yanılmadım, değil mi?”</p>

  <p>Bu benim eski kartvizitlerimden biriydi. Bruno Stahlecker’le ortaklığımdan öncesine dayanıyordu. Arkasında eski ev telefonum bile yazılıydı.</p>

  <p>“Acaba o nereden bulmuş?”</p>

  <p>“Galiba Dr. Kindermann’ın olduğunu söylemişti.”</p>

  <p>“Kindermann mı?”</p>

  <p>“Sizin için bir sakıncası yoksa onu biraz sonra anlatacağım.” Cüzdanımdan yeni bir kartvizit çıkardım.</p>

  <p>“Önemli değil. Ama artık bir ortağım var, bu yüzden yeni kartlarımdan birini alırsanız daha iyi olur.” Ona kartvizitimi uzattım, alıp masaya, telefonun yanına koydu. Otururken yüzünde ciddi bir ifade belirdi. Sanki kafasının içinde bir şey kapanmış gibiydi.</p>

  <p>“Artık sizi neden buraya çağırdığımı anlatsam iyi olacak,” dedi ciddi bir sesle. “Bana kimin şantaj yaptığını bulmanızı istiyorum.” Durakladı. Kanepede huzursuzca kıpırdandı. “Özür dilerim, bu benim için hiç kolay değil.”</p>

  <p>“Acele etmeyin. Şantaj herkesi gerer.” Başını sallayıp cinden bir yudum aldı.</p>

  <p>“Şey, iki ay, hatta belki ondan daha önce içinde oğlumun başka bir adama yazdığı iki mektubun bulunduğu bir zarf aldım. Mektuplar Dr. Kindermann’a yazılmıştı. Oğlumun yazısını tanıdım tabii ki. Mektupları okumasam da yakınlık içerdiklerini biliyordum. Oğlum homoseksüel, Herr Günther. Bunu bir süredir biliyorum, bu yüzden mektubu gönderen kötü kişinin amaçladığı gibi bu benim için korkunç bir ifşa olmadı. Notunda bunu açıkça belirtmişti. Ayrıca elinde bana yolladıklarına benzer başka mektuplar da vardı. 1000 mark ödersem onları bana gönderecekti. Eğer reddedersem mektupları Gestapo’ya göndermekten başka alternatifi olmazmış. Bunu size söylememe gerek yok herhalde, Herr Günther, ama bu hükümet böyle talihsiz genç adamlara Cumhuriyet kadar açık fikirli bakmıyor. Erkekler arasındaki her türlü bağ, ne kadar zayıf olursa olsun cezalandırılmalı, diye düşünülüyor. Reinhard’ın homoseksüel olduğunun anlaşılması on yıl boyunca toplama kampına gönderilmesi demek olur. Bu yüzden parayı ödedim, Herr Günther. Şoförüm parayı söylenen yere bıraktı. Bir hafta kadar sonra beklediğim gibi mektupları değil, sadece tek bir mektup aldım. Ona da, yazanın fikrini değiştirdiğini, yoksul olduğunu, mektupları teker teker almam gerektiğini ve elinde hâlâ on mektup olduğunu belirten isimsiz bir not eklenmişti. O zamandan beri neredeyse 5000 mark karşılığında dört tane mektubu geri aldım. Her seferinde bir öncekinden daha fazla para istedi.”</p>

  <p>“Oğlunuz bunu biliyor mu?”</p>

  <p>“Hayır. En azından şimdilik ikimizin de acı çekmesi için bir neden göremiyorum.” İçimi çektim. İtirazımı dillendirmek üzereydim ki beni durdurdu.</p>

  <p>“Evet, bunun suçluyu bulmayı zorlaştıracağını ve Reinhard’ın size yardımcı olabilecek bir şeyler biliyor olabileceğini söyleyeceksiniz. Kesinlikle haklısınız tabii ki. Ama nedenlerimi bir dinleyin, Herr Günther.</p>

  <p>“Birincisi oğlum düşünmeden hareket eden bir çocuktur. Büyük bir olasılıkla tepkisi bu şantajcıya cehenneme gitmesini söylemek olacaktır, para ödemek değil. Bu da onun kesinlikle tutuklanmasına yol açar. Reinhard benim oğlum ve annesi olarak onu çok seviyorum, ama o bir aptal ve pragmatizme dair hiçbir şeyi anlamaz. Bana kim şantaj yapıyorsa insan psikolojisini açıkgöz bir şekilde değerlendirdiğini düşünüyorum. Bir annenin, bir dulun tek oğlu için neler hissettiğini iyi biliyor, özellikle benim gibi zengin ve biraz da yalnız olan biriyse.</p>

  <p>“İkinci olarak ben kendim de homoseksüellerin dünyasını biraz takdir ediyorum. Merhum Dr. Magnus Hirschfeld bu konuyla ilgili birkaç kitap yazdı. Gururla bunlardan birini de benim yayınladığımı söyleyebilirim. Bu, gizli ve biraz da kalleş bir dünya, Herr Günther. Bir şantajcının ayrıcalığı. Bu yüzden bu kötü insan aslında oğlumu tanıyor olabilir. Kadınlar ve erkekler arasında bile aşk şantaj için iyi bir neden olabilir özellikle de zina ya da Nazileri daha fazla ilgilendiren ırksal bir kirlilik söz konusuysa.</p>

  <p>“Bu yüzden şantajcının kimliğini tespit ettiğinizde Reinhard'a söyleyeceğim ve ne yapılacağına o kadar verecek. Ama o zamana kadar bu konuda hiçbir şey bilmeyecek.” Sorarcasına bana baktı. “Katılıyor musunuz?”</p>

  <p>“Nedenlerinize itiraz edemem, Frau Lange. Bu durumu çok ciddi bir şekilde enine boyuna düşünmüş gibisiniz. Oğlunuzun mektuplarını görebilir miyim?” Başını evet anlamında sallayarak kanepenin yanındaki dosyaya uzandı, sonra tereddüt etti.</p>

  <p>“Bu gerekli mi? Yani mektupları okumanız?”</p>

  <p>“Evet, gerekli,” dedim kararlı bir şekilde. “Ve şantajcının notları da hâlâ elinizde mi?” Bana dosyayı verdi.</p>

  <p>“Her şey burada,” dedi. “Mektuplar, isimsiz notlar.”</p>

  <p>“Bunların hiçbirini geri istemedi mi?”</p>

  <p>“Hayır.”</p>

  <p>“Bu iyi. Bir amatörle karşı karşıya olduğumuz anlamına geliyor. Bu işi daha önce de yapmış olan birisi parayla birlikte notlarını da geri göndermenizi isterdi. Ona karşı herhangi bir kanıt toplamanızı engellemek için.”</p>

  <p>“Evet, anlıyorum.”</p>

  <p>İyimser bir şekilde kanıt dediğim şeylere baktım. Notlar ve zarflar belirgin bir özelliği olmayan iyi kalitede kâğıda daktilo ile yazılmış ve Batı Berlin’in çeşitli yerlerinden postaya verilmişti.</p>

  <p>W.35, W.40, W.50, pulların hepsi Nazilerin iktidara gelişinin beşinci yılı anısına basılmıştı. Bu bana bir şey anlatıyordu. Yıldönümü 30 Ocakta gerçekleşmişti, demek oluyordu ki Frau Lange’nin şantajcısı çok sık pul almıyordu.</p>

  <p>Reinhard Lange, mektupları yalnızca âşık olanların satın almaya zahmet edeceği, ciddiye alınması gerekecek kadar pahalıya mâlolan ağır kâğıtlara yazmıştı. El yazısı düzgün ve titiz, hatta dikkatliydi. Sadece yazıya bakarak içeriğinden çok daha fazla şey söyleyebilirdiniz. Bir Osmanlı hamam görevlisi bu mektuplarda itiraz edilecek bir şey bulamayabilirdi, ama Nazi Almanya’sında Reinhard Lange’nin aşk mektupları küstah yazarının kesinlikle bir göğüs dolusu pembe üçgenle KZ gezisi kazanmasına yeterdi.</p>

  <p>“Bu Dr. Lanz Kindermann,” dedim, limon kokulu zarftaki isme bakarak. “Onun hakkında tam olarak ne biliyorsunuz?”</p>

  <p>“Reinhard bir ara homoseksüellik için tedavi edilmeye ikna edilmişti. Başta çeşitli endokrin preparatları denedi, ama bunlar işe yaramadı. Psikoterapi daha fazla başarı şansı sunuyor gibiydi. Sanırım birkaç tane üst rütbeli Parti üyesi ve Hitler Gençliği'nden bazı çocuklar aynı tedaviden geçmiş. Kindermann bir psikoterapist ve Reinhard onunla ilk kez Kindermann’ın Wansse’deki kliniğine tedavi aramak için gittiğinde tanıştı. Ama onun yerine kendisi de bir homoseksüel olan Kindermann’la yakın bir ilişki içine girdi.”</p>

  <p>“Cehaletimi bağışlayın, ama psikoterapi tam olarak nedir? Bu tür şeylere artık izin verilmediğini sanıyordum.”</p>

  <p>Frau Lange başını iki yana salladı. “Tam olarak emin değilim. Ama sanırım akıl hastalıklarını genel fiziksel sağlığın bir parçası olarak tedavi etmeyi vurguluyor. Bunun Freud'dan ne açıdan farklı olduğunu sormayın, yalnız Freud Yahudiydi, Kindermann ise Alman. Kindermann’ın kliniği katı bir şekilde sadece Almanlara açık. İçki ve uyuşturucu gibi problemleri olan zengin Almanlar ve tıbbın şiroprakti gibi daha eksantrik tarafının çekici geldiği kişiler için. Ya da sadece pahalı bir şekilde dinlenmek isteyenler için. Kindermann’ın hastalarının arasında Führer’in yardımcısı Rudolf Hess de bulunuyor.”</p>

  <p>“Dr. Kindermann’la hiç tanıştınız mı?”</p>

  <p>“Bir kez. Ondan hoşlanmadım. Küstah bir Avusturyalı.”</p>

  <p>“Hepsi öyle değil mi?” diye mırıldandım. “Küçük bir şantaj yapmayı deneyecek tipte biri olduğunu düşündünüz mü? Ne de olsa mektuplar ona yazılıyordu. Kindermann değilse bile ona yakın olan birisi olmalı. Ya da en azından mektupları ondan çalma fırsatı bulabilecek birisi.”</p>

  <p>“Mektuplar ikisini de suçlu gösterdiği için Kindermann’dan şüphelenmediğimi itiraf ediyorum.” Bir an düşündü. “Bunun aptalca olduğunu biliyorum, ama mektupların birinin eline nasıl geçtiğini hiç düşünmedim. Ama şimdi siz bahsedince çalınmış olmaları gerektiğine inanıyorum. Kindermann’dan çalındı galiba.”</p>

  <p>Başımı salladım. “Pekâlâ,” dedim. “Şimdi size daha zor bir soru sormama izin verin.”</p>

  <p>“Sanırım ne söyleyeceğinizi biliyorum, Herr Günther,” dedi derin bir iç geçirerek. “Suçlunun kendi oğlum olabileceği ihtimalini değerlendirip değerlendirmediğimi soracaksınız.” Bana eleştirel bir şekilde bakıp ekledi: “Sizin hakkınızda yanılmadım, değil mi? Bu sadece soracağınızı umduğum alaycı bir soruydu. Şimdi size güvenebileceğimi biliyorum.”</p>

  <p>“Bir dedektifin alaycı olması bir bahçıvanın bitkilerle arasının iyi olması gibidir, Frau Lange. Bu bazen başımı belaya sokuyor, ama çoğunlukla insanları küçümsememi engelliyor. Bu yüzden umarım bunu sizin de önceden düşündüğünüzü ve oğlunuzu bu soruşturmaya dahil etmemenizin en önemli nedeninin bu olduğunu ileri sürersem beni bağışlarsınız.” Hafifçe gülümsediğini görüp ekledim: “Sizi hiç küçümsemediğimi görüyorsunuzdur, Frau Lange?” Başını evet anlamında salladı. “Parasız kalmış olabilir mi?”</p>

  <p>“Hayır. Lange Yayıncılık Şirketi’nin yönetim kurulu üyesi olarak tatmin edici bir maaş alıyor. Ayrıca babası tarafından onun için kurulan büyük bir vakıftan da geliri var. Doğru, kumar oynamayı seviyor. Ama bana göre ondan daha da kötüsü <i>Urania</i> diye hiç işe yaramayan bir ismin sahibi olması.”</p>

  <p>“İsim mi?”</p>

  <p>“Bir dergi. Astroloji ya da o tür bir saçmalıkla ilgili. Satın aldığından beri para kaybettirmekten başka hiçbir işe yaramadı.” Bir sigara daha yakıp ıslık çalacakmış gibi büzdüğü dudaklarıyla bir nefes çekti. “Ve eğer parasız kalırsa sadece bana gelip sorması gerektiğini bilir.”</p>

  <p>Esefle gülümsedim. “Beni sevimli bulmayabilirsiniz, ama hiç benim gibi birini evlat edinmeyi düşündünüz mü?” Güldü. Devam ettim: “Çok şanslı bir genç adama benziyor.”</p>

  <p>“Çok şımarıktır. Ve artık o kadar da genç değil.” Boşluğa baktı, belli ki gözleri sigara dumanını takip ediyordu. “Benim gibi zengin bir dul için Reinhard, iş hayatındaki insanların ‘zararına satış’ dediği şeyin ta kendisi. Hayatta insanın tek oğlunun yaşattığıyla kıyaslanabilecek bir hayal kırıklığı olamaz.”</p>

  <p>“Gerçekten mi? Yaşlandıkça çocukların bir lütuf gibi geldiğini duymuştum.”</p>

  <p>“Biliyor musunuz, alaycı biri için fazla duygusal gelmeye başlıyorsunuz. Sizin çocuğunuz olmadığını anlayabiliyorum. O yüzden izin verin bu konuda sizi aydınlatayım, Herr Günther. Çocuklar insanın yaşlılığının yansımasıdır. Yaşlanmanın bildiğim en hızlı yolu çocuklar. İnsanın çöküşünün aynası. En fazla da benim.”</p>

  <p>Köpek bunu defalarca duymuş gibi esneyip kucağından atladı. Yerde gerinip kapıya doğru koştu. Sonra dönüp beklentiyle sahibine baktı. Frau Lange köpeğin bu kendini beğenmiş görüntüsünden rahatsız olmadan hayvanın dışarı çıkmasına izin vermek için ayağa kalktı.</p>

  <p>“Şimdi ne olacak?” diye sordu josefin kanepesine geri gelerek.</p>

  <p>“Başka bir not bekleyeceğiz. Sonraki para teslimatını ben yapacağım. Ama o zamana kadar Kindermann’ın kliniğini birkaç gün için kontrol etmem iyi bir fikir olabilir. Oğlunuzun arkadaşı hakkında biraz daha fazla şey öğrenmek istiyorum.”</p>

  <p>“Sanırım masraflar derken bunu kastediyordunuz, değil mi?”</p>

  <p>“Kısa kalmaya çalışırım.”</p>

  <p>“Çalışın,” dedi okul müdürü ses tonuyla. “Kindermann Kliniği’nin günlüğü yüz mark.”</p>

  <p>Islık çaldım. “Çok saygın.”</p>

  <p>“Şimdi izninizi istemeliyim, Herr Günther,” dedi. “Hazırlanmam gereken bir toplantı var.” Parayı cebime attım, sonra el sıkıştık. Bana verdiği dosyayı alıp kapıya gittim.</p>

  <p>Uzun, tozlu koridordan ve salondan geçtim. Bir ses bağırdı: “Orada bekle. Seni dışarı ben çıkarmalıyım. Frau Lange konuklarını geçirmememden hoşlanmaz.”</p>

  <p>Tokmağa elimi koydum ve yapış yapış bir şey hissettim. “Çok sıcak bir kişiliğin olduğu kesin.” Kara kazan salondan yalpalayarak gelirken kapıyı kızgın bir şekilde açtım. “Zahmet etme,” dedim elimi inceleyerek. “Sen bu toz yuvasında ne yapıyorsan ona geri dön.”</p>

  <p>“Uzun süredir Frau Lange ile birlikteyim. Onun hiç şikâyeti olmadı,” diye gürledi.</p>

  <p>Şantajı bilip bilmediğini merak ettim. Ne de olsa havlamayan bir bekçi köpeğini tutmanın iyi bir nedeni olması gerekirdi. Sevginin hele de bu kadından bahsediyorsak söz konusu olduğunu düşünemiyordum. İnsanın zaman içinde bir timsahı sevmesi bile daha olasıydı. Birbirimize bir süre baktık. “Hanımefendi hep bu kadar çok sigara içer mi?” diye sordum.</p>

  <p>Siyahi kadın bunu uzun süre düşündü, hileli bir soru olup olmadığını anlamaya çalıştı. Sonunda olmadığına karar verdi. “Ağzında hep sigara vardır, doğru.”</p>

  <p>“Açıklaması bu olmalı,” dedim. “Etrafında o kadar çok sigara dumanı varken senin burada olduğunu fark etmiyordur bile.” Yakıcı nefesinin altından küfredip kapıyı yüzüme çarptı.</p>

  <p>Kurfürstendamm’dan şehir merkezine doğru sürerken düşüneceğim bir sürü şey vardı. Frau Lange’nin davasını ve cebimdeki bin markı düşündüm. Onun kesesinden güzel ve rahat bir sanatoryumda vereceğim kısa molayı, bunun bana geçici de olsa Bruno ve piposundan uzak kalma fırsatını sağlayacağını düşündüm; Arthur Nebe ve Heydrich’i hesaba katmıyordum bile. Belki uykusuzluğumu ve depresyonumu bile çözebilirdim.</p>

  <p>Ama en çok da kartvizitimi ve ev telefonumu adını bile duymadığım Avusturyalı bir seçkine nasıl vermiş olabileceğimi düşünüyordum.</p>
</body>
</html>