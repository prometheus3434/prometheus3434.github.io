<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1 title="ÜÇ"><img src="../Images/uc.png" alt=""/></h1>

  <h2 class="sigil_not_in_toc"><i>Çarşamba, 31 Ağustos</i></h2>

  <p>Wannsee’de Königstrasse’nin güneyindeki bölgede bir sürü özel klinik ve hastane vardı, yerlerde ve camlarda da hastalarda kullanıldığı kadar eter kullanılan şık, parlak yerler. Tedavi söz konusu olduğunda eşitlikçi olma eğilimindeydiler. Bir adam Afrika filinin bünyesine sahip olabilir, ama travma sonrası stres bozukluğu yaşıyormuş gibi tedavi edilebilirdi. Tabii ödeme gücü olduğu sürece en ünlü marka diş fırçasıyla tuvalet kâğıtları ve ona yardım eden rujlu hemşireler eşliğinde. Bu yüzden Wannsee’de banka hesabınız tansiyonunuzdan daha önemliydi.</p>

  <p>Kindermann’ın kliniği sessiz bir yolun sonunda, ana gölün küçük bir kısmına doğru inen büyük, ama bakımlı bir bahçe içinde bulunuyordu. Arazide karaağaç ve kestane ağaçlarının yanı sıra sütunlu bir nhtım, bir kayıkhane, ortama daha duyarlı bir hava katmak üzere güzelce inşa edilmiş Gotik bir bina bulunuyor, bina ortaçağa aitmiş gibi bir telefon kulübesini andırıyordu.</p>

  <p>Kliniğin kendisi beşik çatısı, küçük döner kulesi, ahşap taşıyıcıları, pencere tirizleri ve mazgallı kulesinin karışımıyla bir sanatoryumdan çok Ren kalesine benziyordu. Binaya bakarken çatısında darağaçları görmeyi ya da uzak mahzenlerden gelen çığlıklar duymayı bekler gibiydim. Ama ortalık sessizdi, etrafta da kimse yoktu. Sadece ağaçların gerisindeki gölde bulunan dört kişilik bir ekibin uzaklardan gelen sesi kargaların gürültüyle yorum yapmasına neden oluyordu.</p>

  <p>Ön kapıdan girerken yarasaların kendilerini alacakaranlığa bıraktığı saatlerde, dışarıda sürünen daha fazla hasta bulma şansım olacağına karar verdim.</p>

  <p>Odam üçüncü kattaydı ve mutfaklara bakan harika bir manzarası vardı. Günde seksen marka en ucuz oda buydu. Odada dolaşırken elli mark ekstraya belki çamaşır sepeti gibi biraz daha büyük bir yer bulup bulamayacağımı merak ettim. Ama klinik doluydu. Bana yolu gösteren hemşire tek boş odanın benimki olduğunu söyledi.</p>

  <p>Hemşire hoştu. Baltık balıkçı karısına benziyordu, ama tuhaf taşra sohbeti olmadan. Yatağımı açıp soyunmamı söylediğinde heyecandan neredeyse ölmek üzereydim. Frau Lange’nin hizmetçisi ve sonra bu hemşire, fark bir dinozorun ruja yabancı olması kadardı. Etrafta daha güzel hemşireler yok değildi. Alt katta bir sürü görmüştüm. Odam çok küçük olduğu için bana en azından çok iri bir hemşire vererek bunu telafi etmeye çalışmış olmalıydılar.</p>

  <p>“Bar ne zaman açılıyor?” dedim. Mizah anlayışı güzelliğinden daha memnuniyet verici değildi.</p>

  <p>“Burada alkole izin verilmiyor,” dedi yanmayan sigarayı dudaklarımın arasından kaparak. “Ve sigara içmek de kesinlikle yasaktır. Dr. Meyer kısa süre içinde sizi görmeye gelecek.”</p>

  <p>“O ne, yardımcı pilot mu? Dr. Kindermann nerede?”</p>

  <p>“Doktor, Bad Neuheim’de bir konferansta.”</p>

  <p>“Orada ne yapıyor, bir sanatoryumda mı kalıyor? Ne zaman geri dönecek?”</p>

  <p>“Hafta sonunda. Dr. Kindermann’ın hastası mısınız, Herr Strauss?”</p>

  <p>“Hayır, hayır, değilim. Ama günde seksen marka olabileceğimi düşünmüştüm.”</p>

  <p>“Dr. Meyer çok becerikli bir doktordur, sizi temin ederim.” Henüz soyunmaya başlamadığımı fark edip sabırsızlıkla kaşlarını çattı, bir papağana iyi davranmaya çalışıyormuş gibi cık cık sesi çıkarmaya başladı. Ellerini sertçe çırpıp acele etmemi ve yatağa girmemi, Dr. Meyer’in beni muayene etmek isteyeceğini söyledi. Beni kolayca soyabilecek durumda olduğunu görünce direnmemeye karar verdim. Hemşirem sadece çirkin olmakla kalmıyordu, hastalara karşı nasıl davranması gerektiğini de bostanda öğrenmiş olmalıydı.</p>

  <p>O gidince okumak için yatağa yerleştim. Elimdeki sürükleyici diyebileceğiniz türde bir şey değildi, en fazla inanılmaz denebilirdi. Evet, doğru sözcük buydu: inanılmaz. Berlin’de her zaman Zenit ve <i>Hagal</i> gibi doğaüstüyle ilgilenen ve garip dergiler olmuştu, ama Maas’ın kıyılarından Memel’in sahillerine kadar hiçbir yerde Reinhard Lange’nin dergisi Urania’da yazanlarla kıyaslanacak bir şey yoktu. Dergiyi on beş dakika kadar karıştırmak Lange’nin tam bir kaçık olduğuna inanmama yetti. “Wotanizm ve Hristiyanlığın Gerçek Kökenleri”, “Atlantis’in Kayıp Halkının İnsanüstü Güçleri”, “Dünya Buz Teorisi Açıklandı”, “Yeni Başlayanlar için Ezoterik Nefes Alma Egzersizleri”, “Spiritüalizm ve Irk Hafızası”, “Oyuk Dünya Teorisi”, “Teokratik Miras olarak Yahudi Karşıtlığı”, vs. Bu tür saçmalıklar yayımlayabilen birisi için ebeveynine şantaj yapmak onu ariosofik aydınlanmalar arasında meşgul eden sıradan bir aktivite olabilirdi.</p>

  <p>Kendisi de pek sıradan olmayan Dr. Meyer bile okuduğum şeye şaşırdığını gizleyemedi.</p>

  <p>“Genellikle bu tür şeyler okur musunuz?” diye sordu. Dergiyi Truva harabelerinde Heinrich Schliemann tarafından bulunan ilginç bir nesneymiş gibi evirip çevirdi.</p>

  <p>“Hayır, pek sayılmaz. Merakım yüzünden satın aldım.”</p>

  <p>“Güzel. Doğaüstüne yönelik anormal bir ilgi genellikle dengesiz bir kişiliğin göstergesidir.”</p>

  <p>“Ben de az önce aynı şeyi düşünüyordum.”</p>

  <p>“Kuşkusuz herkes bu konuda benimle aynı fikirde değildir. Ama St. Augustine ve Luther gibi pek çok modern dini figürün görüşlerinin kökenleri muhtemelen nörotiktir.”</p>

  <p>“Öyle mi?”</p>

  <p>“Aa, evet.”</p>

  <p>“Dr. Kindermann bu konuda ne düşünüyor?”</p>

  <p>“Eh, Kindermann’ın çok sıra dışı teorileri vardır. Onun çalışmalarını anladığımdan emin değilim, ama çok zeki bir adamdır.” Bileğimi tuttu. “Evet, gerçekten çok zekidir.”</p>

  <p>İsviçreli olan doktor üç parçalı yeşil, yün bir takım elbise giyiyor, kocaman bir güve benzeri bir papyon ve gözlük takıyordu. Hintli din adamlarına has uzun, beyaz bir sakalı vardı. Pijamamın kolunu kaldırıp bileğimin alt kısmına küçük bir sarkaç astı. Sarkacın salmımını bir süre seyrettikten sonra benim bir konuda anormal derecede depresif ve kaygılı hissettiğimi gösteren miktarda elektrik yaydığımı ifade etti. Bu etkileyici küçük bir gösteriydi, ama yine de bu kliniğe gelen herkesin söz konusu olan sadece faturası bile olsa bir konuda kaygılandığı veya depresyona girdiği düşünülürse çok da şaşırtıcı bir şey değildi. “Uykularınız nasıl?” dedi.</p>

  <p>“Kötü. Gecede birkaç saat.”</p>

  <p>“Hiç kâbus görür müsünüz?”</p>

  <p>“Evet ve peyniri bile sevmem oysa ki.”</p>

  <p>“Tekrarlayan rüyalarınız var mı?”</p>

  <p>“Belirli bir şey yok.”</p>

  <p>“Ya iştahınız?”</p>

  <p>“Anlatabileceğim bir iştahım yok.”</p>

  <p>“Ya seks hayatınız?”</p>

  <p>“İştahım gibi. Söz etmeye değmez.”</p>

  <p>“Kadınları çok düşünür müsünüz?”</p>

  <p>“Sürekli.”</p>

  <p>Birkaç not alıp sakalını kaşıdı: “Size ekstra vitamin ve mineral, özellikle magnezyum yazıyorum. Ayrıca bol sebze ve yosun içeren şekersiz bir diyet veriyorum. Kan temizleme tabletleriyle toksinlerinizden kurtulmanıza yardım edeceğiz. Ayrıca egzersiz yapmanızı da tavsiye ediyorum. Burada harika bir yüzme havuzu var, yağmur suyu banyosunu denemeyi de düşünebilirsiniz, çok canlandırıcı olduğunu göreceksiniz. Sigara içiyor musunuz?” Başımı evet anlamında salladım. “Bir süre için bırakmaya çalışın.” Not defterini hızla kapadı. “Bunlar fiziksel sağlığınızın iyi hale gelmesine yardım edecektir. Bu arada psikoterapiyle zihinsel durumunuz üzerinde de bir etki yaratıp yaratamayacağımıza bakacağız.”</p>

  <p>“Psikoterapi tam olarak nedir, Doktor? Beni bağışlayın, ama Nazilerin psikoterapiyi yozlaşmış olarak damgaladıklarını sanıyordum.”</p>

  <p>“Aa, hayır, hayır. Psikoterapi psikanaliz değildir. Bilinçdışı zihne dayanmıyor. O tür şeyler Yahudiler için iyidir, ama Almanlar için hiçbir anlamı yoktur. Sizin de takdir edebileceğiniz gibi hiçbir psikoterapötik tedavi bedenden ayrı sürdürülemez. Biz burada akıl hastalığı semptomlarının ortaya çıkışına neden olan tutumları düzenleyerek onları hafifletmeyi amaçlıyoruz. Tutumlar kişilik ve kişiliğin çevresiyle ilişkisi tarafından şartlandırılır. Rüyalarınızın benim için tek önemi, rüya görüyor olmanızla sınırlı. Sizi, rüyalarınızı yorumlayarak ve cinsel anlamlarını keşfederek tedavi etme girişimi açıkçası çok saçma. İşte yozlaşmış olan şey budur.” Sıcak bir şekilde güldü. “Ama bu Yahudileri ilgilendiren bir sorun, sizi değil, Herr Strauss. Şu anda sizin için en önemli şey iyi bir gece uykusu çekmeniz.” Bunu söylerken tıp çantasını aldı, bir şırınga ve küçük bir şişe çıkarıp yatağın yanındaki konsola koydu.</p>

  <p>“O nedir?” diye sordum tereddütle.</p>

  <p>“Hiyosin,” dedi, koluma cerrahi ispirto sürerek.</p>

  <p>Mumyalama sıvısı gibi kolumda ilerleyen sıvı soğuktu. Saniyeler sonra beni bilince bağlayan ipler gevşedikçe Kindermann’ın kliniğinde gizlice dolaşmak için başka bir gece bulmam gerektiğini düşündüm ve sürüklenirken kıyıdan yavaşça uzaklaştım. Şimdiden Meyer’in sesi ne dediğini duyamayacağım kadar geride kalmıştı.</p>

  <hr class="gecis"/>

  <p class="girinti-yok">Klinikte kaldığım dört günden sonra dört aydır hissettiğimden daha iyi hissetmeye başlamıştım. Vitaminlerin, yosun ve çiğ sebze diyetinin yanı sıra hidroterapiyi, doğal tedaviyi ve solaryum tedavisini denedim. Gözbebeklerim, avuç içlerim ve tırnaklarım incelenerek sağlık durumumla ilgili daha ileri teşhisler kondu ve bende kalsiyum yetmezliği olduğu söylendi; ve bana otojenik rahatlama tekniği öğretildi. Dr. Meyer, Jung’un “bütünsellik yaklaşımı” dediği yöntemle ilerleme kaydediyor ve depresyonuma elektroterapiyle saldırmayı teklif ediyordu. Ve ben daha Kindermann’ın ofisini araştırmayı başaramasam da yeni bir hemşirem vardı. Reinhard Lange’nin klinikte birkaç ay kaldığını hatırlayan gerçek bir güzel, Marianne. Üstelik patronu ve klinikteki işleri rahatça konuşma konusunda da bir istek sergiliyordu.</p>

  <p>Sabah yedide bir bardak greyfurt suyu ve neredeyse veterinerlikte kullanılan çeşitlilikteki haplarımla beni uyandırdı.</p>

  <p>Kalçalarının kıvrımını ve sarkık göğüslerinin üniformasını germesini zevkle seyrederken perdeleri açışını, güzel günü ortaya çıkarışını izledim ve çıplak vücudunu da bu kadar kolayca gözler önüne sermesini diledim.</p>

  <p>“Bu güzel günde nasılsın bakalım?” diye sordum.</p>

  <p>“Korkunç,” diye yüzünü buruşturdu.</p>

  <p>“Marianne, bunun tam tersi olması gerektiğini biliyorsun değil mi? Korkunç hissetmesi gereken benim ve nasıl olduğumu sorması gereken de sensin.”</p>

  <p>“Özür dilerim, Herr Günther, ama burada çok sıkılıyorum.”</p>

  <p>“Neden yanıma gelip bana anlatmıyorsun? Başka insanların problemlerini dinleme konusunda çok iyiyimdir.”</p>

  <p>“Başka şeylerde de çok iyi olduğunuza eminim,” dedi gülerek. “Meyve suyunuza bromür koymalıyım.”</p>

  <p>“Onu yapmanın ne anlamı olur ki? İçimde zaten bir eczane var. Ekstra bir kimyasalın fazla bir fark yaratacağını sanmıyorum.”</p>

  <p>“Çok şaşırabilirsiniz.”</p>

  <p>Uzun boylu, atletik görünümlü Frankfurtlu sarışının gergin bir mizah anlayışı ve biraz da utangaç bir gülümsemesi vardı ki bu kendine güveninin az olduğunu gösteriyordu. Aşikâr çekiciliği düşünülünce bu biraz tuhaftı.</p>

  <p>“Eczaneymiş,” diye güldü. “Birkaç vitamin ve gece uyumanıza yardımcı olacak bir şey. Bazılarının aldıklarına kıyasla bunlar hiçbir şey.”</p>

  <p>“Anlat bana.”</p>

  <p>Omuz silkti. “Uyanmalarına yardım edecek bir şeyler, depresyonla savaşmalarına yardım edecek uyarıcılar.”</p>

  <p>“Kadınsı erkekler için ne kullanıyorlar?”</p>

  <p>“Aa, onlar. Eskiden hormon verirlerdi, ama işe yaramadı. Bu yüzden şimdi kaçınma terapisini deniyorlar. Ama Goering Enstitüsü’nde bunun tedavi edilebilir bir bozukluk olduğunu söylemelerine rağmen özel hayatta bütün doktorlar temel durumu etkilemenin zor olduğunu söylüyor. Kindermann da bunu iyi biliyor olmalı. Sanırım bu konuda kendisi de biraz sıcak. Bir hastaya psikoterapinin yalnızca homoseksüellikten kaynaklanan nörotik reaksiyonlarla baş etmede yardımcı olabileceğini söylediğini duydum. Hastanın kendisini kandırmasını engellemeye yardımcı oluyormuş.”</p>

  <p>“O zaman hastanın endişe etmesi gereken tek şey Kısım 175 olur.”</p>

  <p>“O ne?”</p>

  <p>“Alman Ceza Kanunu’nun homoseksüelliği suç olarak tanımlayan kısmı. Reinhard Lange’ye öyle mi oldu? Sadece durumuyla ilişkili nörotik reaksiyonlar için mi tedavi edildi?” Hemşire başını sallayıp yatağımın kenarına oturdu. “Bana şu Goering Enstitüsü’nü anlat. Şişko Hermann'la bir bağlantısı var mı?”</p>

  <p>“Matthias Goering onun kuzeni. Enstitü, Goering adının sağladığı korumayla psikoterapi yapmak için var. Goering olmasaydı, Almanya’da adına yakışır çok az akıl sağlığı olurdu. Naziler sırf öncüsü bir Yahudi diye psikiyatrik tıbbı yok ederlerdi. Her şey çok büyük bir ikiyüzlülük. Çoğu özelde Freud’la aynı görüşte olmasına rağmen başkalarının yanında onu kötülüyorlar. Ravensbrück yakınında SS için kurulan sözde Ortopedi Hastanesi bile SS’e hizmet veren bir akıl hastanesinden başka bir şey değil. Kindermann, Goering Enstitüsü'nün kurucu üyesi olmanın yanı sıra orada da danışmanlık yapıyor.”</p>

  <p>“Peki, Enstitü’yü kim kurdu?”</p>

  <p>“İşçi Cephesi ve Luftwaffe.”</p>

  <p>“Elbette. Başbakanın küçük kasası.” Marianne’in gözleri kısıldı. “Var ya, sen çok fazla soru soruyorsun. Nesin sen, polis filan mı?” Yataktan çıkıp geceliğimi giydim. “Öyle bir şey,” dedim.</p>

  <p>“Burada bir dava üzerinde mi çalışıyorsun?” Gözleri heyecanla irileşti. “Kindermann’ın da dahil olduğu bir şey mi?”</p>

  <p>Pencereyi açıp bir an için dışarı eğildim. Sabah havası nefes almak için güzeldi hatta mutfaktan gelen kokular bile. Ama bir sigara daha iyi olurdu. Pencerenin pervazından son paketimi alıp bir sigara yaktım. Marianne’in gözleri elimdeki sigaraya onaylamaz bir şekilde baktı.</p>

  <p>“Sigara içmemen gerektiğini biliyorsun.”</p>

  <p>“Kindermann’ın olaya dahil olup olmadığını bilmiyorum,” dedim. “Geldiğimde ben de bunu öğrenmeyi umuyordum.”</p>

  <p>“Benim için endişelenmene gerek yok,” dedi hararetli bir şekilde. “Ona ne olduğu umurumda bile değil.” Kollarını göğsünde kavuşturup ağaya kalkarken dudaklarında daha sert bir ifade vardı. “O adam tam bir pislik. Biliyor musun, daha geçen hafta kimse olmadığı için bütün hafta sonu çalıştım. Bana nakit olarak fazla mesai ödeyeceğini söyledi. Ama paramı hâlâ vermedi. Öyle bir domuz işte. Ben de kalkıp bir elbise aldım. Ne kadar aptalım. Beklemeliydim. Şimdi kiramı ertelemek zorunda kaldım.”</p>

  <p>Bana bir masal anlatıp anlatmadığına karar vermeye çalışırken gözlerindeki yaşları gördüm. Eğer rol yapıyorsa, çok iyiydi. İki şekilde de biraz takdiri hak ediyordu.</p>

  <p>Burnunu sildi. “Bana da bir sigara verir misin, lütfen?”</p>

  <p>“Tabii.” Ona paketi uzatıp bir kibrit yaktım.</p>

  <p>“Kindermann, Freud’u tanıyordu,” dedi, ilk nefeste hafifçe öksürerek. “Viyana Tıp Fakültesi’nde öğrenci olduğu zamandan. Mezun olduktan sonra bir süre Salzburg Akıl Hastanesi'nde çalışmış. Aslında Salzburg’ludur. 1930’da amcası öldüğünde ona bu evi bırakmış, o da burayı kliniğe çevirmeye karar vermiş.”</p>

  <p>“Onu çok iyi tanıyor gibisin.”</p>

  <p>“Geçen yaz sekreteri birkaç hafta hastalandı. Kindermann benim biraz sekreterlik deneyimim olduğunu biliyordu. Tarja yokken bir süre onun yerini almamı istedi. Onu oldukça iyi tanıma fırsatı buldum. Ondan hoşlanmayacak kadar iyi. Burada daha fazla kalmayacağım. Bıktım artık. İnan bana, burada benim gibi hisseden bir sürü insan var.”</p>

  <p>“Aa? Ondan intikam almak isteyebilecek biri düşünebiliyor musun? Ona karşı kin tutan birisi olabilir mi?”</p>

  <p>“Ciddi kinden bahsediyorsun herhalde? Basit bir mesai ücreti gibi bir şey değil.”</p>

  <p>“Herhalde,” dedim izmariti pencereden dışarı atarak.</p>

  <p>Marianne başını iki yana salladı. “Hayır, bir dakika. Birisi vardı. Üç ay önce Kindermann erkek hemşirelerden birini sarhoş olduğu için kovdu. Adam pisliğin tekiydi ve kimsenin o gittiği için üzüldüğünü sanmıyorum. Ben orada değildim, ama giderken Kindermann'a çok ağır hakaretler ettiğini duydum.”</p>

  <p>“Bu erkek hemşirenin adı neydi?”</p>

  <p>“Hering, Klaus Hering galiba.” Saatine baktı. “Hey, işime dönmeliyim. Bütün sabahı seninle konuşarak geçiremem.”</p>

  <p>“Son bir şey daha,” dedim. “Kindermann’ın ofisine bakmam lazım. Yardım edebilir misin?” Başını iki yana salladı. “Sen olmadan yapamam, Marianne. Bu geceye ne dersin?”</p>

  <p>“Bilmiyorum. Ya yakalanırsak?”</p>

  <p>“‘Biz’ diye bir şey yok. Sen etrafa göz kulak olacaksın, birisi seni görürse bir ses duyduğunu, ona baktığını söylersin. Bense riske girmek zorundayım. Belki uyurgezer olduğumu falan söylerim.”</p>

  <p>“Aa, bu çok iyi.”</p>

  <p>“Hadi Marianne, ne diyorsun?”</p>

  <p>“Tamam, yapacağım, Ama gece yarısından sonraya bırak, her yeri o zaman kilitliyoruz. Saat 00.30’da solaryumda buluşalım.”</p>

  <p>Cüzdanımdan elli mark çıkardığımı görünce yüz ifadesi değişti. Parayı beyaz, ütülü üniformasının göğüs cebine sıkıştırdım. O ise tekrar çıkardı.</p>

  <p>“Bunu alamam,” dedi. “Bunu yapmamalısın.” Parayı geri vermesini önlemek için yumruğunu kapatıp sıktım.</p>

  <p>“Bak, bu sadece durumunu düzeltmene yardımcı olmak için, en azından paranı alana kadar.” Bana şüpheyle baktı.</p>

  <p>“Bilmiyorum,” dedi. “Bu bana pek doğru gelmedi. Bu kadar parayı bir haftada kazanıyorum. Durumumu düzeltmekten çok daha fazlasını yapacak.”</p>

  <p>“Marianne,” dedim. “İki yakanın bir araya gelmesi iyi bir şeydir, ama bir de kravat takabilirsen harika olur.”</p>
</body>
</html>