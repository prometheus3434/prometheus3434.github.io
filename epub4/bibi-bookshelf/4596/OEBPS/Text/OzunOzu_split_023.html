<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>OzunOzu</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_7"><span class="ideitalik">Beşinci Bölüm:</span><br class="chapter" />
  Kulun Allah Tasavvuru</h1>

  <p class="normal">Bilinsin ki kâmil, nefeslerini gözeten, gönül hazinesinin kapısında oturup bekçilik eden ve Hakk’tan başka düşüncelerin Hakk’ın kütüphanesine girmesine izin vermeyen kimsedir. "Allah’a giden yollar mahlûkātın nefesleri adedincedir" ilkesi gereği her nefeste Hakk’a yol vardır. İnsan aldığı her nefesi bizzat Hakk’tan alır ve yine Hakk’a verir. Bilinsin ki, nefes insandan çıktığında hadd-i zâtında heyûlânî ve renksiz olarak çıkar. Bununla birlikte kulun inancı, ameli ve fikri ne ise nefes o renge boyanır ve o elbiseyi giyerek çıkar.</p>

  <p class="normal">O hâlde gönül evini Hakk’ın rızâsına muhalif olan düşüncelerden korumak gerekir. Zîrâ kulun kalbi Hakk’ın hazinesi ve kütüphanesidir. İnsan da bu hazinenin hazinedarıdır. Bayağı düşünceler yani Hakk’ı tefekkür etmenin dışındaki fikirler yankesici ve haramidir. Bunların gönle girmesine yol vermemek gerekir. Nitekim hadis-i şerifte "Mü’minin kalbi Allah’ın evidir", "Mü’minin kalbi Allah’ın Arş’ıdır", "Mü’minin kalbi Allah’ın hazinesidir" ve "Mü’minin kalbi Allah’ın aynasıdır" buyrulmuştur. Kul bu hazineyi ihmal eder ve yağma edilmesine göz yumarsa hâli müşkül olur. Çünkü hâin durumuna düşmüş olur ki <span class="ideitalik">"Allah hâinleri sevmez"</span> (Enfâl, 58).</p>

  <p class="indentmetin"><span class="idebolditalik">Beyit:</span></p>

  <p class="indentmetin"><span class="ideitalik">Gönülde yanıcak Hakk’ın çerağı</span></p>

  <p class="indentmetin"><span class="ideitalik">Kesilir uğrunun ondan ayağı</span></p>

  <p class="indentmetin">(Hakk’ın çerağı yani kandili gönülde yandığında yankesicinin ayağı oradan kesilir ve oraya uğrayamaz. )</p>

  <p class="normal">Murâkabe<sup class="calibre2"><a href="../Text/OzunOzu_split_026.html#footnote-10872-30" id="footnote-10872-30-backlink">[30]</a></sup> ehline göre zâhir ehlinin havâtırı (kalbe gelen düşünceler) da tıpkı zâhiren cereyan eden fiilleri ve sözleri gibidir. Bu yüzden murâkabe ehli olan kimseler Hakk’ın rızâsının karşıtı olan havâtırdan da sorumlu tutulurlar. Nitekim "Kim birinin kapısını tıklatırsa kendisinin de kapısı tıklatılır" ve "Ebrârın<sup class="calibre2"><a href="../Text/OzunOzu_split_026.html#footnote-10872-31" id="footnote-10872-31-backlink">[31]</a></sup> güzel amelleri mukarreblerin<sup class="calibre2"><a href="../Text/OzunOzu_split_026.html#footnote-10872-32" id="footnote-10872-32-backlink">[32]</a></sup> günahlarıdır" buyrulmuştur. Gerçekte Allah Teâlâ’nın kendisinin tefekkür edilmesi dışındaki fikirlerin kulunun gönlüne gelmesinden râzı olmaz. Çünkü kulun gönlü O’nun evidir. Nitekim bir hadis-i şerîfte Hakk’ın tefekküründen başka mâsivânın da gönle girmesine izin verirse Kâbe’yi putla doldurmuş ve puthâneye çevirmiş gibi olacağı rivâyet edilmiştir. Gerçi gönülde o düşünceyi yaratan da Allah Teâlâ’dır. Ancak gaflet edildiği için bu durumdan dolayı hesaba çeker. Kul kalbine gelen düşünceyi def etmez, onda ısrarcı olur ve onu Hakk’ı düşünmeye çevirmezse bu durumda kendisi hesaba çekilir.</p>

  <p class="normal">Bu hususun tafsilatı şöyledir: Hakk Teâlâ <span class="ideitalik">"O her an yeni bir iş ve oluştadır"</span> (Rahmân, 29) ilkesi gereği dâimâ ve ebediyen tecellî üzeredir. Bu tecellîden emr-i Hakk zuhûr eder. Bu zuhûr eden emir kulların üzerine nâzil olmak ve kulların gönüllerini ziyaret etmek üzeredir. Bu emir gaybî bir misafirdir. Hakk’ın katından sefer ederek renksiz bir şekilde mü’min kulun kalbine indiğinde kul eğer gāfil bir kul değil de Hakk’la beraber ise o gaybî misafir olan emr-i Hakk gönülde olan Hakk’la görüşür ve O’na kavuşur. Nitekim bir kudsî hadiste "Yerim ve göğüm Beni kuşatamadı ama mü’min kulumun kalbi beni kuşattı" buyrulur. Bu kudsî hadisin mânâsını açıklamak için bir âşık şöyle buyurmuştur:</p>

  <p class="indentmetin"><span class="idebolditalik">Beyit:</span></p>

  <p class="indentmetin"><span class="ideitalik">Hakk’a lü’lü-i lâlâdır gönül</span></p>

  <p class="indentmetin"><span class="ideitalik">Mazhar-ı ism u müsemmâdır gönül</span></p>

  <p class="indentmetin"><span class="ideitalik">Şehîr-i sîmurğ-i ankādır gönlül</span></p>

  <p class="indentmetin"><span class="ideitalik">Nakd-i zât-ı Hakk Teâlâ’dır gönül</span></p>

  <p class="indentmetin">(Gönül Hakk’ın parlak incisidir. Gönül ismin ve müsemmânın mazharıdır. Gönül meşhur Zümrüdüanka kuşudur. Gönül Hakk Teâlâ’nın servetidir. )</p>

  <p class="normal">İmdi bu ikisinin birleşmesinden güzel bir kudsî sûret ortaya çıkar ve kemiyet ve keyfiyetsiz bir şekilde Hakk’a döner ve ona vâsıl olur. O’ndan başlamıştır ve yine O’na dönecektir. Ancak bu emrin inişi ruhların yolundan değildir. Aksine onun inişi münezzeh bir iniştir. Yükselişi da aynı şekilde münezzeh bir yükseliş olur. Bundan dolayı o emri ne melek ne de felek bilir. Onlar sadece münezzeh bir nur görürler, gerisini bilemezler.</p>

  <p class="normal">Eğer gönül Hakk’ı zikir ve O’nu tefekkür etmekle meşgul ise o kul bu gaybî misafiri gözetmiş ve hakkını eda etmiş olur. Eğer emr-i Hakk kulun kalbine nâzil olduğunda Hakk’la buluşamazsa ve bilakis bir melekle karşılaşırsa bu ikisinin birleşmesinden bir melekî sûret ortaya çıkar ve ruhların yükseldikleri yoldan yükselerek Sidre’ye kadar uçar ve orada durur.</p>

  <p class="normal">Eğer o emr-i Hakk nâzil olduğunda insanın göğsünde şeytanla karşılaşırsa yine bu karşılaşmadan bir ateş unsuruna ait bir ruhânî sûret zuhûr eder. Siyah bir kuş şeklinde şeytanların yükseliş merdivenlerinden Ay Feleği’nin altına kadar yükselir. Bu sûret için Ay Feleği’nin altındaki yerden öteye yol yoktur. Bu sûret kıyâmete dek orada kalır.</p>

  <p class="normal">Eğer emr-i Hakk kulun kalbinde nefsle karşılaşırsa bu karşılaşmadan güzel bir sûret ortaya çıkar. Bu sûret güzel bir kuş şeklinde yükselir ve cennette karar kılar. Sahibi gelene değin bu sûretin mizacına göre uygun nîmetlerle nasiplenir. Bunların katılımından çeşitli sûretler ortaya çıkar ki tafsilatına gerek yoktur.</p>

  <p class="normal">Ancak insan hadd-i zâtında ilâhî bir iş yeridir. Bu işyerine dâimâ o zât-ı pâk tecellî eder ve emr-i Hakk nâzil olur. Bu emr-i Hakk renksiz ve keyfiyetsiz bir biçimdeyken insan onu kendi rengine boyar. Kendi inancına, ameline ve zannına göre türlü türlü ve rengârenk sûretler yaratır. Bizim amacımız bu yaratmayı açıklamaktır. İnsân-ı kâmil bu durumdan hiçbir şekilde gāfil olmaz. Onun işi, Emr-i Hakk nasıl kemiyet ve keyfiyetsiz nâzil olduysa yine kemiyetsiz, keyfiyetsiz ve renksiz kendisiyle görüşüp hakkına riâyet edip renksiz göndermektir.</p>

  <p class="normal">İnsanın dışındaki ve içindeki fiilleri, düşünceleri, inançları, hareketleri, tasavvurları ve nefeslerinden bir zerre bile yok olmaz. İyi ve kötü kābiliyet ve isti‘dâda göre türlü türlü elbiselerle ve sûretlerle zuhûr eder. Bu sûretler bu dünyada hâl şeklinde, âhirette ise âşikâr bir biçimde görünecektir. Nitekim Allah Teâlâ Kur’ân’da <span class="ideitalik">"Kim zerre kadar hayır işlerse onu görür. Kim de zerre kadar şer işlerse onu görür"</span> (Zilzâl, 7-8) buyurmaktadır.</p>

  <p class="normal">Hz. Şeyh-i Ekber sözüne devam ederek şöyle der: "Hadis-i şerifte ‘Hakk kendisini yarattı’ şeklinde bir söz rivâyet edilir. Bunu akılların reddetmesinin nedeni aklın bu sözü idrâk etmekteki yetersizliğindendir. Yani bunu cüz’î akıl olan akl-ı maâş idrâk edemez. Bunu anlamak için akl-ı maâd gerekir. Ayrıca ‘Hakk kendisini yaratır’ sözü zâhiren çirkin görünür. Bununla birlikte hakîkatteki mânâ bakımından gayet güzeldir. Başka bir yöne dikkat çeken bir mânâdır. Akıl anlayamadığından inkâr eder. Hakk hakkında konuşan kimse kendi nefsinde Hakk’ı bir sûret üzere tasavvur eder. İbâdet eden kimsenin de ibâdet ettiği başkası değil ancak Allah Teâlâ’nın kendisidir. Allah, kulun tasavvur, inanç ve zannına göre kalp aynasında yüzünü göstermiştir".</p>

  <p class="normal">O hâlde kulun tasavvuruna göre zuhûr eden Hakk’ı ancak mutlak olan Hakk yaratmıştır. Yani Hakk kendi kendisini yaratmış olur. Zîrâ her şeyin yaratıcısı Allah Teâlâ’dır. O’ndan başka yaratıcı da yoktur. Kulun inancına göre zuhûr eden varlık da eşya (şeyler) cümlesindendir. O şeyi de Hakk yaratmıştır. Şeyh-i Ekber’in sözünün altındaki mânâ bu şekildedir.</p>

  <p class="normal">Bilinsin ki, halk, ca‘l, îcâd, sun‘ ve tekvîn kelimelerinin buradaki anlamı aynıdır. Bu kelimelerle anlatılmak istenen Hakk’ın zuhûru ve izhârıdır. Şu durumda "Hakk kendisini yaratır" sözü ile kastedilen mânâ "Hakk kendisini kulun tasavvur ve zannına göre izhâr eder" demektir.</p>

  <p class="normal">Bilinsin ki, bir kimsenin kendi kendini ayna kullanmaksızın görmesi ve bilmesi mümkün iken kendisini bir aynada görmesinde başka bir zevk vardır. Bundan dolayı Hakk bu âlemi ve Âdem’i yaratıp kendisine ayna kıldı. Ancak Hakk âlem aynasında kendisinin aksini Âdem aynasında ise kendisinin aynını görür. Âdem ile kastedilen insandır. "Allah âlemi ve Âdem’i yaratıp kendisine ayna kıldı" sözü ile kastedilen mânâ ise "Hakk kendisini ayna şeklinde izhâr etti. Kendi cemâlini o aynada yine kendine arz etti. Bir yüzden bakarak kendi güzelliğini görüp âşık ve hayran oldu ve niyâz etti. Diğer yüzden mâşûk olup naz ve cilve yaptı. Kendi güzelliğini kendine arz etti ve cilveleşti" demektir. Burada gören, görülen, görme ve ayna birdir.</p>

  <p class="normal">İnsân-ı kâmil parlak ve cilalı mutlak bir aynadır ki, her şey kendini bu aynada kayıtsız bir biçimde görür. İnsân-ı kâmilin aynası Hakk’ın tecellîsine göredir. İnsân-ı kâmilin dışındakilerde ise tecellî kulun zannına, kabulüne ve i‘tikādına göredir.</p>

  <p class="normal">Allah gerçeği söyler ve O’dur doğru yola ileten!</p>
</body>
</html>
