<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>OzunOzu</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_8">Sonuç</h1>

  <p class="normal">Hz. Şeyh-i Ekber (k.s.) <span class="ideitalik">Fusûsu’l-Hikem</span> isimli eserinin sonunda bahsi geçen şeylere uygun sözler sarf etmiş ve Fusûs’un sonunu hitâmuhû misk<sup class="calibre2"><a href="../Text/OzunOzu_split_026.html#footnote-10872-33" id="footnote-10872-33-backlink">[33]</a></sup> mânâsı üzere bu sözlerle hitâma erdirmiştir. Şeyh bu bölümde şöyle der: "İlâh-ı mu‘tekad (kulun kendi zannındaki tanrı tasavvuru) kendisine bakıp inanan kulun kendisinin ürettiği bir şeydir. Kulun bu tanrıya olan övgüsü aslında kendisine yaptığı övgüdür. Bu nedenle başkalarının inancını kötüler. Eğer insaflı olsaydı böyle yapmazdı. Ancak bu özel tanrının sahibi olan kişi cahildir. Kesinlikle bu cehaletinden dolayı başkasının inancını kötüleyip karşı çıkar. Kendi inancının tersi göründüğü sürece başkalarının tanrı hakkındaki inançlarına karşı çıkar ve inkâr eder. Eğer Cüneyd-i Bağdâdî’nin ‘Suyun rengi kabına göre olur’ sözünü anlasaydı hiç itiraz etmez ve her inanış sahibinin inandığı şeyi yine sahibine teslim eder ve ârif olur, Hakk’ı her sûrette görür ve bu şekilde davranırdı. Ne var ki, bu özel tanrı sahibi zan sahibidir. Âlim ve ârif değildir. Bu nedenle Allah Teâlâ ‘Ben, ister mutlak kılsın isterse kayıtlı kılsın kuluma ancak inandığı sûrette zuhûr ederim’ buyurmuştur. İlâh-ı mu‘tekadlar mukayyet ve sınırlıdır. Bundan dolayı tanıma ve sınırlandırmaya gelirler. Kulun kalbine sığan ilâh budur. Bu Hakk’ın bir yüzüdür. Başka bir tanrı demek değildir. Bununla birlikte ilâh-ı mutlak hiçbir şeye sığmaz. Gönle de sığmaz. Hem nasıl sığsın ki, O her şeyin aynıdır ve kendisinden başka bir şey yoktur. Bu anlamda gönlün de aynıdır. Bundan dolayı bir şey için kendi varlığına sığdı veya sığmadı demek doğru olmaz. Bunu iyi anla!"<sup class="calibre2"><a href="../Text/OzunOzu_split_026.html#footnote-10872-34" id="footnote-10872-34-backlink">[34]</a></sup></p>

  <p class="normal"><span class="idebolditalik">Örnek:</span></p>

  <p class="normal">Bahsi geçen şeylerin anlaşılması kolay olsun diye bu konuda bir örnek verilebilir. Bilinsin ki, bir güzel sevgilinin güzelliğine bakılsa ve onun etrafına yüz binlerce ayna koyulsa o sevgili yüz binlerce görünür. Hâlbuki o bir sevgili ve bir tek yüzdür. Buna rağmen o aynaların kābiliyet ve isti‘dadlarına göre kimi parlak, kimi bulanık, kimi düzgün, kimi eğri büğrü gösterirler. O hâlde bir kimse sevgilinin bir aynada görünen yüzünü görüp diğer yüzleri inkâr etse ârif değildir. Ârif olan hepsini kabul eder. Ârif sevgiliyi ayna ile de görür ayna olmadan da.</p>

  <p class="indentmetin"><span class="idebolditalik">Beyit:</span></p>

  <p class="indentmetin"><span class="ideitalik">Nice yüz bin göz gören bir sûret imiş âşikâr</span></p>

  <p class="indentmetin"><span class="ideitalik">Kendi hüsnüne yine kendi imiş talebkâr</span></p>

  <p class="indentmetin">Bu örneği açıklamaya gerek yoktur. Ârif ne kadar tetkik ve zevk ederse o kadar örnek getirir.</p>

  <p class="normal"><span class="idebolditalik">Diğer örnek:</span></p>

  <p class="normal">Bu konuda bir örnek daha verelim. Bir kimse güneşin ışığını hiç görmemiş olsa ve karanlık bir yerde bulunsa... Aniden o evin içine rengârenk camları olan bir pencere açsalar ve sabah olup güneş doğduğunda ışığı cama vurunca çeşitli renkler görünse, adam o renkleri güneş ışığının sanıp "Güneşin ışığı yeşildir veya kızıldır" şeklinde inanır. Ancak ârif işin iç yüzünü bilir ki, suyun rengi kabının rengidir. İmdi, bütün eşyaya ışık veren Hakk’ın nurudur. Nitekim Kur’ân’da Allah Teâlâ <span class="ideitalik">"Allah göklerin ve yerin nurudur"</span> (Nûr, 35) buyurur.</p>

  <p class="normal">Ârife göre iki cihan aynasından görünen bir yüzdür. Ancak bir ârif "Hiçbir şey görmedim ki, kendisinden sonra Allah’ı görmeyeyim" der, bir diğer ârif "Hiçbir şey görmedim ki Allah’ı kendisinde görmeyeyim" der, bir diğer ârif "Hiçbir şey görmedim ki, kendisinden önce Allah’ı görmeyeyim" der. Bir ârif "Yalnızca Allah..." derken bir başkası "Allah’ı ancak Allah görür" der. Bu beş tavır dış âlemde olandır. Kemâl sahibi olan ârif bu beş tavrın hepsini görüp cem ettikten sonra beş tavrı da nefsinde görür. Ârifin nefsinde gördüğü beş tavrın açıklamasının yeri burası değildir. Hatta bu tavırları açıklamak yasaktır. Bu tavırlar hakkında bilgi sahibi olmak isteyen kimse bir insân-ı kâmilin eteğine yapışıp ondan istesin. Zîrâ bu hususu "tatmayan bilmez", bu husus yazılamaz. Vesselâm... Allah yardımcıdır.</p>

  <div class="calibre1" id="calibre_pb_25"></div>
</body>
</html>
