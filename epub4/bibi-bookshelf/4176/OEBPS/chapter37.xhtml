<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>Lord Jim</title>
    <meta name="Adept.resource" value="urn:uuid:cc9d898c-6c8e-49e7-9b00-781df8de68c9"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="epub-type_cover" id="chapter37">
<div class="html5_section">
			<h1 class="calibre9">XXXVII</h1>

			<p class="calibre10">“Her şey, Zamoanga yakınlarındaki küçük bir körfezden büyük bir maharetle bir İspanyol uskunası çalan Brown adındaki bir adamın olağanüstü macerasıyla başladı. Bu adamı tanıyana kadar elimdeki bilgiler eksikti ve hiç ummadığım bir biçimde kibirli ruhunu teslim etmeden birkaç saat önce rastlamıştım ona. Neyse ki boğucu astım nöbetlerinin arasında rahatça konuşabiliyordu ve Jim’den bahsettikçe hastalıklı bedeni şeytani bir coşkuyla titreyip, kıvranıyordu. ‘Sonunda o kibirli herife gününü gösterdim,’ diyerek çocuklar gibi seviniyordu. Yaptıkları aklına geldikçe sinsice bir haz duyuyordu. Eğer neler olduğunu öğrenmek istiyorsam kenarları kırışmış, çukura kaçmış vahşi ve öfkeli bakan gözlerine katlanmak zorundaydım; bazı kötülüklerin aşırı bencillikten doğan, inatla alevlenen, ruhu paramparça eden ve bedene sahte bir canlılık veren deliliğe ne kadar çok benzediğini düşünerek katlandım bakışlarına. Hikâye aynı zamanda Cornelius’un, alçakça beslediği yoğun nefretin esin kaynağı olduğu ve şaşmaz bir biçimde intikama yönlendirdiği o sefil herifin umulmadık kurnazlıklarını da ortaya çıkarıyor.</p>
			<p class="calibre10">Ölümle pençeleşen Brown, ‘Daha ona bakar bakmaz nasıl bir budala olduğunu anlamıştım,’ dedi güçlükle nefes alarak. ‘Adam mı o? Kahrolsun! Kof bir sahtekârdı o. Sanki lafı dolandırmadan, “Vurgunumdan elini çek!” diyemez miydi? Lanet olası! İşte o zaman adam gibi davranmış olurdu! Asil ruhunun canı cehenneme! Orada beni ele geçirmişti ama beni öldürecek cesareti yoktu. Onun harcı değildi! Öyle bir yaratığın tekmelemeye bile değmeyecek bir köpek gibi beni salıvermesine ne demeli?’ Brown nefes almak için mücadele veriyordu. ‘Beni bırakması... Sahtekârlık... Ve neticede ben onun sonunu getirdim...’ Yine tıkanıp boğulur gibi oldu. ‘Sanırım bu şey beni öldürecek ama huzur içinde rahatça ölebilirim artık. Siz... sizin adınızı bilmiyorum. İnanın eğer yanımda olsaydı –getirdiğiniz haberler için– size beş pound vermeseydim ne olayım - ama yok,’ dedi korkunç bir ifadeyle sırıtarak. Bana “Centilmen Brown” derler.’</p>
			<p class="calibre10">Büyük güçlükle nefes alarak ve harabeye dönmüş uzun esmer yüzünü bana çevirip sarı gözleriyle beni süzerek söylemişti bütün bunları; sol kolunu ani hareketlerle silkeledi; kırlaşmış, keçe gibi birbirine dolanmış sakalları neredeyse kucağına kadar iniyordu; pis, yıpranmış bir battaniye örtmüştü dizlerine. Onu, o işgüzar otel işletmecisi Schomberg vasıtasıyla Bangkok’ta bulmuştum. Schomberg bana hangi yöne bakmam konusunda küçük bir sır vermişti. Anlaşılan o ki, sürekli kafası dumanlı aylak aylak gezen ve yerliler arasında Siyamlı bir kadınla yaşayan beyaz bir adam hayatının son günlerini yaşayan meşhur Centilmen Brown’a kalacak bir yer sağlamayı büyük bir ayrıcalık olarak görmüştü. Ahırdan bozma o harap kulübenin içinde bana yaşadıklarını anlatırken ve adeta yaşamının kalan her dakikası için kıyasıya mücadele içindeyken kocaman çıplak ayaklı ve bön suratlı bir Siyamlı kadın umursamaz bir havada tembul yaprağı çiğneyerek gelip odanın karanlık köşesine oturdu. Ara sıra kapıya yanaşan bir tavuğu kışkışlamak için ayağa kalkıyordu. Yürüdüğünde bütün kulübe sallanıyordu. Sarı benizli, bir putperest tanrısı heykelciği gibi şiş göbekli çirkin bir çocuk, parmağı ağzında mindere yaslanmış duruyor ve can çekişen adamı derin ve sakin bakan gözlerle izliyordu.</p>
			<p class="calibre10">Hararetli hararetli anlatıyordu; fakat her kelimenin ortasında sanki görünmez bir el gırtlağına sarılıyor gibi kuşku ve ıstırap dolu gözlerle dilini yutmuşçasına bana bakıyordu. Beklemekten sıkılıp gideceğimi ve hikâyesini anlatmaya, coşkusunu ifade etmeye fırsat bulamayacağını düşünerek korkuya kapılmıştı sanki. Sanırım o gece öldü ama o vakte kadar öğreneceğimi öğrenmiştim.</p>
			<p class="calibre10">Şimdilik Brown’la ilgili yazacaklarım bunlar.</p>
			<p class="calibre10">Bu olaydan sekiz ay önce Semarang’a seyahat ettiğimde her zamanki gibi Stein’a uğradım. Evin bahçeye bakan tarafındaki verandada utangaç tavırlı bir Malay karşıladı beni. Onu Patusan’da, Jim’in evinde durmadan savaş anılarından bahsetmek ve devlet işlerini tartışmak için akşamları uğrayan Bugi köyünden diğer adamların arasında gördüğümü hatırladım. Bir defasında Jim onun açık denizlerde seyahat edebilen küçük bir gemiye sahip mütevazı ve saygın bir tacir olduğundan ve Şerif Ali’nin kampını ele geçirirken büyük yararlılıklar gösterdiğinden bahsetmişti. Onu orada görmek beni şaşırtmamıştı zira Semarang’a kadar gelmeyi göz alan Patusan’lı her tacirin doğal olarak Stein’ın evine yolu düşecekti. Selamına karşılık verdim ve geçip gittim. Stein’ın odasının kapısında tanıdığım bir başka Malay’la karşılaştım: Tamb Itam.</p>
			<p class="calibre10">Onu görür görmez orada ne işi olduğunu sordum; Jim’in Stein’ı ziyaret etmiş olabileceği gelmişti aklıma. Kabul etmeliyim ki bu düşünce beni memnun etmiş ve heyecanlandırmıştı. Tamb Itam ne diyeceğini bilmez bir ifadeyle baktı. ‘Efendi Jim içeride mi?’ diye sordum sabırla. Bir an düşünüp, ‘Hayır,’ diye mırıldandı ve sonra birden içten bir tavra bürünerek, ‘Mücadele etmedi. Mücadele etmedi,’ diye iki defa tekrarladı. Başka bir şey söyleyebilecek durumda olmadığını görüp onu bir kenara iterek içeri girdim. Stein uzun boyuyla, kamburu çıkmış halde kelebeklerin bulunduğu cam kutuların arasında tek başına dikilmiş duruyordu. Gözlüğünün arasından bakarak üzgün bir sesle, ‘Ah! Siz miydiniz dostum?’ dedi. Alpaka postundan yapılmış, düğmeleri açık haki renkli uzun bir ceket dizlerine kadar sarkıyordu. Başında hasır bir şapka vardı ve solgun yanaklarında derin çizgiler göze çarpıyordu. ‘Mesele nedir?’ diye sordum heyecanla. ‘Tamb Itam burada...’ ‘Gel de kızı gör. Gel de kızı gör. O burada,’ dedi gönülsüzce bir şeylerle uğraşır gibi görünüp. Onu alıkoymaya çalıştım ama kibarca bir inatla ısrarlı sorularımı dikkate almadı. Büyük bir tedirginlik içinde, ‘Kız burada, kız burada,’ diye tekrarlıyordu. ‘Buraya iki gün önce geldiler. Benim gibi yaşlı bir adam, bir yabancının – <em class="calibre2">sehen</em> <em class="calibre2">sie</em><a class="si-noteref" href="#f69" id="backref_69">69</a> – elinden fazla bir şey gelmez... Şöyle gelin... Genç kalpler affetmiyor...’ Stein büyük bir huzursuzluk içindeydi. ‘İçlerindeki yaşama gücü, yaşamın zalim gücü...’ Lafı ağzında geveleyerek beni evin öte yanına götürdü; öfkeyle ve karamsar tahminler içinde kaybolmuş vaziyette yürüyerek peşi sıra gittim. Kabul salonunun kapısında yolumu kesti. Sorgular gözlerle bakarak, ‘O kızı çok sevdi,’ dedi ve ben de sadece baş sallamakla yetindim. O kadar hayal kırıklığına uğramıştım ki bir şeyler söyleyecek güveni bulamadım kendimde. ‘Çok korkunç,’ diye mırıldandı. ‘Kız beni anlamıyor. Ben yaşlı ve yabancı bir adamım sadece. Belki siz... kız sizi tanıyor. Konuşun onunla. Böyle vazgeçemeyiz. Onu bağışlamasını söyleyin kıza. Çok korkutucuydu.’ Olanlardan habersizdim ve o öfkeyle, ‘Hiç kuşkusuz öyledir,’ dedim; ardından da, ‘peki siz onu bağışladınız mı?’ diye sordum. Tuhaf tuhaf bana baktı. ‘Kız size anlatacak,’ dedi ve kapıyı açarak beni var gücüyle içeri itti.</p>
			<p class="calibre10">Stein’ın büyük evini ve içinde kimsenin yaşamadığı ve yaşamasının da mümkün olmadığı temiz, tenha ve hiç kimselerin daha önce görmediği kadar sıra dışı, parlak eşyalarla dolu o iki devasa odayı bilirsiniz. Bu odalar en sıcak günlerde bile serindir ve içeri girdiğinizde sanki yeraltındaki bir mağaradaymış gibi hissedersiniz. Bu odalardan birinden geçerek diğer odaya girdim ve kızı büyük maun bir masanın ucunda otururken gördüm. Kız masaya kafasını dayamıştı ve yüzü kollarının arasında kaybolmuştu. Odanın cilalı zemini sanki donmuş bir su tabakası gibi belli belirsiz yansıtıyordu onu. Hintkamışından yapılma perdeler inikti; dışarıdaki ağaçların yapraklarının tuhaf yeşilimsi loşluğu arasından güçlü bir rüzgâr esiyor, pencerelerdeki ve kapı aralıklarındaki uzun perdeleri sallıyordu. Beyazlar içindeki kız sanki kardan yapılmış gibi görünüyordu; büyük bir avizenin sarkan kristal parçaları başının üzerinde parlayan buz saçakları gibi tıkırdıyordu. Başını kaldırıp ona doğru yaklaştığımı gördü. Bu geniş odalar keder ve umutsuzluğun mesken tuttuğu soğuk yerlermiş gibi içim ürpermişti.</p>
			<p class="calibre10">Kız beni hemen tanıdı ve yanında durup ona bakar bakmaz, ‘Beni terk etti,’ dedi sakin bir sesle, ‘siz kendi amaçlarınız uğruna bizi her zaman terk edersiniz.’ Yüz ifadesi donuktu. Yaşamın tüm ateşi göğsündeki erişilmez bir noktaya çekilmişti sanki. ‘Onunla birlikte ölmek daha kolay olurdu,’ diye sürdürdü ve anlaşılmazı anlamaya çalışmaktan vazgeçmiş gibi bıkkın bir havada elini salladı. ‘İzin vermedi! Sanki kör olmuştu ama buna rağmen onunla konuşan bendim; gözlerinin önünde duran bendim; sürekli baktığı insan bendim! Ah! Sizler katısınız, yalancı ve şefkatsizsiniz. Sizi bu kadar kötü yapan nedir? Yoksa hepiniz deli misiniz?’</p>
			<p class="calibre10">Elini avuçlarımın arasına aldım; tepki vermedi. Bırakınca da uyuşmuş gibi yere sarkıttı kolunu. Gözyaşlarından, çığlıklardan ve azarlamalardan daha hazin olan o kayıtsızlığı, zamana ve teselliye meydan okur gibiydi. Söyleyeceğiniz hiçbir şeyin insanı hissizleştiren ve dinmek bilmeyen acının kalbine ulaşmayacağını hissediyordunuz.</p>
			<p class="calibre10">Stein, ‘Kız size anlatacak,’ demişti ve ben de dinleyip duymuştum. Şaşkınlıkla, merak ve korkuyla, inatla sürdürdüğü bezginliğini yansıtan ses tonuyla anlattıklarını dinledim. Bana söylediklerinin gerçek anlamını kavrayamıyordu ve içerlemiş hali hem ona hem de Jim’e karşı içimi merhametle doldurdu. Konuşmasını bitirdikten sonra olduğum yerde çakıldım kaldım. Koluna yaslanan kız sert bakışlarını üzerime dikti ve o sırada esen rüzgâr avizenin kristal parçalarını yeşilimsi loşlukta birbirine çarpıp şıngırdattı. Kendi kendine söylenip fısıldamaya devam ediyordu: ‘Ama bana bakıyordu! Yüzümü görebiliyor, sesimi işitebiliyor, kederimi duyabiliyordu! Yanağım dizine dayalı, eli saçlarımda ayakucuna oturduğumda acımasızlığın ve çılgınlığın lanetine kapılmıştı bile ve o günün gelmesini bekliyordu. Ve o gün geldi çattı! Güneş batmadan önce artık beni görmez olmuştu, hepiniz gibi o da körleşmiş, sağırlaşmış ve acımasızlaşmıştı. Onun için ağlamayacağım. Asla, asla. Tek bir damla bile gözyaşı dökmem! Sanki bulaşıcı ve öldürücü bir hastalıkmışım gibi kaçtı benden. Sanki rüyasında gördüğü ya da işittiği lanetli bir şeyin peşine takılıp sıvıştı...’</p>
			<p class="calibre10">Kımıltısız gözleri, bir rüyanın gücüyle kollarının arasından sökülüp alınan adamın suretini görebilmek için kısılmıştı sanki. Sessizce başımla verdiğim selama hiçbir karşılık vermedi. Oradan kaçıp kurtulduğuma memnundum.</p>
			<p class="calibre10">Kızı aynı gün öğleden sonra bir kez daha gördüm. Onun yanından ayrılır ayrılmaz Stein’ı bulmaya gitmiştim ama evin içinde rastlayamamıştım ona; bunun üzerine kafamda sıkıntılı düşüncelerle dışarı çıkıp bahçeye doğru yürüdüm. Stein’ın içinde tropik düzlüklere özgü her türlü bitkiyi, her ağacı bulabileceğiniz o meşhur bahçesi. Kanallara ayrılmış akarsuyun takip ettiği yönü izledim ve kırpık kanatlı su kuşlarının gürültüyle dalıp etrafa sular sıçrattığı bir süs havuzunun yanındaki gölgeli bir bankta uzun bir süre oturdum. Arkamdaki <em class="calibre2">casuarina</em> ağaçlarının<a class="si-noteref" href="#f70" id="backref_70">70</a> dallarının hafifçe ama durmadan sallanmaları bana memleketteki köknarların fısıldar gibi hışırdamalarını hatırlatmıştı.</p>
			<p class="calibre10">Bu hüzünlü ve dinmek bilmez ses o anda kafamdan geçen düşüncelerle tam bir ahenk içindeydi. Kız, Jim’in bir rüyanın peşine düşüp kendisinden uzaklaştığını söylemişti –ve görünen o ki ona kimsenin verebilecek bir cevabı yoktu– böyle bir günahı bağışlamak mümkün değildi. Ama insanoğlu dediğin büyüklüğünü kanıtlama ve aşırı zulmün ve aşırı bağlılığın karanlık yollarına hâkim olma hayalleri peşinde körlemesine koşmaz mı zaten? Ve sonuçta gerçeğin peşine düşmek nedir ki?</p>
			<p class="calibre10">Eve dönmek için ayağa kalktığımda yaprakların arasındaki bir boşluktan Stein’ın haki ceketi gözüme ilişti ve hemen ardından patikanın bir dönemecinde yanında kızla birlikte yürürken rastladım ona. Kız küçük eliyle Stein’ın kolunu tutmuştu, kır saçlı Stein ise panamasının geniş siperliğinin altından babacan, şefkatli ve nazik bir tavırla kıza doğru eğilmişti. Kenara geçtim ama yanımda durup yüzlerini bana döndüler. Stein başını yere eğmiş ayaklarına bakıyordu. Koluna dayanmış kız ise dimdik durmuş, kımıltısız, siyah ve ışıldayan hüzünlü gözlerle omzumun arkasında bir noktaya bakıyordu. ‘<em class="calibre2">Schrecklich</em>,’<a class="si-noteref" href="#f71" id="backref_71">71</a> diye mırıldandı. ‘Korkunç! Korkunç! İnsanın elinden ne gelir?’ Stein sanki bana yalvarır gibiydi fakat kızın gençliği, tepesinde bir kılıç gibi sallanan günlerin uzunluğu bana daha acıklı gelmişti; birden, söyleyecek hiçbir olmadığını düşündüğüm bir anda, Jim’i savunurken buldum kendimi. ‘Onu bağışlamalısınız,’ dedim ve kendi sesimin boğuk çıktığını, tepkisiz, sağır bir boşlukta yitip gittiğini hissettim. ‘Hepimiz bağışlanmak isteriz,’ diye ekledim birkaç saniye sonra.</p>
			<p class="calibre10">‘Ben ne yaptım?’ diye sordu kız dudaklarının arasından fısıldayarak.</p>
			<p class="calibre10">‘Ona hiçbir zaman güvenmedin,’ dedim.</p>
			<p class="calibre10">‘O da diğerleri gibiydi,’ dedi usulca.</p>
			<p class="calibre10">‘Diğerleri gibi değil o,’ diye itiraz ettim ama kız hissiz ve sakin bir tavırla, ‘İkiyüzlüydü o,’ dedi. Birden Stein girdi araya. ‘Hayır! Hayır! Hayır! Zavallı kızım!..’ dedi ve kolunun üzerinde hareketsiz duran kızın eline hafifçe vurdu. ‘Hayır! Hayır! Yanlış değil! Doğru! Doğru! Doğru!’ Stein kızın hissiz suratına bakmaya çalıştı. ‘Anlamıyorsun! Ah! Neden anlamıyorsun? Korkunç!’ dedi bana. ‘Bir gün nasıl olsa anlayacak.’</p>
			<p class="calibre10">‘Siz mi açıklayacaksınız bunu ona?’ diye sordum sertçe bakarak. Yürümeye devam ettiler.</p>
			<p class="calibre10">Onları arkalarından izledim. Kızın elbisesinin etekleri yeri süpürüyordu ve siyah saçları omuzlarına dökülüyordu. Biçimsiz, uzun ceketi kambur omuzlarının üzerinde düşey kıvrımlar oluşturmuş, yavaş adımlar atan uzun boylu Stein’ın yanında dimdik ve zarif adımlarla yürüyordu. Bilen bir gözün birbirinden ayırt edebileceği, on altı çeşit bambu ağacının olduğu korunun (Stein’ın meşhur bahçesini hatırlarsınız) ardında kayboldular. Sivri uçlu yapraklar ve tepesi tüylü kuşlarla taçlanmış, ışıltılı, bolluk içinde yaşanan o rahat hayatın sesleri kadar canlı ve zarafet içindeki o koru beni büyülüyordu. Uzun bir süre bu manzarayı seyretmek için orada, sanki işitebileceğim kadar yakınımdaki teselli edici bir fısıltıyı bekler gibi durduğumu hatırlıyorum. Gökyüzü inci grisi tonlara bürünmüştü. Tropikal bölgelerde nadiren görülen ve insanın aklına başka kıyıların başka yüzlerin anılarını üşüştüren o kapalı havalardan biriydi.</p>
			<p class="calibre10">O gün öğleden sonra yanıma Tamb Itam ve diğer Malay’ı alarak kasabaya geri döndüm. Malay’ın gemisine binip felaketin yarattığı şaşkınlık, korku ve panik sırasında kaçmışlardı. O yaşadıkları şok tabiatlarını değiştirmiş gibiydi. Kız tamamen bezmiş ve hissizleşmiş, o çok az konuşan Tamb Itam ise neredeyse çenesi düşük bir gevezeye dönüşmüştü. Itam’ın o somurtkan, asabi halleri, sanki çok önemli bir anda güçlü bir cazibenin başarısızlığına tanık olmuş gibi yerini şaşkın bir tevazuya bırakmıştı. Utangaç ve tereddütlü bir adam olan Bugi’li tacir ise az ama öz konuşan biriydi. Belli ki her ikisi de bir gizemin dokunuşuyla tarifsiz bir mucizeye dönüşen olaylar yaşamışçasına korku ve şaşkınlık içindeydiler.”</p>
			<p class="calibre10">Marlow’un imzasıyla birlikte mektup burada sona eriyordu. Hikâyenin sonunu öğrenme şansını elde etmiş tek adam okuma lambasını açtı ve tıpkı denizin üzerindeki bir fener bekçisi misali, şehrin dalgalı çatılarının üzerinde bir başına oturup hikâyeyi okumaya başladı.</p>
			</div>
			<div class="si-footnotes">
				<div class="si-footnote" id="f69"><a class="si-backref" href="#backref_69">69</a><span>. ( Alm.) Görüyorsunuz. (Ç.N.)</span></div>
				<div class="si-footnote" id="f70"><a class="si-backref" href="#backref_70">70</a><span>. Güneydoğu Asya’ya özgü ince ve tüylü yaprakları olan bir tür köknar ağacı. (Ç.N.)</span></div>
				<div class="si-footnote" id="f71"><a class="si-backref" href="#backref_71">71</a><span>. (Alm.) Korkunç. (Ç.N.)</span></div>
			</div>
  </body>
</html>
