<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>Lord Jim</title>
    <meta name="Adept.resource" value="urn:uuid:cc9d898c-6c8e-49e7-9b00-781df8de68c9"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="epub-type_cover" id="chapter31">
<div class="html5_section">
			<h1 class="calibre9">XXXI</h1>

			<p class="calibre10">“Nasıl bir ilgiyle dinlediğimi sanırım tahmin edebilirsiniz. Tüm bu ayrıntıların önemi yirmi dört saat sonra anlaşılacaktı. Sabah olunca Cornelius gece yaşanan olaylardan hiç bahis açmadı. Jim, Doramin’in köyüne gitmek için kanoya binerken sinsice sokulup asık bir suratla, ‘Benim fakirhaneye geri döneceksin herhalde,’ diye mırıldandı. Jim ise suratına bakmadan sadece başını salladı. Cornelius somurtuk ifadesini bozmadan, ‘Orada keyifli vakit geçireceğine eminim,’ diye homurdandı. Jim o günü yaşlı <em class="calibre2">nakhoda</em> ile geçirmiş ve önemli bir konuşma yapmak üzere görüşmeye çağırdığı Bugi halkının önde gelenlerine yoğun bir çabayla eyleme geçmenin gerekliliği üzerine vaaz vermişti. Nasıl da etkili ve ikna edici bir konuşma yaptığını keyifle hatırlıyordu Jim. ‘Hiç kuşkusuz o sırada adamlara biraz cesaret aşılamayı başarmıştım,’ diyordu. Şerif Ali’nin son baskını köyün dış mahallelerini mahvetmişti ve bazı yerli kadınlar kaçırılıp Ali’nin kampına götürülmüştü. Bir önceki gün Şerif Ali’nin adamları pazaryerinde beyaz pelerinleriyle kibirli kibirli dolaşırken ve efendilerinin raca ile dostluğundan söz edip böbürlenirken görülmüştü. Aralarından biri öne çıkıp bir ağacın gölgesinde durmuş, tüfeğinin uzun namlusuna dayanarak insanları dua ve tövbe etmeye çağırıyor, aralarındaki yabancıları öldürmeye teşvik ediyordu. Dediğine göre bunların bazıları kâfir, bazıları da Müslüman kisvesi altında gezen şeytanın çocuklarıydı. Söylenenlere bakılırsa racaya bağlı adamlardan birkaç kişi de dinleyicilerin arasına karışmıştı ve yüksek sesle Şerif Ali’nin adamının söylediklerini tasdik ediyorlardı. Halk ise büyük bir korku içindeydi. O günkü çabalarından son derece memnun olan Jim ise gün batmadan önce yeniden nehrin öte yanına geçmişti.</p>
			<p class="calibre10">Bugi’lerden kesin olarak eyleme geçme sözü alan ve bütün sorumluluğu üstlenip başarı için kellesini ortaya koyan Jim o kadar sevinçliydi ki, yüreğindeki o huzurla Cornelius’a tam bir nezaketle yaklaşmaya çalıştı. Bunun üzerine Cornelius aşırı bir keyifle, sevinç gösterisinde bulunmaya başladı ve Jim’in dediğine göre onun o küçük çığlıklarını ve sahte gülücüklerini işitmek, onu bir solucan gibi kıvrılırken ve gözlerini kırpıştırırken, birden elini çenesine götürüp şaşkın bakışlarla masaya eğilirken görmek katlanılmazdı. Kız ortalarda görünmemiş ve Jim de erkenden odasına çekilmişti. İyi geceler dilemek için ayağa kalkınca Cornelius da yerinden fırlayarak sandalyesini devirdi ve sanki yere düşürdüğü bir şeyi almak için hızla eğilip gözden kayboldu. Masanın altından boğuk bir sesle iyi geceler diledi. Jim, Cornelius’un ağzı bir karış açık, suratında aptalca bir korku ifadesiyle yerden kalktığını görünce şaşırdı. Cornelius masanın kenarına tutundu. ‘Sorun ne? Hasta mısın yoksa?’ diye sordu Jim. ‘Evet, evet, evet. Midemde müthiş bir sancı var,’ diye cevap geldi; Jim’e göre bu tamamen doğruydu. Eğer öyle olsa bile, yine de Cornelius’un tasarlayarak yaptığı bu eyleme bakarak bunun duyarsızlığının rezilce bir göstergesi olduğunu düşünebiliriz.</p>
			<p class="calibre10">Ne olursa olsun, Jim’in uykusu büyük bir gürültüyle yankılanan bir bandonun sesi gibi rahatsız edici bir rüyayla bölünmüştü. Uyan! Uyan! diye çağrıda bulunan bu ses o kadar yüksekti ki, uyumaya devam etmeye kesin kararlı olmasına rağmen uyanmıştı. Her yana sıçrayan büyük bir yangının alevleri gibi havada süzülen kızıl pırıltılar gördü. Siyah, yoğun duman bulutları tamamen beyazlar içinde haşin bakışlı, endişeli, gergin suratlı bir hayaletin, doğaüstü bir yaratığın başının etrafından kıvrıla dolana yükseliyordu. Bir-iki saniye sonra kızı tanıdı. Kız başında durmuş, elindeki <em class="calibre2">dammar</em><a class="si-noteref" href="#f65" id="backref_65">65</a> meşalesini bir kol boyu yukarıda tutarak ısrarcı, telaşlı ve tekdüze bir sesle, ‘Kalk! Kalk hadi! Kalk!’ diye tekrar ediyordu. Jim birden ayağa sıçradı; kız derhal eline bir tabanca tutuşturdu. Bu, uzun zamandır bir çivinin üzerinde asılı duran kendi tabancasıydı ve bu kez doluydu. Jim sessizce, afallamış bir halde ve meşalenin ışığında gözlerini kırpıştırarak kabzayı kavradı. Kız için ne yapabileceğini merak ediyordu.</p>
			<p class="calibre10">Kız fısıldayarak, hızlı hızlı konuşup, ‘Bununla dört adama karşı koyabilir misin?’ diye sordu. Jim hikâyenin bu kısmını anlatırken, o sıradaki kibarca hevesini ve atikliğini hatırlayınca gülmüştü. Anlaşılan o ki, bunu neredeyse bir gösteriye dönüştürmüştü. ‘Elbette –tabii ki– elbette – sen yeter ki emret.’ Jim hâlâ uyku sersemiydi ve bu gibi olağanüstü koşullarda çok nazik davranıyor ve kayıtsız şartsız bir bağlılık ve ataklık sergiliyordu. Kız odadan çıkarken Jim de peşi sıra onu takip etti; koridordan geçerken insanların söylediklerini bile anlayamayacak kadar dermansız olmasına rağmen evdekilere yemek hazırlayan kocakarıyı uyandırdılar. Yaşlı kadın kalkıp dişsiz ağzında bir şeyler geveleyerek topallaya topallaya arkalarından yürüdü. Verandada, yelken bezinden, Cornelius’a ait bir hamak Jim’in dirseğinin dokunmasıyla hafifçe sallandı. Hamak boştu.</p>
			<p class="calibre10">Stein’ın şirketinin tüm ticari noktaları gibi Patusan’ daki şube de esasen dört binadan oluşuyordu. Bunlardan ikisi kırık bambu yığınlarından ve tepesinde, hüzünle boyunlarını bükmüş gibi farklı açılarla sağa sola eğrilmiş sert keresteden dört köşe direği olan çürümüş bir damdan ibaretti. Ne var ki temsilcinin evine bakan ana depo hâlâ ayaktaydı. Kil ve balçıktan inşa edilmiş dikdörtgen biçiminde bir kulübeydi bu. Bir ucunda yer alan kalın tahtadan geniş kapı henüz menteşelerinden sökülmemişti, yan duvarlardan birinde, etrafı üç ahşap çıtayla çevrilmiş pencere biçiminde kare bir boşluk göze çarpıyordu. Verandanın birkaç basamak merdivenini inmeden önce kız başını döndürüp omzunun üzerinden bakarak, ‘Sen uyurken, üzerine çullanacaklardı,’ dedi hızlı hızlı. Jim, o anda bir hayal kırıklığı yaşadığından bahsetmişti bana. Hep aynı hikâye. Hayatına kasteden bu girişimlerden usanmıştı. Bu telaş ve uyarılardan bezmişti. Canına tak demişti. Ayrıca kızın kendisini kandırmasına da kızgındı. Kendisinden yardım istediğini sanıp onun peşine takılmıştı; şimdiyse dönüp tiksinti içinde geri gitmeyi geçiriyordu aklından. ‘Biliyor musun, o dönemde haftalarca kendimde değildim,’ diye bir yorumda bulunmuştu Jim içtenlikle. Ben de, ‘Bilakis. Kendindeydin,’ diye aksini iddia etmekten kendimi alamamıştım.</p>
			<p class="calibre10">Fakat kız hızla ilerliyordu ve Jim de avluya kadar onu takip etti. Avluyu çevreleyen bütün çitler yıkılalı epey olmuştu; komşuların sığırları derin derin burunlarından soluyarak, sabahları ormanın istila etmeye başladığı her yanı açık bu alanda rahatça yürüyorlardı. Jim ve kız gür otların arasında durdular. Meşaleden yayılan ve altında durdukları ışık etraflarındaki karanlığı koyulaştırıyordu ve sadece başlarının üzerinde yıldızlar gösterişle ışıldıyordu. Jim çok güzel bir gece olduğunu söylemişti bana. Hava epey serindi ve nehirden gelen hafif bir esinti vardı. Gecenin güzelliği Jim’in dikkatini çekmişti. Size bu anlattığımın bir aşk hikâyesi olduğunu unutmayın. Güzel gece yumuşak bir okşayış gibi esintisini üzerlerine üflüyordu sanki. Meşalenin alevi ara sıra rüzgârda çırpınan bir bayrak gibi sesler çıkararak dalgalanıyordu ve bir süre boyunca başka bir ses işitilmedi. ‘Adamlar depoda bekliyorlar,’ diye fısıldadı kız, ‘işaret verilmesini bekliyorlar.’ ‘İşareti kim verecek?’ diye sordu Jim. Kız meşaleyi salladı ve bir kıvılcım yağmurunun ardından alev iyice parladı. ‘Ama çok huzursuz uyuyordun,’ diye fısıltılarla konuşmaya devam etti kız. ‘Seni uyurken seyrettim.’ ‘Sen!’ diye bağırdı Jim ve etrafına bakmak için boynunu uzattı. ‘Seni sadece bu gece mi seyrettiğimi sanıyorsun?’ dedi kız umutsuzca bir öfkeyle.</p>
			<p class="calibre10">Jim sanki göğsüne yumruk yemiş gibi hissettiğini söylemişti. Güçlükle nefes alıyordu. Büyük bir kabalık yaptığını düşündü ve pişmanlık hissetti, duygulandı, mutlu oldu. Yine hatırlatmak isterim ki bu bir aşk hikâyesi; kızın ve Jim’in aptalca hareketlerine –itici değil soylu bir aptallıktı bu– sanki saklanan katilleri aydınlatmak, aralarındaki anlaşmazlığı çözmek amacıyla orada bulunuyorlarmış gibi meşale ışığında durup dikilmelerine bakarak bunu anlayabilirsiniz. Eğer Jim’in dediği gibi Şerif Ali’ nin adamları birazcık yürekli olsaydı tam da o sırada saldırırlardı. Jim’in kalbi deli gibi çarpıyordu ama bunun nedeni korku değildi. Otların hışırdadığını işitti ve akıllıca bir hareketle meşaleden yayılan ışığın dışına adım attı. Pek iyi seçilemeyen bir karaltı, bir gölge gibi hızla süzülerek gözden kayboldu. Jim bağırarak, ‘Cornelius! Hey Cornelius!’ diye seslendi. Ardından derin bir sessizlik yaşandı. Sesi sanki yirmi adım öteye bile ulaşmamıştı. Kız yeniden yanına geldi. ‘Kaç!’ dedi. O sırada yaşlı kadın da çarpılmış, iki büklüm olmuş bir halde topallaya sıçraya attığı minik adımlarıyla etrafa yayılan ışığın kıyısında sallana sallana yürüyerek onlara doğru yaklaşıyordu; kadının geveleyerek konuşmaya çalıştığını ve hafifçe inleyerek iç geçirdiğini duyuyorlardı. ‘Kaç!’ diye tekrarladı kız heyecan içinde. ‘Korktular artık. Meşale ışığı, sesler. Artık uyanık olduğunu biliyorlar. Büyük, güçlü, korkusuz olduğunu biliyorlar...’ ‘Eğer ben tüm bu özelliklere sahip biriysem...’ diye lafa girdi Jim ama kız konuşmasını böldü. ‘Evet, bu gece! Peki yarın gece ne olacak? Ya bir sonraki gece? Ardından gelecek geceler boyunca ne olacak? Her zaman uyurken seni izleyip nöbet tutabilecek miyim?’ Kızın hıçkırıklar içinde soluklanmak için susması kelimelerin gücünün ötesinde etkilemişti Jim’i.</p>
			<p class="calibre10">Jim daha önce kendini asla bu kadar önemsiz ve güçsüz hissetmediğini söylemişti bana. Cesarete gelince; ne faydası var, diye düşünüyordu. O kadar çaresizdi ki kaçmak bile faydasız görünüyordu; kız, ‘Doramin’e git, Doramin’e git!’ diye ısrarla fısıldamaya devam etmesine rağmen, yaşadığı tehlikeleri yüze katlayan bu yalnızlıktan kaçıp kurtulabileceği, kızdan başka sığınabileceği başka bir yer olmadığını fark etti. ‘Düşündüm ki, eğer ondan uzaklaşırsam bu bir şekilde her şeyin sonu olacaktı,’ demişti Jim bana. Kızla birlikte o avlunun ortasında sonsuza dek dikilip duramayacaklarına göre Jim gidip depoya bakmaya karar verdi. Sanki bir daha ayrılmamak üzere bir aradalarmış gibi herhangi bir itirazda bulunmadan kızın peşinden gelmesine ses çıkarmadı. ‘Korkusuzum, öyle mi?’ diye mırıldandı dişlerinin arasından. Kız onu kolundan tutup durdurdu. ‘Sesimi duyana kadar bekle,’ dedi ve elinde meşaleyle koşar adım ilerleyip binanın köşesini döndü. Jim, yüzü kapıya dönük karanlıkta tek başına kaldı. Binanın öte yanından ne bir ses ne de bir nefes işitiliyordu. Yaşlı kadın arkasında bir yerlerde sıkıntıyla inledi. Jim kızın neredeyse çığlık atar gibi tiz bir tonla seslendiğini duydu. ‘Şimdi! İttir!’ Jim hızla itti; kapı gıcırdayıp çatırtılı sesler çıkararak açıldı ve Jim titrek alevlerin kızıl ışığıyla aydınlanan bu basık, zindan gibi yerle karşılaşınca büyük bir şaşkınlık yaşadı. Deponun ortasında duran boş tahta sandığın üzerinde anaforlar halinde dumanlar yükseliyordu. Yerdeki paçavralar ve saman çöpleri içeri dolan esintiyle önce havalanır gibi oldu ama sadece hafifçe hareketlendi. Kız, meşaleyi pencerenin parmakları arasından içeri uzatmıştı. Jim, kızın meşaleyi demirden bir askı gibi hiç sarsmadan tutan, dimdik uzanmış çıplak, dolgun kolunu gördü. Deponun uzak bir köşesinde, lime lime olmuş, eski hasırlardan oluşan koni biçiminde bir yığın neredeyse tavana kadar yükseliyordu ve içeride başka hiçbir şey yoktu.</p>
			<p class="calibre10">Jim bu gördükleri karşısında büyük hayal kırıklığına uğradığını söylemişti bana. Birçok suikast uyarısıyla dayanıklılığı ve cesareti sınanmış, haftalardır sürekli tehlikeli durumlarla kuşatılmış vaziyette yaşamaktan o kadar bıkmıştı ki, gerçek bir şeyler bulup elle tutulur bir şeylere denk gelip rahatlamak istiyordu. ‘O pis havayı en azından birkaç saatliğine temizlerdi, anlıyor musun?’ demişti bana Jim. ‘Tanrı’m! Haftalardır göğsümün üzerinde bir taşla yaşıyordum.’ En azından şimdi bir şeyler ele geçireceğini düşünmüştü ve koca bir hiçle karşılaşmıştı! Ne bir iz ne kimsenin varlığına dair bir işaret. Kapı açılırken silahını doğrultmuş ama ardından kolunu indirmişti. Dışarıda duran kız da, ‘Ateş et! Kendini savun!’ diye ıstıraplı bir sesle bağırdı. Karanlıkta durduğu ve kolunu küçük delikten içeri omzuna kadar uzattığı için neler olduğunu göremiyor ve meşaleyi geri çekip koşarak içeri girmeye de cesaret edemiyordu. ‘Burada kimse yok!’ diye bağırdı Jim küçümseyici bir sesle ama öfkeli bir kahkaha atma dürtüsü birden kayboldu. Tam geri dönüp depodan çıkacağı sırada, hasır yığınının arasından bir çift gözün kendisine baktığını gördü. Hareket eden gözakları pırıldıyordu. Jim biraz da kuşku duyarak, ‘Dışarı çık!’ diye öfkeyle bağırdı ve esmer suratlı gövdesiz bir baş belirdi yığının arasından; sanki kesikmiş gibi tuhaf bir görüntü arz eden bu baş Jim’e gözlerini dikip sert sert baktı. Bir an sonra koca hasır yığını hareket etti ve alçak sesle homurdanan bir adam aradan hızla fırlayarak hoplaya sıçraya Jim’e doğru seğirtti. Ardındaki hasırlar adeta zıplayıp havalanarak etrafa uçuştu. Adamın sağ kolu, dirseğinden bükülü vaziyette havaya kalktı ve başının hemen üzerinde tuttuğu yumruğunun arasından çıkan bir kamanın kör bıçağı göze çarptı. Adamın bacak arasına sıkıca sarılmış bir bez parçasının bronzlaşmış teninin üzerinde göz kamaştıracak kadar beyaz bir görüntüsü vardı; çıplak vücudu sanki ıslakmış gibi parlıyordu.</p>
			<p class="calibre10">Jim tüm bunları fark etmişti. Kelimelerle anlatılmaz bir rahatlama hissi, öç alma fırsatının yarattığı bir coşku yaşadığını söylemişti bana. Bilerek hemen ateş etmediğini anlatıyordu. Tetiği çekmek için saniyenin onda biri kadar, adamın üç adım atmasına yetecek kadar, algılanamayacak kadar kısa bir süre bekledi. Sırf kendi kendine, ‘İşte ölü bir adam!’ diyebilme zevkini tatmak için bekledi. Artık tamamen emindi. Adamın yaklaşmasına göz yumuyordu zira bunun hiç önemi yoktu. O ölü bir adamdı nasıl olsa. Jim adamın genişlemiş burun deliklerini, kocaman açtığı gözlerini, kararlı ve sakin surat ifadesini fark etti ve sonra ateş etti.</p>
			<p class="calibre10">O kapalı alandaki patlama sersemleticiydi. Jim bir adım geri attı. Adamın başını geriye atıp kollarını ileriye savurduğunu ve kamasını düşürdüğünü gördü. Jim daha sonra adamı ağzından vurduğunu ve kurşunun damaktan biraz yukarı girip kafatasının arkasından çıktığını anlamıştı. Jim’in üzerine atılırken kurşunu yiyen adam hızını alamayıp önce bir-iki adım öne attı ve sonra birden ağzı açık, suratı çarpılmış vaziyette, sanki kör olmuş ve bir yerlere tutunmaya çalışırmış gibi ellerini öne uzatarak Jim’in çıplak ayaklarının hemen önünde şiddetle alnının üzerine kapaklandı. Jim tüm bunların en ufak bir ayrıntısını bile kaçırmadığını söylemişti bana. Sanki o adamın ölümü her şeyi telafi etmişçesine rahatlamış, üzerindeki bütün yükler kalkmış, bütün garezi dinmişti. Meşalenin titremeden yanan kan kırmızısı alevi deponun içini isli bir dumanla doldurmaya başlamıştı. Jim cesedin üzerinden atlayarak emin adımlarla yürüdü ve tabancasını doğrultup ilerlerken deponun öte yanında bir başka çıplak adam belirdi. Jim tam tetiği çekmeye hazırlanırken herif elindeki kısa kalın mızrağı hızla yere atıp çömelerek, sırtı duvara dönük, kavuşturduğu elleri bacaklarının arasında boyun eğip teslim oldu. Jim, ‘Yaşamak istiyor musun?’ diye sordu. Adam cevap vermedi. ‘Daha kaç adamınız var?’ diye sordu Jim yeniden. Adam büyülenmiş gibi gözlerini kocaman açıp namlunun ağzına bakarak son derece yumuşak bir ses tonuyla, ‘İki kişi daha var Tuan,’ dedi. Bunun üzerine boş ellerini dikkat çekercesine uzatıp hasırların altından sürünerek iki adam daha çıktı.”</p>
			</div>
			<div class="si-footnotes">
				<div class="si-footnote" id="f65"><a class="si-backref" href="#backref_65">65</a><span>. Çeşitli ağaçlardan elde edilen, lake ve vernik yüzeylerde kullanılan yanmaz bir reçine. (Ç.N.)</span></div>
			</div>
  </body>
</html>
