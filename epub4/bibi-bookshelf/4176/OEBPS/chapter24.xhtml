<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>Lord Jim</title>
    <meta name="Adept.resource" value="urn:uuid:cc9d898c-6c8e-49e7-9b00-781df8de68c9"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="epub-type_cover" id="chapter24">
<div class="html5_section">
			<h1 class="calibre9">XXIV</h1>

			<p class="calibre10">“Patusan kıyıları (yaklaşık iki yıl sonra görüyordum oraları) düz ve kasvet veren bir tekdüzelikle uzayıp gider ve sisli bir okyanusa bakar. Alçak tepeleri kaplayan sarmaşıkların ve koyu yeşil yapraklı çalıların altında, paslı bir akarsu gibi uzanan kırmızı topraklı patikalar göze çarpar. Nehir ağızlarını bataklıklar çevreler ve uçsuz bucaksız ormanların ötesinde sivri mavi tepeler seçilir. Açık denizlerin karanlığında birbiri ardına dizilmiş irili ufaklı adalar, güneşin aydınlığıyla dağılan sislerin arasında denizin aşındırdığı bir duvarın kalıntıları gibi yükselirler.</p>
			<p class="calibre10">Nehrin Batu Kring’deki akarsu ağzında kurulmuş balıkçılıkla geçinen bir köy vardır. Uzun zamandan beridir kapalı olan nehir o zamanlar açıktı ve benim de yolcu olarak bulunduğum Stein’ın küçük, iki direkli gemisi, ‘tepkisiz şahısların’<a class="si-noteref" href="#f52" id="backref_52">52</a> açtığı yaylım ateşi altında kalmadan üç gelgit bekleyerek nehir yukarı tırmandı. Gemiye kılavuzluk etmek üzere çıkan balıkçı köyünün yaşlı şefinin dedikleri doğruysa, o koşullar epey geçmişte kalmıştı. Bana (hayatı boyunca tanıştığı ikinci beyaz adama) kendinden emin bir havada konuşuyordu ve sohbetinin büyük bir bölümü tanıştığı ilk beyaz adamla ilgiliydi. Ondan Tuan Jim diye bahsediyordu ve anlattıklarını dinlerken karışık duygularla, içtenlik, korku ve şaşkınlığını gizleyemeden vurguladığı kelimeleri dikkat çekiyordu. O köyde, o efendinin özel koruması altında yaşıyorlardı ve bu da Jim’e karşı herhangi bir garez beslenmediğini ortaya koyuyordu. Jim, ‘Haberlerimi alacaksınız,’ derken tam da bunu kastediyordu herhalde. Bu ihtiyar bana onun haberlerini aktarıyordu. Gelgitin vaktinden önce başlayıp Jim’in rahatça yolculuk etmesine yardımcı olması için suların iki saat erken yükseldiğine dair bir hikâyeden bahis açmıştı bile. Konuşkan ihtiyar, Jim’i taşıdıkları kanoyu bizzat idare ediyormuş ve bu mucizeyi hayret dolu bakışlarla izlemiş. Bu işin bütün gururu ve şerefi ailesine aitmiş. Zira oğlu ve damadı da kanoda kürek çekiyorlarmış ama onlar tecrübesiz gençlermiş ve ihtiyar bu şaşırtıcı olaya dikkatlerini çekene dek kanonun hızını fark etmemişler.</p>
			<p class="calibre10">Jim’in o balıkçı köyüne gelişi köy için Tanrı’nın bir lütfu gibiydi; fakat çoğumuza olduğu gibi onlar için de bu lütuf felaket haberlerini de beraberinde getirmişti. Son beyaz adamın nehri ziyaret etmesinden bu yana o kadar çok kuşak gelip geçmişti ki bu gelenek hafızalardan silinmişti. Gökten düşmüş gibi karşılarına çıkan bu adamın görüntüsü ve sorgusuz sualsiz kendisini Patusan’a götürmelerini istemesi tedirginlik yaratmış; ısrarı köylüleri telaşlandırmış; cömertliği karşısında ise kuşkuya kapılmışlar. Bu daha önce duyulmamış bir talepmiş. Daha önce kimse böyle bir şey istememiş. Raca buna ne dermiş? Onlara ne yaparmış? Gecenin büyük bir bölümünü aralarında konuşup bir karara varmak için geçirmişler. Fakat beyaz adamın öfkesinin her an yaratabileceği tehlikelerden gözleri korkup en sonunda kütükten üstünkörü oyularak yapılmış bir kanoyu hazır etmişler. Kano Patusan’a doğru yola koyulurken kadınlar matem tutar gibi acı acı feryat etmişler ve korkusuz bir kocakarı bu yabancıya lanet okumuş.</p>
			<p class="calibre10">Dediğim gibi Jim teneke bavulun üzerinde oturmuştu, kucağında da boş bir tabanca vardı. Tetikte oturuyordu –ki bundan daha yorucu bir şey yoktur– ve yararlılıkların ve ününün nehirden uzaktaki mavi tepelerden kıyılarda köpüren beyaz dalgalara kadar dört bir yanına yayılacağı ülkeye işte böyle girmişti. İlk dönemecin ardından –mücadele içindeki insanları anlatır gibi– durmadan kabaran, batan ve yeniden kabarmak üzere ortadan kaybolan dalgalarıyla deniz gözden yitmiş ve toprağın derinliklerine gömülü, güneş ışınlarına doğru yükselen, tıpkı hayat gibi geleneğinin belirsiz gücüyle ebedî varlığını sürdüren orman karşısına çıkmıştı. Yakaladığı fırsat, yüzü peçeli, Doğulu bir gelin gibi gelip yanına oturmuştu ve şimdi efendisinin eliyle peçesinin açılmasını bekliyordu. O da belirsiz ve güçlü bir geleneğin mirasçısıydı! Ne var ki, hayatında asla o kanodaki kadar karamsar ve bitkin hissetmediğini anlatmıştı bana. Yapmaya cesaret edebildiği tek hareket, ayakkabılarının arasında bir o yana bir bu yana yüzen yarım bir hindistancevizi kabuğuna adeta hırsızlık yapar gibi gizli gizli uzanmak ve kanoda biriken suyun bir kısmını dikkatle boşaltmaktan ibaretti. Blok tenekeden bir bavulun kapağının, üzerinde oturmak için ne kadar sert bir malzeme olduğunu fark etmişti. Sağlığı yerindeydi ama o yolculuk sırasında birkaç kez başı dönmüştü ve ara sıra da tepesindeki güneş yüzünden sırtında çıkmakta olan su toplamış kabarcığın büyüklüğünü tahmin etmeye çalışıyordu. Vakit daha kolay geçsin diye ileriye gözünü dikip su kıyısındaki çamurlu kabartıların bir kütük parçası mı yoksa bir timsah mı olduğunu kestirmeye çalıştı. Ama çok geçmeden bundan vazgeçti. Eğlenceli değildi. Her seferinde timsah çıkıyordu. Aralarından biri nehre cup diye dalınca az kalsın kano devriliyordu. Fakat bunun yarattığı heyecan da kısa süre sonra kayboldu. Ardından nehrin kıvrılmadan devam eden uzun bir düzlüğü boyunca kıyıda ortaya çıkan ve türlü yaygara koparan bir grup maymun onu keyiflendirdi. Başarıyı yakalamış herhangi bir insanın eriştiği kadar hakiki bir büyüklüğe işte böyle bir yoldan geçerek yaklaşıyordu Jim. Güneşin batmasını istiyordu her şeyden çok; bu arada üç kürekçi de onu racaya götürüp teslim etme planlarını devreye sokmaya hazırlanıyordu.</p>
			<p class="calibre10">‘Sanırım yorgunluktan sersemlemiş ya da belki de bir süreliğine uyuyakalmıştım,’ dedi. Gözlerini açınca ilk olarak kanosunun kıyıya yanaştığını fark etmiş. Ardından ormanı geride bıraktıklarını, tepelerde birer ikişer seçilmeye başlanan ilk evleri, sol yanında kazıklarla çevrili bir seti ve kürekçilerinin kanodan kıyıdaki bir sığlığa atlayıp hızla kaçarak uzaklaştıklarını görmüş. İçgüdüsel bir hareketle o da kürekçilerin ardından kıyıya atlamış. İlk önce anlamadığı bir sebepten ötürü onu terk ettiklerini düşünmüş fakat sonra heyecanla bağıranların seslerini işitmiş ve açılan büyük bir kapıdan dışarı bir alay insan çıkıp üzerine doğru yürümeye başlamış. Tam o sırada silahlı adamlarla dolu bir tekne belirmiş nehirde ve Jim’in boş kanosunun yanına yanaşıp kanonun geri çekilme yolunu kapamış.</p>
			<p class="calibre10">‘Sakin olamayacak kadar ürkmüştüm anlıyor musun? Ve eğer o tabanca dolu olsaydı birini, hatta belki iki-üç tanesini vurabilirdim ve bu da benim sonum olurdu. Fakat tabanca dolu değildi...’ ‘Neden dolu değildi?’ diye sordum. O inatçı somurtkanlığın belli belirsiz ipuçlarını taşıyan bakışlarını üzerimde gezdirerek, ‘Bir alay insanla çarpışamazdım herhalde değil mi? Ayrıca oralara hayatımdan endişe edermiş gibi görünerek gidemezdim,’ dedi. Karşısındaki insanların, tabancanın gerçekten de boş olduğunu bilmelerinin imkânsızlığına dikkatini çekecektim ama vazgeçtim. Varsın kafasına göre anlatıp kendini tatmin etsindi. ‘Neyse, dolu değildi neticede,’ dedi neşeyle, ‘ve ben de kımıldamadan durup neler olduğunu sordum onlara. Bunun üzerine sanki aptallaşmış gibi bana baktılar. Aralarından birkaç hırsızın bavulumu alıp kaçtıklarını gördüm. Kasım denen o uzun bacaklı yaşlı hergele (yarın sana gösteririm onu) telaşla koşarak yanıma geldi ve racanın beni görmek istediğini söyledi. “Pekâlâ,” dedim; ben de racayı görmek istiyordum ve yürüyüp kapıdan içeri girdim. İşte gördüğün gibi şimdi de buradayım. Güldü ve üzerine basa basa, ‘Ve en iyi tarafı da ne biliyor musun?’ diye sordu. ‘Sana söyleyeyim. Biliyorum ki, eğer beni ortadan kaldırsalardı kaybeden Patusan olacaktı.’</p>
			<p class="calibre10">Size sözünü ettiğim o akşamüzeri evinin önündeki açıklıkta durup, mezardan yükselen bir ruh gibi tepelerin arasındaki yarığın üzerinde dolaşarak uzaklaşan ve pırıltısı kaybolmuş güneş ışınlarının hayaleti gibi alçalan mehtabı izledikten sonra bana bunları anlatmıştı işte Jim. Ay ışığının hep sıkıntı veren bir yanı vardır; bedeninden ayrılmış bir ruhun bütün hissizliğini ve kavranılmaz gizemini taşır. Ne derseniz deyin, sesin yanında yankı neyse, bize yaşam veren güneş ışığımızın yanında da ay ışığı odur: Ses ister alaycı ister hüzünlü olsun, yankı yanıltıcı ve kafa karıştırıcıdır. Maddeyi –nihayetinde var olduğumuz alanı– bütün biçimlerden soyutlar ve sadece gölgelere uğursuz bir gerçeklik verir. O akşam etrafımızdaki gölgeler son derece gerçekti ve Jim de, sanki hiçbir şey –ay ışığının gizemli gücü bile– onun gözümdeki gerçekliğini yok edemezmiş gibi korkusuz ve dimdik duruyordu yanımda. Karanlık Güçler’in saldırısını atlattığı için belki gerçekten de hiçbir şey kılına bile dokunamazdı. Her yana sessizlik ve durgunluk hâkimdi; hatta nehre vuran ayışığı bile sanki bir su birikintisinin üzerinde uyuyor gibiydi. Suların yükseldiği bir andı; yeryüzünün bu kayıp köşesindeki yalnızlığı, soyutlanmışlığı vurgulayan bir dinginlik ânıydı. Nehrin geniş, pırıltılı kıvrımları boyunca kıyıyı dolduran, siyah gölgelerle iç içe geçmiş bulanık, gri, gümüşi siluetli evler, adeta hayalî ve cansız bir ırmaktan su içmek ister gibi birbirini itip kakarak kıyıya inmeye çalışan ve biçimsiz yaratıklardan oluşan hayalî bir sürüyü andırıyordu. Sağda solda bambu duvarların arasından insan şefkatinin, barınmanın ve huzurun anlamını vurgularcasına canlı bir kıvılcım gibi sıcak, kızıl renkli titrek parıltılar sızıyordu.</p>
			<p class="calibre10">Jim sık sık bu minik, sıcak parıltıların birer birer sönmesini izlediğini ve insanların yarınlarından, can güvenliklerinden emin uykuya dalmalarını seyretmeye bayıldığını itiraf etmişti. ‘Huzurlu bir yer burası, ne dersin?’ diye sordu. Güzel konuştuğu söylenemezdi fakat ardından söylediği sözlerde derin bir anlamı vardı. ‘Şu evlere bir bak; içlerinde bana güvenmeyen bir tane bile yok. Tanrı’m! Sana dişimi sıkıp burada kalacağımı söylemiştim. İstediğin erkeğe, kadına ya da çocuğa sor...’ Duraksadı. ‘Neyse, gayet iyiyim artık.’</p>
			<p class="calibre10">Sonunda bunu anladığını söyledim hemen ona. Bundan zaten emin olduğumu da ekledim. Başını salladı. ‘Emin miydin?’ dedi ve dirseğimin üzerinden kolumu hafifçe kavrayıp sıktı. ‘O halde demek ki haklıydın.’</p>
			<p class="calibre10">Heyecanla ifade edilen bu sözlerde coşku, gurur ve neredeyse şaşkınlık vardı. ‘Tanrı’m!’ diye bağırdı, ‘Bunun benim için ne demek olduğunu bir düşünsene.’ Kolumu tekrar sıktı. ‘Ve bir de bana ayrılmayı düşünüp düşünmediğimi soruyorsun. Ulu Tanrı’m! Ben! Ayrılmak ha! Hele de şimdi, Mr. Stein’la ilgili bana anlattıklarından sonra... Ayrılmak! Neden! Korktuğum da buydu. Bu ölümden – bu ölümden bile zor olurdu. Hayır, yemin ederim ki. Gülme. Her gün, gözlerimi ne zaman açsam, bana güvenildiğini hissetmem lazım –buna hiç kimsenin hakkı yok– Gitmek! Nereye? Ne için? Ne elde etmek için?’</p>
			<p class="calibre10">Stein’ın bir an önce, ticareti tamamen düzenli ve geçerli hale getirmek için şartlar yeterince kolayken ona evi ve ticari mal stokunu gösterme niyetinde olduğunu söylemiştim (aslında ziyaretimin esas amacı da buydu). Jim burnundan soluyordu ve sanki tıkanmış gibiydi. ‘Senin o kahrolası duyarlılığın yok mu!’ diye bağırdım. ‘Mesele Stein değil. Bu, kendin için yaptıklarını sana vermekle ilgili. Ayrıca düşüncelerini M’Neil’a sakla. Onunla öbür dünyada buluştuğunda söylersin. Umarım yakında olmaz bu buluşma…’ Söylediklerimi boyun eğip kabul etmek zorundaydı; çünkü tüm zaferleri, elde ettiği güven, ün, dostluklar, aşk –kendini efendi yapan tüm bu şeyler– onu aynı zamanda bir tutsak yapmıştı. Akşamın huzuruna, nehire, evlere, ebedî ormanlara, eski insanların yaşamlarına, ülkenin sırlarına, yüreğindeki gurura kendi malıymış gibi bakıyordu; fakat aslında kendisi onların malıydı ve en derinlerdeki düşüncelerine, damarlarında akan kanının son damlasına, son nefesine kadar ona sahip olmuşlardı.</p>
			<p class="calibre10">Bu gurur duyulacak bir şeydi. Pazarlığın muazzam değerinden emin olmasam da, ben de onunla gurur duyuyordum. Onun korkusuzluğuna fazla kafa yormuyordum. Bunu bu kadar az dikkate almam tuhaftı. Sanki meselenin kökeninde yer alamayacak kadar alışılagelmiş bir şeydi. Ama hayır. Sergilediği diğer becerileri daha çok dikkatimi çekmişti. Jim alışılmadık bu durumla nasıl baş edileceğini göstermiş, bu konudaki dikkat ve kavrayışını kanıtlamıştı. Ayrıca atik ve hevesliydi! İnsan hayrete düşüyordu. Ve tüm bunları iyi yetiştirilmiş bir tazı köpeğinin keskin bir kokuyu alması kadar büyük bir beceri ve doğallıkla yapıyordu. Güzel konuşamıyordu ama tabiatı itibarıyla suskun olmasında bir ağırbaşlılık, kekelemesinde bir ciddiyet vardı. İnat ettiğinde yüzü hâlâ eskisi gibi kızarıyordu. Ama ara sıra, eski haline dönmesine yardımcı olan bu iş hakkında ne kadar derin ve önemli bir hissiyata sahip olduğunu gösteren bir sözcük, bir cümle kaçıyordu ağzından. İşte bu yüzden sanki bu ülkeyi ve insanlarını bir nevi vahşi bencillikle, tepeden bakan, küçümseyici bir şefkatle seviyordu.”</p>
			</div>
			<div class="si-footnotes">
				<div class="si-footnote" id="f52"><a class="si-backref" href="#backref_52">52</a><span>. Marlow tanıştığı melez kaptanın yanlış kelimeler seçerek “bir delinin derlediği sözlük yardımıyla İngilizceyi öğrenmiş gibi” konuşmasına gönderme yaparak kaptanın <em class="calibre2">irresponsible </em>(sorumsuz) yerine <em class="calibre2">irresponsive </em>(tepkisiz) kelimesini kullandığına dikkat çekiyor. (Ç.N.)</span></div>
			</div>
  </body>
</html>
