<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>Lord Jim</title>
    <meta name="Adept.resource" value="urn:uuid:cc9d898c-6c8e-49e7-9b00-781df8de68c9"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="epub-type_cover" id="chapter23">
<div class="html5_section">
			<h1 class="calibre9">XXIII</h1>

			<p class="calibre10">“Jim, ertesi sabaha kadar dönmedi. Stein onu yemeğe alıkoymuş ve daha sonra da evinde misafir etmişti. Mr. Stein kadar harika bir insan tanımamıştı hayatında. Cebinde, Cornelius’a yazılmış bir mektup vardı. O coşkulu halinden bir anlığına sıyrılarak, ‘Sepetlenecek herif işte bu,’ diye açıklamada bulundu ve yerlilerin taktığı türden aşınmış, incecik ve belli belirsiz kabartma izleri olan bir yüzüğü gösterdi bana neşeyle.</p>
			<p class="calibre10">Bu yüzükle kendini Doramin denen yaşlı bir adama tanıtacaktı. Doramin oradaki ileri gelenlerden biriydi ve Mr. Stein’ın tüm o maceraları yaşadığı ülkedeki bir dostuydu. Stein ona ‘silah arkadaşım’ diyordu. Silah arkadaşlığı iyi bir şeydi. Değil mi? Ayrıca Mr. Stein İngilizceyi ne kadar da mükemmel konuşuyordu. Hem o kadar yer varken İngilizceyi Sulawesi Adaları’nda öğrenmiş olması ne kadar da komikti. Değil mi? Yalnızca genizden gelen bir sesle aksanlı konuşuyordu. Bunu fark etmiş miydim acaba? Yüzüğü Stein’a Doramin vermişti. Ayrılacakları sırada birbirlerine hediyeler sunmuşlardı. Bir nevi ebedî dostluk vaadiyle. Bunun güzel bir şey olduğunu söyledi. Bence de öyle değil miydi? Şu Muhammed –adı Muhammed miydi neydi– öldürüldüğünde can havliyle ülkeden kaçmak zorunda kalmışlardı. Hikâyeyi biliyordum herhalde. Ne kadar da utanç verici bir durumdu bu, öyle değil mi?..</p>
			<p class="calibre10">Elinde çatal bıçak, önündeki tabağı tamamen unutmuş bir halde (ikindi kahvaltımı yaparken gelmişti) anlatmaya devam etti; yüzü biraz kızarmıştı ve gözlerinde karanlık gölgeler dolaşıyordu; bu da heyecanlandığının bir işaretiydi. Yüzük bir çeşit delil, bir itimat belgesiydi (‘Kitaplarda okuyacağınız türden bir şey bu,’ diye ekledi minnettar bakışlarla) ve Doramin de kendisi için elinden geleni yapacaktı. Mr. Stein bir defasında onun hayatını kurtarmıştı; tamamen tesadüf diye yorum yapmıştı Stein da; ama kendisinin –Jim’in– bu konuda başka bir düşüncesi vardı. Mr. Stein tam da bu gibi tesadüfleri kollayacak bir adamdı. Önemli değil tabii. İster tesadüf olsun ister maksatlı, bu durum onun fazlasıyla işine yarayacaktı. Bu arada Doramin denen o sevimli ihtiyarın da başına bir şey gelmez diye umuyordu. Stein son gelişmeleri bilemiyordu. Bir yıldan uzun bir zamandan bu yana Patusan’dan haber alamıyorlardı; devletler kendi aralarında sonu gelmez bir çatışma içindeydiler ve nehir kapalıydı. Çok sıkıntılı bir durum; ama korkacak bir şey yok; ne yapıp edip oraya sızmak için bir çatlak bulacaktı.</p>
			<p class="calibre10">Coşkulu ve çenebaz hali beni etkilemiş, hatta neredeyse korkutmuştu. Uzun bir tatile çıkmak üzere olan ve yapacağı afacanlıkları aklından geçiren bir çocuk gibi ağzı kapanmak bilmedi. Yetişkin birinin böyle bir hal ve tavrı, böyle bir düşünce tarzını böyle bir bağlamda ortaya koymasının olağanüstü, biraz çılgın, tehlikeli bir yanı vardı. İşi ciddiye almasını rica edecek noktaya gelmiştim ki elindeki çatal bıçağı masaya bıraktı (o arada adeta şuurunu yitirmiş gibi yutarcasına yemek yemeye başlamıştı) ve tabağının etrafına bakıp deliler gibi ortalığı aramaya başladı. Yüzük! Yüzük! Ne cehenneme gitti bu! Ah! İşte buradaydı... Büyük avucuyla yüzüğü kavradı ve bir bir tüm ceplerine koymayı denedi. Bu yüzüğü kaybetmek hiç de işine gelmezdi doğrusu. Yumruğu sıkılı öylece durup uzun uzun düşündü. Hah! Boynuna asacaktı! Derhal bu planını uygulamaya girişti. Bir yerlerden, pamuklu ayakkabı bağcığına benzer bir sicim buldu. İşte! Bu işini görürdü! Artık boynunda asılıyken de kaybederse... ilk defa o anda yüzümdeki ifadeyi fark etmiş gibiydi ve bu onu biraz sakinleştirdi. Safça bir ciddiyetle, bir yadigâr olan o yüzüğe ne kadar büyük bir önem verdiğini muhtemelen fark etmemiş olabileceğimi söyledi. O yüzük onun bir arkadaşıydı artık ve insanın bir arkadaşı olması güzel bir şeydi. Biliyordu da konuşuyordu. Manalı manalı bakıp başını salladı ama daha ben onaylamadığımı ifade etmek için elimi bile kaldıramadan başını eline dayadı ve bir süre sessiz oturdu, peçetenin üzerindeki ekmek kırıntılarıyla oynadı düşünceli düşünceli. ‘Kapıyı çarpmak, ne güzel de söylenmiş bir laf!’ diye bağırarak ayağa fırladı ve odada gezinmeye başladı. Omuzlarını dikmesi, başını çevirmesi, aceleci hali, kararsız adımları, itiraflarda bulunduğu, açıklamalar –adına ne derseniz deyin artık– yaptığı o akşamı hatırlatıyordu bana; adımları aynı, kendi küçük bulutu altında karşıma geçmiş bilinçsizce acısının kendi kaynağından teselli bulmak istercesine dolanıyordu. Aynı ruh haliydi bu. Bugün size doğru yolu gösteren ama yarın aynı gözlerle, aynı adımlarla, aynı içgüdüyle sizi kötü yola sürükleyen dönek bir yol arkadaşı gibi hem aynı hem de farklı. Kendinden emindi adımları. Koyulaşmış gözleri fıldır fıldır odada bir şey arıyordu. Adımlarından biri diğerinden daha çok ses çıkarıyordu –muhtemelen çizmelerindeki bir defo yüzünden– ve yürürken sanki arada görünmez bir el onu tutarcasına tuhaf bir biçimde duraksayarak adım atıyordu. Ellerinden biri bileğine kadar pantolon cebine gömülüydü ve diğeriniyse birden başının üzerinde şöyle bir sallayıp, ‘Kapıyı çarpmak!’ diye bağırdı. ‘Beklediğim fırsat buydu. Kendimi artık göstereceğim... göstereceğim. Her şeye hazırlıklıyım artık. Bunun hayalini kuruyordum... Tanrı’m! Bu karmaşanın içinden çıkıp gitmek. Tanrı’m! En sonunda şans yüzüme güldü. Bekleyin... Göreceksiniz...’</p>
			<p class="calibre10">Başını korkusuzca bir ifadeyle şöyle bir salladı; itiraf etmeliyim ki tanıştığımızdan bu yana ilk defa tahmin etmediğim kadar usanmıştım ondan. Ne gerek vardı bu boş laflara? Kollarını tuhaf hareketlerle sallayarak ve ara sıra da gömleğinin altındaki yüzük yerinde mi diye yoklamak için elini göğsüne götürerek odada bir o yana bir bu yana paldır küldür yürüyordu. Ticaretin olmadığı bir yere ticari temsilci olarak gönderilecek bir adamın böyle bir coşkuya kapılmasının ne anlamı vardı? Evrene meydan okumanın ne gereği vardı? Herhangi bir işe böyle bir ruh haliyle yaklaşılmazdı; sadece onun için değil, herhangi birisi için böyle bir ruh halinin, böyle davranışların yersiz olduğunu söyledim. Kıpırdamadan başımda durdu. Hiç de nazikçe olmayan ve bir anlığına küstahça bir havada tebessüm ederek, ‘Gerçekten öyle mi düşünüyorsunuz?’ diye sordu. Ama ne olursa olsun ben ondan yirmi yaş büyüktüm. Genç cüretli ve küstahtır; bu onun hakkıdır, gereksinimidir; kendini ifade etmek ister ve kuşkuyla sarıp sarmalanmış bu dünyada kendini ifade edip göstermenin tek yolu meydan okuma ve küstahlıktır. Odanın uzak bir köşesine gitti ve –mecazen söylüyorum– beni sanki parçalayacakmış gibi bir ifadeyle geri döndü. Öyle konuşuyordum çünkü ben bile, ona o kadar iyiliğim dokunan ben bile, olan olayları – o olanları ona karşı kullanacak biçimde hatırlıyordum. Peki ya diğerleri, geri kalan herkes? Kaçıp gitmek, uzaklarda kalmak istemesinde şaşılacak ne vardı ki! Ben de kalkmış düzgün bir ruh halinden bahsediyordum!</p>
			<p class="calibre10">‘Ne ben ne de dünya bir şey hatırlıyoruz!’ diye bağırdım. ‘Hatırlayan sensin – sen.’</p>
			<p class="calibre10">Hiç geri adım atmadan, aynı kızgınlıkla devam etti. ‘Her şeyi unutun, herkesi, herkesi unutun.’ Sesi kısıldı. ‘Ama siz,’ diye ekledi.</p>
			<p class="calibre10">‘Evet, bu seni daha iyi hissettirecekse, ben bile hatırlamıyorum,’ diye karşılık verdim alçak bir sesle. Bunun ardından sanki yorulmuşuz gibi bir süre sessiz ve hareketsiz kaldık. Çok geçmeden yine açıldı çenesi ve sakin sakin Mr. Stein’ın ‘parayı boşa savurmamak’ için, oralarda barınıp barınamayacağından emin olana kadar ve kendine yeni bir ev inşa etmeye karar vermeden önce bir ay kadar sabredip beklemesi için verdiği talimattan bahsetti. Komik ifadeler kullanmayı seviyordu şu Mr. Stein. ‘Parayı boşa savurmak’ çok hoş... Beklemek mi? Elbette bekleyecekti. Dişini sıkacaktı. Hele bir oraya varsındı. Başka bir şey istemiyordu. Asla da çıkmayacaktı oradan. Yoksa kalıp beklemekten kolay ne vardı ki.</p>
			<p class="calibre10">Tehditkâr ses tonundan biraz rahatsız olduğumu belli eden bir ifadeyle, ‘Bu kadar iddialı olma,’ dedim. ‘Yeterince uzun bir ömrün olursa dönmek istersin.’</p>
			<p class="calibre10">Gözlerini duvardaki bir saate dikerek dalgın dalgın, ‘Ne için geri dönecekmişim ki?’ diye sordu.</p>
			<p class="calibre10">Bir süre sessiz kaldım. ‘O halde asla geri dönmeyeceksin, öyle mi?’ dedim. Gözleri hülyalı, bana bakmadan, ‘Asla,’ diye tekrarladı ve sonra birden telaşla hareketlenip, ‘Tanrı’m! Saat iki olmuş ve benim saat dörtte kalkacak bir gemiye yetişmem lazım ha?’ dedi.</p>
			<p class="calibre10">Doğruydu. Stein’ın bir guleti o öğleden sonra batıya doğru hareket ediyordu ve Jim’e o gemiye binmesi için talimat verilmişti ama geminin hareketini ertelemesi talimatı verilmemişti. Sanırım Stein unutmuştu. Jim eşyalarını almak için hızla çıkıp gitti ve ben de gemime döndüm. Jim dış limana giderken bana uğrayacağına söz verdi. Söz verdiği gibi de, büyük bir telaş içinde ve elinde küçük deri bir valizle gemime geldi. O valiz işini görmeyecekti ve ben de su geçirmez ya da en azından rutubete dayanıklı teneke bavulumu verdim ona. Valizinde ne varsa sanki bir çuval buğdayı silkelermiş gibi yere boşaltıp diğer bavula aktarma işini bir çırpıda halletti. O eşya karmaşasının içinde üç kitap olduğunu fark ettim; iki kara kaplı küçük, bir de yeşil kapaklı ve altın renginde yaldızlı kalın bir cilt kitap. Yarım kronluk bir Shakespeare, ‘Toplu Eserleri’. ‘Bunu okudun mu?’ diye sordum. ‘Evet. İnsanı neşelendirmek için birebir,’ dedi telaşla. Shakespeare’i takdir ediş biçimi dikkatimi çekmişti; fakat Shakespeare’den konuşacak kadar zaman yoktu. Kamara masasının üzerinde büyük bir tabanca ve iki küçük kutu mermi vardı. ‘Lütfen bunları al,’ dedim. ‘Beklerken yanında bulunsun, yararı olur.’ Bu sözler daha ağzımdan çıkar çıkmaz ne tatsız bir anlama gelebileceğini fark ettim ve, ‘Oraya gitmene yardımcı olur,’ diye düzelttim pişmanlıkla. Ne ki, Jim üstü örtülü anlamlardan rahatsızlık duymuyordu; bana hararetle teşekkür etti ve hızla çıkıp giderken omzunun üzerinden bakıp vedalaştı. Geminin iskele tarafından gelen ve sandalcılara hemen yola koyulmalarını emreden sesini işittim. Kıç lombozundan baktığımda sandalın manevra yaptığını gördüm. Jim sandalda oturup öne eğilmiş, adamları teşvik etmek için bağırıp el kol hareketleri yapıyordu; elinde tuttuğu tabancayı da sanki adamların başlarına doğrultmuş gibiydi. O dört Cava’lının korku dolu suratlarını ve hızla gözümün önünden uzaklaşmalarını sağlayan o delicesine kürek sallayışlarını asla unutmayacağım. Sonra arkamı dönünce gözüme ilk çarpan kamara masasındaki iki kutu mermi oldu. Jim onları yanına almayı unutmuştu.</p>
			<p class="calibre10">Derhal filikanın hazırlanmasını emrettim; fakat Jim’ in kürekçileri, sandalda o çılgın adam varken hayatlarının pamuk ipliğine bağlı olduğuna inanmış halde öyle hızlı ilerlediler ki, ben iki gemi arasındaki mesafenin daha yarısını bile kat etmemişken, Jim’in küpeştelerin üzerinden gulete tırmandığını ve bavulunun ona uzatıldığını gördüm. Guletin güvertesine adımımı attığımda bütün yelkenleri fora edilmiş, ana yelkeni çekilmiş, bocurgatlar yeni yeni şıngırdamaya başlamıştı. Guletin kaptanı kırk yaşlarında, şık giyimli ufak tefek bir melezdi. Mavi flanel kumaştan bir takım giymişti ve limon kabuğu kadar sarı bir yüzle, fıldır fıldır dönen gözlerle ve kalın, koyu renkli dudaklarının her iki yanına doğru uzamış ince siyah bıyığıyla sırıtarak yanıma geldi. Kaptan halinden memnun, neşeli dış görünüşüne rağmen endişeli ve evhamlı biri çıktı. Jim kısa bir süre için aşağı indiği bir sırada söylediğim bir şeye cevaben, ‘Ah, evet. Patusan,’ dedi. Bu beyefendiyi nehrin ağzına kadar götürecekti ama ‘asla nehirden yukarı çıkmayacaktı’. Akıcı İngilizcesini bir delinin derlediği bir sözlük yardımıyla öğrenmişti sanki. Eğer Mr. Stein ‘çıkmasını’ isteseydi, ‘saygı içinde’ – (sanırım ‘saygıyla’ demek istiyordu ama kim bilir) kendine teslim edilenleri korumak için bu talimata itiraz ederdi ve eğer itirazı önemsenmezse, ‘işi bırakmak için istifasını’ sunacaktı. On iki ay önce oraya son yolculuğunu yapmıştı ve Mr. Cornelius, Mr. Raca Allang’a ve ‘toplumun önde gelenlerine’ ticaretin ‘aldanma ve tuzaklarla’ dolu olduğu bugünlerde ‘gönüllerini almak için hediyeler sunmasına’ rağmen korulukların içinden birtakım ‘tepkisiz şahıslar’ –sorumsuz şahıslar demek istiyordu– nehirden aşağı indikleri sırada üzerlerine ateş açmıştı; bunun üzerine mürettebatı korku içinde ‘sessizce bir köşeye sinip gizlenmişler’. Gulet neredeyse kum setine çarpıp nehre oturuyormuş ve böyle bir durumda ‘guleti mahvolmaktan kurtarmaya kimsenin gücü yetmezdi’. Yaşananları hatırlayınca büründüğü öfke ve tiksinti dolu havayla, akıcı konuşmasından duyduğu gurur ifadesi çatışarak yuvarlak suratına hâkim olma mücadelesi veriyorlardı. Kâh kaşlarını çatıyor, kâh ışıltılı gözlerini bana dikip anlatım biçiminin inkâr edilmez etkisini tatmin olmuş bakışlarla izliyordu. Durgun denizin üzerinden hızla karanlık dalgalar geçmeye başlamıştı ve pruva gabya yelkeniyle gemi içindeki ana seren direği bu hafif rüzgârda şaşkına dönmüş gibiydiler. Kaptan dişlerini gıcırdatarak racanın ‘gülünç bir sırtlan’ olduğunu (nereden gelmişti aklına sırtlan?) da ekledi. Bir başkasından bahsederken de onun ‘timsah gözyaşlarından’ bile daha aldatıcı olduğunu söyledi. Bir gözüyle ön taraftaki mürettebatının hareketlerini izlerken çenesi de iyice açıldı ve Patusan’ı ‘pişman olmadan’ –sanırım cezalandırılmadan demek istiyordu– ‘geçen uzun yılların gözünü döndürdüğü yırtıcı hayvanlarla dolu bir kafese benzetti. ‘Göz göre göre o soygunla ilişkilendirilmek için ortaya çıkmaya niyetim yoktu tabii,’ diye bağırdı. Demir alan adamların iç çekerek uzun uzun bağırmaları sona erince, sesini alçalttı. ‘Patusan’dan çok fazla gına geldi artık,’ dedi.</p>
			<p class="calibre10">Sonradan duyduğuma göre bu kaptan, racanın evinin karşısındaki çamurlu bir çukura dikilen bir kazığa hint kamışından bir iple boynundan bağlanacak kadar boşboğazlık etmişti. Günün büyük bir kısmını ve bütün bir geceyi o biçimsiz vaziyette geçirmişti fakat bu işin şaka niyetine yapıldığına inanmak için epey neden vardı ortada. Bir süre sanırım zihninde canlanan o berbat anıya aklı takıldı ve sonra dümene geçmek üzere arka tarafa gelen bir tayfaya haşin bir tavırla seslendi. Sonra tekrar bana dönüp hiçbir şey olmamış gibi kayıtsızca konuşmaya devam etti. Bu beyefendiyi Batu Kring’deki nehir ağzına kadar götürecekti (Patusan kenti ‘nehirden otuz mil içeride bulunur’ diye belirtti). Fakat kendi gözünde –o çenebaz adam gitmiş, yerine bıkkın, bezgin tavırlı başka bir adam gelmişti sanki– o beyefendi ‘bir cesetten farksız’ sayılırdı. ‘Ne? Ne diyorsunuz siz?’ diye sordum. Birden ürkütücü boyutta vahşi bir tavra bürünerek bir arkadan bıçaklama sahnesini kusursuz bir taklitle canlandırdı. Bu tür insanların zekâlarını gösterdiklerini zannederek büründükleri o katlanılmaz kendini beğenmişlik havasıyla, ‘Öbür dünyaya gönderilmiş biri gibi,’ dedi. Kaptanın arkasında, sessizce tebessüm ederek, şaşırıp tepki vermemem için el kol işareti yapan Jim’i gördüm.</p>
			<p class="calibre10">Sonra, melez kaptan rütbesinin verdiği kibirle şişinerek emirler yağdırırken, serenler gıcırtıyla sallanırken ve vinç kolu ağır zinciri çekerken Jim’le ana direğin rüzgâraltı tarafında el sıkıştık ve telaş içinde son sözlerimizi söyledik birbirimize. Jim’in yazgısına duyduğum ilgiyle bir arada var olan o kızgınlığı da silmiştim yüreğimden. Melez kaptanın gevezeliği, Jim’in önünde uzanan yoldaki korkunç tehlikeleri Stein’ın ölçülü sözlerinden daha iyi vurguluyordu. O vedalaşma sırasında, konuşmalarımızdaki, ilişkimizdeki resmiyet havası kaybolmuştu; ona ‘evladım’ diye hitap ettiğimi hatırlıyorum; o ise, sanki yaşayacağı tehlikeler aramızdaki yaş farkını ortadan kaldırmış ve bizi yaş ve hissiyat bakımından daha denk yapmış gibi yarım yamalak bana teşekkür ederken, ‘babalık’ ifadesini de iliştirivermişti sözlerine. Bir an gerçek ve derin bir yakınlık hissettik birbirimize karşı fakat bu, ebedî ve kurtarıcı bir gerçeğin bir an göze görünüp kaybolması gibi beklenmedik ve kısa ömürlü oldu. Sanki aramızda daha yaşlı ve olgun olan kendisiymiş gibi beni yatıştırmak ister bir havada, ‘Pekâlâ, pekâlâ,’ dedi hızlı hızlı, ‘kendime dikkat edeceğime söz veriyorum. Evet; hiçbir riski göze almayacağım. Tek bir riske bile girmem. Elbette. Orada kalmam lazım. Tasalanmayın; Tanrı’m! Hiçbir şey kılıma bile dokunamazmış gibi hissediyorum. Bu asla kaçırılmayacak bir fırsat. Böyle olağanüstü bir fırsatı harcamayacağım!’ Olağanüstü bir fırsat! Fırsat olağanüstüydü şüphesiz ama elimize geçen şansı nasıl değerlendireceğimiz bize kalmıştı ve ben neler olacağını bilemezdim ki. Kendi ifadesiyle, ben bile – ben bile yaşadığı talihsizliği onun aleyhinde olacak biçimde hatırlıyordum. Bu doğruydu. Onun için en iyi çözüm gitmekti.</p>
			<p class="calibre10">Filikam guletin dümen suyunu takip ediyordu ve Jim’i batıya doğru kayan güneşin ışıkları altında, kıç tarafta durmuş, şapkasını başının üzerine kaldırıp selamlarken gördüm. Bağırarak, ‘Haberlerimi alacaksınız!’ gibi bir şeyler dediğini işittim zar zor (duyacaksınız mı yoksa alacaksınız mı demişti bilemiyorum). Ayaklarının altındaki suyun parlaklığıyla kamaşan gözlerim onu iyi seçemiyordu artık; onu bir daha açık seçik görememek vardı yazgımda; fakat inanın ki hiç kimse, o şom ağızlı melezin dediği gibi ‘bir cesetten farksız’ görünmekten bu kadar uzak olamazdı. Jim’in dirseğinin altından, o sefil melezin olgun bir balkabağı renginde ve şeklindeki suratını görebiliyordum. Sanki aşağı bastıracakmış gibi havaya kaldırmıştı kolunu. <em class="calibre2">Absit omen!</em>”<a class="si-noteref" href="#f51" id="backref_51">51</a></p>
			</div>
			<div class="si-footnotes">
				<div class="si-footnote" id="f51"><a class="si-backref" href="#backref_51">51</a><span>. (Lat.) İyiye işaret olsun, uğursuzluk bizden uzak olsun! (Ç.N.)</span></div>
			</div>
  </body>
</html>
