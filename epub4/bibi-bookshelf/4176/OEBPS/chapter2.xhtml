<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>Lord Jim</title>
    <meta name="Adept.resource" value="urn:uuid:cc9d898c-6c8e-49e7-9b00-781df8de68c9"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="epub-type_cover" id="chapter2">
<div class="html5_section">
			<h1 class="calibre9">II</h1>

			<p class="calibre10">İki yıllık eğitimin ardından Jim denize açıldı ve kurduğu hayallerden aşina olduğu bölgelere seyahat ettiğinde buraların garip bir biçimde maceradan yoksun yerler olduğunu gördü. Birçok yolculuk yaptı. Gökyüzü ve su arasındaki büyülü mevcudiyetin tekdüzeliğinin farkındaydı: İnsanların eleştirisine, denizin zorlu taleplerine ve ekmek parası için –aslında işe karşı kusursuz bir bağlılık geliştirmekten başka bir ödülü olmayan– günlük görevlerin sıradanlaşan zorluğuna katlanmak zorundaydı. Jim, bu ödülü elde edemiyordu. Buna karşın geri de dönemiyordu çünkü denizdeki yaşamdan daha baştan çıkarıcı, insanın aklını başına getirip daha fazla gözünü açan ve kendine daha çok esir eden bir şey yoktu. Üstelik beklentileri de olumluydu. Jim kibar, istikrarlı, yumuşak başlı bir subaydı ve görevlerini her ayrıntısıyla biliyordu; zamanla daha henüz çok genç bir yaşta, bir adamın gerçek değerini, öfke ve sabrının sınırlarını ve nasıl bir kumaştan yapıldığını gün gibi ortaya koyan; dayanma gücünün ve gizlediği gerçeklerin sadece diğerlerinin değil kendisinin de farkına varmasını sağlayan o deniz maceraları tarafından asla sınanmadan güzel bir geminin ikinci kaptanı oldu</p>
			<p class="calibre10">Tüm o zaman boyunca sadece bir kez daha denizin öfkesindeki ciddiyet bir anlığına gözüne ilişmişti. Bu gerçek, insanların zannedebileceği gibi sık sık su yüzüne çıkmayabilir. Maceraların ve fırtınaların yarattığı tehlikenin birçok farklı yüzü vardır ve ancak arada sırada bu gerçeklerin yüzünde uğursuz ve kötü bir niyet belirir – bu karmaşık tesadüflerin ya da doğadaki güçlerin gazabının fesatla, dizginlenemez bir şiddetle insanın üzerine geldiğini, umudunu ve korkularını içinden söküp aldığını, yorgunluğun verdiği ıstırabı ve dinlenmeye ve huzur bulmaya duyduğu özlemi unutturduğunu adamın aklına ve yüreğine zorla sokan o tarif edilmez kavram: Bu da insanın tanık olduğu, bildiği, sevdiği, keyif aldığı ya da nefret ettiği her şeyi; paha biçilmez ve kaçınılmaz olan her şeyi –gün ışığını, anıları, geleceği– mahvetmek, parçalayıp yok etmek, basit ve korkunç bir biçimde canını alıp hayat ışığını söndürerek değerli dünyasını bir çırpıda karanlığa gömmek anlamına gelir.</p>
			<p class="calibre10">Hafta başındaki fırtına yüzünden düşen bir yelken direği Jim’i sakatlayıp çalışamaz hale getirdi. Olayın ertesinde Jim’in İskoçyalı kaptanı, “Vay be! Geminin bu fırtınayı atlatmasını aklım almıyor, bu tam bir mucize,” demişti. Jim afallamış, ezilip yaralanmış, umutsuzluk ve bir huzursuzluk uçurumuna yuvarlanmışçasına azap içerisinde günlerce sırtüstü uzanıp yattı. Akıbetinin ne olacağı umurunda bile değildi ve sağduyulu anlarında sürekli bu kayıtsızlığına kafa yoruyordu. Tehlike, gözle görülmediğinde insanın düşünceleri gibi belli belirsizdir. Korku giderek tarifi zor bir kavram haline gelir ve insanin hasmı olan, tüm korkularının tohumlarını barındıran hayal gücü tetiklenmediği vakit, coşkusunu yitirmiş, dermansız kalmış hislerin yarattığı o sıkıntılı, durgun havada dinlenmeye çekilir. Jim yıkık dökük kamarasının karmaşasından başka bir şeyi görmüyordu. Yaşadığı ufak çaplı yıkım ve perişanlığın ortasında yatağa mıhlanmış vaziyette yatıyor ve güverteye çıkmak zorunda olmadığı için içten içe seviniyordu. Fakat ara sıra da dizginlenemez bir keder üstüne çullanıp bedenini sımsıkı kavrıyor, battaniyesinin altında onu kıvrandırıp soluğunu kesiyor ve bu gibi hislerin yarattığı acılarla yüklü bir varoluşun akla sığmaz zulmü, her ne pahasına olursa olsun umutsuzca bir kaçma arzusuyla yanıp tutuşturuyordu içini. Sonra güzel havalar geri geldi ve bu düşünceleri aklından çıkardı. Ne var ki topallamaya devam ediyordu ve gemi bir Doğu limanına vardığında hastaneye yatmak zorunda kaldı. İyileşmesi vakit alıyordu ve gemi limandan onsuz ayrıldı.</p>
			<p class="calibre10">Beyazların yattığı hastane koğuşunda Jim’den başka yalnızca iki hasta daha vardı: bir hücumbotun yük boşluğundan aşağıya düşüp bacağını kıran bir malzeme sorumlusu ve esrarengiz bir tropik hastalığa yakalanan, doktoru aptal yerine koyan ve Tamil kökenli hizmetkârının sarsılmaz bir bağlılıkla, gizlice hastaneye soktuğu hazır ilaçlar sayesinde yaşadığı gizemli zevk ve sarhoşluğun keyfini süren, civardaki eyaletten bir demiryolu müteahhidi. Birbirlerine hayat hikâyelerini anlatıyor, bazen kâğıt oynuyor ya da pijamaları içinde esneyerek gün boyunca rahat koltuklarında oturup tek kelime etmeden aylakça vakit geçiriyorlardı. Hastane bir tepenin üzerindeydi ve her zaman ardına kadar açık pencerelerden içeri dolan meltem boş odaya gökyüzünün yumuşaklığını, yeryüzünün rehavetini, Doğu denizlerinin büyüleyici esintisini taşıyordu. Hoş kokularla dolu bu esinti, sonsuz bir sükûnet ve huzuru, sonu gelmez düşlerin verdiği keyfi akla getiriyordu. Jim her gün bahçedeki çalıların, şehrin çatılarının, sahilde yetişen palmiyelerin yapraklarının üzerinden Doğu’ya açılan suyoluna – bir şerit gibi uzanan adacıklarla bezenmiş, güneşin neşe saçan pırıltılarıyla ışıldayan, gemileri birer oyuncak gibi gözüken, muazzam hareketliliği bayramlardaki tören alayını akla getiren, Doğu semalarının sonsuz dinginliğine ve Doğu denizlerinin tebessüm eden huzuruna sahip, ufka kadar tüm boşluğa egemen dış limana bakıyordu. </p>
			<p class="calibre10">Baston kullanmadan yürüyecek duruma gelince eve dönmek için bir fırsat yakalamak umuduyla şehre indi. Fakat o sırada herhangi bir imkân bulamadı ve bir yandan beklerken bir yandan da haliyle limanda kendi mesleğinden adamlarla sohbet edip arkadaşlık kurdu. Bu adamlar iki türdü. Çok az sayıda olup limanda nadiren rastlanan, gizemli bir yaşam sürdüren, korsanların mizaçlarına ve hayalperestlerin bakışlarına sahip kimilerinin bitmek tükenmek bilmez bir enerjileri vardı. Uygarlıktan uzak, denizin karanlık yerlerinde tasarıların, umutların, tehlikelerin, girişimlerin çılgınca iç içe geçip birbirine karıştığı bir labirentte yaşıyorlardı adeta ve ölümleri, olağanüstü varoluşlarının kayda değer bir başarı sayılabilecek tek olayıydı. Çoğunlukta olanlar ise Jim gibi buraya tesadüfen düşmüş ve yerel ticaret yapan gemilerde zabit olarak görevlerini sürdürüyorlardı. Şimdi ise, daha ağır çalışma koşulları ve daha ciddi görev anlayışına sahip, fırtınalı denizlerin tehlikelerine göğüs geren kendi memleketlerinin gemilerinde çalışma düşüncesi gözlerini korkutuyordu. Doğu semalarının ve denizlerinin ebedî huzuruna alışmışlardı. Kısa yolculukları, güverteye atılmış rahat koltukları, kalabalık yerli mürettebatı ve beyaz olmanın ayrıcalığını seviyorlardı. Ağır ve zahmetli görevler üstlenme fikrinden ölesiye korkuyorlar, sürekli işten çıkarılmanın ve bir başka gemide yeni bir iş bulmanın sınırlarında, kolay ama tehlike ve belirsizliklerle dolu bir yaşam sürdürerek Çinlilerin, Arapların ve melezlerin hizmetinde çalışıyorlardı. İşlerini yeterince kolaylaştıracağını bilseler bizzat şeytana bile hizmet ederdi bu adamlar. Durmadan dönen talihlerden bahsediyorlardı: Falanca, Çin sahillerinde işleyen bir geminin kaptanlığına getirilmiş; filanca, Japonya’da bir yerlerde rahat bir iş bulmuş; bir başkası ise Siyam donanmasında bol kazançlı bir işte çalışıyormuş; tüm bu anlattıklarında – davranışlarında, dış görünüşlerinde, kişiliklerinde zayıf noktalarını, yozlaşmış yanlarını, nefes aldıkları süre boyunca güven içinde yan gelip yatma kararlılıklarını görmek mümkündü.</p>
			<p class="calibre10">İlk başlarda Jim, dışarıdan bakıldığında denizci olarak görünen bu dedikoducu güruhun bir alay gölgeden bile önemsiz olduğuna kanaat getirdi. Fakat pek az çaba sarf edip neredeyse hiçbir tehlikeye göğüs germeden bu denli rahat bir yaşam sürdüren bu gibilerin çizdiği görüntü zaman içerisinde Jim’e cazip gelmeye başladı. İlk başta dudak büküp hor gördüğü bu adamlara zamanla farklı bir gözle bakmaya başladı ve sonra aniden eve dönme fikrinden cayıp Patna’nın ikinci kaptanlığı görevini üstlendi.</p>
			<p class="calibre10">Patna, tazı kadar ince ve kullanılıp bir köşeye atılmış su tankından daha fazla pas tutmuş, antika bir buharlı vapurdu. Bir Çinliye ait ve bir Arap tarafından kiralanmış bu külüstürün kaptanlığını ise her fırsatta ülkesine uluorta lanet okuyan ama öte yandan da Bismarck’ın başarılı siyasetinden aldığı güçle korkmadığı kişilere gaddarca davranan, mosmor burnu ve kızıl bıyığıyla “astığı astık kestiği kestik” havalarda, Avustralya’nın New South Wales bölgesine göç etmiş dönek bir Alman üstlenmişti. Dışı boyanıp içi badanalanan ve ahşap bir rıhtıma yanaşık vaziyette buharlar salıp harekete hazır bekleyen Patna’ya aşağı yukarı sekiz yüz hacı bindi. Hacılar üç ayrı iskele köprüsünden vapura çıktılar; iman gücüyle ve cennet umuduyla ağır adımlar atıp yalınayaklarını biteviye sürüyerek tek kelime etmeden, mırıldanmadan, arkalarına bakmadan güvertelere akın ettiler; iskele köprüsünü dört bir yandan kuşatan parmaklıkları artlarında bırakıp ön ve kıç tarafa ilerleyerek, bir sarnıcı dolduran su misali, oyuklara ve çatlaklara sızan su misali, yükselip boşlukları ağzına kadar dolduran su misali geminin içlerine doluştular. Kuzey’den ve Güney’den, Doğu’nun ücra köşelerinden gelip balta girmemiş ormanları aşan, nehirler boyunca yolculuk eden, yelkenli kayıklarıyla sığlıklar boyunca kıyıları takip eden, küçük kanolarıyla bir adadan diğerine geçen, ıstırap çeken, tuhaf manzaralarla karşılaşan, dört bir yanlarını garip korkuların sardığı ve tek bir arzudan aldıkları güç ve şevkle, yürekleri iman ve umutla, sevgi ve hatıralarla dolu sekiz yüz kadın ve erkek orada toplanmıştı. Vahşi doğayla kuşatılmış kulübelerinden, kalabalık kasabalarından, deniz kenarındaki köylerinden kalkıp gelmişlerdi. Bir düşüncenin, bir inancın çağrısına uyarak ormanlarını, açıklık alanlarını, hükümdarlarının himayelerini, zenginliklerini, yoksulluklarını, gençlik dönemlerinde yaşadıkları çevreleri, babalarının mezarlarını artlarında bırakıp gelmişlerdi. Üstleri başları toza toprağa bulanmış, ter içinde, kire batmış vaziyette paçavralara sarınarak gelmişlerdi. Ailelerinin başına geçmiş güçlü kuvvetli adamlar, geri dönme umudu taşımadan hızla ilerleyen zayıf, yaşlı adamlar; korkusuz gözlerle merak dolu bakışlarla etraflarını süzen delikanlılar, uzun karmakarış saçlı utangaç kız çocukları; sıkı sıkıya örtünmüş, kirli başörtülerinin gevşek uçlarına sarıp sarmaladıkları uyuyan çocuklarını bağırlarına basmış ürkek kadınlar, dayatmacı bir inancın şuursuz hacıları.</p>
			<p class="calibre10">“Şu sığırlara bak,” dedi Alman kaptan yeni yardımcısına.</p>
			<p class="calibre10">Bu dinî amaçlı yolculuğun liderliğini üstlenen bir Arap gemiye en son geldi. Beyaz elbisesi ve başındaki koca türbanıyla etkileyici bir görünüm içerisinde ve ağırbaşlı bir tavırla yavaşça güverteye çıktı. Beraberindeki yük ve eşyalarını taşıyan bir dizi uşak da peşi sıra yürüyordu; Patna demir alıp iskeleden geri geri uzaklaşarak denize açıldı.</p>
			<p class="calibre10">Rotasını iki küçük adacığın arasına çeviren gemi, yelkenlilerin demir attığı alanı yanlamasına geçti, üzerine bir tepenin gölgesi vuran suları yararak bir yarım daire çizip ardından da köpüklü dalgalarla yıkanmış sığ kayalıkların çıkıntılarının yakınından süzülüp ilerledi. Geminin kıç tarafında duran Arap, deniz yolculuğuna çıkanların duasını yüksek sesle okuyordu. Yüce Tanrı’ya yolculuğun kazasız belasız geçmesi için yakarıyor; insanların emek ve gayretlerini boşa çıkarmaması, yüreklerindeki gizli dileklerin karşılıksız kalmaması için dua ediyordu; akşam karanlığı çökerken buharlı gemi Boğaz’ın<a class="si-noteref" href="#f4" id="backref_4">4</a> dingin sularını yararak ilerledi; hac gemisinin epey ardında kalan ve kâfirlerin tehlikeli bir sığlıkta vidalı kazıklar üzerine inşa ettiği bir deniz feneri alev alev yanan gözlerini Patna’ya dikmiş, sanki bu inanç yolculuğuyla alay edercesine kırpıyordu.</p>
			<p class="calibre10">Gemi Boğazları ardında bıraktı, Körfez’i<a class="si-noteref" href="#f5" id="backref_5">5</a> geçti ve Hint Okyanusu’nda, Maldiv Adaları açığındaki “bir buçuk derecelik” kanal boyunca yoluna devam etti. İnsanın tüm düşüncelerini boğan, yüreğine kasvet veren, güç ve enerjisini tüketen göz kamaştırıcı güneş ışınlarıyla sarıp sarmalanmış kavurucu ve bulutsuz bir havada, sakin bir gökyüzü altında Kızıldeniz’e doğru ilerledi. Ve o gökyüzünün insanın keyfini kaçıran, uğursuz parlaklığı altında kırışıksız bir çarşaf gibi, bir ölü gibi kımıltısız uzanan masmavi ve ihtişamlı denizde en ufak bir dalgalanma, bir akışkanlık göze çarpmıyordu. Patna belli belirsiz işitilen tıslamalarla ve gökyüzüne şeritler halinde kapkara dumanlar salarak dümdüz uzanan bu pürüzsüz yüzeyde yol alırken, ardında kalan suyun üzerinde de bembeyaz şeritler halinde ve bir hayalet vapur tarafından ölü bir deniz üzerine çizilmiş hayalî izler gibi hızla kaybolan köpüklü dalgalar bırakıyordu. </p>
			<p class="calibre10">Güneş adeta günlük dönüşünde hac yolculuğuna çıkmış Patna’nın ilerlemesine ayak uydururcasına her sabah sessiz bir ışık patlamasıyla kıç tarafa aynı uzaklıkta doğuyor, ışınlarının yoğun ateşini insanların dinî gayelerinin üzerine boca edip öğle vakti gemiye yetişiyor, kayarcasına alçalırken onu geçip ardında bırakıyor ve birbiri ardına her akşam pruva tarafına aynı uzaklıktaki mesafesini koruyarak gizemli bir biçimde denizin sularına batıp kayboluyordu. Gemideki beş beyaz adam, bir yük misali yolculuk eden diğer insanlardan soyutlanmış halde orta kasarada yaşıyordu. Güneş kırıcı beyaz tenteler güverteyi bir uçtan diğerine örtüyordu ve yalnızca hafif bir uğultu, kederli seslerin cılız mırıltıları, okyanusun engin ışıltısı üzerinde kalabalık bir insan topluluğunun varlığını belli ediyordu. Durgun, sıcak, kurşun gibi ağır bir havada geçen günler, geminin ardında bıraktığı dümen suyunda her daim açık duran bir cehennem çukuruna düşermiş gibi bir bir kaybolup geçmişe karışıyordu ve kapkara bir duman bulutu altında bir başına seyreden Patna, merhametsiz bir gökyüzünün üzerine savurduğu alevlerle tutuşmuşçasına ışıl ışıl bir enginliğin ortasında için için yanarak kararlılıkla yoluna devam ediyordu.</p>
			<p class="calibre10">Gecelerin karanlığı, geminin ve yolcularının üzerine bir nimet gibi çöküyordu.</p>
			</div>
			<div class="si-footnotes">
				<div class="si-footnote" id="f4"><a class="si-backref" href="#backref_4">4</a><span>. Malakka Boğazı. Sumatra’yı Malay Yarımadası’ndan ayıran işlek bir ticari suyolu. (Ç.N.)</span></div>
				<div class="si-footnote" id="f5"><a class="si-backref" href="#backref_5">5</a><span>. Bengal Körfezi. (Ç.N.)</span></div>
			</div>
  </body>
</html>
