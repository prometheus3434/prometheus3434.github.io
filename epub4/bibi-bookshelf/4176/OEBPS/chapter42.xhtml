<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>Lord Jim</title>
    <meta name="Adept.resource" value="urn:uuid:cc9d898c-6c8e-49e7-9b00-781df8de68c9"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="epub-type_cover" id="chapter42">
<div class="html5_section">
			<h1 class="calibre9">XLII</h1>

			<p class="calibre10">“Brown’un o gün gibi meydanda olan yola bir bakış atmaktan fazlasını yapmış olduğunu sanmıyorum. Gördükleri kafasını karıştırmış gibiydi; zira hikâyesini birkaç kez yarıda kesip şaşkınlık içinde, ‘Orada, neredeyse elimden kaçırıyordum onu. Anlayamıyordum onu. Kimdi bu adam?’ dedi ve gözlerinde vahşi bir ifadeyle bana baktıktan sonra neşeyle ve alaycı alaycı gülümseyerek anlatmaya devam etti. Bana kalırsa derenin iki yakasında karşılıklı duran bu iki adamın konuşması, şimdi durup geriye baktığımda, işin sonunun nereye varacağını bilen Kaderin hissiz gözlerle izlediği son derece ölümcül bir düello gibi görünüyor. Hayır, Brown, Jim’in ruhunu altüst edip içini dışına çıkarmamıştı ama asla ulaşamayacağı o cesur yüreğin bu çekişme yüzünden sızlamadığını, Jim’in ruhunun o tartışmanın acısını tatmadığını söylersem çok yanılmış olurum. Bunlar terk ettiği dünyanın peşine gönderdiği ve inzivaya çekildiği bu yerde gelip kendisini bulan temsilcileriydi. ‘Oradan’, kendini yaşamaya layık görmediği o dünyadan gelen beyaz adamlar. Jim’in dünyasını tehdit eden, şok ve tehlike yaratan unsurlardan başka bir şey değildi bunlar. Sanırım karşısındakinin kişiliğini tahlil edip anlamak isteyen Brown’un bu denli kafasını karıştıran şey, Jim’in ara sıra sarf ettiği birkaç kelimenin içine işlemiş bu üzgün, yarı kızgın ve içerlemiş, yarı boyun eğip kabullenmiş hissiyattı. Bazı büyük adamlar, büyüklüklerini çoğunlukla kullanıp faydalanmak istedikleri insanların işlerine yarayacak güçlü yönlerini tespit etme yeteneklerine borçludur; Brown da, sanki gerçekten büyük ve önemli biriymiş gibi kurbanlarının en güçlü ve en zayıf yönlerini keşfetme konusunda şeytani bir yeteneğe sahipti. Jim’in yaltaklanarak üstesinden gelinecek türde biri olmadığını itiraf etmişti bana. Bunun üzerine Brown kendini talihsizlikleri, suçlamaları ve felaketleri korkmadan göğüsleyebilen bir adam gibi göstermeye çalıştı. Birkaç silah kaçırmanın büyük bir suç olmadığını belirtti. Patusan’da bulunma nedenine gelince, buraya dilenmek için gelmediğini söylemeye kimin hakkı vardı? Buradaki kahrolası insanlar nehrin her iki yakasından sorgusuz sualsiz üzerlerine yağmur gibi mermi yağdırmışlardı. Brown bunları büyük bir yüzsüzlükle anlatıyordu zira işin doğrusu, Dain Waris’in hızlı davranıp tedbir alması çok büyük bir felaketi önlemişti; Brown’un bana açıkça ifade ettiği üzere, Patusan’ın büyüklüğünü fark ettiğinde, kıyıya ayak basar basmaz çevreyi ateşe vermeyi ve halkı sindirip korkutmak için önüne gelen her şeye ateş etmeyi kafasına koymuştu. Tarafların gücü arasındaki orantısızlık o kadar büyüktü ki, amacına ulaşmak için en ufak bir şans elde etmek istiyorsa tek çıkar yolun bu olduğunu öksürük nöbetleri arasında öne sürmüştü. Fakat Jim’e bundan söz etmemişti. Çektikleri zorluklar ve açlığa gelince, bunlar gayet doğruydu; adamlarına şöyle bir bakmak bunu anlamak için yeterliydi. Brown tiz bir ıslıkla tüm adamlarını ortaya çıkartıp Jim onları tek tek görebilsin diye kütüklerin üzerine dizilmelerini sağladı. O adamın öldürülmesine gelince, olan olmuştu bir kere ama bu bir savaş, hem de kanlı bir savaş değil miydi? Öldürülen adam göğsünden vurulmuştu ve derede şu anda ölü yatan kendi zavallı adamı gibi acı çekmeden gitmişti. İç organları çentikli mermilerle paramparça olan adamının altı saat boyunca ölümle pençeleşip inlemelerini dinlemek zorunda kalmışlardı. Ne olursa olsun her iki taraftan da birer can gitmişti. Tüm bu sözler artık nereye kaçacağını umursamayacak kadar kötü şansın gazabına uğramış bir adamın bezginliği ve kayıtsızlığıyla söylenmişti. Brown sert ve umutsuz bir içtenlikle Jim’e, ‘İş, insanın karanlıkta kendi canını kurtarmaya çalışmasına gelince –ister üç, ister otuz ya da ister üç yüz olsun’– kaç kişinin ölüp gittiğini umursamayacağını anlayıp anlamadığını sorduğu sırada sanki şeytan kulağına fısıldayıp ona tavsiyede bulunuyordu. ‘Onu ürkütmüştüm,’ diye böbürleniyordu Brown bana. ‘Artık bana doğruculuk taslamaktan vazgeçmişti. Söyleyecek hiçbir söz bulamadan karşımda öylece durdu ve kızgın gözlerini –bana değil– yere dikti.’ Brown, Jim’e, ‘Kolayına gelen ilk çareye başvurup ölümcül bir açmazın içinden çıkmaya çalışan bir adamın üzerine bu kadar vardığına göre sanırım hayatında hatırlayacağın karanlık ve kuşkulu hiçbir şey yok,’ diye sitem etti. Ayrıca sert bir üslupla tiksindirici imalarda bulunup aynı kandan olduklarına, ortak deneyimler yaşadıklarına üstü örtülü göndermeler yaparak, aynı suçu işlediklerini ve bunun zihinlerini ve yüreklerini ortak bir sır gibi birbirine bağladığını öne sürdü.</p>
			<p class="calibre10">En sonunda Brown kendini yere atıp boylu boyunca uzandı ve gözucuyla Jim’i izlemeye başladı. Jim ise derenin öte yakasında durmuş düşünceli bir ifadeyle elinde tuttuğu ince bir dalı hafif hafif bacağına vuruyordu. Görünürdeki evler, sanki salgın bir hastalık bütün sakinlerini kırıp geçirmiş gibi sessizdi; fakat evlerin içindeki birçok görünmez göz bir derenin ayırdığı iki adama, karaya oturmuş beyaz sandala ve beline kadar çamura gömülmüş üçüncü bir adamın cansız bedenine çevrilmişti. Nehirdeki kanolar yeniden hareketlenmeye başlamıştı; zira beyaz lordun dönüşünden bu yana Patusan dünyevi kurumların sağlamlığına ve istikrarına duyduğu inancı tazeliyordu. Nehrin sağ kıyısı, evlerin önündeki düzlükler, kıyı boyunca halatlarla bağlanmış sallar ve hatta sahildeki banyo kulübelerinin çatıları, işitme ve görme mesafesinden çok uzakta olmalarına rağmen racanın kampının ötesindeki tepeyi görebilmek için gözlerini kısan insanlarla doluydu. Nehrin pırıltısıyla ikiye bölünen ve düzensiz bir çember halinde kasabayı kuşatan ormanlara sessizlik hâkimdi. ‘Sahili terk edeceğinize söz veriyor musun?’ diye sordu Jim. Brown, sanki her şeyden vazgeçip kaçınılmaz bir sonu kabullenir gibi elini kaldırıp indirdi. ‘Silahlarınızı da teslim edecek misiniz?’ diye sürdürdü Jim. Brown doğrulup oturdu ve öfkeli bakışlarını derenin karşı yakasına dikip, ‘Silahlarımızı teslim etmek mi? Gelip cesetlerimizin ellerinden söküp alırsınız ancak. Benim korku ve dehşete kapılıp çıldırdığımı sanıyorsun herhalde? Hayır, hayır! Bu dünyada silahım ve şu üzerimdeki paçavralardan başka bir şey yok. Bir de gemimdeki arkadan doldurmalı silahlar var ki onları da Madagaskar’da satmayı planlıyorum; gemiden gemiye dilenip yalvar yakar oralara kadar ulaşabilirsem tabii.’</p>
			<p class="calibre10">Jim hiçbir karşılık vermedi. Nihayet elindeki ince dalı yere atıp sanki kendi kendine konuşur gibi, ‘Buna gücüm yeter mi bilmiyorum...’ ‘Bilmiyor musun? Ve bir de silahlarımı sana öylece teslim etmemi bekliyorsun! Harikaymış doğrusu!’ diye bağırdı Brown. ‘Galiba sana bir şey söyleyip bana başka bir şey yapıyorlar.’ Brown bir hayli sakinleşmişti. ‘Sanırım bunu yapmaya gücün yeter, yoksa tüm bu konuşmaların ne anlamı var?’ diye devam etti. ‘Buraya neden geldin? Günü geçirip vakit öldürmek için mi?’</p>
			<p class="calibre10">Jim uzun bir sessizliğin ardından birden başını kaldırıp, ‘Pekâlâ,’ dedi. ‘Buradan rahatça ayrılıp gitmenize imkân tanınacak ya da adil bir çatışma olacak.’ Sırtını dönüp uzaklaştı.</p>
			<p class="calibre10">Brown hemen ayağa kalktı ama Jim’in derenin en yakınındaki evlerin arasında kaybolduğunu görmeden tepeye çıkmadı. Bir daha Jim’i görmedi. Yukarı çıkarken başını çökerttiği omuzlarının arasına gömmüş hımbıl hımbıl yürüyen Cornelius’la karşılaştı. Cornelius, Brown’ un karşısında durup tersleyen ve memnuniyetsiz bir sesle, ‘Neden onu öldürmedin?’ diye sordu. Brown neşeli bir tebessümle, ‘Daha iyisini yapabilirim de ondan,’ dedi. Cornelius, ‘Asla! Asla!’ diye hararetle itiraz etti. ‘Daha iyisini yapamazsınız. Ben yıllardır burada yaşıyorum.’ Brown başını kaldırıp merakla Cornelius’a baktı. Kendisine karşı silahlarını doğrultmuş bu yerdeki yaşamın birçok yüzü vardı; asla farkına varıp anlayamayacağı şeyler. Cornelius suratında keyifsiz bir ifadeyle yanından geçip nehir yönünde yürümeye başladı. Artık yeni arkadaşlarından ayrılıyordu; olayların hayal kırıklığına uğratan akışını hırçın bir tavır içinde ve yaşlı, sarı benizli suratını daha da büzüştüren bir somurtkanlıkla kabullenmişti; kafasındaki sabitfikirden asla vazgeçmeden bayır aşağı inerken sağına soluna yan yan bakışlar fırlattı.</p>
			<p class="calibre10">Bundan sonra olaylar dur durak bilmeden hızla gelişti, karanlık bir kaynaktan doğan bir akarsu gibi insanların yüreklerinden akıp ilerledi; biz çoğunlukla Tamb Itam’ın gözlerinden bakıp Jim’in bu olayların ortasında yer aldığı görüyoruz. Kız da gelişmeleri izlemişti ama onun yaşamı Jim’in yaşamıyla haddinden fazla iç içe geçmişti. Tutkuları, şaşkınlıkları, öfkesi ve hepsinden öte korkusu ve affetmez aşkı ön plandaydı. Geri kalanlar gibi anlayışı kıt olan sadık hizmetkâr açısından ise vefa ve bağlılık devreye giriyordu; efendisine bağlılığı ve inancı o kadar güçlüydü ki, şaşkınlığını bile bastırıp olumsuz gelişmeleri gizemli bir başarısızlık gibi addederek hüzünle kabulleniyordu. Gözü Jim’den başkasını görmüyordu ve bir labirent gibi birbirine dolanmış olayların akışı boyunca koruyan, itaat eden ve özen gösteren havasını hep muhafaza ediyordu.</p>
			<p class="calibre10">Efendisi beyaz adamlarla yaptığı konuşmadan dönmüş ve yolda yürüyüp yavaşça kampa doğru ilerlemişti. Herkes Jim’in döndüğünü görmekten büyük mutluluk duyuyordu; zira o yokken onun sadece öldürüleceğinden değil ama sonrasında yaşanacak olaylardan da korkuyorlardı. Jim yaşlı Doramin’in dinlenmek için çekildiği evlerden birine girdi ve Bugi’li yerleşimcilerin şefi ile uzun bir süre baş başa görüştü. Jim hiç şüphesiz birlikte izlenecek yolu tartışmıştı Doramin’le ama bu konuşma sırasında yanlarında hiç kimse yoktu. Sadece kapıya mümkün olduğunca yakın durmaya çalışan Tamb Itam, efendisinin, ‘Evet. Bütün herkese isteklerimin bu yönde olduğunu bildireceğim; fakat diğerlerinden önce seninle ve baş başa konuşuyorum Doramin; çünkü tıpkı senin kalbinden geçenleri ve en büyük arzunu bildiğim gibi sen de benim kalbimden geçenleri biliyorsun. Ayrıca halkın iyiliğinden başka bir düşüncem yok,’ dediğini duymuştu. Sonra efendisi kapı boşluğundaki örtüyü kaldırıp dışarı çıktı ve Tamb Itam da elleri dizlerinin üzerinde, başını eğmiş, ayaklarının arasına bakarak oturan yaşlı Doramin’i bir anlığına gördü. Ardından efendisini kaleye kadar takip etti. Bugi halkının önde gelenleri ve Patusan sakinleri konuşmak üzere kaleye çağrılmıştı. Tamb Itam ufak çaplı da olsa bir çatışma olmasını umuyordu. ‘Bir başka tepeyi ele geçirmekten ne farkı var ki?’ demişti üzüntülü bir ifadeyle. Ne var ki, kasabadaki birçok insan açgözlü ve zorba işgalcilerin sürüyle cesur adamın savaşmaya hazırlandığını görünce Patusan’ı terk edeceklerini ummuştu. Buraları terk etmeleri iyi olurdu doğrusu. Jim’in gelişi gün ağarmadan önce kaleden yapılan top ateşiyle ve oradaki büyük davullar çalınarak ilan edildiğinden, Patusan’ ın üzerine çöken korkulu hava dağılmış ve kayaya çarpıp kırılan bir dalga gibi dinerek geride beyaz köpükler misali heyecan, merak ve sonu gelmez yorum ve tahminler bırakmıştı. Halkın yarısı savunma hattı oluşturmak amacıyla zorla evlerinden dışarı çıkarılmışlardı; nehrin sol tarafındaki yerleşim yerinde yaşıyorlar, kalenin etrafında toplanıyorlar ve nehrin tehdit altındaki yakasında bulunan terk edilmiş evlerinin her an alevler içinde kalabileceği düşüncesiyle tedirginlik duyuyorlardı. Halk, heyecan ve endişe içinde meselenin hızla çözüme kavuşmasını bekliyordu. Mücevher’in denetimi altında sığınmacılara yiyecek dağıtılmıştı. Kimse beyaz efendilerinin ne yapacağını bilmiyordu. Kimileri bunun Şerif Ali ile yapılan savaştan daha kötü olduğunu söylüyordu. O savaşa birçok insan kayıtsız kalmıştı ama şimdi herkesin kaybedecek bir şeyleri vardı. Kasabanın iki yerleşimi arasında bir ileri bir geri mekik dokuyan kanoların hareketleri ilgiyle izleniyordu. Bugi’lere ait bir çift savaş teknesi nehri korumak için akıntının ortasında demirlemişti ve her birinin baş tarafından ip gibi dumanlar salınıyordu; Jim, Brown ve Doramin ile görüşmelerinin ardından nehri geçip kalenin su bendi kapısından girerken teknelerin içindeki adamlar öğle yemeği için pirinç haşlıyorlardı. Kaledeki insanlar Jim’in etrafına öyle bir üşüşmüşlerdi ki evine güçbela girebildi. Onu daha önce görmemişlerdi zira gece Patusan’a vardığında sadece kendisini karşılamak üzere rıhtıma gelen kızla birkaç kelime konuşmuş ve hemen ardından nehrin diğer yakasındaki şefler ve savaşçılara katılmak için oradan ayrılmıştı. İnsanlar Jim’in arkasından bağırıp tezahürat yapıyorlardı. Yaşlı bir kadının, önündeki kalabalığı çılgınca yarıp ilerleyerek azarlayan bir ses tonuyla Jim’e yanaşıp Doramin’in yanındaki iki oğlunu kollayıp haydutların zarar vermemesi için onlarla ilgilenmesini söylemesi gülüşmelere yol açtı. Orada durup izleyenlerden birkaçı kadını tutup uzaklaştırmak istediler fakat kadın debelenip bağırdı. ‘Bırakın beni. Nedir bu, ey Müslümanlar? Bu gülüşmeler çirkin ve yersiz. O adamlar zalim, kana susamış, insanları öldürmeyi kafasına koymuş haydutlar değil mi?’ Jim, ‘Bırakın kadıncağızı,’ dedi ve birden çöken o sessizlikte, ‘herkes güvende olacak,’ dedi usulca. Kalabalıktan yükselen derin iç çekişler ve memnuniyet içinde yüksek sesle mırıldanmalar dinmeden eve girdi.</p>
			<p class="calibre10">Hiç kuşkusuz Jim, Brown’a denize kadar rahatça ulaşabilmesi için imkân tanınmasına karar vermişti. Başkaldıran yazgısı bu kararı almaya zorluyordu onu. İlk kez açık bir muhalefet karşısında iradesini öne sürmek zorunda kalmıştı. ‘Her kafadan bir ses çıkıyordu ve efendim ilk başta sessiz kaldı,’ dedi Tamb Itam. ‘Karanlık bastırdı ve sonra uzun masanın üzerindeki mumları yaktım. Şefler masanın her iki yanına oturdular ve hanım, efendimin sağ tarafında yer aldı.’</p>
			<p class="calibre10">Jim konuşmaya başlayınca, yaşadığı bu alışılmadık zorluk sadece kararlılığını pekiştirmiş gibiydi. Tepedeki beyaz adamlar artık ondan bir yanıt bekliyorlardı. Başlarındaki adam ona kendi halkının diliyle konuşmuştu ve başka bir dille açıklanması zor şeyleri açıkça ifade etmişti. Bu adamlar çektikleri ıstırap yüzünden doğruyla yanlışı ayırt edemez hale gelmiş günahkârlardı. Halihazırda canların yitip gittiği bir gerçekti ama daha fazla insanın hayatını yitirmesine ne gerek vardı? Jim kendisini dinleyenlere, orada toplanmış kabile şeflerine onların iyiliğinin kendi iyiliği, onların kaybının kendi kaybı, onların mateminin kendi matemi olduğunu söyledi. Kendisini ciddi bir ifadeyle dinleyenlerin yüzlerine baktı ve daha önce kendisinin yanında savaşıp emek verdiklerini hatırlamalarını istedi. Onun nasıl bir cesarete sahip olduğunu biliyorlardı. O sırada yükselen bir mırıltı lafını böldü. Ve onları asla kandırmamıştı. Yıllarca birlikte yaşamışlardı. Bu ülkeye ve içinde yaşayan insanlara büyük bir sevgi besliyordu. Sakallı beyaz adamların geri çekilmelerine izin verildiği takdirde kendilerine bir zarar gelecek olursa bunun bedelini canıyla ödemeye hazırdı. Onlar kötü ama aynı zamanda talihsiz adamlardı. Kendilerini hiç yanlış yola sevk etmiş miydi? Sözlerinin halka zarar verdiği, ıstırap çektirdiği görülmüş müydü? Bu beyaz adamların ve yandaşlarının kendi yollarına gitmesine izin vermenin en iyi çözüm olduğunu düşünüyordu. Bu küçük bir bağışlama olacaktı. Jim, Doramin’e dönüp, ‘Daha önce sınadığın ve her zaman dürüstlüğümü gördüğün biri olarak bu adamların gitmesine izin vermeni istiyorum senden,’ dedi. Yaşlı <em class="calibre2">nakhoda</em> yerinden kıpırdamadı. ‘O halde,’ dedi Jim, ‘senin oğlun ve benim arkadaşım Dain Waris’i içeri çağır zira bu işe ben öncülük yapmayacağım.’’’</p>
			</div>
  </body>
</html>
