<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>Lord Jim</title>
    <meta name="Adept.resource" value="urn:uuid:cc9d898c-6c8e-49e7-9b00-781df8de68c9"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="epub-type_cover" id="chapter21">
<div class="html5_section">
			<h1 class="calibre9">XXI</h1>

			<p class="calibre10">Marlow, özene bezene purosunu yakarken yaşanan bir sessizliğin ardından kaldığı yerden devam etti. “Sanırım aranızda Patusan’ı duyan yoktur. Neyse, önemli değil; geceleri gökyüzüne doluşan ve ilgi alanlarına girmediği için insanların asla ismini duymadığı, bileşimleri, kütleleri, yörüngeleri, düzensiz devinimleri, yaydıkları ışıkların sapması üzerine bilgiç bilgiç konuşmaları –bir nevi bilimsel felaket tellallığı yapmaları– için para alan gökbilimciler dışında kimse için bir önemi olmayan sürüyle gökcismi vardır. Patusan için de aynısı geçerli. Patusan, Batavya’daki<a class="si-noteref" href="#f49" id="backref_49">49</a> hükümete yakın çevrelerde özellikle yaşanan başıbozukluklar ve karışıklıklarıyla bilinir; ayrıca esnaf arasında ve ticaret dünyasında da çok az insan duymuştur ismini. Ne var ki kimseler oraya gitmemiştir ve tıpkı bir gökbilimcinin uzak evrendeki bir gökcismine, dünyadaki kazancından mahrum kalıp tanımadığı, tanık olacağı manzara karşısında allak bullak olacağı bir ortama gönderilme fikrine itiraz edeceği gibi kimsenin de şahsen Patusan’a gitmek isteyeceğini tahmin etmiyorum. Gelgelelim, ne gökcisimlerinin ne de gökbilimcilerin Patusan’la en ufak bir alakaları yoktur. Oraya giden Jim’di. Anlatmak istediğim şu ki, eğer Stein bir şekilde onu arşa kadar göndermiş olsaydı değişim daha büyük olmazdı. Jim dünyevi sorunlarını, başarısızlıklarını ve ayrıca kötü itibarını ardında bıraktı; artık hayal gücünü devreye sokacak yepyeni koşullar çıkacaktı karşısına. Tümüyle yeni, tümüyle olağanüstü koşullar. Ve o, bu koşullara olağanüstü bir uyum sağlayacaktı.</p>
			<p class="calibre10">Stein, Patusan hakkında herkesten fazla bilgiye sahipti. Hatta belki de yerel hükümet çevrelerinden bile fazla. Stein’ın ya kelebek avladığı dönemlerde ya da daha sonraları, o kendine has iflah olmaz tarz ve yöntemlerini kullanarak ticari ve mesleki mutfağının semirten yemeklerini bir tutam macerayla lezzetlendirmek için Patusan’da bulunduğundan kuşkum yok. Takımadalarda, ışığın, hatta elektriğin oralara daha sağlam manevi değerler götürdüğü ve– ve– ayrıca daha büyük kârlar sağladığı dönemler öncesinde ve bölgeye özgü alacakaranlıklar içinde görmediği çok az yer vardı. Jim hakkında yaptığımız sohbet sonrası sabah kahvaltısına oturduğumuz sırada Brierly’nin, ‘Bırak o zaman sürünüp yerin yirmi kat dibine girsin ve orada kalsın,’ lafını aktarmamın ardından bahsetmişti Stein bu yerden. Sanki ender rastlanan bir böcek türüymüşüm gibi ilgi ve dikkatle bana bakıp kahvesini yudumlarken, ‘Bakın bu da bir çare,’ dedi. ‘Bir anlamda onun toprağın altına girmesi yani,’ diye açıklama yaptım. ‘Elbette insan böyle bir şey yapmayı istemez ama içinde bulunduğu durum göz önüne alınırsa, en iyi çare bu olurdu.’ ‘Evet, genç biri,’ dedi Stein derin düşüncelere dalmış bir ifadeyle. ‘Yeryüzündeki en genç insan evladı hatta,’ diye onayladım. ‘<em class="calibre2">Schön</em>.<a class="si-noteref" href="#f50" id="backref_50">50</a> O halde işte Patusan orada,’ dedi ifadesini bozmadan... ‘Ve o kadın da artık hayatta değil,’ diye ne manaya geldiği anlaşılmaz bir cümle ekledi.</p>
			<p class="calibre10">Elbette o hikâyeyi ben bilmiyorum; ama Patusan’ın daha önce bir günah, bir tecavüz ve bir talihsizlik uğruna mezar olarak kullanıldığını sadece tahmin edebiliyorum. Stein’dan kuşku duymak mümkün değil. Onun hayatındaki tek kadın, ‘benim prenses karım’ ya da daha nadiren, özellikle de hislendiği anlarda, ‘Emma’mın annesi’ diye bahsettiği Malay kızıydı. Patusan’dan konuşurken sözünü ettiği kadının ise kim olduğunu bilmiyorum. Fakat imalarından anlayabildiğim kadarıyla bu, eğitimli ve çok güzel Hollanda-Malay melezi bir kızdı ve trajik ya da belki de sadece acınacak bir geçmişi vardı; bu geçmişin belki de en acılı yanı kuşkusuz kızın Hollanda kolonilerindeki bir ticari işletmede kâtip olarak çalışmış Malakka’lı bir Portekizli ile yaptığı evlilikti. Stein’ın anlattığı kadarıyla, bu adam birçok açıdan yetersiz biriymiş ve sağı solu belli olmayan saldırgan bir yapıdaymış. Stein sadece karısının hatırına bu adama şirketinin Patusan’daki şubesinde müdür olarak görev vermiş; fakat bu firmaya ticari açıdan zarar getirmiş ve şimdiyse kadın ölmüştü; bu yüzden Stein orada başka bir temsilciye görev verme niyetindeydi. Portekizli Cornelius adında, kendini çok iyi yerlere layık ama hakkı yenmiş biri olarak gören bir adamdı. Jim işte bu adamın yerine gönderilecekti oraya. ‘Fakat bir yandan da adamın oradan ayrılacağını sanmıyorum,’ dedi Stein. ‘Bunun benimle bir ilgisi yok. Ben sadece sevdiğim kadının hatırına... Fakat şimdi düşünüyorum da geride bir de kız var ve adam eğer isterse eski evde kalabilir.’</p>
			<p class="calibre10">Patusan yerlilerin yönetimindeki bir eyaletin uzak bir kesimidir ve ana yerleşim bölgesi de aynı adı taşır. Denizden kırk mil içerideki nehrin bir noktasında, ilk evlerin göze çarptığı ve ormanların bulunduğu alanın üzerinde yükselen, birbirine yakın ve sanki güçlü bir darbeyle açılmış gibi görünen derin bir yarıkla birbirinden ayrılmış iki sarp tepenin zirveleri göze çarpar. Aslında iki tepenin arasındaki vadi dar bir dağ geçidinden başka bir şey değildir; yerleşim yerinden bakıldığında ikiye ayrılmış çarpık bir koni biçimindeki tepegöze çarpar ve bu iki kısım hafif bir eğimle birbirinden uzaklaşmıştır. Dolunayın üzerinden üç gün geçtikten sonra, Jim’in evinin (onu ziyaret ettiğimde yerel mimarinin özelliklerini taşıyan çok güzel bir evde kalıyordu) önündeki açık alandan bakıldığında tam olarak bu iki tepenin ardında yükseldiği görülen ayın çevresine yayılmış ışığı, ilk başta bu iki yükseltiyi zifirî karanlık bir kabartma biçimine sokuyor, sonra kıpkırmızı alev gibi parlayan, nerdeyse kusursuz bir daire biçimindeki mehtap, yarığın kenarlarından kayarak yükselip ortaya çıkıyor ve ardından sanki ağzı açık bekleyen derin bir mezardan kaçıp zaferini kutlarcasına zirvelerin üzerine tırmanarak uzaklaşıyordu. ‘Harika bir manzara,’ dedi Jim yanımda durup. ‘Seyretmeye değer. Değil mi?’</p>
			<p class="calibre10">Bu soruyu, sanki bu eşsiz görüntünün düzenlenip meydana gelmesinde kendi parmağı da varmış gibi gurur duyan bir havada sorması beni gülümsetti. Jim, Patusan’ da o kadar çok şeyi düzenlemişti ki! Hem de ayın ve yıldızların hareketleri gibi kontrolünün ötesinde gibi görünen şeyleri.</p>
			<p class="calibre10">Bunu anlamak mümkün değildi. Stein ve ben onu sadece uzaklaştırmak, anlayacağınız kendisinden uzaklaştırmak niyetindeyken farkında olmadan böyle bir kişiliğe bürünmesine ön ayak olmuştuk. Gerçi esas amacımız da buydu ama kabul etmeliyim ki aklıma takılan bir başka neden daha vardı sanırım. Bir süreliğine memlekete gidiyordum ve ondan kurtulmayı sandığımdan daha çok arzuladığımı fark ettim. Ondan kurtulmak, anlıyor musunuz, oradan gitmeden önce ondan kurtulmak. Berbat bir sorunla, şüpheli bir iddiayla, korkunç bir yükün altında sisler içinde soluk soluğa kalmış halde onu bana gönderen ülkeye, İngiltere’ye dönüyordum. Onu son defa görüşümün ardından bugüne dek bir daha o kadar farklı bir halde gördüğümü söyleyemem; fakat onu ne kadar az anlarsam, düşüncelerimizin, bildiklerimizin ayrılmaz bir parçası olan o şüphe adına ona daha çok bağlandığımı fark ediyordum sanki. Aslında kendimi de daha fazla tanıyor değildim. Dediğim gibi, memlekete dönüyordum. Bütün yuvaları, bütün baba ocakları tek bir yerde toplanmış görünecek kadar uzaktaki, en alçakgönüllümüzün bile oturmaya hakkı olduğu baba ocağına dönüyordum. Binlercemiz, tanınmış ya da adı sanı duyulmamış binlerce denizci yeryüzünde gezerek şöhreti, parayı ya da sadece ekmeğimizi denizlerin ötesinde kazanırız; ama bana öyle geliyor ki, memlekete dönenlerimizin her biri oraya hesap vermeye gidiyormuş gibi bir hisse kapılır. Büyüklerimizle, akrabalarımızla, dostlarımızla, itaat ettiğimiz ve sevdiklerimizle yüzleşmek için döneriz memlekete; fakat aramızdan kimsesi olmayanlar bile, en özgür, en yalnız, hiçbir sorumluluğu ve bağı olmayanlarımız bile, hatta memleketinde sevdiği bir yüz görmeyen, tanıdık bir ses duymayanlar bile o toprakların üzerinde, semalarının altında, havasında, vadilerinde, tepelerinde, tarlalarında, sularında ve ağaçlarında yaşayan; dilsiz bir dost, bir yargıç, bir ilham kaynağı olan o ruhla buluşmak zorundadır. Ne derseniz deyin, memleketin keyfini sürmek, huzurunu solumak ve gerçekleriyle yüzleşmek için oraya temiz bir vicdanla dönülmelidir. Tüm bunları katıksız bir duygusallık olarak algılayabilirsiniz; hatta çok azımız bilindik hislerin yüzeyi altına bilinçli bir şekilde bakacak kapasiteye sahiptir. Sevdiğimiz kadınlar, gıptayla bakıp örnek aldığımız adamlar, şefkat hissi, dostluklar, yakaladığımız fırsatlar, zevklerimiz vardır! Fakat, avucumuzun içinde ölü yapraklara ve dikenlere dönüşmemesi için ödülümüze temiz ellerle dokunmamız şarttır. Kanımca yalnız olanlar, başında oturacakları bir ocakları, kendilerine ait bir yuvaları, duygusal yakınlık duydukları olmayanlar, başını sokacak bir eve değil de bedeninden kopup ayrılmış, ebedî ve değişmez ruhuyla buluşmak için ülkelerine gelenler, onun zorluklarını, kurtarıcı gücünü, sadakatimizi, itaatimizi hak eden ve çağlar boyu süren fazilet ve lütuflarını en iyi anlayanlardır. Evet, pek azımız anlar ama hepimiz içimizde hissederiz; istisnasız hepimiz diyorum bakın zira hissetmeyenler zaten yaşamıyor demektir. Her sap otun dünyada yaşamını sürdürdüğü, gücünü aldığı bir yeri vardır; aynı şekilde insan da yaşamıyla birlikte inanç ve sadakatinin de şekillendiği bir toprak parçasına bağlıdır. Jim bunun ne kadarını anlıyordu bilemiyorum; fakat bunu hissettiğini; kafası karışarak da olsa, böyle bir gerçeğin ya da kuruntunun –siz ne derseniz deyin, aralarında pek az fark var ve bu da önemli bir fark değil– taleplerini güçlü bir biçimde hissettiğini biliyorum. Şu var ki, hislerinin sayesinde fark edilip önemli biri haline geliyordu. Artık evine dönmeyecekti. Asla. Jim’in hislerini açıkça dışa vurma becerisine sahip olduğu düşüncesi bile onu ürkütürdü; hatta siz de ürkerdiniz. Ne var ki o tür biri değildi o; ama kendince de belli ederdi hislerini. Eve dönme fikrinin bahsi açıldığında kaskatı kesilir, yerinden kımıldayamaz, çenesini eğip dudaklarını büker ve çatık kaşlarının altında koyu pırıltılar saçan açık mavi gözleri sanki dayanılmaz, insanı isyan ettirip tiksindiren bir şey görmüş gibi öfkeyle bakardı. Gür tutamlı saçlarının üzerine bir şapka gibi oturduğu o kalın kafasının içinde hayal kurma gücü vardı. Benimse hiç hayal gücüm yoktur (olsaydı onun hakkında daha iyi fikir sahibi olur, onu daha yakından tanırdım) ve deyim yerindeyse bütün kemiklerim sağlam olarak eve döndüğümde genç kardeşime ne olduğunu bana sormak için Dover’in beyaz falezlerinin, sarp kayalıklarının üzerinde ülkenin topraklarının ruhunun yükseleceğini falan da ima etmiyorum. Böyle bir hataya düşmem. Ama gayet iyi biliyordum ki o, hakkında kimsenin bir şey sormadığı, bahsi geçmeyenlerden biriydi; daha üstün vasıflı adamların hiçbir merak ya da üzüntü uyandırmadan çekip gittiklerini, ortadan tamamen kaybolduklarını bilirim. Toprakların ruhu, büyük işletmelerin yöneticileri gibi birçoklarının hayatını umursamaz. Sürüden ayrılanın vay haline! Ancak bir arada olduğumuz müddetçe var oluruz. Jim de bir anlamda sürüden ayrılmıştı; tutunamamıştı; nasıl ki insanın daha yoğun bir anlam katarak yaşadığı hayatının sona ermesi, bir ağacın ölümünden daha dokunaklıysa, bu gerçeğin güçlü bir biçimde bilincinde yer etmesi de Jim açısından dokunaklı, hazin bir durumdu. Ben hasbelkader karşısına çıkıp ona yardım eli uzatmıştım ve ister istemez etkilenip duygulanmıştım. Söylenebilecek başka hiçbir şey yok. Sadece ayakaltından çekilip ortadan nasıl kaybolacağı kurcalıyordu kafamı. Eğer kendini içkiye verecek olsaydı bu beni incitirdi. Dünya o kadar küçük ki bir gün alkolden gözleri kan çanağına dönmüş, suratı şişmiş, üstü başı kir içinde bir serserinin üzerinde dirsekleri parçalanmış paçavralar, ayağında tabansız yelken bezinden ayakkabılarla yolumu kesip eski bir tanışıklığın hatırına benden beş dolar borç istemesinden korkuyorum. Düzgün bir geçmişe sahip bu hırpani kılıklı bostan korkuluklarının yılışık bir tavırla, kulak tırmalayıcı bir sesle kaçamak, arsız bakışlarıyla karşınıza çıktığı olmuştur. Bu gibi karşılaşmalar, dayanışmaya inanan bir insana, ölüm döşeğinde bile tövbe etmeyen birinin bir rahibe verdiğinden daha büyük sıkıntı verir. Doğrusunu söylemek gerekirse, ikimiz açısından görebildiğim tek tehlike buydu; fakat bir yandan hayal gücünden yoksun olduğumdan da kuşku duyuyordum. Hatta daha kötü, bir şekilde hayal gücümü aşan sonuçlar bile doğabilirdi. Ama Jim hayal gücü ne kadar da kuvvetli biri olduğunu unutturmazdı bana. Ve hayatımıza giren bu hayal gücü kuvvetli insanlar hayata bağlandıkları, yerinde duramayan o zincir sanki daha uzunmuş gibi daha da uzaklara ve her yöne savrulurlar. Bu doğru. Ayrıca kendilerini içkiye de verirler. Belki de bu endişem yüzünden onu küçümsüyordum. Nasıl bilebilirim ki? Stein bile onun bir hayalperest olduğundan daha fazlasını söyleyemiyordu. Benim ise tek bildiğim onun bizden biri olmasıydı. Ve onun hayalperestlikle ne işi olabilirdi ki? İçgüdüsel hislerim ve karışık bir kafayla ortaya koyduğum düşüncelerimle ilgili ancak bu kadarını aktarabiliyorum size; zira onun hakkında söylenebilecek pek fazla bir şey yok. Benim hayatımda var olmuş ve sizler için sonuçta ancak benim aracılığımla var olan biridir Jim. Onu elinden tutup buralara sürükledim, önünüze getirip teşhir ettim. Sıradan endişe ve korkularım yersiz miydi acaba? Bunu şimdi bile bilemiyorum. Belki siz daha iyi bilebilirsiniz. İnsanın aklına, ‘İzleyiciler oyunu oyunculardan daha iyi görür,’ atasözü geliyor. Neyse, nihayetinde korkularım yersizdi. Ama Jim çekip gitmedi, bilakis bu sefer harika bir gelişim gösterdi ve yolundan şaşmadan dosdoğru ilerleyerek hem bir yere yerleşip hem de orada atılım yapabileceğini kanıtladı. Bundan büyük bir keyif duymalıydım zira bu benim de rol oynadığım bir zaferdi; fakat benden beklenebileceği kadar da memnun değildim. Bu hamle onu gerçekten de o sisten –hayatta mütevazı bir yer edinmek için dinmez bir özlem duyan, sürüden kopmuş biri olarak– büyük olmasa da ilginç bir gölge gibi içinde gezindiği o sisten kurtarmış mıydı, diye kendime soruyorum. Üstelik son söz de daha söylenmedi ve muhtemelen asla söylenmeyecek. Kekeleyerek yaşadığımız şu hayatlarımız, yegâne ve vazgeçilmez amacımız olan o son ve uzun sözü kekelemeden dile getirebilmek için çok kısa değil mi? Ben o son sözleri, şayet dile getirilecek olsalar çınlamaları yeryüzüyle gökyüzünü aynı anda sarsacak o son kelimeleri duymayı ummaktan vazgeçtim. Son sözümüzü –aşkımızın, arzularımızın, inancımızın, pişmanlıklarımızın, boyun eğip isyan edişlerimizin son sözlerini– söylemek için asla zamanımız yoktur. Yeryüzü ve gökyüzü, en azından bu ikisine dair birçok gerçeği bilen bizler tarafından sarsılmamalı. Jim hakkındaki son sözlerim kısa olacak. Onun büyük bir başarı yakaladığını öne sürüyorum ama bu başarı anlatıldığında ya da daha ziyade duyulduğunda yeterince anlaşılıp takdir edilmeyebilir. Açıkçası, kelimelerime değil sizin hafızanıza güvenemiyorum. Sizlerin bedenlerinizi beslemek için hayal gücünüzü aç bırakacağınızdan korkmasaydım daha dokunaklı ve etkili anlatırdım. Kırıcı olmak değil amacım; hayal kurmamak hürmete değer, güven verici, kazançlı ve sıkıcıdır. Buna karşın sizlerin de hayatınızı, soğuk bir taştan çıkan alevli kıvılcımlar kadar şaşırtıcı ve ne yazık ki bir o kadar kısa ömürlü ihtişam ışıklarını doya doya yoğun yaşadığınız bir döneminiz olmuştur.”</p>
			</div>
			<div class="si-footnotes">
				<div class="si-footnote" id="f49"><a class="si-backref" href="#backref_49">49</a><span>. Hollanda sömürgesi olduğu sırada Cakarta’nın adı. (Y.N.)</span></div>
				<div class="si-footnote" id="f50"><a class="si-backref" href="#backref_50">50</a><span>. (Alm.) Güzel. (Ç.N.)</span></div>
			</div>
  </body>
</html>
