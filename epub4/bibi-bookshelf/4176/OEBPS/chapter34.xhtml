<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>Lord Jim</title>
    <meta name="Adept.resource" value="urn:uuid:cc9d898c-6c8e-49e7-9b00-781df8de68c9"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="epub-type_cover" id="chapter34">
<div class="html5_section">
			<h1 class="calibre9">XXXIV</h1>

			<p class="calibre10">Bağdaş kurmuş oturan Marlow bacaklarını çözdü, hızla ayağa kalktı ve sanki uzaya fırlatılıp sonra yeryüzüne inmiş gibi sendeleye yalpalaya yürüdü. Sırtını tırabzanlara verip düzensizce dizilmiş hasır sandalyelere yüzünü döndü. Sandalyelere yayılmış oturanlar ise Marlow’un hareketlenmesiyle birlikte irkilip o uyuşuk hallerini üzerlerinden atmış gibiydiler. Aralarından bir-iki tanesi telaşa kapılmışçasına toparlanıp dik oturdu; sağda solda yanan puroların kor kızıllığı göze çarpıyordu; Marlow adeta bir düşten henüz uyanmış ve aklı çok uzaklardaymış gibi boş gözlerle baktı onlara. Biri boğazını temizledi; sakin bir ses teşvik etmek için lakaytça, “Peki, sonra?” dedi.</p>
			<p class="calibre10">“Hiç,” dedi Marlow kısaca söze girerek. “Jim ona söylemişti – hepsi bu. Kız da ona inanmamıştı, başka da bir şey yok. Bana gelince, sevinmek mi yoksa üzülmek mi benim açımdan daha doğru ve adil olur bilemiyorum. Neye inandığımı da bugün dahi bilemiyorum ve sanırım hiçbir zaman da bilemeyeceğim. Fakat o zavallı iblis neye inanıyordu? Gerçek her zaman baskın çıkacaktır – bunu biliyorsunuz. <em class="calibre2">Magna est veritas et</em>...<a class="si-noteref" href="#f67" id="backref_67">67</a> Evet, fırsatını bulduğunda. Kuşkusuz yasalar var ve zarı attığınızda da şansınızı ayarlayan bir yasa vardır. Teraziyi dengeli ve adil tutan insanın hizmetkârı Adalet değil, tesadüf, risk ve sabırlı Zaman’ın müttefiki Talih’tir. İkimiz de aynı şeyi söylemiştik. Her ikimiz de gerçeği söylemiş miydik? Yoksa birimizden biri ya da belki de ikimiz birden gerçeği söylememiş olabilir miydik?”</p>
			<p class="calibre10">Marlow duraksadı, kollarını göğsünün önünde kavuşturdu ve değişik bir ses tonuyla konuşmaya başladı.</p>
			<p class="calibre10">“İkimizin de yalan söylediğini iddia ediyordu kız. Zavallıcık. Peki, o halde bunu zamanın müttefiki olan talihe, şansa bırakalım. Zaman aceleye getirilmez ve düşmanı Ölüm ise beklemez. Ben geri çekilmiştim. Kabul etmeliyim ki biraz gözüm korkmuştu. Korkuyu yıkmaya çalışmış ve tabii ki tuşa gelmiştim. Kızı sonsuza dek olanlardan bihaber bırakmak için tarifsiz ve anlaşılmaz bir komplonun gizemli tezgâhlarıyla aklını karıştırıp sadece ıstırabını artırmıştım. Kızın ve Jim’in davranışları kolayca, doğal ve kaçınılmaz olarak bu sonucu doğurmuştu! Sanki kurbanı olduğumuz, alet olduğumuz amansız bir yazgının nasıl işlediği, kaderin ağlarını nasıl ördüğü gösteriliyordu bana. Orada kımıltısız dururken bırakıp gittiğim kızı düşünmek sarsıcıydı; Jim ağır, bağcıklı botlarıyla yürüyüp beni görmeden yanımdan geçerken ayak seslerinin uğursuz bir tınısı vardı. ‘Ne? Işık yok mu?’ dedi yüksek bir sesle ve şaşkınlıkla. ‘Siz ikiniz karanlıkta ne yapıyorsunuz?’ Hemen ardından sanırım kızı gördü. ‘Merhaba kız!’ diye bağırdı neşeyle. Müthiş bir bıçkınlıkla, ‘Merhaba delikanlı!’ diye hemen karşılık verdi kız da.</p>
			<p class="calibre10">Genellikle birbirlerine bu şekilde sesleniyorlardı ve kızın epey tiz fakat tatlı sesine verdiği hava komik, sevimli ve çocuksuydu. Jim’e büyük bir keyif veriyordu bu hali. Bu alışıldık ve laubali selamlaşmalarını son kez o zaman işitmiştim ve içim ürpermişti. O tiz tatlı sesi işitmek, o sevimli çabayı, o caka satmaları görmek mümkündü; fakat bunların tümü vaktinden önce yok olup gidecek gibiydi ve kızın komik ve sevimli sesi bir inilti gibi çıkıyordu. İnsanı şaşkına döndürecek kadar korkunç bir şeydi bu. ‘Marlow’u ne yaptın?’ diye soruyordu Jim ve ardından, ‘Aşağı doğru gitti, öyle mi? Tuhaf, rastlamadım ona... Marlow, orada mısın?’</p>
			<p class="calibre10">Karşılık vermedim. Asla eve girmeye niyetim yoktu. Bunu yapamazdım. Jim bana seslendiği sırada ben de henüz yeni temizlenip tarıma elverişli hale getirilmiş bir toprak parçasına açılan küçük bir bahçe kapısından sıvışmakla meşguldüm. Hayır; henüz onlarla yüzleşemezdim. Başımı öne eğip ayaklar altında çiğnenip iyice düzlenmiş bir patika boyunca hızlı adımlarla yürüdüm. Toprak zemin hafif bir yokuş halinde ilerliyordu; birkaç büyük ağaçla birlikte, orman bitkileri ve çalılıklar kesilmiş, otlar yakılmıştı. Jim orada bir kahve ekim alanı oluşturmayı düşünüyordu. Yükselen mehtabın parlak sarı ışığında göğe tırmanan büyük tepenin kömür karası çifte zirvesinin gölgesi, bu girişim için açılan toprağın üzerine düşüyordu sanki. Jim daha birçok denemelerde bulunacaktı; enerjisine, girişimciliğine ve becerikliliğine hayran kalmıştım. Yeryüzündeki hiçbir şey artık planlarından, enerjisinden, gayret ve hevesinden daha az gerçek görünmüyordu; gözlerimi yukarı kaldırdığımda, tepelerin arasındaki derin yarığın dibinde çalılıkların arasından dolunayın bir kısmını gördüm. Bir an için bu pürüzsüz disk gökyüzündeki yerinden düşüp o uçurumun dibine yuvarlanmış gibi göründü. Gökyüzüne yavaş yavaş, keyifli bir yükselişi vardı sanki; karmakarışık dallardan kurtulmuştu ama yamaçta yetişen bir ağacın, yüzeyinin orta yerine siyah bir çatlak kondurmasına mani olamamıştı. Yatay ışınları uzaklardan, bir mağaranın içinden fırlayıp yeryüzüne yansır gibiydi ve bu hüzünlü, geçici bir tutulmaya uğramış gibi donuk bir parlaklık saçan ışıkta, kesilip yere devrilmiş ağaç kütükleri karanlık sütunlar gibi göğe yükseliyordu; yürürken yere düşen kendi gölgemle beraber dört bir yandan ayağımın dibine yoğun gölgeler yansıyor ve önümde uzanan patikanın karşısında, her daim çiçeklerle süslü ıssız mezarın gölgesi de bu karmaşaya dahil oluyordu. Tutulmaya uğramış yarı karanlık ay ışığında, dallarda açan ve birbirine karışmış gibi duran bu çiçekler sanki daha önce hiç kimse toplamamış, bu dünyada yetişmemiş ve sadece ölüler dokunabilirmiş gibi insan hafızasının yabancı olduğu şekillere, gözün algılayamadığı renklere bürünüyordu. Güçlü kokuları ılık havada asılı kalmıştı ve bir tütsüden yayılan mistik dumanlar gibi ağır, yoğun ve nemli bir atmosfer yaratıyordu. Beyaz mercan öbekleri karanlık tepenin etrafında kar beyaz kafataslarından bir çelenk gibi duruyordu ve çevrede öyle derin bir sükûnet vardı ki dinlenmek için durduğum an sanki yeryüzünün tüm sesleri susmuş, devinimi de sona ermişti.</p>
			<p class="calibre10">Bütün yeryüzü uçsuz bucaksız bir mezarlıkmış gibi büyük bir dinginlik ve huzur hâkimdi her yana; bir süre orada öylece dikilip insanlığın bilgi ve kültür birikiminden bihaber ama yine de yazgıları gereği insanoğlunun trajik ve tuhaf acılarını paylaşmaktan ve kim bilir belki de soylu mücadelelerine katılmaktan kaçınamayan, dünyanın ücra köşelerinde gömülü yaşayan zavallıları geçirdim aklımdan. İnsan yüreği tüm dünyayı içine alacak kadar geniştir. Acıya ve yüke katlanacak kadar güçlüdür fakat o acıdan ve korkulardan kurtulacak cesaret nerededir?</p>
			<p class="calibre10">Sanırım duygusal bir ruh haline bürünmüştüm; tek bildiğim muazzam bir yalnızlık hissinin beni tamamen ele geçireceği kadar uzun bir süre orada durmuş olduğumdu; öyle ki son zamanlarda gördüğüm ve işittiğim her şey ve özellikle de konuşmalar, sanki yeryüzünde kalan son insanmışım gibi hafızamda bir müddet daha yaşayıp var olmaktan çıkmıştı. Bu tuhaf, melankolik bir yanılsamaydı ve sanırım tüm kuruntularımız gibi yarı bilinçli bir halde zihnimizde canlandırdığımız, belli belirsiz algıladığımız uzak ve erişilmez gerçeğin hayalinden başka bir şey değildi. Burası gerçekten de yeryüzündeki o kayıp, unutulmuş yerlerden biriydi; gözlerden uzak, karanlık yüzeyinin altına bakmıştım ve ertesi gün buraları bir daha dönmemek üzere terkettiğimde Patusan’ın var olmaktan çıkacak, sonunda ben de maziye gömülene kadar sadece hafızamda yaşayacak bir yer olduğu hissine kapılmıştım. Şu anda kendimle ilgili benzer duygular içindeyim; belki de size bu hikâyeyi anlatmaya ve deyim yerindeyse tüm varlığıyla ve gerçekliğiyle –bir anlık yanılsama sırasında açığa çıkan gerçekliğiyle– size devretmeye beni sevk eden de böyle bir histir.</p>
			<p class="calibre10">Cornelius araya girip bu hayal ânını yarıda kesti. Yerdeki bir çukurda bitmiş uzun otların arasından zararlı bir haşere gibi fırladı. Sanırım yakınlarda bir yerde olan evi çürümeye yüz tutmuştu; gerçi evinin bulunduğu tarafa yolum düşecek kadar uzaklara gitmemiştim. Patika boyunca koşup bana doğru yaklaştı; beyaz, pis ayakkabıların içindeki ayakları, kara toprağın üzerinde parıldıyordu; yanıma gelip durdu ve sızlanıp kafasındaki soba borusu gibi uzun şapkasını bir aşağı bir yukarı eğerek yaltaklanmaya başladı. Bir kadavra gibi kurumuş, ufak tefek gövdesi siyah çuha kumaştan yapılmış takım elbisenin içinde tamamen yitip gitmişti. Bu, hafta sonları ve törenlerde giydiği takım elbiseydi ve o günün Patusan’da geçirdiğim dördüncü pazar olduğunu hatırlattı bana. Kaldığım tüm o süre boyunca bu sefil herifin benimle baş başa kaldığı anlarda bana sırlarını açıp içini dökme arzusunun az çok farkındaydım. Ekşi sarı renkteki o fare gibi suratında hevesli ve sırnaşık bir ifadeyle etrafımda dolanıp duruyordu; fakat doğal olarak böyle aşağılık, rezil bir yaratıkla herhangi bir ilişkim olmasını istemeyişim kadar, ürkekliği de onu bana yaklaşmaktan alıkoyuyordu. Gözlerinizi üzerine çevirip şöyle bir bakar bakmaz hemen sıvışmaya hazır olmasa bu arzusunu yerine getirebilirdi. Jim’in sert bir bakışını, benim umursamaz bakışlarımı, hatta Tamb Itam’ın o haşin bakışlarını ve tepeden göz süzmelerini hissettiği an sıvışıyordu. Sürekli sıvışıp ortadan kayboluyordu; ne zaman görseniz yüzünü omzuna doğru devirmiş ya şüpheci bakışlarla homurdanarak ya da suratında hazin bir ifadeyle sessizce, sinsi ve çarpık adımlarla yürüyüp bir yerlere gidiyordu. Fakat nasıl bir ifadeye bürünürse bürünsün, üzerindeki kıyafet vücudundaki o korkunç çarpıklığı ne kadar gizleyebiliyorsa, takındığı hal ve tavırlar da tabiatının deva bulmaz rezilliğini o kadar gizleyebiliyordu.</p>
			<p class="calibre10">Bilemiyorum belki de korkuya esir olmuş bir hayalete karşı verdiğim mücadelede tamamen yenik düşmüş olmamın etkisiyle hiç direnç göstermeden beni ele geçirmesine göz yumdum. İnsanların bana içini döküp sırlarını ifşa etmelerine ve yanıtı olmayan sorularla karşılaşmaya mahkûmdum sanki. Bıktırıcı bir şeydi bu; fakat adamın görüntüsünün yarattığı o nedensiz tiksinti ve küçümseme hissi buna katlanmayı kolaylaştırıyordu. Söyleyeceklerinin hiçbir önemi olamazdı. Jim’in, tek umursadığım insanın en sonunda yazgısına hâkim olduğuna karar verdiğimden bu yana hiçbir şeyin önemi yoktu. Bana halinden memnun olduğunu söylemişti... hemen hemen. Çoğumuzun cesaret edeceğinden daha ileriye gitmişti. Ben bile –ki haklı olarak yeterince iyi olduğumu düşünürüm– bu kadarına cesaret edemezdim. Sanırım burada bulunan kimse bu kadarına cesaret edemezdi...”</p>
			<p class="calibre10">Marlow sanki bir yanıt beklermiş gibi duraksadı ama kimseden çıt çıkmadı.</p>
			<p class="calibre10">“Pekâlâ,” diye söze girdi yeniden. “Kimseler bunu bilmesin zira gerçekleri ancak acımasız ve korkunç bir felaket karşısında dile getirebiliriz. Ama o bizden biri ve halinden memnun olduğunu söyleyebiliyordu... hemen hemen yani. Bir düşünsenize! Hemen hemen memnunmuş. Ona imrenerek, hasetle bakıp neredeyse başına bir felaket gelmesine sevinecek insanlar vardı oysa. Neredeyse memnunmuş. Bundan ötesinin hiç önemi yoktu. Ondan kimin şüphelendiğinin, ona kimlerin güvendiğinin, kimin sevip kimin nefret ettiğinin –özellikle de Cornelius’un nefret ettiğini düşünürsek– hiç önemi yoktu.</p>
			<p class="calibre10">Ne olursa olsun bir nevi takdir ve itibar kazanmıştı. Bir adamın dostları kadar düşmanlarına da bakarak nasıl biri olduğunu anlayabilirsiniz; Jim’in bu düşmanı ise, dürüst hiçbir insanın sahip olmaktan utanmayacağı ve gözünde çok büyütmeyeceği türden bir düşmandı. Jim’in bakış açısı buydu ve ben de bunu onunla paylaşıyordum; fakat Jim prensip itibarıyla onu dikkate almayıp önemsemiyordu. ‘Sevgili Marlow,’ demişti bana, ‘eğer doğru yoldan şaşmazsam hiçbir şeyin kılıma dokunamayacağını hissediyorum. Gerçekten. Buraları iyice tanıyacak kadar uzun bir süredir Patusan’dasın. Gayet emniyette olduğumu düşünmüyor musun? Her şey bana bağlı ve Tanrı’nın izniyle kendime güvenim de tam. Sanırım Cornelius’un bana yapabileceği en büyük kötülük beni öldürmek. Bir an için bile böyle bir şey yapamayacağını düşünüyorum. Yapamaz, biliyor musun. Eline beni öldürsün diye dolu bir silah verip sırtımı ona dönsem bile yapamaz bunu. Öyle bir herif o. Peki varsay ki yapabilir. Ne çıkar bundan? Hayat boyu kaçmaya devam etmek için gelmedim buraya, değil mi? Sırtımı güvenli bir yere dayamak için geldim buraya ve burada kalacağım...’</p>
			<p class="calibre10">‘Tam anlamıyla memnun olana kadar,’ diye girdim araya.</p>
			<p class="calibre10">Bunları konuşurken Jim’in teknesinin kıç taraftaki çatısının altında oturuyorduk; teknenin her bir yanında on kürekçinin ellerindeki yirmi kürek tek bir kol idare ediyormuş gibi aynı anda suya batıp çıkarken arkamızda duran Tamb Itam da uzun kayığı akıntının en güçlü olduğu yerde tutabilmek için dikkatle nehri gözlüyor ve elindeki dümen görevi gören küreği sağa sola daldırıyordu. Jim başını eğdi ve aramızda geçen o son konuşma sanki havada son bir kez titreşip tamamen unutuldu. Jim beni uğurlamak için nehrin ağzına kadar bırakıyordu. Beni buraya getiren çift direkli yelkenli alçalan sularla birlikte nehir aşağı inmek için bir gün önce yola çıkmış ama ben bir gece daha kalmaya karar vermiştim. Şimdi de Jim beni uğurluyordu.</p>
			<p class="calibre10">Cornelius’tan bahsetmiş olmam onu biraz kızdırmıştı. Doğrusu pek de fazla bir şey söylememiştim. Adam tehlike arz etmeyecek kadar önemsiz biriydi ama içi ağzına kadar nefretle doluydu. Her iki lafının arasında bir bana, ‘Saygıdeğer efendim,’ diye hitap etmiş ve ‘merhum karısının’ mezarından Jim’in yerleşkesinin kapısına kadar bir adım arkamda beni takip edip sürekli sızlanmıştı. Kendini yeryüzünün en bedbaht adamı ilan edip, bir kurban olduğundan, solucanlar misali ayaklar altında ezildiğinden bahsediyordu; dönüp kendisine bakmam için yalvarıyordu adeta ama ben kafamı bile çevirmiyordum; fakat gözucumla baktığımda benimkinin, peşi sıra gelen bir dalkavuk gibi eğilmiş gölgesini görebiliyordum; bu sırada sağ yanımızdaki ay da, bu gölgelerin üzerinde donuk bir ışıkla parlayıp sanki sinsice alay ederek bu manzarayı izliyordu. Size anlattığım gibi, o unutulmaz gecede yaşanan olaylarda ne payı olduğunu açıklamaya çalışıyordu bana. O anda en çıkar yolun bu olduğunu düşünmüş, öyle davranmıştı. Gücü kimin eline geçirip üstünlük sağlayacağını nasıl bilebilirdi ki? Beni adım adım takip etmeye devam ederek, ‘Onu kurtarabilirdim saygıdeğer efendim! Seksen dolar karşılığı onu koruyabilirdim,’ diye şarkı söyler gibi ahenkli bir sesle yakınıp duruyordu. ‘O kendini kurtardı,’ dedim, ‘ve seni de affetti.’ Sanki kıkırdadığını duydum ve dönüp şöyle bir baktım suratına. Hemen arkasını dönüp topuklayacak gibi oldu. ‘Neye gülüyorsun?’ dedim olduğum yerde durarak. Sanki duygularına hâkim olamıyormuş gibi, ‘Sakın aldanmayın saygıdeğer efendim,’ diye acı acı feryat etti. ‘Onun kendini kurtardığını mı söylediniz?! Onun hiçbir şeyden haberi yok saygıdeğer efendim, hiçbir şey bildiği yok. Kim ki o? Neden burada, neyin peşinde, büyük bir hırsız o. Neyin peşinde? Herkesin gözünü boyuyor; sizin de gözünüzü boyuyor, saygıdeğer efendim; ama beni kandıramaz. O koca bir budala, saygıdeğer efendim.’ Küçümser bir ifadeyle tebessüm ettim ve yeniden sırtımı ona dönüp yürümeye başladım. Koşar adımlarla arkama gelip sert bir ses tonuyla fısıldayarak, ‘O daha dünkü çocuk, ne kadardır burada ki, o daha küçük bir çocuk – küçük bir çocuk sayılır burada.’ Elbette zerre kadar dikkate almadım dediklerini ve tarım alanı için temizlenmiş açıklığın siyah toprak zemin üzerinde parlayan bambu çitine yaklaştığımızdan ötürü pek vaktinin kalmadığını anlayan Cornelius, sadede geldi. Rezilce gözyaşları dökmeye başlayarak anlatmaya koyuldu. Yaşadığı büyük talihsizlikler kafasını karıştırmıştı. Sadece içine düştüğü sıkıntılar yüzünden söylediklerinden ötürü kendisini bağışlayacağımı umuyordu. Kötü bir kasıtla söylememişti bunları; ama saygıdeğer efendisi mahvolmanın, ezilip hor görülmenin ne demek olduğunu bilmiyordu herhalde. Bu girizgâhın ardından esas meseleye biraz daha yaklaşmaya başladı ama o kadar tutarsızca, lafı geveleyerek ve ürkekçe konuşuyordu ki, uzun bir süre mevzuyu nereye getirmek istediğini anlayamadım. Onun adına Jim’le gidip konuşmamı rica ediyordu sanırım. Bir para meselesi gibi geliyordu kulağa. Birkaç kez, ‘Çok makul bir miktar karşılığı, uygun bir hediye,’ laflarını duymuştum. Bir şeye değer biçer gibiydi ve hatta bir ara, biraz da hararetli bir sesle, her şeyi elinden alınan bir adamın yaşamasına değer hiçbir şey kalmayacağını söyleyecek kadar ileri gitti. Tabii ki, tek kelime edip karşılık vermedim ama bir yandan da dediklerini dinledim. Yavaş yavaş meselenin aslını anlamaya başlıyordum. Meğer herif kızın karşılığında belli bir parayı hak ettiğine inanıyordu. Ne de olsa kızı kendisi büyütmüştü. Bir başkasının çocuğunu. Büyük sıkıntı ve ıstırap çekmişti ve artık yaşlı bir adamdı. Münasip bir hediye. Eğer saygıdeğer efendisi yüce gönüllülük gösterip Jim’le konuşursa... Durup merakla baktım ona; sanırım para sızdırdığını düşünmeyeyim diye alelacele lafı toparlamaya çalıştı. Hemen verilecek ‘uygun bir hediye’ karşılığında ‘başka hiçbir koşul öne sürmeden – Efendi Jim memleketine dönme zamanı geldiğinde’ kızın sorumluluğunu üstlenmeye hazır olduğunu belirtti. Sanki sağdan soldan bastırılmış gibi kırış buruş küçük, sarı suratında kaygı ve açgözlülük ifadeleri okunuyordu. Tatlı sözler edip dil dökerek sızlanıyordu. ‘Artık sorun çıkmaz, doğal vasisi olurum, belli bir para karşılığında...’</p>
			<p class="calibre10">Hayret içinde durdum. Belli ki bu herif bunu bir meslek haline getirmişti. O yaltaklanan tavırlarında bir nevi kendinden emin bir hava hayatı boyunca hep şaşmaz pazarlıklar yaptığına dair bir inanç vardı. Tarafsızca önerisini düşündüğümü sanıyor olmalıydı zira ağzından bal damlıyordu. ‘Eve dönme zamanı geldiğinde bütün beyefendiler bir karşılık bırakırlar,’ dedi imalı bir ifadeyle. Küçük bahçe kapısını ardımdan hızla kapattım. ‘Bu kez Mr. Cornelius,’ dedim, ‘o zaman asla gelmeyecek.’ Bunu anlaması birkaç saniye sürdü. ‘Ne!’ diye ciyakladı. Bahçe kapısının öte tarafında yürümeye devam ederek, ‘Jim’in bizzat ağzından duymadınız mı? O asla memleketine dönmeyecek,’ dedim. ‘Ah! Bu kadarı da fazla ama!’ diye bağırdı. Artık bana ‘saygıdeğer efendim’ diye hitap etmiyordu. Bir süre hiç kımıldamadan durdu ve sonra en ufak bir alçakgönüllük sergilemeden çok alçak bir sesle konuşmaya başladı. ‘Asla gitmeyecek öyle mi? O-o-o- buraya Tanrı bilir nereden geldi, neden geldi, ben ölene kadar üzerimde tepinmek için herhalde, tabii çiğneyip, ezmek için beni, (her iki ayağını yavaşça yere vurdu) benden başkası bunu bilmiyor, ben ölene kadar üzerimde tepinmek için geldi o buraya...’ Sesi neredeyse işitilmez olmuştu; küçük bir öksürük nöbeti geçiriyordu; bambu çite yaklaşıp sanki bir sırrını açar gibi acınası bir sesle asla kendini çiğnetmeyeceğini söyledi bana. Elini göğsüne vurarak, ‘Sabır, sabır,’ diye homurdandı. Ona gülmüyordum bile artık ama o beklenmedik, çılgınca bir kahkaha attı. ‘Ha! Ha! Ha! Göreceğiz bakalım! Göreceğiz! Benden çalmak ha, öyle mi? Neyim var neyim yok alıp gitmek ha. Her şeyimi! Her şeyimi!’ Başı omzuna düştü, önüne sarkıttığı ellerini hafifçe birbirine kenetledi. Bilmeyen biri, kızı emsalsiz bir sevgiyle el üstünde tuttuğunu, cesaretinin kırılıp maneviyatını yitirdiğini ve korkunç bir gaspa uğrayıp kalbinin kırıldığını sanabilirdi. Birden başını kaldırdı ve koyu bir küfür savurdu. ‘Anası gibi, o da o hilekâr anası gibi. Tam aynısı. Aynı surat var onda da. Suratından belli düzenbazlığı. Şeytan o!’ Alnını değdirecekmiş gibi çitlere doğru yaklaştırdı, o halde durup sanki ölümcül bir hastalık nöbetine tutulmuş gibi omuzları sarsılarak, cılız feryatlar atarak korkunç homurdanmalarla karışık Portekizce tehditler savurdu ve küfretti. Kelimelerle tarif edilemeyecek kadar gülünç ve pespaye bir gösteriydi ve buna daha fazla maruz kalmamak için adımlarımı hızlandırmıştım. Arkamdan bir şeyler söyleyip bağırdı. Jim’in aleyhinde konuşup onu aşağılamaya devam ediyordu sanırım ama eve çok yaklaştığımız için bunu çok yüksek sesle söyleyemiyordu. Sadece belli belirsiz, ‘Bir çocuktan farkı yok onun – küçük bir çocuktan farksız,’ dediğini işitmiştim.”</p>
			</div>
			<div class="si-footnotes">
				<div class="si-footnote" id="f67"><a class="si-backref" href="#backref_67">67</a><span>. (Lat.) <em class="calibre2">Magna est veritas et prevalebit:</em> Gerçek her zaman yücedir ve her şeyin üzerinde ve her şeyden güçlüdür. (Ç.N.)</span></div>
			</div>
  </body>
</html>
