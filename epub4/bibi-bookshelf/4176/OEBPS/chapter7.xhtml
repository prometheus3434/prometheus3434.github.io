<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>Lord Jim</title>
    <meta name="Adept.resource" value="urn:uuid:cc9d898c-6c8e-49e7-9b00-781df8de68c9"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="epub-type_cover" id="chapter7">
<div class="html5_section">
			<h1 class="calibre9">VII</h1>

			<p class="calibre10">“Dış sefere çıkan bir posta vapuru o öğleden sonra limana uğramıştı ve otelin büyük yemek salonunun yarıdan fazlası ceplerine yüz sterlinlik dünya turu biletini koyup seyahate çıkmış insanlarla doluydu. Seyahatin ortasında birbirlerinden sıkılmış gibi görünen evli çiftler vardı; küçük ve büyük gruplar vardı. Bir başına oturmuş ağırbaşlı bir tavırla yemek yiyenler ya da oburca kendine ziyafet çekenler çarpıyordu göze; hepsi de memleketlerindeki alışkanlıklarını devam ettirirmiş gibi düşünüp, sohbet edip, şakalaşıp, surat asıyorlardı ve yeni izlenimler edinmeye otel odalarındaki bavulları kadar kapalıydılar. Bundan böyle, tıpkı şu yere gitmiş o yerden geçmiş diye etiketlenen bavulları gibi yaftalanacaklardı. Şu ya da bu yolculuğa çıkmış olmanın getirdiği ayrıcalığa büyük değer verecekler, bavulları üzerindeki etiketleri, gelişen teşebbüs ve yatırımlarının biricik ve kalıcı belgesel kanıtları niyetine özenle koruyacaklardı. Esmer yüzlü hizmetkârlar geniş ve cilalı zemin üzerinde ses çıkarmadan bir oraya bir buraya seğirtiyorlardı; ara sıra bir kız çocuğunun zihni kadar masum ve boş kahkahası işitiliyor ya da çatal bıçak sesleri bir an için kesildiğinde nüktedan birinin bir masa dolusu sırıtan insanı eğlendirmek için gemi güvertesindeki skandalın komik hikâyesini abartılı bir dille ve yapmacık ses tonuyla anlatırken söylediği bazı sözcükler kulağa çalınıyordu. Dikkat çekecek şekilde süslenip en cicili bicili elbiselerini giymiş göçebe kabilelere mensup iki kız kurusu, gösterişli birer korkuluk gibi garip ve ifadesiz suratlarla masada oturmuş, mönüyü inceliyor ve kendi aralarında hararetli hararetli fısıldaşıyorlardı. Biraz şarap Jim’in yüreğini açmasına ve dilinin çözülmesine yetmişti. İştahı da yerindeydi doğrusu. Tanışmamıza vesile olan olayı kafasından atıp bir yerlere gömmüş gibiydi. Bu artık üzerinde asla durulmayacak bir meseleydi onun için. Tüm o zaman zarfında, doğrudan yüzüme bakan o çocuksu mavi gözler, o genç çehre, o güçlü omuzlar, o bronzlaşmış açık alnı ve alnına düşen sarı, kıvır kıvır perçemlerinin altında güneşin değemediği beyaz çizgisi gözlerimin önündeydi; samimi duruşu, doğal gülüşü, gençlere özgü ciddiyeti hoşuma gitmişti. Hamuru bozuklardan değildi o; bizden biriydi. Makul bir sesle ama sözünü sakınmadan aklı başında bir adam havasında konuşuyordu ve erkeksi bir öz iradenin ya da küstahlığın, katı yürekliliğin, muazzam bir bilinçsizliğin, müthiş bir hilebazlığın dışavurumu olarak yorumlanabilecek sakin bir duruşu vardı. Kim bilir! Hal ve tavrımıza bakan biri üçüncü bir şahıstan bahsettiğimizi ya da bir futbol maçıyla, geçen yılki havalarla ilgili konuştuğumuzu zannedebilirdi. Kafamda bir alay birbiriyle bağlantılı konu cirit atarken nihayet sohbet öyle bir noktaya geldi ki, kırıcı olmadan, ‘Bu soruşturma senin için epey bıktırıcı ve sıkıntılı bir sürece dönüşmüş olmalı,’ diyecek fırsatı buldum. Kolunu hızla masa örtüsünün üzerinden uzatıp tabağımın yanında duran elimi sıkıca kavradı ve kızgın bakan gözlerini yüzüme sabitledi. Ürkmüştüm. ‘Çok zor olmalı,’ diye kekeledim bu sessiz ve duygusal gösteri karşısında bocalayıp. Boğuk ve yüksek bir sesle, ‘Cehennemden farksız,’ dedi.</p>
			<p class="calibre10">Jim’in bu ani hareketi ve sarf ettiği kelimeler yan masada oturan, şık giyimli ve bakımlı, dünya turuna çıkmış iki erkek turistin önlerindeki dondurmalı muhallebiden başlarını kaldırıp korkulu gözlerle bize bakmalarına neden oldu. Masadan kalktım ve kahveyle birlikte birer puro içmek için öndeki salona geçtik.</p>
			<p class="calibre10">Küçük altıgen masaların üzerindeki küre biçimli camların içinde mumlar yanıyordu; sert yapraklı bitki kümeleri konforlu hasır koltuk takımlarını birbirinden ayırıyordu; yüksek pencerelerden içeri sızan parlak ışıklarla belirginleşen ikili sütunların kızıla çalan gövdeleri arasında göz alıcı ve karanlık gece muhteşem bir perde gibi asılı duruyordu. Gemilerin liman fenerleri batan yıldızlar gibi uzaktan göz kırpıyorlar ve liman ağzının ötesindeki tepeler, kümeler halinde toplanan kara fırtına bulutlarını andırıyordu.</p>
			<p class="calibre10">‘Sıvışıp ortadan kaybolamadım,’ diye lafa girdi Jim. ‘Kaptan kaçtı. Bundan hiçbir sıkıntı duymaz o. Ben kaçamadım ve kaçmam da. Hepsi şu ya da bu şekilde işin içinden sıyrıldı ama bana uymaz.’</p>
			<p class="calibre10">Koltuğuma mıhlanmış, hiçbir ayrıntısını kaçırmadan dinliyordum, öğrenmek istiyordum ama bugün dahi bilemiyor, sadece tahmin yürütebiliyorum. Sanki suçsuzluğuna olan yürekten inancı, içinde sürekli kıvranan doğruları ifşa etmesini engelliyormuş gibi aynı anda hem kendinden emin hem de karamsar ve bunalımlı bir tavra bürünebiliyordu. Sanki beş-altı metrelik bir duvardan atlama kabiliyeti olmadığını kabullenen bir adamın tavrıyla artık bir daha asla memleketine dönemeyeceğini söyleyerek sürdürdü lafını. Onun bu ifadesi, kaptan Brierly’nin, ‘Essex’teki yaşlı papaz oğluna pek düşkün gözüküyordu,’ lafını getirdi aklıma.</p>
			<p class="calibre10">Babasının kendisine özellikle ‘düşkün’ olduğunu Jim biliyor muydu yoksa bilmiyor muydu emin değilim ama ‘babam’ derken büründüğü hal ve tavır, yaşlı taşra papazının, dünyanın başlangıcından bu yana kalabalık bir aileyi geçindirme kaygısına kapılmış en kıymetli insan olduğu izlenimini uyandırıyordu bende. Jim bunu asla dile getirmiş olmasa da, bunun hiçbir kuşkuya yer bırakmayacak kadar doğru olduğunu ima etme kaygısı taşıyordu. Bu tavır elbette son derece içten ve hoştu fakat hikâyenin diğer unsurlarına uzak düşen dokunaklı bir anlam katıyordu. ‘Şimdiye kadar memleketteki gazetelerden her şeyi öğrenmiştir,’ dedi Jim. ‘O zavallı ihtiyarın yüzüne bir daha bakamam.’ Başımı kaldırıp ona bakmaya cesaret edememiştim. Ancak, ‘Bunu asla açıklayamam, beni anlayamaz,’ diye ekleyince başımı kaldırıp bakabildim yüzüne. Düşünceli bir ifadeyle purosunu tüttürürken birden kendine gelmiş gibi canlandı ve yeniden konuşmaya başladı. Onu çalışma arkadaşlarıyla –hadi suç ortaklarıyla diyelim– karıştırmamamı ısrarla rica ediyordu. Onlardan biri değildi o; tamamen farklı bir insandı. Hiçbir muhalefette bulunmadım. Gerçeklerin bütün çıplaklığıyla ortaya çıkması hatırına, durumu kurtarıp onu haklı çıkaracak hiçbir şeyden onu mahrum bırakmaya niyetim yoktu. Anlattıklarının ne kadarına bizzat inandığını da bilmiyordum. Bana yaranmaya çalışarak –eğer amacı yaranmaksa tabii– nereye varmak istediğini de bilmiyordum ve onun da bildiğinden kuşkuluydum; zira kanımca hiç kimse, kendi kişiliğinin zalim ve karanlık gölgesinden kaçabilmek için ne kurnazca oyunlar oynadığının farkına varamaz. ‘Şu ahmakça soruşturma bitince’ ne yapması gerektiğine kafa yorduğu tüm o zaman zarfında tek kelime etmedim.</p>
			<p class="calibre10">Anladığım kadarıyla, yasalar gereği sürdürülen bu adli kovuşturmaya Brierly gibi küçümseyerek bakıyordu. Ne yapacağını bilmez bir durumda olduğunu itiraf ederken bana konuşmaktan çok sesli düşünüyor gibi geldi. Lisansını kaybetmiş, meslek yaşamı sekteye uğramıştı, kaçacak parası yoktu ve iş bulma şansını da kaybettiğini düşünüyordu. Belki memleketinde çalışma imkânı bulabilirdi; fakat bu, yardım istemek için ailesine gitmesi gerektiği anlamına geliyordu ve bunu yapmaya niyeti yoktu. Tayfalık yapmaktan başka bir çaresi olmadığını düşünüyordu. Belki de buharlı vapurlardan birinde dümencilik yapardı. Neden olmasındı ki... ‘Bunu yapabileceğine inanıyor musun?’ diye sordum acımasızca. Ayağa fırladı ve taş tırabzanların yanına gidip gözlerini gecenin karanlığına dikti. Kısa bir süre sonra masaya geri döndü ve bastırılmış bir hissin verdiği acıyla endişeli bir ifadeye bürünmüş genç suratını bana çevirip tepemde dikildi. Bir gemiyi idare edip yönlendirebileceğinden kuşku duymadığımı gayet iyi anlamıştı. Hafifçe titreyen bir sesle, neden böyle söylediğimi sordu. Ona karşı ‘son derece nazik’ davranmıştım oysa. Kendisini kahrolası bir ahmak durumuna düşüren –burada lafı ağzında gevelemeye başlamıştı– o hatayı yaptığında bile ona gülmemiştim. Samimi bir ses tonuyla lafını bölüp böyle bir hatanın benim için gülünecek bir mesele olmadığını söyledim. Yerine oturup, küçük bir fincan kahveyi son damlasına kadar yavaş yavaş içti. Tane tane konuşarak, ‘Öyle bir laftan bir an için bile gocunacağım anlamına gelmez bu,’ dedi. ‘Öyle mi?’ dedim. Son derece kararlı bir ses tonuyla, ‘Evet,’ dedi. ‘O durumda siz olsaydınız ne yapardınız? Söyler misiniz?..’ yutkundu. ‘Kendinizi aşağılık bir sokak iti olarak görmez miydiniz?’</p>
			<p class="calibre10">Ardından, başını kaldırıp sorgulayan gözlerle yüzüme baktı. Anladığım kadarıyla bu iyi niyetle sorulmuş bir soruydu! Ne var ki, cevap vermemi beklemedi. Sanki gecenin karanlığı içinde bir şeyler okurmuş gibi gözlerini ileri dikip daha ben toparlanmaya fırsat bulamadan devam etti. ‘Her şey hazırlıklı olmaya bağlıdır. Ben o anda hazırlıklı değildim. Bahane yaratıp kendimi haklı çıkarmak istediğimden değil; ama açıklamak istiyorum. Birinin, en azından bir insanın beni anlamasını istiyorum! Siz! Bu insan neden siz olmayasınız?’</p>
			<p class="calibre10">Bu ciddi ama biraz da saçma bir çıkıştı. İnsanın manevi kimliğinin ne olması gerektiğine dair fikrini; oyunun kurallarından sadece ve sadece bir tanesi olmasına karşın doğal içgüdüleri üzerinde sınırsız bir güce sahip olduğu ve başarısızlığa uğraması halinde insana korkunç bedeller ödeteceği varsayımına dayanan düşüncesini ateşten kurtarmaya çalışması her zaman ciddi ama biraz da saçma bir çabadır. Jim sakin sakin hikâyesini anlatmaya başladı. Dale Sefer Hattı’na ait buharlı bir gemi, yavaşça batan güneşin denizin üzerinde yaydığı pırıltılar arasında süzülen bir teknedeki dört kişiyi kurtarıp bordasına almış ve daha ilk günden itibaren bu kazazedelere kuşkuyla bakılmıştı. Şişman kaptan bir hikâye anlatırken diğerleri sessiz kalmış ve ilk başta anlatılanlar kabul görmüştü. Amansız ölümün pençesinden olmasa da en azından şans eseri korkunç bir ıstıraptan kurtardığınız zavallı kazazedeleri çapraz sorguya çekmezsiniz. Sonradan biraz vakit geçip de olay üzerine kafa yorunca, Avondale’in subayları bu işin içinde ‘bir bit yeniği’ olduğunu fark etmiş olabilirlerdi; ama elbette kuşkularını kimseyle paylaşmadılar. Denizde batmış Patna gemisinin kaptanını, kaptan yardımcısını ve iki makinistini kurtarmışlardı ve bu onlar için yeterliydi. Avondale’in bordasında geçirdiği on gün boyunca neler hissettiğini Jim’e sormadım. O süreçle ilgili anlattıklarından çıkardığım kadarıyla Jim bir ölçüde yaptığı keşfin –kendisiyle ilgili keşfin– şaşkınlığını yaşıyordu ve hiç şüphe yok ki bu keşfin muazzam boyutlarını tam anlamıyla takdir edebilecek tek insana bunu anlatma çabası içindeydi. Bunu önemsiz bir şeymiş gibi göstermeye çalışmadığını anlamanız gerekir. Bundan hiç kuşkum yok; Jim’in farklılığı da burada yatıyor zaten. Kıyıya çıkıp da böylesine acınası bir rol aldığı olayın beklenmedik sonucunu duyduğunda neler hissettiğinden bana hiç söz etmedi ve bununla ilgili bir varsayımda bulunmak da zor. Merak ediyorum, bastığı zeminin ayaklarının altından kaydığını hissetmiş miydi acaba? Ama hiç kuşku yok ki, çok geçmeden ayağını basacak sağlam bir yer bulup hayata tutunmuştu. Kıyıya çıktıktan sonra tam iki hafta boyunca Denizciler Evi’nde beklemişti ve o süre zarfında orada kalan altı-yedi denizci daha olduğundan onunla ilgili bir-iki şey kulağıma gelmişti. Bu uyuşuk heriflerin anlattıklarından çıkardığım kadarıyla, diğer kusurlarının yanı sıra, Jim suratsız ve kaba biriydi. Bu iki haftayı verandada şezlonga gömülmüş vaziyette geçirmiş ve adeta bir mezara defnedilmiş gibi yattığı yerden sadece yemek yendiği saatlerde ya da gece yarısı geç saatlerde rıhtımda bir başına, etrafındakilere kayıtsız, gidecek yeri olmayan bir hayalet gibi sessizce dolaşmak için kalkıyormuş. Jim, ‘Tüm o zaman zarfında herhangi biriyle üç kelime bile etmişliğim yoktur herhalde,’ dediğinde onun için çok üzülmüştüm; hemen ardından da, ‘bu heriflerden biri asla katlanamayacağım bir şeyi ağzından kaçırabilirdi ve kavga çıkmasını istemiyordum doğrusu,’ diye ekledi. ‘Hayır! Hele o sıralarda, asla. Patırtıya tahammül edecek durumda değildim.’ ‘O halde gemideki ambar bölmesi her şeye rağmen dayandı,’ dedim neşeli bir ifadeyle. ‘Evet,’ diye mırıldandı, ‘dayandı. Ama size yemin ederim ki elimin altında kabarıp çıkıntı yaptığını hissettim. Eskimiş demirin bazen ne kadar büyük basınçlara dayandığını görmek çok şaşırtıcı,’ dedim. Oturduğu koltukta iyice kaykılıp arkasına yaslanmış, ayaklarını dümdüz ileriye uzatmış ve kollarını her iki yandan aşağıya sarkıtmış Jim birkaç kez hafifçe başını salladı. Bundan daha hüzünlü bir görüntü tasavvur edemezdiniz. Birden başını kaldırdı, yerinde doğruldu, dizine vurdu ve, ‘Ah! Ne büyük bir fırsat kaçtı! Tanrı’m! Ne büyük bir fırsat kaçtı!’ diye öfkeyle söylendi fakat son kez ‘kaçtı’ derken bu kelime sanki acılı haykırış gibi çınlayarak çıkmıştı ağzından.</p>
			<p class="calibre10">Kaybettiği ayrıcalık ve saygınlığın ardından hissettiği o şiddetli arzu ve özlemle dolu gözlerini uzaklara dikip sabit bakışlarla yeniden sessizliğe gömüldü. Burun delikleri bir an için genişledi ve heba edilmiş o fırsatın sarhoş edici nefesini kokladı. Eğer şaşırdığımı ya da şoke olduğumu sanıyorsanız bana büyük haksızlık etmiş olursunuz! Ah ne hayalperest bir serseriydi o! Kendini ele verip teslim olmak istiyordu. Gecenin karanlığına bir ok gibi fırlattığı o bakışlarında tüm benliğinin baş döndürücü kahramanlıkların ve ateşli tutkuların düşsel diyarlarına doğru pervasızca aktığını görebiliyordum. Zihni elde edemedikleriyle öylesine meşguldü ki kaybettiklerinden ötürü pişmanlık duyacak vakti yoktu. Bir metre öteden onu izliyordum ama o benden çok çok uzaklardaydı. Her geçen an hayalî başarıların imkânsız dünyası içinde giderek daha derinlere nüfuz ediyordu. En sonunda da bu dünyanın merkezine ulaşmıştı! Tüm yüzüne tuhaf bir huzur ve sonsuz mutluluk ifadesi yayıldı, aramızdaki masada yanan mumun ışığında gözleri parladı; ağzı kulaklarına varmış gülüyordu! Tam merkeze ulaşmıştı – tam merkeze. Bu ne sizin ne de benim yüzümde asla görülemeyecek kadar mutlu bir gülüştü sevgili arkadaşlarım. ‘Eğer gemiden ayrılmasaydım, demek istiyorsun!’ diyerek onu daldığı düşten uyandırdım.</p>
			<p class="calibre10">Sanki gökyüzündeki bir yıldızdan kayıp yeryüzüne düşmüş gibi şaşkın, afallamış suratını bana çevirdi. Bakışlarını birden acı dolu bir ifade bürümüştü. Ne siz ne de ben bir insana böyle bir ifadeyle bakmışızdır. Buz gibi bir parmak ucu kalbine dokunmuş gibi şiddetle titredi ve iç geçirdi.</p>
			<p class="calibre10">Merhamet duyacak durumda değildim. Çelişkili ve patavatsızca laflarıyla insanı kışkırtıyordu. Kasten acımasız ve kırıcı olmayı amaçlayarak, ‘Önceden bilmemen talihsizlik olmuş!’ dedim; ama attığım taş yerini bulmadı ve adeta hızı tükenmiş bir ok gibi ayaklarının dibine düştü; Jim eğilip onu yerden almayı aklından bile geçirmedi. Belki de görmemişti bile. Koltuğuna rahatça yayılarak, ‘Hepsine lanet olsun! Bölmenin kabarıp çıkıntı yaptığını söylemiştim size,’ dedi. ‘Fenerimi kaldırıp alt güvertedeki köşebent demirine doğru tuttuğum sırada avucumun içi büyüklüğünde bir pas tabakası bölmenin kaplamasından kopup kendiliğinden düştü.’ Alnını ovuşturdu. O şey sanki canlıymış gibi gözlerimin önünde hareketlenip yüksek bir yerden zıplarcasına aşağı atladı. ‘Kendini epey kötü hissettirmiş olmalı bu,’ dedim kayıtsızca. ‘Sanıyor musunuz ki,’ dedi, ‘yüz altmışı ön güvertede, bir kısmı kıçta ve daha da fazlası güvertede hiçbir şeyden haberi olmadan uyuyan onca insanın canı bana emanet edilmişken ve cankurtaran sandalları –yeterince zaman olsa bile– bu insanların sadece üçte birini alabilecekken ben kendimi düşünüyordum? Orada çaresizce dikilmiş dururken geminin gövdesinin bir teneke kutu gibi açılıp suların yatan insanların üzerine hücum etmesini bekledim... Ne yapabilirdim ki?’</p>
			<p class="calibre10">Onu insanlarla dolu loş bir mağarayı andıran, elindeki fenerin ışığının okyanusun olanca ağırlığıyla yüklendiği bölmenin ancak küçük bir kısmını aydınlattığı ve her şeyden habersiz uyuyan yolcuların nefes alışverişlerini işittiği bu yerde kolayca gözlerimin önüne getirebiliyorum; gözlerini geminin demir gövdesine dikmiş, düşen pas tabakasının sesiyle irkilmiş, ölümün an meselesi olduğunu fark etmiş olmanın yükü altında ezilirken görebiliyorum. Bu, anladığım kadarıyla onu köprüden uzak tutmayı amaçlayan kaptanı tarafından ön tarafa ikinci kez gönderilişiydi. Bana dediğine göre aklından ilk önce bağırarak yolcuları ayağa dikmek geçmiş; fakat o kadar boğucu bir çaresizlik hissine kapılmış ki en ufak bir ses çıkaramamış. ‘Dilim damağıma yapıştı,’ derken sanırım insanların kastettiği durum bu olsa gerek. Jim o ânı anlatırken, ‘Ağzım çok kurudu,’ ifadesini kullanmıştı. Sesini çıkaramadan bir numaralı ambardan geçip hızla güverteye gitmiş. Oradaki manika yelkenlerinden biri kazara üzerine doğru salınmış; yüzünü yalayarak geçen yelken bezinin onu neredeyse ambar ağzındaki merdivenlerden aşağıya yuvarladığını hatırlıyor.</p>
			<p class="calibre10">Ön güvertede dikilmiş uyuyan bir diğer grup insana bakarken dizlerinin zangır zangır titrediğini itiraf etti. Makineler halihazırda durmuş ve etrafa dumanlar salınıyormuş. Derinden gelen gürlemeler gecenin sessizliğinde bir bas teli gibi titreşip gemiyi de titretiyormuş.</p>
			<p class="calibre10">Jim sağda solda bazı yolcuların üzerinde yattıkları hasır minderlerden başlarını kaldırdığını, belli belirsiz bir insan siluetinin yerinde doğrulup oturmuş, uykulu uykulu gelen seslere bir anlığına kulak kabarttığını, ardından da birbirine geçmiş gibi karmakarışık bir görüntü çizen sandıklar, buharlı vinçler ve havalandırma fanlarının arasında kaybolduğunu görüyormuş. Bu insanların hiçbirinin o tuhaf sesi dikkate alacak kadar olayların bilincinde olmadıklarının farkındaymış. Dediğine göre, demir gövdeli gemi, beyaz yüzlü adamlar, tüm görüntüler, tüm sesler, gemide olan biten her şey o bilgisiz ve dindar kalabalık için aynı ölçüde tuhaf ve olayları asla anlayamayacakları için aynı ölçüde güvenilirdi. Ona öyle geliyordu ki, bu yaşananlar bir şanstı ama bunu düşünmek tek kelimeyle dehşet vericiydi.</p>
			<p class="calibre10">Unutmayın ki, onun yerinde kim olsa geminin her an batacağına inanırdı; yolcularla deniz arasında durup suyu zapteden ama bir yandan da kabarıp bel veren, pasın çürüttüğü levhaların dinamitlenmiş bir baraj gibi birden çökmesi ve gemiyi boğucu dalgaların istila etmesi kaçınılmazdı. Yazgısının farkında talihsiz bir adam olarak hareketsiz durmuş, ölüm sessizliği içinde boylu boyunca uzanmış yatan bedenlere bakıyordu. Onlar ölüydü! Hiçbir şey kurtaramazdı onları! Mevcut sandallar belki yarısını almaya yeterdi ama artık zaman da kalmamıştı. Zaman yok! Zaman yok! Ağzını açmaya, elini ayağını kımıldatmaya değmezdi. Daha üç kelime haykıramadan, üç adım dahi atamadan, insanların çaresiz çırpınışlarıyla köpürüp beyazlayan, korkulu çığlıklar atarak yardım isteyen seslerle çınlayan denizin içinde debelenmeye başlayacaktı. Yardım edecek kimse yoktu. Neler olacağını hayal edebiliyordu; ambar ağzında elinde feneriyle hareketsiz dururken bunları bir bir –en yürek parçalayıcı ayrıntısına kadar– kafasından geçirmiş. Sanırım mahkemede söyleyemediklerini bana anlatırken yaşananları bir kez daha zihninde canlandırdı.</p>
			<p class="calibre10">‘Şu anda sizi gördüğüm kadar net bir biçimde yapabileceğim hiçbir şey olmadığını da açıkça anlamıştım. Sanki elim ayağım felç olmuştu. Orada öylece durup beklesem de olur diye geçti aklımdan. Saniyelerin tükendiğini, çok fazla vaktim kalmadığını düşünüyordum,’ dedi. Birden istim salınması kesilmiş. Dediğine göre gürültü rahatsız ediciymiş ama aniden çöken bu sessizlik tahammül edilemeyecek kadar bunaltıcıymış.</p>
			<p class="calibre10">‘Daha suda boğulmadan nefesimin kesileceğini sandım,’ dedi. Kendi canının derdine düşmediğini iddia etti. Zihninde bir canlanıp bir kaybolan tek bir düşünce vardı: sekiz yüz insan, yedi sandal; sekiz yüz insan, yedi sandal. ‘Biri kafamın içinde yüksek sesle konuşuyordu!’ dedi hiddetle. ‘Sekiz yüz yolcu ve yedi sandal – üstelik zaman da yok! Bir düşün.’ Ufak masanın öte yanından bana doğru eğildi; onunla göz göze gelmemeye çalışıyordum. Alçak ama öfkeli bir sesle, ‘O an ölümden korktuğumu mu sanıyorsunuz?’ diye sordu. Avucunun içiyle masaya öyle sert vurdu ki kahve fincanları zangırdayarak sallandı. ‘Korkmadığıma yemin etmeye hazırım. Korkmuyordum. Tanrı şahidim olsun ki – asla!’ Kendini yukarı çekip oturduğu yerde iyice doğruldu ve kollarını kavuşturdu; çenesi göğsüne düştü.</p>
			<p class="calibre10">Tepemizdeki pencerelerden kulağımıza belli belirsiz çatal bıçak sesleri çalınıyordu. Birden yükselen sesler duyduk ve birkaç adamın çakırkeyif vaziyette koridora çıktığını gördük. Kahire’deki eşeklerden bahsedip aralarında şakalaşıyorlardı. Çalım ata ata yürüyen, kırmızı suratlı bir gezgin, uzun bacaklı, solgun yüzünde endişe okunan bir gence pazaryerinde yaptığı alışverişi anlatıp ona takılıyordu. Son derece ciddi ve düşünceli bir ifadeyle, ‘Yok canım, gerçekten de o kadar aldatıldığımı mı düşünüyorsun?’ diye sordu genç. Grup yürüyüp uzaklaştı ve etraflarındaki sandalyelere külçe gibi çöktü; alev alan kibritlerin yaydığı ışık ifadesiz suratları ve parlak beyaz gömlekleri bir anlığına aydınlattı; çekilen ziyafetin iştahıyla canlanan sohbetlerin uğultusu bana manasız ve son derece uzak geliyordu.</p>
			<p class="calibre10">‘Mürettebatın bir kısmı bir numaralı ambar ağzında, kolumun uzanacağı bir mesafede uyuyordu,’ diye anlatmaya başladı Jim yeniden.</p>
			<p class="calibre10">O gemide Kalaşi üsulu nöbet tutulduğunu belirtmem lazım. Buna göre, tüm tayfalar gece boyunca uyur ve sadece dümencilerin yedekleri ve gözcüler nöbet tutar. Jim en yakınındaki Hintli gemiciyi omzundan tutup sarsmak istemiş ama vazgeçmiş. Sanki bir güç kollarını bastırıp onu engellemiş. Korkmuyordu, hem de hiç! Ama elinden bir şey de gelmiyordu, hepsi bu. Ölümden korkmuyordu belki ama size söylediğim gibi içinde bulunduğu durumun tehlikesi ve aciliyetinden korkuyordu. İnsanların telaş içinde birbirini ezerken attıkları canhıraş çığlıklar kulaklarında çınlıyor, sular altında kalan sandallar gözünün önüne geliyor, lanet olası hayal gücü o paniğin yarattığı tüm dehşeti, o güne dek duyduğu deniz felaketlerindeki tüm o tüyler ürpertici olayları bir bir zihninde canlandırıyordu. Ölüme razı olmuş olabilirdi ama sanırım böyle bir dehşeti yaşamadan, sakin, huzurlu ve kendinden geçercesine bir ölümü tercih ederdi. Gözünü kırpmadan ölüme gitmeye hazırlıklı olmak ender rastlanan bir durum değil ama yenilginin kaçınılmaz olduğu bir mücadeleyi sonuna kadar sürdürecek, yürekleri delinmez bir zırhın çeliğiyle kaplı adamlara da nadiren rastlanır. Umut azaldıkça huzura erme arzusu güçlenir ve en sonunda hayatın ışığını zaptedip söndürür. Hangimiz bunu gözlemlemedik ya da duyguların had safhada yıpranmasını, çabanın beyhude olduğu hissini, huzura ermenin dayanılmaz arzusunu bizzat yaşamadık ki? Akıl almaz, üstesinden gelinmez güçlere karşı mücadele verenler –batan gemilerin sandallarındaki kazazedeler, çölde kaybolmuş gezginler, doğanın acımasız gücüne ya da cahil ve barbar kalabalıklara karşı savaşan adamlar– bunu iyi bilirler.”</p>
			</div>
  </body>
</html>
