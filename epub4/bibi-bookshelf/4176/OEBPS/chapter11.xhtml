<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>Lord Jim</title>
    <meta name="Adept.resource" value="urn:uuid:cc9d898c-6c8e-49e7-9b00-781df8de68c9"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="epub-type_cover" id="chapter11">
<div class="html5_section">
			<h1 class="calibre9">XI</h1>

			<p class="calibre10">“Başını bir yana eğip dinledi beni ve ben de Jim’in içinde hareket edip varlığını sürdürdüğü sislerin arasındaki bir boşluktan bir anlığına başka bir görüntü yakaladım. Cılız bir parlaklık saçan masadaki mum, cam kürenin içinde iyice erimiş cızırdıyordu ve onu görmemi sağlayan tek ışık kaynağı buydu; Jim’in arkasında parlak yıldızlarla bezeli karanlık bir gece uzanıyordu; ve uzaklara çekilmiş yıldızların ışıltısı, insanın gözlerini daha da büyük bir karanlığın derinliklerine davet ediyordu; bununla birlikte gizemli bir ışık, sanki içindeki gençlik ateşi bir anlığına parlayıp sönmüş gibi bana Jim’in çocuksu kafasını göstermişti. ‘Çok iyi bir dinleyicisiniz,’ dedi. ‘Bu bana iyi geldi. Bunun benim için ne anlama geldiğini bilemezsiniz. Bilemezsiniz ki...’ Hislerini ifade edecek sözcük bulamıyordu sanki. Bir anlığına da olsa çok bariz bir görüntüsünü yakalamıştım. O, etrafınızda görmek isteyeceğiniz türden bir gençti; yerinde olmayı hayal edebileceğiniz türden; görüntüsü, kaybolup yok olduğunu ya da uzak bir geçmişte kaldığını sandığınız hayalleri bir başka alevin yaklaşmasıyla yeniden tutuşturan, kalbinizi heyecanla pır pır ettiren, derinlerde bir yerde bir ışık, bir ateş yakıp ruhunuzu aydınlatan türden biri. Evet, o anda bir anlığına böyle bir görüntüsünü yakalamıştım... Ve bu türden görüntülerin sonuncusu değildi bu. ‘Benim durumumdaki birine inanılmasının –kendinden yaşlı bir adama içini döküp rahatlamasının– ne demek olduğunu bilemezsiniz. Bu anlaması çok güç, çok adaletsiz, çok zor bir şeydir.’</p>
			<p class="calibre10">Dağılan sis yeniden yoğunlaşmaya başlamıştı. Ona ne kadar yaşlı –ve ne kadar akıllı ve tecrübeli– göründüğümü bilmiyorum. O sırada hissettiğim yaşın yarısı kadar bile değildi sanırım; sandığının yarısı kadar bile akıl ve tecrübeye sahip olmadığımı da biliyordum. Kuşkusuz başka hiçbir meslekte denizcilik mesleğinde olduğu kadar, batmak ya da yüzmek için halihazırda denize açılmışların yürekleri, mesleğin eşiğinde, o engin ve ışıltılı –ve ateş dolu bakışlarının yansımasından başka bir şey olmayan– sulara parlayan gözlerle bakan gençler için sevgiyle çarpmaz. Her birimizi denizlere çeken beklentilerde muazzam bir belirsizlik vardır ki, böylesine ihtişamlı bir belirsizlik, böylesine güzel bir macera tutkusu başlı başına birer ödüldür ve bu mesleğin başka bir mükâfattı yoktur! Ne elde ettiğimize gelince – o konuda konuşmayacağız; ama bu aklımıza geldiğinde aramızda gülümsemesini bastırabilecek olan var mı? Denizcinin yaşamı dışında başka hiçbir yaşamda kurulan hayaller gerçeklerden bu kadar uzak değildir; daha başlangıcından itibaren tamamen hayaller üzerine kurulan ve bu hayallerin yıkılıp bu kadar çabuk düş kırıklığına dönüştüğü, boyun eğip kabullenmenin bu kadar güçlü olduğu başka hiçbir meslek yoktur. Hepimiz içimizde aynı arzuyla mesleğe atılıp aynı tecrübe ve bilgiyle sona erdirip, sefalet içinde geçen o lanetli günler boyunca benzer bir sevgiyle andığımız denizin büyüsünü yâd etmemiş miydik? Bunu çok güçlü bir biçimde hatırlatan bir şey yaşandığında bu bağın daha da sıkı olduğunu hissetmek hiç de şaşırtıcı olmasa gerek; meslektaşlığın yanı sıra daha derin bir hissin –bir insanı bir çocuğa bağlayan hissin– gücü hissedilir. Jim karşıma geçmiş, yaşın ve aklın, acı gerçeğe bir çare bulacağına inanarak, güç durumda –hem de çok güç durumda, aksakallı bilge ihtiyarların tebessümlerini gizlerken büyük bir ciddiyetle işaret ettikleri kadar güç durumda– kalmış bir genç adam olarak görünmüştü bir an gözüme. Ve ölüm üzerine kafa patlatıyordu – kahrolası! Canını kurtardığını düşündüğü için üzerine kafa yoracak ölümden başka konu bulamamıştı. Canını kurtarmıştı ama o arada hayatındaki tüm büyü ve cazibe gecenin karanlığında gemiyle birlikte sulara gömülmüştü. Bundan daha doğal ne olabilirdi ki! Bu kadar yüksek sesle merhamet dilemesi doğrusu yeterince acıklı ve yeterince komikti. Geri kalanımıza ne üstünlüğüm vardı ki ondan bu acıma ve merhameti esirgeyecektim? Jim’e bakarken sisteki boşluk kapandı ve Jim’in sesi duyuldu...</p>
			<p class="calibre10">‘O kadar şaşkın ve amaçsızdım ki. İnsanın başına gelmesini beklemeyeceği türden bir şeydi bu. Sözgelimi, basit bir kavga gibi değildi.’</p>
			<p class="calibre10">‘Değildi,’ diyerek onayladım. Birden olgunlaşmış gibi, değişik bir insan olarak göründü o an gözüme.</p>
			<p class="calibre10">‘İnsan emin olamıyor,’ diye mırıldandı.</p>
			<p class="calibre10">‘Ah! Tabii, emin değildin,’ dedim ve gecenin karanlığında aramızdan bir kuş gibi kanat çırpıp geçen cılız bir iç çekiş beni susturdu.</p>
			<p class="calibre10">‘Evet, emin değildim,’ dedi cesaretle. ‘Bu, o sefillerin uydurdukları berbat hikâye gibi bir şeydi. Yalan değildi ama gerçekleri de yansıtmıyordu. Bu öyle bir şeydi ki... insan bariz bir yalanı anlar. Ama bu olayda doğruyla yanlış arasındaki fark bir kıldan daha inceydi.’</p>
			<p class="calibre10">‘Daha başka ne isterdin ki?’ diye sordum ama sesim çok alçak çıkmış olmalıydı ki ne dediğimi duyamadı. Sanki yaşam derin uçurumlarla birbirinden ayrılmış bir yollar ağıymış gibi akıl yürütmeye devam ediyordu. Söyledikleri mantıklı geliyordu kulağa.</p>
			<p class="calibre10">‘Farz edin ki, ben hiçbir şekilde, demek istediğim, farz edin ki gemiden ayrılmasaydım? Ne olacaktı? Ne kadar dayanacaktım? Diyelim ki bir dakika; otuz saniye. Otuz saniye içinde denize atlayacağım kesin gibi görünüyor; ve sanıyor musunuz ki önüme çıkan ilk şeye – bir küreğe, bir cankurtaran simidine, bir parmaklığa ya da herhangi bir şeye tutunmayacaktım. Siz olsaydınız tutunmaz mıydınız?’</p>
			<p class="calibre10">‘Ve kurtulmuş olacaktınız,’ diye araya girdim.</p>
			<p class="calibre10">‘Var gücümle kurtulmaya çalışacaktım,’ diye karşılık verdi. ‘Ve gemiden...’ Mide bulandırıcı bir ilaç yutmaya hazırlanırmış gibi ürperdi ve kendini kasarak, ‘Atladığımda bu kadarı aklımdan geçmiyordu,’ deyip zorla tamamladı cümlesini. Yaşadığı o sıkıntı havada dalgalar halinde yayılarak bana kadar gelmiş ve oturduğum yerde kıpırdanmama neden olmuştu. Gözlerini indirip üzerime dikti. ‘Bana inanmıyor musunuz?’ diye bağırdı. ‘Yemin ederim ki!.. Lanet olsun! Konuşmam için beni buraya çağırdınız ve... bana inanmalısınız!.. Bana inanacağınızı söylemiştiniz!’ ‘Elbette inanıyorum,’ diye karşılık verdim. Sakin ses tonum onu yatıştırmıştı. ‘Beni bağışlayın,’ dedi. ‘Bir beyefendi olmasaydınız elbette size tüm bunlardan bahsetmezdim. Bilmem gerekirdi ki... Ben-ben de bir beyefendiyim...’ ‘Evet, tabii,’ dedim geçiştirircesine. Doğrudan yüzüme dikmişti gözlerini ve bakışlarını yavaş yavaş benden uzaklaştırdı. ‘Her şeye karşın neden... neden o yolu seçmediğimi şimdi anlıyorsunuzdur. Yaptığımdan pişman olup korkmayacaktım. Ayrıca gemiyi terk etmeseydim de her halükârda kurtulmak için elimden geleni yapacaktım. Açık denizde saatlerce suda kalıp yüzen –ve kurtarılan– insanların olduğu malum. Ben birçoğundan daha da fazla dayanabilirdim. Ne de olsa benim kalbimde hiçbir sorun yok.’ Sağ elini cebinden çıkarıp göğsüne vurduğu yumruğun çıkardığı ses gecenin dinginliği içinde boğuk bir patlama gibi yankılandı.</p>
			<p class="calibre10">‘Kalbiniz sağlamdır elbette,’ dedim. Bacaklarını biraz aralayarak oturup çenesi göğsünde düşüncelere daldı. ‘Kıl kadar fark yoktur,’ diye mırıldandı. ‘Bununla şunun arasında kıl kadar fark yok. Ve o sırada...’</p>
			<p class="calibre10">Korkarım biraz acımasızca bir tavırla, ‘Gece yarısı bir kılı görmek zordur,’ diye araya girdim. Bu mesleğin içindeki dayanışmadan bahsederken ne demek istediğimi anlıyor musunuz? Sanki hileyle beni... beni mesleğimin ilk yıllarındaki hayali devam ettirme fırsatından mahrum bırakmış, denizcilerin müşterek yaşamının o son cezbedici kıvılcımını elimden almıştı. ‘Ve sen de derhal gemiden sıvıştın.’</p>
			<p class="calibre10">‘Atladım,’ diye düzeltti beni dokunaklı bir sesle. ‘Dikkatinizi çekerim, atladım!’ diye tekrarladı. Bariz ama gizlemeye çalıştığı niyetinin ne olduğunu merak etmeye başlamıştım. ‘Evet! Belki de o sırada anlayamıyordum. Fakat o sandalda bol bol zamanım ve yeterince gün ışığı vardı. Ve fikir de yürütebiliyordum. Kimseler bilmeyecekti tabii ama bu benim için işleri kolaylaştırmıyordu. Bunun da doğru olduğuna inanmalısınız. Tüm bu konuşmayı yapmayı ben istemedim. Hayır... Evet... Yalan söylemeyeceğim... İstedim. İstediğim tam da buydu. Eğer ben... ben anlatmaktan korkmuyorsam sizin ya da bir başkasının beni konuşturabileceğini düşünebiliyor musunuz? Düşünmekten de korkmuyordum. Son derece dikkatli düşünüyordum hem de. Kaçmayacaktım. O ilk gece, bu herifler olmasaydı kaçabilirdim de... ama hayır! Onlara bu zevki tattırmayacaktım. Yapacaklarını yapmışlardı. Bir hikâye uydurmuşlar ve anladığım kadarıyla buna kendilerini inandırmışlardı. Fakat ben gerçeği biliyordum ve bununla tek başıma yüzleşip sonra da unutacaktım. Böylesine büyük bir adaletsizliğe boyun eğmeyecektim. Sonuçta bu neyi kanıtladı? Tam anlamıyla mahvolmuştum. İnanın hayattan bıkmıştım; ama o-o şekilde yaşamaktan vazgeçmek ne fayda sağlardı ki? Bunun yolu o değildi. İnanıyorum ki – inanıyorum ki hiçbir şeyin sonu olmayacaktı bu.’</p>
			<p class="calibre10">Bir aşağı bir yukarı volta atıyordu ama ağzından çıkan son kelimeyle birden durup bana döndü.</p>
			<p class="calibre10">‘Siz neye inanıyorsunuz?’ diye sordu öfkeli bir sesle. Ardından bir sessizlik yaşandı ve birden, sanki sesi beni bir düşten –akıl almaz büyüklüğüyle ruhumu bezdiren ve bedenimi tüketen uçsuz bucaksız boşluklarda gezindiğim bir düşten– uyandırmışçasına üzerime müthiş bir yorgunluk çöktüğünü hissettim.</p>
			<p class="calibre10">Kısa bir sessizliğin ardından, tepemde dikilip, ‘Bu hiçbir şeyin sonu olmazdı,’ diye arka arkaya defalarca mırıldandı. ‘Hayır! Yapacak en doğru şey gerçekle –tek başıma– yüzleşmek ve bir başka fırsatı bekleyip neler olacağını görmekti.’”</p>
			</div>
  </body>
</html>
