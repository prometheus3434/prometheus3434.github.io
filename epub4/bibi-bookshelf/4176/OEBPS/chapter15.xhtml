<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>Lord Jim</title>
    <meta name="Adept.resource" value="urn:uuid:cc9d898c-6c8e-49e7-9b00-781df8de68c9"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="epub-type_cover" id="chapter15">
<div class="html5_section">
			<h1 class="calibre9">XV</h1>

			<p class="calibre10">“Jim’i hemen aramaya çıkmadım; zira gerçekten de ihmal edemeyeceğim bir randevum vardı. Fakat anlaşılan o gün talihsizlik yakamı bırakmayacaktı çünkü bu kez de denizcilik acentesinde Madagaskar’dan yeni gelmiş ve ayağının tozuyla harika bir iş teklifi getirmiş birine yakalandım. İş sığırlarla, mermi kartuşlarıyla ve Prens Ravonalo<a class="si-noteref" href="#f33" id="backref_33">33</a> ya da ona benzer isimde biriyle ilgiliydi; fakat meselenin esas dayanak noktası bir amiralin –sanırım Amiral Pierre<a class="si-noteref" href="#f34" id="backref_34">34</a>– aptallığıyla ilgiliydi. Laf dönüp dolaşıp ona geliyordu ve Madagaskar’dan gelen adam kendine duyduğu güveni ifade edecek kelimeleri bulmakta zorlanıyordu. Adamın balık gözü gibi parlayan pörtlek gözleri ve alnında yumrular vardı; uzun saçlarını ayırmadan geriye doğru taramıştı. İkide bir böbürlenircesine bir edayla, ‘En az riske girerek en fazla kârı elde etmeyi düstur edindim ben, anlatabiliyor muyum?’ cümlesini tekrar edip duruyordu. Herif yüzünden başıma ağrı girdiği yetmezmiş gibi bir de ikindi kahvaltımı berbat edip üstüne üstlük kendi yediklerini de bana ödetti; onu başımdan savar savmaz hemen sahile indim. Jim’i rıhtımın korkuluklarına kollarını yaslamış halde gördüm. Hemen yanı başında beş <em class="calibre2">anna</em><a class="si-noteref" href="#f35" id="backref_35">35</a> için tartışan üç yerli kayıkçı vardı. Ona yaklaştığımı duymadı ama sanki parmağımın en ufak dokunuşuyla zembereğinden boşanmış bir yay gibi hızla döndü. ‘Seyrediyordum,’ diye kekeledi. Her nasılsa ona ne dediğimi pek hatırlamıyorum ama zorluk çıkarmadan beni otele kadar takip etti.</p>
			<p class="calibre10">Söz dinleyen küçük bir çocuk gibi itaatkâr bir havada ve hiçbir tavır ortaya koymadan, sanki gelip oradan onu almamı ve götürmemi bekliyormuş gibi peşim sıra geldi. Aslında onun bu uysallığına bu kadar şaşırmamam gerekirdi. Kimilerine çok büyük kimilerine bir arpa tanesi kadar küçük gelen bu dünyada –nasıl desem– çekilip sığınacak bir yeri yoktu. Evet, işte bu! Çekilmek, yalnızlığıyla baş başa kalmak. Sağa sola bakınıp yanı başımda son derece sakin yürüdü ve bir defasında üzerinde bir ceket ve sarımtırak pantolon olan ve siyahi yüzü antrasit kömürü gibi ipeksi pırıltılar saçan Afrikalı bir Müslümana bakmak için başını çevirdi. Ne var ki herhangi bir şey gördüğünden ve hatta tüm o zaman zarfında yanında yürüyüp ona eşlik ettiğimin farkında olduğundan şüpheliyim; zira yolda onu sağa sola çekiştirip yönlendirmeseydim sanırım herhangi bir tarafa doğru önüne bir duvar ya da başka bir engel çıkana kadar dümdüz yürüyecekti. Onu tutup odama getirdim ve derhal oturup mektup yazmaya başladım. Yeryüzünde evrenin geri kalanı tarafından rahatsız edilmeden kendisiyle baş başa kalıp uzlaşacağı tek yer (belki de Walpole Resifi dışında – ama orası da elverişli bir yer değildi) burasıydı. Kendi ifadesiyle o lanet olası şey onu görünmez kılmamıştı ama ben sanki Jim görünmezmiş gibi davranıyordum. Koltuğuma geçer geçmez bir Ortaçağ kâtibi gibi masama eğildim ve kalemi tutan elim dışında kaygı verici denecek kadar hareketsiz oturdum. Korktuğumu söyleyemem; fakat sanki odada tehlikeli bir şey varmış ve en ufak bir hareketimle birlikte tahrike kapılıp derhal üzerime atılacakmış gibi hiç kımıldamıyordum. Odada pek fazla eşya yoktu –bu odaların nasıl olduğunu bilirsiniz– bir cibinlik altında sayvanlı bir karyola, iki-üç sandalye, yazı yazdığım masa, boş bir zemin. Cam bir kapı üst kattaki bir verandaya açılıyordu ve Jim, yüzünü bu kapıya dönmüş sıkıntı içinde kendi kendiyle halleşiyordu. Akşam karanlığı çöktü; mümkün olduğunca az hareket ederek ve sanki yasadışı bir iş yaparcasına büyük ihtiyatla bir mum yaktım. Kuşku yok ki Jim zor bir dönemden geçiyordu ve ben de onun cehennemin dibine ya da en azından Walpole Resifi’ne gitmesini dileyecek kadar sıkıntı içindeydim. Bir-iki defa aklımdan belki de böyle bir felaketle başa çıkabilecek adamın Chester olduğu geçti. O tuhaf idealist adam adeta hiç yanılgıya düşmeden Jim’in sorununa ânında pratik bir çözüm bulmuştu. Hayal gücü kısıtlı insanlara gizemli ya da tamamen umutsuz görünen meselelerin altında yatan gerçeği belki de Chester’ın tüm çıplaklığıyla görme becerisine sahip olduğundan kuşkulanmaya yetecek bir durumdu bu. Durup dinlenmeden yazdım; cevap veremediğim, yanıtı gecikmiş tüm mektuplara cevap verdim ve ardından benden herhangi bir konuda dedikodulu bir mektup beklentisi içinde olmak için hiçbir sebebi olmayan insanlara yazdım. Zaman zaman yan gözle Jim’e kaçamak bakışlar attım. Olduğu yere kök salmıştı adeta ama sırtından aşağı yayılan ürpetiyi ve omuzlarının ani hareketlerle inip kalktığını görebiliyordum. Çoğunlukla sanki nefes alabilmek için sürekli bir mücadele içindeydi. Mumun titremesiz aydınlığında hep aynı tarafa düşen devasa gölgeler sanki hüzünlü, iç karartıcı bir bilince sahipti; kaçamak bakışlarıma takılan odadaki sabit eşyalar her an hareketlenmeye hazır gibiydiler sanki. Durmadan yazarken gerçek dışı hayallere kapılıyordum; kalemimin kâğıda sürtünme sesi bir an için durduğunda odaya tam bir sessizlik ve dinginlik çökmesine rağmen, şiddetli ve tehditkâr bir kargaşanın –örneğin denizde kopan sert bir fırtınanın– neden olduğu türden düşüncelerin karmaşası zihnimde yankılanıp bana ıstırap veriyordu. Bazılarınız ne demek istediğimi anlayabilir; korku dolu hislerle birlikte sinsice insanın zihnine üşüşen, farkına varılması hoş olmasa da insanı dayanıklı kılan o iç içe geçmiş endişe, sıkıntı ve rahatsızlık halleri. Jim’in yaşadığı gerilime katlanma becerisi gösterebildiğimi iddia edemem; mektuplara sığınabilirdim; gerekirse yabancılara bile yazabilirdim. Önüme yeni bir sayfa koymuş yazmaya devam ederken birden o loş ve sessiz ortam içerisinde odaya kapandığımızdan beri ilk defa alçak bir ses işittim. Başım kâğıda eğilmiş, ellerim hareketsiz bekledim. Bir hasta yatağının başucunda uyumadan bekleyenler, bu gece nöbetlerinin dinginliği içinde, hastanın acılar içinde kıvranan bedeninden, tükenmiş ruhundan gelen bu gibi belli belirsiz sesler işitmiştir. Jim cam kapıyı öylesine büyük bir güçle itti ki odadaki bütün camlar zangırdadı. Verandaya çıktı ve başka ne gibi sesler duyacağımı bilemeden kulak kabartarak nefesimi tuttum. Jim, Chester’ın sürekli eleştirdiği üzere meseleleri olduğu gibi görebilen bir adam açısından kıymeti olmayan boş bir formaliteyi haddinden fazla ciddiye alıp üzülüyordu. Boş bir formalite; bir kâğıt parçası. Ulaşılmaz bir gübre yatağına gelince, o da tamamen ayrı bir hikâyeydi. İnsanın o ada yüzünden birinin kalbini kırması işten değildi. Aşağıdaki yemek salonunda gümüş çatal bıçak takımlarının ve bardakların çınlama sesleri uğultulu insan sesleriyle birbirine karışarak cılız da olsa kulağımıza kadar ulaşıyordu; masamdaki mumdan yayılan ışığın halesi açık cam kapının aralığından belli belirsiz Jim’in sırtına vuruyordu; bu ışığın ötesinde her yer karanlıktı; Jim kasvetli ve umutsuz bir okyanusun kıyısında dikilen bir figür gibi bu muazzam karanlığın eşiğinde duruyordu. Walpole Resifi de bu enginliğin içinde o simsiyah koca boşlukta şüphesiz küçücük bir nokta, denizde boğulan adamın tutunabileceği bir saman çöpüydü. Ona duyduğum acıma ve şefkat hissi zihnimde şekillenip bir düşünceye dönüşmüştü ve o anda ailesinin onu o şekilde görmesini asla istemediğim geçiyordu aklımdan. Bu benim için de üzücü ve sıkıntılıydı. Güçlükle solurken artık sırtı ürperip titremiyordu; karanlığın içinde belli belirsiz göze çarpan silueti bir ok gibi dimdik ve hareketsiz duruyordu; bu hareketsizliğin anlamı suya hızla batan bir kurşun gibi ruhumun derinliklerine gömüldü ve o kadar büyük bir sıkıntı hissettim ki, bir an için onun cenaze masraflarını karşılamaktan başka yapabileceğim hiçbir şey olmamasını gönülden diledim. Yasaların bile onunla bir işi kalmamıştı. Onu gömmek o kadar kolayca yapılmış bir iyilik olurdu ki! Budalalıklarımızın, zaaflarımızın, faniliğimizin bize hatırlattığı her şeyi; geçmişteki başarısızlıklarımız, içimizden atamadığımız korkular, arkadaşlarımızın ölü bedenleri gibi becerilerimizi kısıtlayan her şeyi kapsayan yaşamın bilgeliğiyle o kadar uyumlu bir şey olurdu ki bu. Belki de Jim gerçekten bu meseleyi haddinden fazla kafasına takıp üzülüyordu. Eğer öyleyse Chester’ın teklifi... Aklımdan bunlar geçerken önüme boş bir sayfa daha koyup kararlılıkla yazmaya başladım. Jim’le denizin karanlık suları arasında benden başka hiçbir şey yoktu. Sorumluluk bilincine sahiptim. Eğer konuşsaydım orada hareketsiz duran ve ıstırap çeken genç, karanlık sulara atlar mıydı, saman çöpüne tutunur muydu? Bazen insanın ağzını açıp bir ses çıkarabilmesinin ne kadar zor olabileceğini fark etmiştim. Sözcüklerin garip bir gücü var. Durmadan yazmaya devam ederken, ‘Neden olmasın ki?’ diye soruyordum kendime. Birden boş sayfanın üzerinde, kalemin tam ucunda, Chester ve ihtiyar ortağı, sanki bir kaleydoskopun aynasına yansımış gibi yürüyüşleri ve el kol hareketleriyle son derece bariz ve eksiksiz bir biçimde belirdiler. Bir süre onları izledim. Hayır! Kimsenin yazgısına giremeyecek kadar hayalî ve abartılıydılar. Ve sözcükler, boşlukta uçarak ilerleyen mermiler gibi zamanda ilerleyerek uzağa, çok uzaklara varır ve yıkım saçar. Tek kelime etmedim; orada durup ışığa sırtını dönmüş, insanın görünmeyen düşmanları tarafından elleri bağlanıp ağzı tıkanmış Jim ne kımıldadı ne de bir ses çıkardı.”</p>
			</div>
			<div class="si-footnotes">
				<div class="si-footnote" id="f33"><a class="si-backref" href="#backref_33">33</a><span>. Prens Rainilarivony (1826-95): Madagaskar’ın o dönemdeki başbakanı. (Ç.N.)</span></div>
				<div class="si-footnote" id="f34"><a class="si-backref" href="#backref_34">34</a><span>. Tuğamiral Pierre. Hindistan’daki Fransız Donanma Bölüğü’nün o dönemdeki başkomutanı. 1883 Şubat’ında Madagaskar’a saldırı emri almıştı. (Ç.N.)</span></div>
				<div class="si-footnote" id="f35"><a class="si-backref" href="#backref_35">35</a><span>. Hindistan’daki en küçük para birimi. On altı <em class="calibre2">anna</em> bir rupi değerindeydi. (Ç.N.)</span></div>
			</div>
  </body>
</html>
