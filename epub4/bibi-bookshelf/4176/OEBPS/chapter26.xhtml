<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>Lord Jim</title>
    <meta name="Adept.resource" value="urn:uuid:cc9d898c-6c8e-49e7-9b00-781df8de68c9"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="epub-type_cover" id="chapter26">
<div class="html5_section">
			<h1 class="calibre9">XXVI</h1>

			<p class="calibre10">“Doramin kendi ırkının mensupları arasında tanıdığım en dikkat çekici adamdı. Bir Malay’a göre çok iri bir cüsseye sahipti fakat sadece şişman değil aynı zamanda azametli ve heybetli bir görüntüsü vardı. Değerli kumaşlarla, renkli ipeklerle, altın işlemeli mücevherlerle kaplı hareketsiz bedeni; kırmızı ve altın renkli başörtüsü; geniş, vahşi bir boğanınki gibi açılıp kapanan burun deliklerinin her iki yanından başlayan yarım daire şeklinde derin kıvrımlar ve izlerle kaplı, kalın dudaklı bir ağzı çevreleyen yassı, büyük ve yuvarlak suratı; bir boğanın boynunu andıran boynu; dik dik ve mağrur bakan gözlerinin üzerine sarkan geniş ve kıvrımlı kaşlar, bir kez görüldü mü bir daha asla unutulmayan bir bütünü oluşturuyorlardı. Sakin ve umursamaz duruşu (bir kez koltuğuna kuruldu mu nadiren elini ayağını kımıldatırdı) bir ağırbaşlılık ve itibar gösterisi gibiydi. Sesini yükselttiği asla duyulmamıştı. Sanki uzaktan işitilir gibi boğuk ve güçlü mırıltılarla konuşuyordu Doramin. Yürüdüğü zaman, kısa boylu ve gürbüz, bellerine kadar çıplak, beyaz <em class="calibre2">sarong</em> giymiş ve başlarının arkasında siyah bandana bağlı iki genç onu kollarından tutup destekler, ardından yavaşça koltuğuna oturtup kalkmak isteyene kadar arkasında durup beklerlerdi. Doramin yavaşça ve sanki güçlükle sağa sola başını döndürdüğünde bu ikisi koltuk altlarından tutup onu kaldırırdı. Tüm bunlara karşın, Doramin’in herhangi bir uzvu sakat ya da felce uğramış değildi. Bilakis tüm o ağır, hantal hareketleri bilinçli ve ölçülü bir gücün göstergesiydi. Halkı ilgilendiren işlerde karısına danıştığına dair yaygın bir inanç vardı; fakat bilebildiğim kadarıyla birbirlerine tek kelime ettiklerini işiten yoktu. Bir tören havasıyla, ihtişam içinde duvardaki o geniş açıklığın karşısına oturduklarında tamamen sessiz kalıyorlardı. Oturdukları yerden aşağı baktıklarında, giderek azalan gün ışığında eflatun renkli dağ silsilesine kadar dalga dalga uzanan ve koyu yeşil renkte, uyuyan bir denizi andıran uçsuz bucaksız ormanlık alanları; dövülmüş gümüşten dev bir ‘s’ harfi gibi kıvrıla dolana akan ışıltılı nehri; her iki kıyının geniş kıvrımlarının üzerinde kahverengi bir şerit gibi uzanan evleri ve yakınlardaki ağaçların üzerinde yükselen ikiz tepeleri görebiliyorlardı. Doramin ve karısı tam bir tezat oluşturuyordu. Tasasız, narin, ince yapılı, atik, biraz şirret, anaç hallerinde zaman zaman bir telaş ve titizlik sezilen bir kadın; karşısında ise kabaca taştan yontulmuş bir erkek figürü gibi dev cüsseli ve ağır, hareketsiz hallerinde hem bağışlayıcılık hem de acımasızlık sezilen bir adam. Bu ikisinin oğulları ise mükemmel bir gençti.</p>
			<p class="calibre10">İlerleyen yaşlarında çocuk sahibi olmuşlardı. Belki de oğulları göründüğü kadar genç değildi. On sekiz yaşında bir adam halihazırda bir aile babası ise, yirmi dört-yirmi beş yaş o kadar da genç sayılmazdı. Delikanlı, çiftin büyük bir hürmetle etrafını kuşatan maiyetiyle birlikte resmî toplantı yaptığı ince ve güzel hasırlarla kaplı, beyaz boyalı, yüksek tavanlı büyük odaya girdiğinde elini öpmek için doğruca Doramin’e doğru yürür, babasının kendisine bir kral edasıyla uzattığı elini dudaklarına götürür, ardından da kenara çekilip annesinin koltuğunun yanında dururdu. Sanırım çift oğullarını taparcasına seviyordu ama ona açıktan açığa bakışlarını bir kez bile yakalamamıştım. Elbette bunlar resmî toplantılardı. Oda genellikle kalabalık olurdu. Selamlaşma ve vedalaşmalar sırasındaki ciddi resmiyet havasını, el kol hareketleriyle, yüzlerdeki mimikler, bakışlar ve fısıldaşmalarla ifade edilen derin saygıyı tarif etmek mümkün değildir. Racanın yanından ayrılıp geri dönüş yolculuğumuz sırasında nehri geçerken Jim, ‘O merasimler gerçekten görülmeye değer,’ demiş, sonra zafer kazanmış bir komutan havasında, ‘kitaplarda bahsi geçen insanlar gibiler, değil mi?’ diye eklemişti. ‘Oğulları Dain Waris<a class="si-noteref" href="#f58" id="backref_58">58</a> –senin dışında– bugüne dek sahip olduğum en iyi dost. Mr. Stein’ın iyi bir ‘silah arkadaşlığı’ diye tanımlayacağı türden bir dostluk. Şansım yaver gitti. Tanrı’m! Nefesim tükenecek derken son anda kendimi onların arasında bulmam büyük bir şans.’ Başını eğip derin düşüncelere daldı sonra canlanıp, ‘Elbette yattığım yerde bunlar üzerine düşünüp kafa yormadım ama...’ dedi ve sonra yeniden duraksadı. ‘Sanki bir anda kendiliğinden aklıma gelmiş gibiydi,’ diye mırıldandı. ‘Birdenbire ne yapmam gerektiğini anladım...’</p>
			<p class="calibre10">Kuşku yok ki bu kendiliğinden ve doğal olarak da savaş sayesinde Jim’in aklına gelmişti zira eline geçen bu güç, barışı sağlama gücüydü. Sadece bu açıdan bakıldığında bile çoğu zaman güçlü olan aynı zamanda haklıdır da. Önünde uzanan yolu bir anda kafasında canlandırdığını zannetmeyin. Jim Patusan’a geldiğinde Bugi halkı çok hassas bir süreçten geçiyordu. ‘Hepsi de can korkusu yaşıyor,’ demişti Jim bana. ‘Oysa ben raca ve Şerif denen o aşağılık serseri arasında kalıp birer birer mahvolmak istemiyorlarsa derhal bir şeyler yapmaları gerektiğini açıkça görüyordum.’ Fakat bunu fark etmiş olmanın hiç önemi yoktu. Korku ve bencillik duvarlarını yıkıp bu düşüncesini tereddütlü zihinlere yerleştirmeliydi. Ve sonunda yerleştirdi de. Ama bu da yetmezdi. Mücadele etmenin yollarını bulmalıydı. Cesurca bir planla bunu ortaya koydu; ama daha yolun yarısına gelmişti. Saçma nedenlerle saklanan, gönülsüzce geri duran birçok insanı özgüveniyle teşvik etmeliydi; ahmakça kıskançlıkları bertaraf edip insanları uzlaştırmalı ve her türlü manasız güvensizliği ortadan kaldırmalıydı. Doramin’in otoritesinin ağırlığı ve oğlunun ateşli coşkusu olmasaydı başarılı olamazdı. Seçkin genç Waris, ona ilk inanandı; biri esmer diğeri beyaz bu iki gencin arasında nadir görülen, sıra dışı ve derin bir dostluk vardı ve sanki özellikle farklı ırklara mensup olmaları, gizemli bir sevgi ve anlayış unsuruyla birlikte bu iki insanı yakınlaştırıyordu. Bugi halkı Dain Waris’ten gururla söz ediyor ve bir beyaz adam gibi mücadele etmeyi bildiğini söylüyordu. Bu doğruydu; o türden bir cesarete sahipti Waris; bu açıkça ortadaydı ama aynı zamanda bir Avrupalı zihniyetine sahipti. Bazen böyle insanlarla tanışırsınız ve beklenmedik bir biçimde tanıdık bir düşünce tarzına, güçlü bir önseziye, amacına erişme kararlılığına ve fedakâr bir ruha sahip olduklarını fark edip şaşırırsınız. Ufak tefek ama hayranlık uyandıracak kadar orantılı bir vücut yapısı olan Waris’in mağrur bir duruşu, nazik ve rahat tavırları ve parlak bir alev gibi ateşli bir mizacı vardı. Kocaman siyah gözlerini çevreleyen esmer yüzü hareketliyken anlamlı, sakinken düşünceliydi. Fazla konuşkan biri değildi; sert bakışları, gülüşündeki ince alaycılık ve kibar davranışları büyük bir zekâ ve güce sahip olduğunun ipuçlarını veriyordu sanki. Böyle varlıklar, çoğu zaman salt yüzeyde gördükleriyle ilgilenen Batılı gözleri açıp yazılı tarihte yer almayan çağların gizemini taşıyan ırkların ve diyarların saklı kalmış olasılıklarını görmelerini sağlar. Waris, Jim’e salt güvenmekle kalmayıp eminim ki onu anlıyordu da. Waris’ ten bahsediyorum çünkü beni büyülemişti. Onun o –deyim yerindeyse– yakıcı uysallığı ve Jim’in tutku ve gayesini zekice anlayıp paylaşması bana çekici gelmişti. O ikisine baktığımda dostluk kavramının kökenlerini görüyordum sanki. Eğer Jim liderse, o halde Waris de liderini kendine esir edendi. Aslına bakılırsa, lider Jim her anlamda esirdi. Ülke, halk, arkadaşlık, aşk Jim’in bedeninin kıskanç bekçileri gibiydiler. Her geçen gün bu tuhaf özgürlüğün zincirlerine bir halka daha ekleniyordu. Ben günden güne hikâye hakkında daha fazla bilgi sahibi oldukça buna ikna oluyordum.</p>
			<p class="calibre10">Hikâye! Hikâyeyi duymaz olur muyum hiç? Yürüyüş yaparken, kamp yaptığımız sırada (Jim, görünmez avların peşinde dere tepe bütün ülkeyi gezdirmişti bana) dinlemiştim hikâyeyi; hatta büyük bir bölümünü ikiz tepelerin zirvesine yaptığımız tırmanışlardan birinde, son otuz metreyi emekleyerek tırmandıktan sonra dinlemiştim. Bu arada refakatçimiz (bir köyden diğerine geçerken gönüllü destekçiler eşlik ediyordu bize) bayır yukarı yolun yarısını kat ettiğimiz sırada küçük bir düzlük alan bulup kamp kurmuştu ve o sessiz, esintisiz akşam havasına karışan odun ateşinin dumanı, sanki hoş kokulu bir esans gibi alttan alttan burun deliklerimize doluyordu. Ayrıca son derece belirgin ve berrak sesler işitiyorduk. Jim devrilmiş bir ağacın gövdesinde oturdu ve piposunu çıkarıp tüttürmeye başladı. Otlar ve çalılar yeni sürgünlerle birlikte boy veriyordu; büyük bir dikenli dal sürüsünün altında toprağın kazılıp tahkim edildiğini gösteren işaretler vardı. Uzun ve düşünceli bir sessizliğin ardından, ‘Her şey burada başladı,’ dedi. Öbür tepenin üzerinde karanlık, dik ve derin bir uçurumun iki yüz metre ötesindeki diğer yakasında, bir dizi kararmış ve yer yer yıkıntıya dönüşmüş uzun kazıklar gördüm. Şerif Ali’nin zapt edilmez kampının kalıntılarıydı bunlar.</p>
			<p class="calibre10">Ama zapt edilmişti yine de. Bu Jim’in fikriydi. Doramin’in, üç kiloluk top mermileri atan iki tane paslanmış demir topundan ve zenginliği temsil eden bir sürü küçük pirinç toptan oluşan eski savaş gereçlerini o tepenin üzerine çıkarttırıp kurdurmuştu. Pirinç toplar zenginlik göstergesi olsa da, ağzına kadar doldurulduğunda, kısa mesafelere etkili atışlar yapabiliyordu. Esas mesele onları o tepeye çıkarmaktı. Jim halatları nereye bağladığını gösterdi, içi oyulmuş bir kütüğü sivri bir kazığın üzerinde döndürerek nasıl da ilkel bir bocurgat yaptığını açıkladı ve elinde tuttuğu piposunun haznesiyle kazılan siperlerin yerlerini işaret etti. Dediğine göre, tırmanışın son otuz metresi çok zorlu olmuş. Jim bütün sorumluluğu üstlenip bu işin başarıya ulaşması için kendi hayatını ortaya koymuş. Savaş hazırlıkları yapan ekibi bütün gece çalışmaya teşvik etmiş. Belirli aralıklarla yakılan büyük ateşler bayır aşağı bütün yamacı aydınlatıyormuş. ‘Fakat burada, tepede, topları yukarı çeken ekip karanlıkta sağa sola koşuşturmak zorundaydı,’ diye anlattı. Jim tepeden baktığında, yamaçta hareket eden adamların işçi karıncalar gibi çalıştıklarını görüyormuş. O gece bir sincap gibi durmadan yamaçta bir aşağı bir yukarı koşuşturmuş, hat boyunca çalışmaları izleyip adamları yönlendirmiş ve yüreklendirmiş. Yaşlı Doramin’i koltuğunda tepeye çıkarmışlar. Onu yamaçta bir düzlüğün üzerine koymuşlar ve o da, yakılan büyük ateşlerden birinin aydınlığında orada oturmuş. ‘Vahşi bakışlı, küçük gözleriyle ve kucağında bir çift kocaman çakmaklı tabancasıyla, o ihtiyar insanı hayrete düşürüyordu,’ dedi Jim, ‘gerçekten çok yaşlı ve çok tecrübeli bir şef. Hele o, abanoz kabzalı, gümüş kakmalı, eski bir karabina kalibresinde ve harika mekanizmaya sahip tabancalar. Sanırım o yüzük karşılığında Stein’ın hediyesiymiş bunlar ve bir zamanlar M’Neil’a aitmiş. Onun bu tabancaları nasıl ele geçirdiğini ise ancak Tanrı bilir. Doramin elini de ayağını da kıpırdatmadan, arkasında yanan kuru otların alevi ve etrafında bağıra çağıra koşuşturan insanlarla orada öylece oturdu. Hayatta görüp görebileceğiniz en ağırbaşlı, en heybetli ihtiyar. Eğer Şerif Ali cehennemden çıkma adamlarını üzerimize salarak benim ekibi korkutup kaçırtsaydı, Doramin’in pek fazla şansı olmazdı. Neyse, sonuçta ihtiyar şayet herhangi bir şey ters giderse ölmek için o tepeye çıkmıştı. Kuşkusuz! Tanrı’m! Onu orada bir kaya gibi görmek beni heyecanlandırmıştı. Fakat Şerif bizim aklımızı yitirdiğimize kanaat getirmiş olmalıydı ki, çalışmalarımızın nasıl gittiğine bakmak için gelip bakma zahmetine bile girmemişti. Bunu başarabileceğimize kimse inanmıyordu. Hatta o ağır topları kan ter içinde çeken, sağa sola iten adamlar bile bunu başarabileceğimize inanmıyorlardı! Bir tanesinin bile inandığını zannetmiyorum...’</p>
			<p class="calibre10">Ağaç fundasından yapılmış, dumanı tüten piposunu sıkıca kavrayan Jim, dudaklarında bir tebessüm ve çocuksu gözlerinde bir kıvılcımla ayağa kalkıp dimdik durdu. Ayağının dibinde duran bir ağaç kütüğüne oturdum. Aşağıda, gün ışığı altında uçsuz bucaksız ormanlık araziler koyu renkli bir deniz gibi uzanıyor, nehirler ışıltılar saçıp kıvrılarak akıyor, gri benekleri andıran köyler, sağda solda sıra sıra dizilmiş ağaç tepelerinin koyu dalgaları arasında bir ışık adacığı gibi parlayan açıklık alanlar göze çarpıyordu. Bu muazzam ve biteviye uzanan manzaranın üzerine loş ve kasvetli bir hava çökmüştü; aşağılara vuran gün ışığı sanki dipsiz bir uçurumun derinliklerinde kayboluyor, orman adeta güneş ışınlarını yutuyordu; sadece çok uzaklarda, kıyı boyunca belli belirsiz bir sisin arasından seçilen, pürüzsüz ve cilalanmış gibi parlak ışıltılar saçan boş okyanus çelikten bir duvar gibi gökyüzüne yükseliyordu sanki.</p>
			<p class="calibre10">Ve işte Jim sayesinde tarihe geçen o tepelerin zirvesinde, güneş ışınlarının altında onunla birlikteydim. Jim ormana, asırladır süren hüzün ve karanlığa, eski insanlığa egemendi. Jim kalıcı gençliğiyle asla yaşlanmayan ve bu hüzün ve karanlığın içinden çıkan bir ırkın gücünü ve belki de erdemlerini temsil etmek üzere bir kaide üzerine kondurulmuş bir figür, bir heykel gibiydi. Onun neden gözüme her zaman simgesel göründüğünü bilemiyorum. Belki de yazgısına ilgi duymamın esas nedeni budur. Yaşamına yeni bir yön veren o olayı anımsamakla ona karşı haksızlık edip etmediğimi bilmiyorum ama tam o anda aklımdan Patna vakası geçiyordu. Sanki ışığın içinde hareket eden bir gölge gibi.”</p>
			</div>
			<div class="si-footnotes">
				<div class="si-footnote" id="f58"><a class="si-backref" href="#backref_58">58</a><span>. Bu bir isim olmayıp Malay dilinde <em class="calibre2">Daeng Wari</em>s<em class="calibre2">;</em> seçkin vâris, saygın mirasçı anlamını taşır. (Ç.N.)</span></div>
			</div>
  </body>
</html>
