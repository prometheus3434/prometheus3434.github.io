<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>Lord Jim</title>
    <meta name="Adept.resource" value="urn:uuid:cc9d898c-6c8e-49e7-9b00-781df8de68c9"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="epub-type_cover" id="chapter10">
<div class="html5_section">
			<h1 class="calibre9">X</h1>

			<p class="calibre10">“Jim önce parmaklarını birbirine kenetledi ve sonra ayırdı. Hiçbir şey bundan daha gerçek olamazdı: Hakikaten de dipsiz bir kuyunun içine atlamıştı. Bir daha asla geri tırmanamayacağı bir yükseklikten düşmüştü. Artık sandal geminin pruvasını geçip ilerlemiş. O sırada hava göz gözü görmeyecek kadar kararmış ve üstelik yağan yağmurda neredeyse kör olup boğuluyorlarmış. Büyük ve derin bir mağaranın içinden bir sel misali gelen sulara kapılmış gibi hissettiğinden bahsetmişti bana. Sırtlarını fırtınaya vermişler; görünen o ki, kaptan sandalı fırtınanın önünde tutmak için kıç tarafa bir kürek koymuş ve iki-üç dakika boyunca sanki bir sel baskınıyla dünyanın sonu gelmiş gibi zifirî karanlıkta şiddetli yağmura tutulmuşlar. Deniz ‘yirmi bin çaydanlıktan çıkan sesler gibi’ tıslayıp köpürüyormuş. Bu benim değil onun benzetmesi. Sanırım ilk fırtınanın ardından pek rüzgâr esmemiş; zaten Jim de soruşturma sırasında o gece denizin pek kabarmadığını kabul etmişti. Jim sandalın pruva tarafına çömelmiş ve omzunun üzerinden geriye doğru kaçamak bir bakış fırlatmış. Sadece yükseklerde, direğin başında sarı bir ışık, kaybolmaya yüz tutmuş son bir yıldız gibi solgun bir parlaklık saçıyormuş. ‘Onun hâlâ orada olduğunu görmek beni dehşete düşürmüştü,’ dedi. Evet, aynen böyle dedi. Geminin henüz tam olarak sular altında kalmamış olması düşüncesi onu dehşete düşürmüş. Şüphesiz bu korkunç olayın mümkün olduğunca çabuk sona ermesini istiyordu. Sandalda kimsenin çıtı çıkmıyormuş. Sandal sanki karanlıkta uçuyor gibiymiş ama elbette pek yol almış olamazlardı. Ardından sağanak yağmur uzaklaşmış ve o rahatsız edici, yüksek tıslama sesi de yağmurla birlikte uzaklaşıp kaybolmuş. O anda sandalın yan taraflarına hafifçe çarpan suyun şapırtıları dışında hiçbir ses işitilmiyormuş. Birinin dişleri şiddetle takırdıyormuş. Bir el Jim’in sırtına dokunmuş. ‘Orada mısın?’ diye cılız bir ses duyulmuş. Bir başkası sarsıla sarsıla, ‘Gitti gemi!’ diye ağlıyormuş ve hepsi ayağa kalkıp geriye doğru bakmışlar. Hiçbir ışık çarpmamış gözlerine. Her yer karanlıkmış. İnce ince serpiştiren soğuk yağmur taneleri vuruyormuş yüzlerine. Sandal hafifçe yalpalamaktaymış. Diş takırtısı hızlanmış, durmuş ve adam, ‘T-t-tam za-za-ma-zamanında... Brrr…’ diyebilecek kadar titremesini kontrol etmeye çalışırken iki defa daha başlamış. Jim, sinirli bir sesle, ‘Geminin battığını gördüm. Tam o sırada başımı o yöne çevirmiştim,’ diyen başmakinistin sesini tanımış. Rüzgâr neredeyse tamamen dinmiş.</p>
			<p class="calibre10">Başlarını rüzgâr yönüne hafifçe çevirip sanki çığlıklar işitmeyi beklercesine karanlığa bakmışlar. Jim ilk başta karanlığın gözlerinin önündeki manzarayı örtmesine minnet duymuş ama bir felaketin yaşandığını bilmesine rağmen hiçbir şey görüp işitmemesi ona göre bu talihsiz olayın doruk noktasıymış. Tutarsızca, kopuk kopuk anlattığı hikâyesini bölerek, ‘Tuhaf, değil mi?’ diye mırıldandı.</p>
			<p class="calibre10">Bu bana hiç de tuhaf gelmemişti. Gerçeğin, hayalinde canlanan dehşet sahneleri kadar kötü, ıstırap verici ve şaşırtıcı olamayacağına şuursuzca ikna olmuştu herhalde. Sanırım o ilk anda, yüreği tüm o ıstırapla sıkışıyor, ani ve şiddetli bir ölümün pençesine düşen sekiz yüz insanın yaşadığı tüm o korku, dehşet ve çaresizliği ruhunun derinliklerinde hissediyordu; yoksa neden, ‘O lanet olası sandaldan atlayıp geminin battığı yere gerisingeriye yarım mil ya da belki de daha fazla –artık aradaki mesafe her ne kadarsa– yüzmem gerektiğini geçiriyordum kafamdan,’ desindi ki? Bu dürtüye sebep olan neydi? Bunun anlamını kavrıyor musunuz? Neden tam o noktaya, geminin battığı yere yüzmek istiyor? Neden sandalın yanında boğulup gitmiyor –eğer boğulmayı kastediyorsa tabii– neden ölüme teslim olup rahata ermeden önce her şeyin sona erdiğinden emin olarak hayal gücünü yatıştırmak ister gibi, neler olduğunu görüp anlamak için tam o noktaya yüzmek istiyor? Buna bir başka açıklama getirebilecek olan varsa buyursun, hodri meydan. Bu da sisin arasından bir anlığına göze çarpan garip ve heyecan verici görüntülerden biriydi. Sıra dışı bir ifşaattı bu. Son derece doğal bir şeymiş gibi söylüyordu bunu. İçindeki o dürtüyü bastırmış ve sonra da sessizliğin farkına varmıştı. Bana bundan söz etmişti. Yüreği pır pır eden bu insanların, kurtarılmış bu hayatların etrafında birbirine kaynaşan ölü gibi kımıltısız, uçsuz bucaksız deniz ve gökyüzü tam bir sessizlik içindeymiş. Jim son derece dokunaklı bir olayı anlatırken duygularına hâkim olmaya çalışan bir adam gibi dudaklarını tuhaf bir biçimde büzerek, ‘Sandalın içine iğne düşse sesini duyabilirdiniz,’ dedi. Bir sessizlik! Yalnızca Jim’e o iradeyi veren Tanrı, bu sessizliğin onun yüreğinde ne anlama geldiğini bilebilirdi. ‘Yeryüzünde herhangi bir noktanın bu kadar sessiz ve sakin olabileceği hiç aklıma gelmezdi,’ dedi. ‘Denizi gökyüzünden ayırt etmek imkânsızdı; ne görecek ne de işitecek bir şey vardı. Ne bir ışıltı ne bir şekil ne bir ses. Yeryüzünün, bir karış kuru toprak parçası kalmamacasına sular altına gömüldüğünü; benim ve sandaldaki bu sefillerin dışında yeryüzündeki bütün insanların boğulduğunu düşünebilirdiniz.’ Ellerini kahve fincanları, içki bardakları ve sigara izmaritleri arasından masaya dayayıp öne doğru eğilerek, ‘Buna inanmıştım sanki. Her şey yok olup gitmişti. Her şey...’ dedikten sonra derin bir nefes aldı, ‘Benim için her şey sona ermişti.’”</p>
			<p class="calibre10">Marlow birden oturduğu yerde doğruldu ve purosunu sert bir el hareketiyle fırlatıp attı. Puro, bir oyuncak roket gibi ardında yanardöner, kızıl bir iz bırakarak sarmaşık yapraklarının arasına uçtu. Kimse yerinden kımıldamadı.</p>
			<p class="calibre10">Sonra aninden canlanıp, “Hey, buna ne diyorsunuz?” dedi yüksek bir sesle. “En azından kendine karşı dürüst değil miydi? Canını kurtarmıştı ama ayağının altında, üzerine basabileceği bir karış topraktan, gözünün görebileceği bir manzaradan, kulağının işitebileceği tek bir sesten bile mahrum kaldığı için hayatı sona ermişti. Tam bir yok oluş. Bulutlarla kaplı bir gökyüzünden, dalgalanmayan bir denizden ve esintisiz bir havadan başka hiçbir şey yoktu ortada. Yalnızca gecenin karanlığı; yalnızca sessizlik.</p>
			<p class="calibre10">Bu bir süre böyle devam etmiş ve birden hepsi bir ağızdan kaçışlarını konuşmaya başlamışlar. ‘Daha en baştan geminin batacağını biliyordum.’ ‘Bir dakika daha geç kalsaydık biz de onunla denizin dibini boylayacaktık.’ ‘Tanrı’m, kıl payı kurtulduk!’ Jim ağzını açmamış ama dinen rüzgâr yeniden canlanmış, hafif bir esinti çıkmış ve birkaç saniyelik bir sessizliğin ardından deniz, mırıldayan bir sesle bu boşboğazca konuşmalara eşlik etmeye başlamış. Gemi batmıştı! Denizin dibini boylamıştı! Buna hiç şüphe yoktu. Hiç kimsenin elinden bir şey gelmezdi. Sanki kendilerini tutamıyormuş gibi döne dolaşa aynı sözcükleri tekrar edip duruyorlarmış. Batacağından asla şüphe duymamışlar. Zaten ışıkları da sönmüş. Başka ne umulabilirmiş. Batmaktan kurtulması imkânsızmış... Sanki arkalarında sadece boş bir gemi bırakmış gibi konuştuklarını fark etmiş Jim. Gemi bir kez batmaya başladıktan sonra denizin dibini boylamasının uzun sürmeyeceği sonucuna varmışlar. Bu sanki onlara bir tür tatmin sağlıyormuş. Geminin uzun süre dayanamayacağından, ‘yassı bir demir parçası gibi hızla sulara gömülmüş’ olmasının kaçınılmazlığından söz edip birbirlerini teselli etmeye çalışıyorlarmış. Başmakinist batma ânında direğin tepesindeki ışığın ‘yanarken fırlatılıp yere atılan bir kibrit çöpü gibi’ söndüğünden bahsediyormuş. Bu lafın üzerince yardımcı makinist deliler gibi gülmüş ve, ‘Ho-ho-hoş-hoşuma gitti, hoş-hoşuma gitti,’ demiş. Jim’in anlattığına göre herifin dişleri ‘elektrikli bir çıngırak gibi’ takırdıyormuş. ‘Birden ağlamaya başladı. Bir çocuk gibi zırlayıp gözyaşı dökerek hıçkıra hıçkıra ağladı: “Tanrı’m! Aman Tanrı’m! Aman Tanrı’m!” Bir süre suskun kalıp sonra birdenbire tekrar zırlamaya başladı: “Koluuum! Ah, zavallı koluum!” Onu bir yumrukta yere sermek geçti içimden. Diğerleri kıç tarafa oturmuşlardı. Sadece siluetlerini seçebiliyordum. Kulağıma mırıltıları ve homurdanmaları çalınıyordu. Tüm bunlar katlanılmaz bir hal almıştı. Ayrıca üşümüştüm. Ve elimden hiçbir şey gelmiyordu. Eğer kıpırdarsam denize yuvarlanacağım geçiyordu aklımdan ve...’</p>
			<p class="calibre10">Parmakları istemsizce masada gezinirken bir içki bardağına temas etti ve sanki korlaşmış bir kömür parçasına değmiş gibi elini hızla geri çekti. İçki şişesini hafifçe ona doğru ittim ve, ‘Biraz daha almaz mısın?’ diye sordum. Bana kızgın gözlerle baktı. ‘Kafayı bulmazsam olup biteni size anlatamayacağım mı sanıyorsunuz?’ diye sordu. Turist grubu yataklarına çekilmişti. Gölgelerin arasında dimdik duran belli belirsiz beyaz bir gövde dışında ortalarda bizden başkası yoktu. Bu şahıs her kimse, kendisine doğru bakınca biraz ilerleyip olduğu yere sindi, önce duraksadı sonra da sessizce uzaklaştı. Vakit epey ilerlemişti ama konuğumun acele etmesini istemiyordum.</p>
			<p class="calibre10">Jim o perişan ruh hali içerisinde, sandaldakilerin birine kızıp, çıkıştıklarını işitmiş. Azarlayan bir ses, ‘Seni çılgın, neden bir türlü atlamak bilmedin?’ diye soruyormuş. Bu arada başmakinistin sandalın kıç tarafından kalktığı ve güçbela adım atarak ‘gelmiş geçmiş en büyük ahmağa’ doğru pek de dostça olmayan bir tavırla ilerlediğini duymuş. Kaptan ise küreklerin yanında oturduğu yerden kulak tırmalayıcı bir sesle küfredip hakaret etmeye başlamış. Jim başını kaldırmış kopan şamatayı izlerken, ‘George’ adını işitmiş ve o sırada karanlığın içinden uzanan bir el göğsüne vurmuş. ‘Seni aptal, bu yaptığını nasıl açıklayacaksın?’ diye sormuş öfkesine hâkim olmaya çalışan bir ses. ‘Azarlayıp, küfrettikleri bendim. Beni George sanmışlardı ve onun adını söyleyerek bana çıkışıyorlardı.’</p>
			<p class="calibre10">Durup bana baktı, tebessüm etmeye çalıştı ve gözlerini öte yana çevirip anlatmaya devam etti. ‘Yardımcı makinist olacak o ufaklık başını bana doğru uzatıp burnuma kadar yaklaştı ve, “Vay be, bizim kahrolası ikinci kaptanmış bu!” dedi. Kaptan ise sandalın öteki ucundan, “Nee!” diye bağırdı. Başmakinist, “Olamaz!” diye tiz bir çığlık attı ve o da eğilip yüzüme baktı.’</p>
			<p class="calibre10">Sandalın üzerinde esen rüzgâr birden kesilmiş. Yeniden yağmur yağmaya başlamış ve denize düşen damlaların çıkardığı o yumuşak, kesintisiz ve biraz da gizemli ses gecenin karanlığında sandalın dört bir tarafında yükselmiş. ‘İlk başta yaşadıkları o şaşkınlık içerisinde daha başka söyleyecek bir şey bulamadılar,’ diye duraksamadan anlatmaya devam etti Jim. ‘O anda onlara ne söyleyebilirdim ki?’ dedi ve bir an bocalayıp lafına devam etmek için çaba harcadı. ‘Bana ağızlarına geleni söyleyip küfrettiler,’ dedi. Kısılıp bir fısıltıya dönüşen sesi, sanki sır gibi sakladığı bir nefreti anlatırken hissettiği o küçümseme ve öfkeyle ara sıra yükseliyordu. ‘Bana ne söylediklerini boş ver,’ dedi kederli bir sesle, ‘seslerindeki nefreti duyabiliyordum. Ne güzel değil mi? Sandalda olmam onlara dokunmuştu. Bunu kabullenemiyorlar, bundan nefret ediyorlardı. Bu onları çılgına çevirmişti...’ Bir an gülümsedi. ‘Fakat bu beni – bak şimdi! Kollarımı kavuşturmuş, sandalın küpeştesi üzerinde oturuyorum.’ Dikkatli bir hareketle masanın kenarına tüner gibi oturdu ve kollarını kavuşturdu. ‘Bak, böyle işte – gördün mü? Sandal şöyle hafifçe geriye doğru bir yatsa ben de diğerlerinin arkasından denizi boylardım. Azıcık-birazcık-şu kadarcık yatsa yeter.’ Kaşlarını çattı ve orta parmağının ucuyla şakağına vurup, ‘Ama her zaman aklımdaydı bu,’ dedi tok bir sesle. ‘O düşünce hep aklımdaydı. Ve yağmur; soğuk, sicim gibi, erimiş kar kadar soğuk yağmur, üzerimdeki ince pamuklu kıyafetlerle daha da iliklerime işleyen o soğuk. Hayatımda bir daha asla o kadar üşümeyeceğim, biliyorum. Bir de gökyüzünün o zifirî karanlığı, her yer kapkaranlık. Görünürde tek bir yıldız, bir ışık kaynağı yok. O lanet olası sandalın dışındaki dünyada hiçbir şey yok ve karşımda ise ağacın tepesine kaçan bir hırsıza havlar gibi veryansın eden bir çift kırma köpek. Hav! Hav! Burada ne işin var. Sen kaymak tabakadansın! Bu işe bulaşmayacak kadar beyefendisin. O kendinden geçmiş, büyülenmiş halinden sıyrılmışsın bakıyorum da? Öyle mi? Gelip gizlice aramıza sokulmuşsun, değil mi? Hav! Hav! Yaşamaya layık değilsin sen! Hav! Hav! Bu ikisi kim daha çok havlayacak diye aralarında yarışıyorlardı. Bir diğeri de kıç tarafta oturmuş yağmurun içinden uluyup havlıyordu. Onu seçemiyordum. Sarf ettiği pis küfürlerin bazılarını anlayamıyordum. Hav! Hav! Çıkardıkları sesleri duymak iyi olmuştu; beni canlı tutuyordu inanın. Hayatımı kurtarmıştı. Sanki çıkardıkları o patırtıyla beni sandaldan aşağı denize yuvarlamak istercesine havlamaya devam ettiler!.. “Atlamaya cesaretin var mı acaba merak ediyorum. Seni burada istemiyoruz. Eğer kim olduğunu fark etseydim seni itip denize atardım. Seni aşağılık herif. Diğerine ne yaptın? Sandala atlayacak cesareti nereden buldun seni korkak? Seni denize atmaktan bizi alıkoyacak ne var acaba?..” Nefesleri tükenmişti; o arada sağanak yağmur da durmuştu. Sonra yine o hiçlik. Sandalın etrafında hiçbir şey yok, tek bir ses bile işitilmiyor. Denize düştüğümü görmek istiyorlarmış, öyle mi? Çenelerini kapayabilselerdi sanırım istedikleri olurdu. Beni denize atmak ha! Öyle mi? “Sıkıysa deneyin bakalım,” dedim. “Ben az bir miktar karşılığında yaparım.” “O kadarına bile değmezsin.” Hep bir ağızdan feryat ediyorlardı. O kadar karanlıktı ki, ancak aralarından biri hareketlendiğinde onu seçebiliyordum. Tanrı’m! Keşke bir denemeye kalksalardı.’</p>
			<p class="calibre10">Kendimi tutamayıp, ‘Ne kadar da sıra dışı bir maceraymış!’ dedim.</p>
			<p class="calibre10">‘Fena sayılmaz, değil mi?’ dedi sanki kendisi de hayret eder gibi. ‘Şu veya bu sebepten ötürü o makine lostromosunun icabına baktığım geçmişti akıllarından. Bunu neden yapayım ki? Ayrıca nereden bilecektim? Bir şekilde o sandala binmemiş miydim? O sandala – ben...’ Dudaklarının etrafındaki kaslar büzülüp yüzündeki olağan ifadeyi bozarcasına bilinçsiz –bulutların gizli kıvrımlarının bir saniyeliğine göze çarpmasını sağlayan yıldırım ışığı gibi şiddetli, anlık ve aydınlatıcı– bir hareketle buruştu. ‘Ben sandaldaydım artık. Orada, onların yanındaydım – öyle değil mi? Bir insanın böyle bir şey yapmaya itilmesi ve bundan sorumlu olması korkunç bir şey değil mi? Bağıra çağıra ismini andıkları arkadaşları George’a ne olduğunu ben ne bilirdim ki? Onu güvertede kıvrılmış yatarken gördüğümü hatırlıyorum. Başmakinist ikide bir, “Korkak katil!” diye bağırıyordu. Aklına başka kelime gelmiyormuş gibi durmadan bu iki kelimeyi tekrar ediyordu. Umurumda değildi ama sesi kulağımı tırmalamaya başlamıştı artık. “Kapa çeneni!” dedim. Bunun üzerine toparlanıp tiksindirici ve tiz bir sesle, “Onu sen öldürdün. Sen öldürdün!” diye feryat etmeye başladı. “Hayır,” diye bağırdım, “ama şimdi seni hemen buracıkta öldüreceğim.” Ayağa fırladım ve o anda başmakinist büyük bir gümbürtüyle oturduğu sandal tahtasından arkaya devrildi. Ne olduğunu anlamamıştım. Çok karanlıktı. Sanırım geriye çekilmeye çalışmıştı. Kıç tarafa yüzümü dönüp kıpırdamadan durdum ve o sırada o sefil yardımcı makinist, “Kolu kırık bir adama vurmayacaksın herhalde, bir de kendini beyefendiden sayarsın,” diye sızlanmaya başladı. Sert adım sesleri arasında homurtular duydum. Öteki hayvan kıç taraftaki küreği takırdatarak üzerime geliyordu. Hareket ettiğini görmüştüm. Sisin içinden gelen, düşsel bir yaratık gibi iri, kocamandı. “Hadi bakalım!” diye bağırdım. Onu bir balya gibi tutup yere yıkabilirdim. Durdu, kendi kendine ağzında bir şeyler geveledi ve yerine döndü. Belki de rüzgârı işitmişti. Ben bir şey duymamıştım. Sandalın üzerinde esen son şiddetli rüzgârdı o. Kaptan küreklerin yanına döndü. Üzgündüm. Ben hiç çekinmeden...’</p>
			<p class="calibre10">Kıvrılmış parmaklarını açıp kapadı. Elleri bir an şiddetle titredi. ‘Sakin ol, sakin,’ diye mırıldandım.</p>
			<p class="calibre10">Gururu incinmiş gibi, ‘Ne? Yok canım heyecanlanmadım,’ diye itiraz etti ve kolunu hızla geri çekerken dirseğiyle konyak şişesini devirdi. Koltuğumu gıcırdatarak geri itip öne doğru fırladım. Jim ise sanki arkasında bir yerde mayın infilak etmiş gibi yerinden sıçradı ve dönüp korku dolu gözlerle ve bembeyaz bir suratla bana baktı. Ardından sıkıntılı bir ifadeye büründü. Canı sıkkın bir sesle, ‘Çok özür dilerim. Ne kadar da sakarım,’ diye mırıldandı. Gecenin o kusursuz, serin karanlığında etrafa saçılmış alkolün keskin kokusuyla birden ucuz bir meyhane havası sardı etrafımızı. Yemek salonunun ışıkları sönmüştü; masamızdaki mum uzun koridorda tek başına parlıyordu ve sütunlar kaidesinden başlığına kadar karanlıkta kalmışlardı. Meydanın karşısındaki liman ofisinin yüksek köşesi yıldızların parlak ışığı altında belirgin bir biçimde göze çarpıyordu. Sanki koca bina o loşluğun içinde bizi görüp duymak için kayıp yakınımıza gelmişti.</p>
			<p class="calibre10">Jim kayıtsız bir havaya büründü. ‘Sanırım o zaman şimdikinden daha sakindim. Her şeye hazırlamıştım kendimi. Bunlar bana vız gelirdi...’ dedi.</p>
			<p class="calibre10">‘O sandalda bayağı heyecanlı ve hareketli şeyler yaşamışsın ama,’ dedim.</p>
			<p class="calibre10">‘Hazırdım her şeye,’ diye tekrarladı. ‘Geminin ışıkları söndükten sonra, o sandalda her şey olabilirdi. Herhangi bir şey. Ve kimsenin ruhu bile duymazdı. Bunu hissediyordum ve bundan memnundum. Hava da yeterince karanlıktı zaten. Canlı canlı geniş bir mezarlığın içine hapsolmuş adamlar gibiydik. Yeryüzünde olan biten hiçbir şey bizi ilgilendirmiyordu. Kimse bir fikir beyan edemezdi. Hiçbir şeyin önemi yoktu.’ Sohbetimizi üçüncü kez yüksek bir kahkahayla böldü ama artık etrafımızda onun yalnızca içkiyi fazla kaçırmış biri olduğunu sanacak kimse kalmamıştı. ‘Korku yok, kanun yok, ses yok, gören yok – en azından gün doğana kadar biz bile hiçbir şey görmeyecektik.’</p>
			<p class="calibre10">Bu ifadelerin altında yatan gerçeklik bana çarpıcı gelmişti. Açık denizde seyreden küçük bir sandal çok da alışılagelmiş bir şey değildi. Ölümün gölgesinden kurtulmuş hayatların üzerine sanki çılgınlığın gölgesi düşüyordu. Geminiz sizi hayal kırıklığına uğratıp batarsa, bütün dünyanız, sizi siz yapan, zapteden, muhafaza edip koruyan dünyanız da batar. Sanki bir cehennem çukuru gibi derin okyanusun üzerinde o engin sularla temas ederek yüzen adamların ruhları aşırı kahramanlıklar sergilemek, saçmalayıp her türlü iğrençliğe bulaşmak üzere serbest bırakılmıştı. Elbette inanç, düşünce, aşk, nefret, fikir ve hatta madde ve cisimlerin dış görünüşü gibi kavramların algısı kadar, gemi kazalarının algısı da insandan insana değişir. Bu kazanın o soyutlanmışlığı, dünyadan o kopukluğu daha da pekiştirip tamamlayan rezil bir yanı vardı. Ahlakları ve idealleri daha önce böylesine zalim ve dehşete düşüren bir şakaya maruz kalmamış bu adamları insanlığın geri kalanından tamamen koparan berbat koşullar vardı. Gönülsüzce kaytarıp kendilerine yardım etmeyen Jim’e karşı öfkeliydiler. Jim ise tüm bu olanlardan nefret eden bir gözle bakıyordu onlara; yarattıkları bu iğrenç kargaşayı fırsat bilip bariz bir biçimde intikam almak istiyordu onlardan. Açık denizde bir başına seyreden bir sandalın her düşüncenin, sezginin, heyecanın, duygunun altında yatan o mantıksız dürtüleri ortaya çıkaracağından hiç şüpheniz olmasın. Denizde yaşanan bu felaketi sarıp sarmalayan o rezil parodi havası bu adamların yumruk yumruğa gelmelerini engellemişti. Bu baştan sona salt tehditler savurmaktan, aldatmaca ve sahte kabadayılıktan ibaret, her zaman galip gelmeye hazır, dehşet salan ve insanın azmi sayesinde dizginlenen Karanlık Güçler’in muazzam bir aşağılama ve alaycılıkla tezgâhladıkları bir oyundu. Bir süre bekledikten sonra, ‘Peki, ne oldu sonra?’ diye sordum. Boşuna sorulmuş bir soruydu bu. O çılgınlıkları, dehşetin üzerlerinde gezen gölgesini unutturacak moral verici bir-iki laf söyleyeceğini ummayacak kadar iyi anlamıştım artık onu. ‘Hiç,’ dedi. ‘Ben gayet ciddiydim ama onlar sadece kuru gürültü yapıyorlardı. Hiçbir şey olmadı.’</p>
			<p class="calibre10">Güneş yükseldiğinde Jim, sandalın ön tarafında gemiden ilk atladığı noktada duruyordu. Ne büyük bir dirençle hazırlıklı kalmaya sebat etmişti ama! Bütün gece boyunca dümen yekesini de elinden bırakmamıştı. O kargaşada yerine takmaya çalışırlarken dümeni gemiden düşürmüşlerdi ve sanırım dümen yekesi de, bir an önce gemiden sıvışmaya çalıştıkları sırada o sandalın etrafında itişip kakışırlarken bir şekilde tekmelenip ön tarafa savrulmuştu. Bu uzun ve ağır bir tahta parçasıydı ve anlaşılan o ki, Jim onu yaklaşık altı saattir elinde tutuyordu. Buna hazırlıklı olmak denmez de ne denir! Onu gece yarısı boyunca sessizce ayakta durup, yüzünü rüzgârla birlikte savrulan yağmur damlalarına dönmüş, karanlıkta güçbela seçilen şekillere bakarken, belli belirsiz hareketleri takip ederken, sandalın kıç tarafından gelen alçak fısıltıları duymak için kulaklarını bir yelken gibi germiş halde gözünüzün önüne getirebiliyor musunuz! Sarsılmaz bir cesaret mi yoksa korkunun getirdiği bir çaba ve hazırlık mı? Ne dersiniz? Ve sabır ve dayanıklılığını da inkâr edemeyiz. Aşağı yukarı altı saat savunmada kalmak ne demek? Sandal rüzgârın keyfine göre yavaşça suda seyrederken ya da kıpırdamadan denizin üzerinde dururken; en nihayet durgunlaşan deniz uyurken; bulutlar başının üzerinden geçerken; donuk ve kapkara uçsuz bucaksız uzanan gökyüzü, büyük bir parlaklıkla ışık saçan, dorukları soluk bir gök kubbeye; kıç tarafta batmakta olan yıldızları tamamen ortadan kaldıran karanlık şekiller ise hatları belirginleşip omuzlara, kafalara, yüzlere dönüşürken; karmakarışık saçlı, kıyafetleri lime lime olmuş, söken şafağın aydınlığında kızarmış gözkapaklarını kırpıştıran adamlar kasvetle bakarken altı saat boyunca tetikte kıpırdamadan beklemek. ‘Sanki bir hafta boyunca sarhoş vaziyette pis bir hendeğin içinde yaşamış gibi bir görüntüleri vardı,’ diye ayrıntılı bir açıklamada bulundu Jim; sonra da doğan güneşin o günün sakin geçeceğinin habercisi olduğu gibisinden bir şeyler mırıldandı. Denizcilerin her fırsatta konuyu havaya bağlama âdetlerini bilirsiniz. Ağzında gevelediği o birkaç sözcük güneş ışınlarının ufuk çizgisini aşmaya başladığını, sanki sular ışık saçan bir küreyi doğururken ürperen denizin gözle görünür her yanında dalgaların titreşmesini ve bir yandan da rüzgârın rahat bir nefes alır gibi son kez esip havayı canlandırmasını gözümün önüne getirmeye yetmişti.</p>
			<p class="calibre10">‘Kaptanı ortalarına almış, sandalın arka tarafında üç pis baykuş omuz omuza oturuyor ve bana bakıyorlardı,’ diye devam etti. Bu sözleri, sıradan kelimelerine –tıpkı bir bardak suya katılan bir damla zehir gibi– yıpratıcı anlamlar katarak nefret dolu hislerle sarf etmiş gibi geldi kulağıma; fakat aklım o gün doğumuna takılmıştı. Bu dört adamı bulutsuz, berrak gökyüzü altındaki o ıssız denizde hapsolmuş vaziyette hayal edebiliyordum. Güneş, denizin üzerinde küçük bir leke gibi görünen bu hayatlara aldırmadan sanki durgun okyanusun sularına yansıyan ihtişamını daha da yükseklerden büyük bir tutkuyla seyretmek için gök kubbenin berrak kıvrımının üzerine tırmanıyordu. ‘Canciğer dostmuşuz gibi bana kıç taraftan seslendiler,’ dedi Jim. ‘Onları duyuyordum. Bana mantıklı olmam ve “o lanet olası tahta parçasını” elimden bırakmam için yalvarıyorlardı. Neden bu şekilde inatla sürdürüyormuşum bu tavrı? Bana bir kötülükleri dokunmamış – öyle değil mi? Kılıma zarar gelmemiş... Zerre kadar hem de!’</p>
			<p class="calibre10">Sanki ciğerlerindeki havayı boşaltıp nefes veremiyor gibi yüzü kıpkırmızı kesildi.</p>
			<p class="calibre10">‘Zerre kadar kötülükleri dokunmamış!’ diye patladı. ‘Sen takdir et artık. Bunu anlayabilirsin, değil mi? Olanları anlayabilirsin. Fenalıkları dokunmamış! Ulu Tanrı’m! Daha başka ne yapabilirlerdi ki? Evet anladık, gayet iyi biliyorum ki o sandala atladım. Elbette. Atladım! Size atladığımı söylemiştim; ama sizi temin ederim ki bu heriflere kimsenin tahammül etmesi mümkün değildi. Sanki filika kancasını uzatıp beni denizden çekip çıkarmışlar gibi dostça davranıyorlardı şimdi. Bunu anlamıyor musunuz? Bunu anlamanız lazım. Hadi. Çekinmeden, açık açık konuşun.’</p>
			<p class="calibre10">Jim tedirgin gözlerini üzerime dikip bakışlarıyla sorguladı, yalvardı, meydan okudu, üsteledi. Bir şey söylememek için ne kadar çabalasam da elimde olmadan, ‘Bir sınavdan geçmişsin,’ diye mırıldandım. ‘Ama hiç de adil bir sınav değildi,’ diye karşılık verdi hemen. ‘Karşımda öyle bir güruh vardı ve fazla bir fırsat tanımamışlardı bana. Şimdi de dostça davranıyorlardı. Görseniz, kırk yıllık ahbaplarım gibi! Canciğer arkadaşlarım, yoldaşlarım. Hepimiz aynı sandaldayız. Bundan en iyi biçimde faydalanacaktık. Kötü bir niyetleri yokmuş. George zerre kadar umurlarında değilmiş. George son anda bir şey almak için kamarasına geri dönmüş ve dalgalara yakalanmış. Budalanın biri olduğu belliymiş zaten. Elbette bu olanlar çok üzücüymüş... Gözlerini üzerime dikmişlerdi; dudakları kımıldıyordu; sandalın öteki ucundan, üçü birden başlarını sallıyorlar bana el ediyorlardı. Neden olmasın? Sandala atlamamış mıydım? Tek kelime etmedim. Söylemek istediğim şeyleri ifade edecek kelime yok. Eğer o anda ağzımı açsaydım ancak bir hayvan gibi uluyup böğürebilirdim. Ne zaman uyanacağımı soruyordum kendi kendime. Yüksek bir sesle arka tarafa gelip sakince kaptanın söyleyeceklerini dinlemem için üsteliyorlardı. Akşam olmadan birilerinin bizi bulup kurtaracağından emindiler – Süveyş Kanalı’nın rotası üzerindeydik; kuzeybatıda gördükleri dumanı gösteriyorlardı şimdi de. Arasından denizi ve gökyüzünü seçebildiğiniz bu cılız, bulanık dumanı görünce büyük bir şok yaşamıştım. Bulunduğum yerden onları gayet iyi duyduğumu söyledim. Kaptan kargalar gibi boğuk sesler çıkararak küfretmeye başladı. Benim hatırıma avazı çıktığı kadar bağırarak konuşamazmış. “Kıyıdakilerin seni duymasından mı korkuyorsun?” diye sordum. Beni sanki pençeleriyle paramparça etmek istermiş gibi öfkeli gözlerle baktı bana. Başmakinist suyuma gitmesini tavsiye etti kaptana. Henüz aklımın başımda olmadığından bahsetti. Kaptan ise etten kalın bir sütun gibi sandalın arka tarafında dikilip konuştu da konuştu...’</p>
			<p class="calibre10">Jim düşünceli bir ifadeyle duraksadı. ‘Peki sonra?’ dedim. ‘Aralarında nasıl bir hikâye uydurmaya kararlaştırdıkları umurumda bile değildi,’ dedi yüksek ama kayıtsız bir sesle. ‘Canları ne isterse anlatabilirlerdi. Bu onlara kalmış bir şeydi. Ben olup biteni biliyordum. İnsanları neye inandırırlarsa inandırsınlar bu benim için hiçbir şeyi değiştiremezdi. Hiç sesimi çıkarmayıp konuşmasına ve tartışmasına, anlatıp iddia etmesine izin verdim. Anlattı durdu o da. Birden bacaklarımın artık beni taşıyamadığını hissettim. Midem bulanıyordu ve yorgundum. Hem de ölesiye. Elimdeki dümen yekesini yere attım ve onlara sırtımı dönüp en öndeki sandal tahtasına oturdum. Gına gelmişti artık. Bana seslenip anlattıklarını anlayıp anlamadığımı soruyorlardı. Kelimesi kelimesine doğruydu değil mi? Tanrı aşkına, doğruydu tabii. Onların uydurduğu hikâyeye göre. Başımı çevirmedim bile. Kendi aralarında boş boş konuştuklarını işitebiliyordum. “Bu sersem bir şey söylemeyecek.” “Bence gayet iyi anladı.” “Kendi haline bırakın; toparlayacak.” “Ne yapabilir ki başka?” Ne yapabilirdim! Hepimiz aynı sandalın içinde değil miydik? Kulaklarımı bu sözlere tıkamaya çalıştım. Duman kuzeye doğru ilerleyip kaybolmuştu. Ortalığa ölüm sessizliği çökmüştü yine. Küçük su fıçısının içinden su içtiler ve bana da verdiler. Ardından sandalın küpeştesi üzerine yelken bezini bir tente gibi germek için epey uğraştılar. Nöbet tutar mıyım, diye sordular. Sonra yelken bezinin altına girdiler ve Tanrı’ya şükür ki gözümün önünden kayboldular. Sanki doğduğum günden beri tek bir saat uyumamışım gibi yorgun ve bitkin hissediyordum kendimi. Güneşin denize vuran parlak ışıkları gözümü kamaştırıyor, suyu görmemi engelliyordu. Ara sıra aralarından biri tentenin altından sürünerek çıkıyor, etrafa bakmak için ayağa dikiliyor sonra yine tentenin altına giriyordu. Yelken bezinin altından gelen horlama seslerini işitebiliyordum. Bazıları uyuyabiliyordu. En azından biri. Ama ben gözümü kırpamıyordum! Her yer ışığa boğulmuştu ve sandal sanki bu ışıltının ortasında yüzüyordu. Zaman zaman kendimi bir sandal tahtasının üzerinde otururken buluyor ve çok şaşırıyordum...’</p>
			<p class="calibre10">Ölçülü adımlarla koltuğumun önünde, bir eli pantolon cebinde, başını düşünceli bir biçimde eğmiş, sanki görünmez bir yabancının yolundan çekilmesini işaret eder gibi ara sıra sağ kolunu kaldırarak bir ileri bir geri yürümeye başladı.</p>
			<p class="calibre10">Ses tonunu değiştirip, ‘Sanırım delirmeye başladığımı düşündünüz,’ dedi. ‘Bu gayet normal zira hatırlarsanız şapkamı kaybetmiştim. Güneş doğudan batıya bütün gün tepemde, çıplak kafamın üzerinde gezindi. Fakat o gün başıma bir şey gelmeyeceğini düşünüyordum. Güneş delirmeme neden olamazdı...’ Sağ kolunu sallayıp delilik düşüncesini bir kenara itti... ‘Beni öldüremezdi de...’ Görünmez bir gölgeyi iteler gibi yine kolunu salladı. ‘Bu bana kalmış bir şeydi.’</p>
			<p class="calibre10">Birden çark etmesine çok şaşırıp ona hayret dolu gözlerle bakarak, ‘Öyle miydi gerçekten de?’ dedim. Eğer sırtı bana dönük yürürken birden topuğunun üzerinde dönüp bambaşka bir yüzle karşımda dursaydı herhalde yine aynı hislerle şaşırarak bakardım ona.</p>
			<p class="calibre10">‘Ne beyin humması geçirdim ne de düşüp öldüm,’ diye devam etti. ‘Başımın üzerindeki güneş beni zerre kadar rahatsız etmiyordu. Hep gölgede oturup düşünmüş bir adam gibi serinkanlılıkla düşünüp fikir yürütebiliyordum. Kaptan olacak o kaypak hayvan, koca kafasını tentenin altından çıkarıp balık gözü gibi pörtlek gözlerini üzerime dikti. “Vay anasını! Öleceksin orada,” diye homurdandı ve bir kaplumbağa gibi boynunu içeri çekti. Onu görmüştüm. Onu duymuştum. Düşüncelerimi bölmemişti. Ben de tam o sırada ölmeyeceğimi düşünüyordum.’</p>
			<p class="calibre10">Jim önümden geçerken dikkatli gözlerle yüzüme bakıp aklımdan geçenleri okumaya çalıştı. Elimden geldiğince düşüncelerimi açık etmeyecek bir ses tonuyla, ‘Yani ölüp ölmeyeceğine mi kafa yoruyordun?’ Duraksamadan başını salladı. ‘Evet, orada tek başıma otururken düşüncelerim beni o noktaya getirdi,’ dedi. Önünde açılan hayalî yolun sonuna kadar birkaç adım atıp ilerledi; bana doğru döndüğünde her iki elini de bileklerine kadar pantolon ceplerine sokmuştu. Birden koltuğumun önünde durdu ve başını eğip bana baktı. Sabırsızca bir merakla, ‘İnanmıyor musun?’ diye sordu. Bana anlatmaya uygun gördüğü her şeye tamamen inanmaya hazır olduğumu ona söylemek zorunda hissettim kendimi.”</p>
			</div>
  </body>
</html>
