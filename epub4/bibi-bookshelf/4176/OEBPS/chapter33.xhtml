<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>Lord Jim</title>
    <meta name="Adept.resource" value="urn:uuid:cc9d898c-6c8e-49e7-9b00-781df8de68c9"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="epub-type_cover" id="chapter33">
<div class="html5_section">
			<h1 class="calibre9">XXXIII</h1>

			<p class="calibre10">“Çok duygulanmıştım. Kızın gençliği, cehaleti, yabani bir çiçeğin yalın çekiciliğine ve hassas canlılığına sahip güzelliği, içler acısı yalvarışları, çaresizliği, akıl dışı ve doğal korkusuyla birlikte hislerimi harekete geçirmişti. Hepimiz gibi o da bilinmeyenden korkuyordu ve cehaleti, bilinmeyeni sonsuz bir büyüklüğe eriştiriyordu. Bilinmezi kendi adıma, sizler adına, Jim’i ne zerre kadar önemseyen ne de ona ihtiyaç duyan dünya adına ben temsil ediyordum. Jim’in de, kızın yaşadığı korkuların gizemli bilinmezinin bir parçası olduğunu ve her ne kadar bilinmeyeni temsil etsem de Jim’i temsil etmediğimi düşünmeseydim, yaşamla dolup taşan dünyanın kayıtsızlığının hesabını verebilirdim. Bu yüzden bir tereddüt yaşamıştım. Umutsuzca bir acıyla mırıldanarak sessizliğime son verdim. En azından oraya Jim’i alıp götürme niyetiyle gelmediğimi söyleyerek girdim lafa.</p>
			<p class="calibre10">Neden gelmiştim o halde? Hafifçe bir kıpırdandı ve sonra gecenin karanlığında mermer bir heykel gibi hareketsiz durdu. Kısaca açıklamaya çalıştım: dostluk ve iş için oradaydım; bu konuda tek bir dileğim vardı ve o da Jim’in orada kalmasıydı... ‘Bizi hep terk ediyorlar,’ diye mırıldandı. Hürmetinden ötürü çiçeklerle donattığı mezardan gelen hüzünlü erdemin nefesi cılız bir iç çekişle yanımızdan gelip geçmişti sanki. Jim’i ondan hiçbir şeyin ayıramayacağını söyledim.</p>
			<p class="calibre10">Şu anda buna kesinkes inanıyorum; geçmişte de buna inancım tamdı; meseleyi tüm gerçekleriyle ele aldığımızda varabileceğimiz olası tek sonuç buydu. Kendi kendine konuşurmuş gibi bir ses tonuyla, ‘Bana bu konuda yemin etti,’ diye fısıldaması da bunu daha kesin kılmıyordu. ‘Ona sordun mu?’ dedim.</p>
			<p class="calibre10">Bir adım yaklaştı. ‘Hayır. Asla!’ Jim’den sadece gitmesini istemişti. O gece nehir kıyısında, Jim suikastçılardan birini öldürdükten sonra – Jim kendisine baktığı için elindeki meşaleyi savurup suya attıktan sonra gitmesini söylemişti. Çok fazla aydınlık vardı ve tehlike sadece kısa bir süreliğine geçmişti. Jim kendisini Cornelius’un insafına terk etmeyeceğini söylemişti. Kız da ısrar etmişti. Jim’in kendisini bırakıp gitmesini istiyordu. Jim de bunu yapmayacağını, bunun mümkün olmadığını söylemişti. Bunları söylerken titriyordu. Kız, Jim’in titrediğini hissetmişti... İnsanın bu sahneyi gözünde canlandırması, fısıltıları neredeyse işitir gibi olması için fazla büyük bir hayal gücüne ihtiyacı yok. Kız, Jim’in can güvenliğinden endişe ediyordu. Kanımca kız, Jim’i tehlikelere maruz kalmaya mahkûm biri olarak görüyordu ve bu tehlikeleri Jim’den daha iyi idrak ediyordu. Jim sadece varlığıyla kızın kalbini kazanmasına, tüm düşüncelerini işgal etmesine ve tüm hislerine sahip olmasına karşın kız onun başarı şansını hafife almıştı. O sıralarda herkes Jim’in başarısını hafife almaya eğilimliydi. Doğrusunu söylemek gerekirse, pek de şansı yoktu. Bunun Cornelius’un düşüncesi olduğunu biliyordum. Şerif Ali’nin o kâfiri ortadan kaldırmak için kurduğu komploda oynadığı şüpheli rolü mazur göstermeye çalışarak bana bu kadarını itiraf etmişti. Şimdi açıkça anlaşılıyor ki, bizzat Şerif Ali bile beyaz adamı sadece küçümsüyordu. Sanırım Jim esasen dinî nedenlere dayanarak öldürülecekti. Bu basit ve son derece övgüye değer bir dinî eylemdi ve bunun dışında hiçbir önemi yoktu. Cornelius bu düşüncenin son kısmına katılıyordu. Benimle baş başa kalıp sadece bir defalığına konuşma fırsatı bulduğunda, ‘Saygıdeğer efendim,’ dedi o aşağılık, gururdan yoksun tavrıyla, ‘saygıdeğer efendim, nereden bilebilirdim ki? Kim olduğunu, insanları kendine inandırmak için neler yapabileceğini nereden bilebilirdim? Mr. Stein yaşlı bir hizmetkâra büyük laflar edip böbürlenmesi için öyle bir delikanlıyı göndermekle neyi amaçlıyordu? Ben seksen dolar karşılığında onu kurtarmaya hazırdım. Sadece seksen dolar. Aptal çocuk, neden gitmedi ki? Bir yabancı uğruna ben mi bıçaklansaydım?’ Karşıma geçmiş kendini alçaltıyor ve sanki ayaklarıma kapanmaya hazırmış gibi iki büklüm olmuş imalı konuşuyordu. ‘Seksen dolar nedir ki? Ölüp gitmiş şeytani bir kadın tarafından hayatı mahvedilmiş savunmasız, yaşlı bir adama verilecek önemsiz bir meblağ.’ Cornelius bunları söyledikten sonra ağlamaya başladı. Fakat ben olacakları tahmin ediyordum. Kızla konuşup anlaşıncaya kadar o gece Cornelius’a bir daha rastlamadım.</p>
			<p class="calibre10">Kız, Jim’i yanından ayrılması, hatta ülkeyi terk etmesi için teşvik ederken özverili davranıyordu. Kız kendini de kurtarmak istiyordu ama –belki de farkında olmadan– Jim’in içinde bulunduğu tehlikeleri düşünüyordu en çok; fakat annesinin uyarısına, yakın geçmişte sona eren ve kızın anılarının merkezi olan o yaşamın her ânından çıkarılacak derslere bir bakın. Bana dediğine göre kız orada, nehir kıyısında, muazzam büyüklükteki sessiz gölge yığınlarından, sınırları belirsiz, uçsuz bucaksız alanlardan başka hiçbir şeyi yansıtmayan ve geniş akarsuyun üzerinde cılızca titreşerek onu bir deniz kadar geniş gösteren yıldızların mütevazı ışığı altında Jim’in ayaklarına kapanmıştı. Jim de kızı tutup ayağa kaldırmıştı. Onu ayağa kaldırmıştı ve kız da artık mücadele etmekten vazgeçmişti. Elbette vazgeçecekti. Güçlü kollar, şefkatli bir ses, zavallı, yalnız, küçük başını dayayabileceği sağlam omuzlar. Sızlayan bir yüreğin, şaşkına dönmüş bir zihnin tüm bunlara duyduğu ihtiyaç, gençliğin kışkırtıcı hisleri, ânın gereksinimleri. Başka ne beklerdiniz ki? Eğer yeryüzünde olup biten hiçbir şeyi idrak edemeyecek biri değilse bunu anlayabilir insan. Ve kız da Jim’in tutup kendisini ayağa kaldırmasından ve kollarının arasından tutmasından hoşnuttu. Jim evin kapısının eşiğine geldiğinde yüzünde sıkkın, endişeli bir ifadeyle ve aceleyle fısıldayarak, ‘Biliyor musun – Tanrı’m! Bu ciddi bir iş, saçma bir tarafı yok,’ demişti bana. Saçma olup olmadığını bilemem ama aralarındaki romantizmin tasasız, insanın içini mutlulukla dolduran bir yanı yoktu. Bir felaketin gölgesi altında, perili yıkıntıların arasında bağlılık yemini etmek için bir şövalye ve bakire kız gibi bir araya gelmişlerdi. Yıldızlardan yayılan ışık bu hikâye için yeterliydi ama gölgeleri şekillere dönüştüremeyecek ve nehrin karşı kıyısını gösteremeyecek kadar cılız ve uzaklardaydı. O gece tam o noktada durup nehre bakmıştım; Styks<a class="si-noteref" href="#f66" id="backref_66">66</a> kadar sessiz ve o karanlıkta siyah akıyordu. Ertesi gün oradan ayrıldım ama kızın vakit varken Jim’in kendisini bırakıp gitmesi için yalvararak nasıl bir acıdan kurtulmak istediğini unutmam mümkün değil. Endişesiz bir tavırla –artık heyecana kapılmayacak kadar tutkuluydu– karanlıkta beyazlar giymiş bir hayaleti andıran o görüntüsü gibi sakin bir sesle söylemişti bunu bana. ‘Gözyaşı dökerek ölmek istemiyorum.’ Söylediğini doğru duyup duymadığıma emin olamadım.</p>
			<p class="calibre10">‘Gözyaşı dökerek ölmek istemiyor musun?’ diye sordum şaşkınlıkla. ‘Tıpkı annem gibi,’ diye ekledi hemen. Beyaz siluetinde en ufak bir kımıltı dahi olmadı. ‘Annem ölmeden önce acı çekerek gözyaşı dökmüştü,’ diye açıklamada bulundu. Sanki dört bir yanımızda topraktan, tıpkı geceleri deniz sularının kabarması gibi hissedilip algılanması imkânsız bir dinginlik yükseliyor ve duyguların bilindik işaretlerini yok ediyordu. Adeta suların ortasında dururken ayaklarım yerden kesilmişçesine ani bir yılgınlık ve bilinmez derinliklerin korkusu çöktü üzerime. Kız son anlarında annesiyle baş başa olduğu sırada, Cornelius’u dışarıda tutmak için annesinin yattığı sedirin kenarından kalkıp sırtını kapıya dayadığını açıkladı. Cornelius odaya girmek istemiş ve sadece, ‘Aç şu kapıyı! Bırak da içeri gireyim! Aç şu kapıyı!’ diye boğuk bir sesle bağırdığı anlar dışında her iki eliyle kapıyı durmadan yumruklamaya başlamıştı. Odanın diğer köşesinde sedire serilmiş hasırların üzerinde yatan ve konuşmaktan, kolunu kıpırdatmaktan âciz, ölümle pençeleşen kadın başını çevirmiş, cılız bir el hareketiyle, ‘Hayır! Hayır!’ diye emreder gibiydi. İtaatkâr kızı da var gücüyle omuzlarını kapıya dayıyor ve bir yandan da gözlerini annesinden ayırmıyordu. ‘Gözlerinden yaşlar aktı ve ardından öldü,’ dedi soğukkanlı ve tekdüze bir ses tonuyla. Her şeyden çok, mermerden yapılmış beyaz bir heykeli andıran kımıltısız duruşundan çok, salt kelimelerin yarattığı etkiden çok, bu vakur, heyecansız tavrı gözümde önünde canlanan o sahnenin deva bulunmaz dehşetiyle birlikte beni derinden sarsmıştı. Bu tavır varoluşa dair kafamda tamamen farklı bir kavrayış yaratacak, her birimizin, tehlike anlarında tıpkı bir kaplumbağanın kabuğuna çekilmesi gibi sürünerek sığınmak için inşa ettiğimiz o barınaktan beni çekip çıkaracak güçteydi. Bir an için büyük ve iç karartıcı bir karmaşanın yaşandığı bir dünya canlandı gözümün önünde; oysa aslında bitmez tükenmez çabalarımız sayesinde zihnimizin kavrayabileceği küçük kolaylıklardan oluşan aydınlık ve neşeli bir yerdir yeryüzü. Fakat yine de anlık bir histi bu ve hemen ardından yeniden kabuğuma çekildim. Eninde sonunda bunu yapmak zorunda kalır insan, öyle değil mi? Ama birkaç saniyeliğine aşırıya kaçarak zihnimde canlandırdığım karanlık düşüncelerin yarattığı o kaos içerisinde söyleyecek tek kelime bulamamıştım sanki. Çok geçmeden geri geldiler tabii; zira kelimeler de sığındığımız o ışık ve düzenin koruyucu kavramına aittir. Kız yumuşak bir sesle, ‘Orada ikimiz baş başa dururken beni asla terk etmeyeceği üzerine yemin etti! Bana yemin etti,’ diye fısıldarken, kelimeler emrime amadeydi. Gerçekten şaşırmış ve sitemkâr bir sesle, ‘Peki senin-senin ona inanmamış olman mümkün mü?’ diye sordum. Neden inanmıyordu? Bu derin şüphenin, bu tereddüdün kaynağı neydi? Sanki aşkını bu şekilde koruyacakmış gibi şüphe ve korkuya sarılması korkunç bir şeydi. Halbuki o içten ve dürüst sevgiden kendine zapt edilmez bir huzur sığınağı inşa etmeliydi. Bunu yapacak bilgiye ya da belki de beceriye sahip değildi. Gece hızla çökmüş, etraf zifirî karanlığa boğulmuştu. Kız yerinden bile kımıldamadan hüzünlü ve huysuz bir ruh gibi gözden yitti. Birden o sessiz fısıltısını işittim yeniden. ‘Diğer adamlar da aynı yemini etmişlerdi.’ Hüzün, şaşkınlık ve korku dolu bazı düşüncelerin üzerine kafa yorup bunları yorumluyor gibiydi. Sesini daha da alçaltıp, işitilmesi neredeyse imkânsız bir fısıltıyla, ‘Babam da yemin etmişti,’ dedi. Sessizce soluklanmak için bir an duraksadı. ‘Annemin babası da...’ Bildikleri bundan ibaretti! ‘Ama Jim öyle biri değil,’ diye karşılık verdim hemen. Görünen o ki buna pek itiraz etmeye niyeti yoktu; fakat bir müddet sonra, havada belli belirsiz süzülen o tuhaf fısıltı yeniden kulağıma çalındı. ‘Neden o farklı? Daha mı iyi biri? Daha mı...’ ‘Şerefim üzerine yemin ederim ki,’ diye böldüm lafını, ‘öyle olduğuna inanıyorum.’ Sesimizi iyice alçaltıp esrarengiz bir havada konuşmaya başladık. Jim’in işçilerinin (çoğu Şerif Ali’nin kampından kurtarılan ve özgür bırakılan kölelerdi) yaşadığı kulübelerin arasından tiz sesli biri ağır bir ezgiyle şarkı söylemeye başladı. Nehrin öte yanında (sanırım Doramin’in köyünde) yakılmış büyük bir ateş, gecenin karanlığında etrafından tamamen soyutlanmış bir alev topu gibi ışıldıyordu. ‘Daha mı doğru, daha mı sadık biri?’ diye mırıldandı. ‘Evet,’ dedim.</p>
			<p class="calibre10">‘Diğerlerinden daha doğru ve sadık biri,’ dedi kelimelerin üzerinde dura dura ve vurgulayarak. ‘Burada yaşayan hiç kimse onun sözlerinden kuşku duymayı aklından geçirmez,’ dedim. ‘Senin dışında kimse buna cesaret etmez.’</p>
			<p class="calibre10">Sanırım bu sözüm üzerine biraz kıpırdandı. ‘Daha cesur biri,’ diye sürdürdü ses tonunu değiştirerek. ‘Korku, onu hiçbir zaman senden uzaklaştıramayacak,’ dedim biraz gerginlikle. Şarkı tiz bir notayla birden kesildi ve akabinde, uzaktan gelen konuşma sesleri işitildi. Arada Jim’in sesi de duyuluyordu. Kızın sessizliği dikkatimi çekti. ‘Sana neler söylüyor Jim? Bir şeyler anlatıyor mu sana?’ diye sordum. Cevap vermedi. ‘Ne söyledi sana?’ diye sordum ısrarla.</p>
			<p class="calibre10">‘Size bunu söyleyebileceğimi mi sanıyorsunuz? Nereden bilebilirim ki? Nasıl anlayabilirim ki?’ diye bağırdı en sonunda. Bir kıpırdanma oldu. Sanırım ellerini ovuşturuyordu. ‘Asla unutamadığı bir şey kurcalıyor zihnini.’</p>
			<p class="calibre10">‘Senin için böylesi çok daha iyi,’ dedim hüzünlü bir ifadeyle.</p>
			<p class="calibre10">Yalvarıp yakaran bir sesle, ‘Nedir bu? Nedir?’ diye sordu. ‘Korktuğundan bahsediyor. Buna nasıl inanabilirim? Buna inanacak kadar deli bir kadın mıyım ben? Hepiniz bir şeyleri anımsıyorsunuz! Geriye bakıp hep bir şeylerden bahsediyorsunuz. Nedir bu? Söyleyin bana! Ne mene bir şeydir bu? Canlı mıdır? Yoksa ölü mü? Nefret ediyorum ondan. Çok acımasızca bir şey bu. Bu felaketin bir yüzü, sesi var mı? Jim bunu görüp duyacak mı? Uykusunda, belki de beni göremediği bir anda onu görecek ve kalkıp gidecek. Onu asla bağışlamayacağım. Annem bağışlamıştı ama ben asla bağışlamayacağım! Bu bir işaret – bir çağrı olacak mı?..’</p>
			<p class="calibre10">Harika bir deneyimdi bu. Kız, Jim’in uykularına güvenmiyordu ve ona bunun nedenini açıklayabileceğimi düşünüyordu! Demek ki bir hayaletin cazibesine kapılıp baştan çıkmış zavallı bir ölümlü, yeryüzünün hırs ve tutkularına kapılıp yoldan çıkmış, bedeninden soyutlanmış bir ruh üzerinde öteki dünyanın gücünü ifşa eden müthiş sırrı bir başka hayaletten zorla koparıp almaya çalışabilirdi. Üzerine bastığım toprak ayaklarımın altında eriyordu sanki. Aynı zamanda çok da basit bir şeydi bu; fakat eğer korkularımızın ve huzursuzluklarımızın harekete geçirdiği ruhlar bizim gibi perişan büyücülerin karşısına geçip birbirlerinin sürekliliğine tanıklık edecek olsalardı, o zaman ben, bedenlerinin içinde yaşayan faniler arasında sadece ben böyle bir görevin umutsuzluğu karşısında ürperirdim. Bir işaret bir çağrı! Kızın cehaletini ifade edişi nasıl da her şeyi açıkça ortaya koyuyordu. Birkaç kelime! Bunları nereden öğrenmişti, bu kelimeleri nasıl telaffuz ediyordu, anlayamıyorum. Kadınlar, bizim için sadece berbat, saçma ve faydasız olan sıkıntılı anlardan ilham alırlar. Kızın konuşup düşüncelerini dile getirebildiğini fark etmek bile insanı dehşete düşürmeye yetiyordu. Yerde görüp de tekmelediğimiz bir taş acıyla çığlık atsaydı, bundan daha büyük ve daha acıklı bir mucize olarak görülmezdi herhalde. Karanlıkta gezinen bu birkaç ses, karanlıkta kalmış bu iki insanın hayatlarının gözüme bir trajedi olarak görünmesine neden oldu. Kızın anlamasını sağlamak imkânsızdı. Âcizliğime içten içe öfkelendim. Zavallı Jim’i de hesaba katmak lazım tabii! Kim ona ihtiyaç duyuyordu ki? Kim hatırlıyordu onu? İstediğini elde etmişti. Varlığı şimdiye kadar unutulmuştu muhtemelen. Onlar kendi kaderlerini kendileri yazmıştı. Halleri çok acıklıydı.</p>
			<p class="calibre10">Kımıldamadan karşımda duran kız belli ki bir beklenti içindeydi ve benim görevim ihmalkâr gölgelerin diyarından gelen kardeşim hakkında konuşmaktı. Yüklendiğim sorumluluğu düşününce ve kızın çektiği sıkıntı karşısında çok duygulanmıştım. Onun, kafesin zalim telleri arasında çırpınıp duran küçük bir kuş gibi önü alınmaz bir cehaletle kendi kendine işkence çektiren narin, kırılgan ruhunu teskin edecek güce sahip olabilmek her şeyi verirdim. Korkma demekten kolay bir şey yoktu! Ama daha zoru da yoktu. İnsan korkuyu nasıl yok eder, diye düşünüyorum. Bir hayaleti kalbinden nasıl vurursunuz, hayalî kafasını nasıl kesip uçurur, hayalî gırtlağına nasıl çöküp boğarsınız onu? Bu rüya görürken kalkışacağınız ve sonunda kan ter içinde, eliniz ayağınız titreyerek ve bir kâbustan kurtulduğunuza sevinerek uyanacağınız bir iştir. Bunu yapacak kurşun dökülmemiş, kılıcın demiri dövülmemiş, korkuyu yok edecek adam anasından doğmamıştır; gerçeğin kanatlı sözleri bile hedefini bulamamış yamru yumru kurşun parçaları gibi ayağınızın dibine düşer. Böylesine umutsuz bir çarpışma için, yeryüzünde eşine rastlanamayacak denli kurnazca bir yalanla sıvanmış büyülü ve zehirli bir mızrağa ihtiyaç duyarsınız. Üstatlarım ancak rüyanızda teşebbüs edebileceğiniz bir iştir bu!</p>
			<p class="calibre10">Kızı cazibesine kapıldığı hayaletten kurtarmaya yüreğimde bir burukluk, sıkıntı ve biraz da öfke hissederek giriştim. Birden avlunun öte yanından Jim’in sesini işittim. Nehrin kıyısında durmuş, sert bir sesle dikkatsizliğinden ötürü adamlarından birini paylıyordu. Rahatça işitilir bir mırıltıyla konuşarak, kendini mutluluktan mahrum ettiğini sandığı o bilinmez dünyada Jim’i ondan koparıp alabilecek ölü ya da diri hiçbir şeyin, hiçbir yüzün, hiçbir sesin ve hiçbir gücün olmadığını söyledim. Soluk almak için sustum ve kız da yumuşak bir sesle, ‘O da bana öyle söyledi,’ diye fısıldadı. ‘Sana gerçeği söylemiş,’ dedim. ‘Hiçbir şey,’ dedi iç geçirerek ve birden bana dönüp, zar zor işitilir bir ses tonuyla, ‘Neden oralardan kalkıp bize geldiniz? Jim sık sık sizden bahsediyor. Beni korkutuyorsunuz. Onu-onu alıp gidecek misiniz?’ Karşılıklı ve telaşlı fısıltılarımızda gizliden gizliye bir öfke ve kızgınlık hissediliyordu. ‘Bir daha buraya gelmeyeceğim,’ dedim sitemkâr bir sesle. ‘Ve Jim’i de istemiyorum. Hiç kimsenin istediği yok Jim’i.’ ‘Hiç kimse ha,’ diye tekrarladı kuşkulu bir havada. Tuhaf bir heyecana kapılarak, ‘Hiç kimse,’ diye onayladım. ‘Onun güçlü, akıllı, cesur ve büyük olduğunu düşünüyorsan, doğru ve sadık biri olduğuna neden inanmıyorsun? Yarın buradan ayrılacağım ve bir daha geri dönmeyeceğim. Bir daha o bilinmez dünyadan bir ses seni rahatsız etmeyecek. Senin bilmediğin o dünya Jim’in yokluğunu hissetmeyecek, önemsemeyecek kadar büyük bir yer. Anlıyor musun? Çok büyük. Jim’in yüreği senin avuçlarının arasında. Bunu hissediyor olman lazım. Bunu biliyor olman lazım.’ Kımıldamadan dimdik durarak, adeta fısıldayan bir heykel gibi, ‘Evet, biliyorum,’ dedi.</p>
			<p class="calibre10">Hiçbir şey yapamadığımı hissediyordum. Peki yapmak istediğim neydi? Artık emin değilim. O dönemde, sanki çok büyük ve önemli bir görev üstlenmişim gibi tarifsiz bir gayret ve heyecan içindeydim. Zihinsel ve duygusal dünyam o ânın etkisi altındaydı. Hepimizin hayatında –sanki gezegenlerin esrarengiz bir biçimde aynı yörüngede bir araya gelmelerinin bir sonucuymuş gibi– böyle anlar, dış kaynaklı bu gibi etkiler vardır. Ona da söylediğim gibi, Jim’in kalbinin sahibi oydu. O kalbe ve geri kalan her şeye sahipti – bir de buna inanabilseydi. Koca yeryüzünde Jim’in yüreğine, aklına, yardımına ihtiyaç duyan tek bir insan bile olmadığını söylemek zorundaydım ona. Bu ortak bir yazgıydı ama yine de herhangi bir insan hakkında bunları söylemek berbat bir şeydi. Tek kelime etmeden dinledi. Artık kımıltısız duruşunda, başa çıkılmaz bir inançsızlığı reddeder bir tavır vardı sanki. Yaşadığı ormanın ötesindeki dünyayı umursamaya neden ihtiyaç duyduğunu sordum. Oradaki o bilinmeyen uçsuz bucaksız dünyayı dolduran kalabalıklardan yaşadığı müddetçe Jim’e ne bir çağrı ne de bir işaret gelmeyeceğine dair ona güvence verdim. Asla. Kendimi kaptırmıştım. Asla! Asla! İnatla sergilediğim o öfkeli halimi şimdi hayretle hatırlıyorum. En nihayet hayaletin gırtlağına çöktüğüm gibi bir yanılsama içindeydim. Hakikaten de bütün o olup bitenler geride ayrıntılı ve şaşırtıcı bir düş izlenimi bıraktı. Korkması için neden var mıydı? Jim’i güçlü, doğru, akıllı ve cesur biri olarak tanıyordu. Jim tüm bu niteliklere sahipti. Kuşkusuz. Hatta daha da fazlası vardı. Jim büyüktü, yenilmezdi ve dünyanın ona ihtiyacı yoktu, onu unutmuştu ve hatta bundan sonra bir daha da hatırlamayacaktı.</p>
			<p class="calibre10">Sustum; Patusan’ın üzerine derin bir sessizlik çökmüştü ve nehrin ortasında bir yerde bir kayığın kenarına sürtünen küreğin cılız, kuru sesi sanki bunu daha da derinleştiriyordu. ‘Neden?’ diye mırıldandı. Sert bir itiş kakış sırasında insanın hissettiği türden bir öfkeye kapıldım. Hayalet avuçlarımın arasından kayıp kurtulmaya çalışıyordu. ‘Neden?’ diye tekrarladı yüksek bir sesle. ‘Söyleyin bana!’ Ben şaşkınlıkla durmuş bakarken, şımarık bir çocuk gibi ayağını yere vurdu. ‘Neden? Konuşun!’ ‘Nedenini bilmek istiyor musun?’ diye sordum kızgınlıkla. ‘Evet!’ diye bağırdı. ‘Çünkü yeterince iyi biri değil!’ dedim acımasızca. Bir anlık suskunluk sırasında, karşı kıyıdaki alevlerin canlandığını, ateş çemberinin hayretle büyüyen bir gözbebeği gibi genişleyip parladığını ve sonra birden kızıl bir topluiğne başı kadar küçüldüğünü gördüm. Kızın parmaklarının kolumu sıkıca kavradığını hissedince bana ne kadar yakın durduğunu fark ettim. Sesini yükseltmeden iğneleyici bir aşağılamayla, öfke ve karamsarlıkla konuştu.</p>
			<p class="calibre10">‘Jim de tam olarak bunu söyledi. Yalan söylüyorsunuz!’</p>
			<p class="calibre10">Bu son iki kelimeyi bana haykırarak yerli dilinde söylemişti. ‘Dinle beni!’ dedim yalvaran bir sesle; huzursuzca, titreyerek soluklandı ve kolumu hızla itti. Büyük bir içtenlikle, ‘Hiç kimse, hiç kimse yeterince iyi değildir,’ dedim. İç çekip hıçkırarak güçlükle alıp verdiği nefesinin korkunç bir şekilde hızlandığını duyabiliyordum. Başımı eğdim. Ne faydası vardı ki? Yaklaşan ayak sesleri işitiliyordu; başka tek bir kelime etmeden oradan uzaklaştım...”</p>
			</div>
			<div class="si-footnotes">
				<div class="si-footnote" id="f66"><a class="si-backref" href="#backref_66">66</a><span>. Antik Yunan mitolojisinde yeryüzü ile yeraltı dünyasının sınırını oluşturan, üzerinde ölülerin taşındığı ve suları siyah akan nehir. (Ç.N.)</span></div>
			</div>
  </body>
</html>
