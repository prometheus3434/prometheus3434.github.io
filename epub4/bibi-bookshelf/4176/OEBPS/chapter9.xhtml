<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>Lord Jim</title>
    <meta name="Adept.resource" value="urn:uuid:cc9d898c-6c8e-49e7-9b00-781df8de68c9"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="epub-type_cover" id="chapter9">
<div class="html5_section">
			<h1 class="calibre9">IX</h1>

			<p class="calibre10">“‘Kendi kendime, “Bat, seni kahrolası! Bat!” diyordum,’ diye lafa girdi Jim yeniden. Bu keşmekeşin sona ermesini istiyordu. Tek başına bırakılmıştı. Gemiye lanet okurken bir yandan da gözlerinin önünde cereyan eden ve anladığım kadarıyla ucuz bir komediden farkı olmayan bu sahnelere tanık olma ayrıcalığının keyfini sürmek için kafasında bir formül üretmişti sanki. Diğer dördü hâlâ sıkışan cıvatayla uğraşıyordu. Kaptan, ‘Altına girip kaldırmaya çalışın,’ diye emir veriyor, diğerleri ise doğal olarak yan çiziyormuş. Eğer gemi birden batarsa bir sandalın omurgası altında kalmak pek de arzu edilen bir durum olmasa gerek. Yardımcı makinist de, ‘Neden sen girmiyorsun, aramızda en güçlü sensin?’ diye yakınmış. Kaptan da çaresizlik içinde, ‘Lanet olsun! Ben çok iriyim, sığmam,’ diye bir şeyler gevelemiş. Melekleri bile ağlatacak kadar komik bir sahneymiş. Bir süre bir şey yapmadan durmuşlar ve başmakinist yeniden Jim’e koşmuş.</p>
			<p class="calibre10">‘Gel de yardım et be adam! Elindeki tek şansı tepecek kadar çıldırdın mı? Gel yardım et! Hadi be adam! Bak – şuraya bak bir!’</p>
			<p class="calibre10">Nihayet Jim kıç tarafa, diğer adamın çılgınca bir ısrarla işaret ettiği tarafa bakıp halihazırda gökyüzünün üçte birini kaplamış olan sessiz fırtına bulutlarını görmüş. Yılın o mevsiminde fırtına bulutlarının orada nasıl toplandığını bilirsiniz. Önce sadece ufkun karardığını görürsünüz; sonra duvar gibi ışık geçirmez bir bulut yükselir. Soluk beyaz ışıltılar yayarak güneybatıdan hızla gelen düz buhar dalgaları tüm takımyıldızlarındaki yıldızları yutar; gölgesi suların üzerinde uçar ve denizi ve gökyüzünü cehennem gibi bir karanlığa mahkûm eder. Her taraf sessizliğe bürünür. Ne bir gök gürültüsü, ne bir rüzgâr, ne bir ses, ne de bir yıldırımdan yayılan titrek ışık. Ardından o uçsuz bucaksız karanlık içinde kurşuni bir kemer belirir; sanki karanlık titreşir gibi kabaran bir-iki dalga hızla gelip geçer ve birden rüzgâr ve yağmur aynı anda katı bir cismin içinden fışkırırcasına ve şiddetle esip yağmaya başlar. Gökyüzüne bakmadıkları sırada böyle bir bulut çıkmış ortaya. Bunu henüz fark etmişlerdi ve bu mutlak dinginlik devam ederse birkaç dakika daha su üzerinde kalmasının mümkün olabileceğini ama denizin en ufak bir kabarmasıyla birlikte sonunun geleceğini tahmin etmekte hiç de haksız değildiler. Böyle bir fırtına bulutunun patlamasından önce kabaracak dalgayla birlikte geminin ilk sallanışı aynı zamanda son sallanışı olacak ve altüst olup deyim yerindeyse denizin ta en dibini boylayacaktı. Bu yüzden yaklaşan ölüm korkusuyla bir oraya bir buraya sıçrayıp tuhaf davranışlar sergiliyorlarmış.</p>
			<p class="calibre10">Jim hüzünlü ve durgun bir ifadeyle, ‘Kara, kapkara bir buluttu,’ diye devam etti. ‘Bize arkadan sinsice yaklaşmıştı. Lanet olası şey! Sanırım içimde son bir umut kırıntısı kalmıştı. Bilemiyorum. Ama artık nasıl olsa her şey bitmişti. Bu şekilde gafil avlandığımı görmek beni çıldırtıyordu. Sanki tuzağa düşmüş gibi öfkeliydim. Tuzağa düşürülmüştüm! Hatırlıyorum da sıcak bir geceydi. En ufak bir esinti yoktu.’</p>
			<p class="calibre10">Bunu o kadar iyi hatırlıyordu ki, sanki oturduğu yerde nefesi daralıyor, gözlerimin önünde terleyip boğulacak gibi oluyordu. Hiç kuşku yok ki bu durum onu çıldırtmıştı. Deyim yerindeyse onu bir kez daha devirip yere sermişti fakat bu aynı zamanda koşarak kaptan köprüsüne çıkmaya sevk eden önemli nedenin aklından gitmiş olduğunu da ona hatırlattı. Tahliye sandallarının halatlarını kesip suya bırakmaya niyetlenmiş. Sanki hiçbir şey görmemiş, hiçbir şey duymamış, gemideki kimseyi tanımıyormuş gibi bıçağını çekerek halatları doğramaya girişmiş. Onun umutsuzca bir çılgınlığa kapıldığını sanmışlar; fakat boş yere zaman kaybettirecek bu hareketine karşı çıkıp bir şey söyleyememişler. Jim işini bitirince başladığı noktaya gitmiş. Başmakinist oradaymış ve hemen koluna yapışıp sanki kulağını ısırmak ister gibi iyice ona yaklaşarak iğneleyici bir sesle fısıldamış:</p>
			<p class="calibre10">‘Seni ahmak! Bu vahşiler hep birden sudayken en ufak bir fırsat bulacağını sanıyor musun? Bu sandallar yüzünden kafanı kıracaklar senin.’</p>
			<p class="calibre10">Jim’in aldırış etmediği başmakinist ellerini ovuşturuyor, kaptan ise olduğu yerde endişeyle dolanıp, ‘Çekiç! Çekiç! Tanrı’m! Biri bir çekiç bulsun!’ diye geveliyormuş.</p>
			<p class="calibre10">Ufak tefek makinist yardımcısı bir çocuk gibi sızlanıyormuş ve kırık koluna rağmen görünen o ki içlerinde en az o korkuyormuş; hatta çekiç getirmek için makine odasına koşacak kadar cesaretini toplamış. Doğrusu bu hafife alınacak bir şey değil. Jim yardımcı makinistin köşeye sıkıştırılmış biri gibi etrafına çaresiz bakışlar fırlattığını, alçak bir sesle inleyip ardından fırladığını söylemişti. Yardımcı makinist derhal elinde bir çekiçle geri dönmüş ve hiç vakit yitirmeden cıvataya doğru hamle etmiş. Diğerleri ise derhal Jim’le uğraşmaktan vazgeçip ona yardıma koşmuşlar. Jim çekiç seslerini ve gevşeyip sıkıştığı yerden kurtulan cıvatanın yere düşme sesini işitmiş. Sandal serbest kalmıştı. Jim ancak o vakit dönüp bakmış ama mesafesini korumuş, onlara uzak durmuştu. Onlara uzak durduğunu ve kendisiyle çekici tutan adamlar arasında hiçbir ortak yan olmadığını anlamamı istiyordu. Herhangi bir ortak yanları yoktu. Aralarındaki kat edilemez bir boşluk, aşılmaz bir engel, dipsiz bir uçurum sayesinde onlardan ayrı olduğunu düşünüyordu büyük bir ihtimalle. Geminin öte yanında, mümkün olabildiğince uzakta durmuş onlardan.</p>
			<p class="calibre10">Jim o uzaktaki noktada olduğu yere mıhlanmışçasına durmuş ve gözlerini belli belirsiz seçilen, korkunun verdiği azapla sağa sola eğilip sallanarak garip hareketler yapan gruba dikmiş. Kaptan köprüsüne yerleştirilmiş küçük bir masanın üzerindeki destek direğine asılı duran fenerin yaydığı ışık, gayret sarf edip uğraşan grubun omuzlarına, iki büklüm olmuş sırtlarına vuruyormuş. Sandalın ön tarafına yüklenip onu gecenin karanlığına doğru itiyorlarmış; sandalı iterken artık Jim’e dönüp bakmıyorlarmış bile. Sanki gerçekten de çok çok uzaklardaymış ve kendilerinden umutsuzca kopup ayrılmış gibi Jim’i boş vermişler, gözucuyla bile bakmaya, işaret edip yanlarına çağırmaya gerek duymamışlar. Dönüp Jim’in edilgen kahramanlığına bakacak, uzak durmasının yarattığı sıkıntıyı hissedecek zamanları yokmuş. Sandal ağırmış ve yüreklendirici bir söz söylemek için harcayacak nefesleri kalmadan sandalı pruva tarafından itiyorlarmış. Fakat iradelerini rüzgâra kapılmış saman tozu gibi savurup yok eden o dehşet ve kargaşa ortamı umutsuzca çabalarını boşa çıkarıyor, sulu bir komedide rol alan gürültücü palyaçolara yakışır hareketlerle ahmakça debeleniyorlarmış. Elleriyle, başlarıyla itiyorlar, can havliyle bütün kuvvetlerini sarf ederek bedenlerinin bütün ağırlığını vererek yükleniyorlar; ama sandalın gövdesini eğip vinçten kurtarır kurtarmaz aynı anda itmeyi bırakarak çılgınca bir çabayla hep birden sandala doluşmaya çalışıyorlarmış. Bunun doğal bir sonucu olarak sandal birden sallanıp onları gerisingeriye itiyor ve çaresizce birbirlerinin üzerine yığılıyorlarmış. Bir süre ne yapacaklarını bilmez halde durup vahşice fısıldayarak akıllarına gelen küfürleri birbiri ardına karşılıklı sayıp döktükten sonra yeniden itmeye başlıyorlarmış. Bunu üç kez tekrarlamışlar. Jim tüm bunları asık bir suratla bana anlatırken düşünceli bir ifadeye bürünmüştü. O saçma ve komik sahnelerin bir ânını bile kaçırmamıştı. Kayıtsızca ve hüzünlü bakan gözlerini üzerime dikerek, ‘Onlardan nefret ediyor, tiksiniyordum. Tüm o olanları izlemek zorunda kalmıştım,’ dedi. ‘Bu denli utanç verici bir çaba içine giren bir başkası var mıdır acaba?’</p>
			<p class="calibre10">Jim, büyük bir haksızlığa uğrayıp tarifsiz bir öfkeye kapılmış biri gibi bir an için başını ellerinin arasına aldı. Bunlar mahkemeye –hatta bana bile– açıklayıp anlatamayacağı şeylerdi; fakat konuşurken zaman zaman susup ara vermesinin nedenini anlayamamış olsaydım bana duyduğu güvene layık olamayacaktım. Cesaretine ve dayanıklılığına yapılan bu saldırıda rezil bir intikam hissinin alaycılığı vardı; çektiği çilenin, verdiği çetin sınavın gülünç bir yanı vardı – yaklaşan ölüm ve utanç sanki aşağılayıcı bir ifadeyle suratını buruşturup onunla dalga geçiyordu.</p>
			<p class="calibre10">Jim’in aktardığı olaylar hâlâ aklımda fakat aradan geçen bunca zaman içerisinde anlattıklarını kelimesi kelimesine hatırlamam mümkün değil: Sadece zihnindeki kin ve garezi, olayları tüm çıplaklığıyla anlatmak için büyük bir maharetle kullandığını hatırlıyorum. Bana dediğine göre, sonunun geldiğine kesin kanaat getirip gözlerini iki defa yummuş ve her defasında yeniden açmak zorunda kalmış. Her seferinde o muazzam durgunluktaki gökyüzünün daha da karardığını fark etmiş. Sakin bulutun gölgesi başucundan itibaren tüm geminin üzerine düşmüş ve insanlarla ve yaşamla dolu gemiden yükselen tüm sesleri bastırmış sanki. Jim artık tentelerin altından gelen sesleri işitmiyormuş. Gözünü her kapadığında beyninde bir şimşek gibi çakan düşünceler ölümün eşiğindeki insan kalabalığının bedenlerini gün gibi zihninde canlandırıyor; gözlerini ne zaman açsa inatçı bir sandalla çılgınca boğuşan dört adamın mücadelesini görüyormuş. Gözlerini yere dikip, ‘Sık sık geri çekilip sandalın önüne geliyorlar, durup birbirlerine küfrediyorlar ve birden toplu halde yeniden hamle ediyorlardı... Görseniz gülmekten ölürdünüz,’ diye yorumda bulundu; ardından bakışlarını bir anlığına yüzüme çevirip kederli bir gülümsemeyle, ‘Tanrı biliyor ya, ölmeden önce o komik manzara daha birçok kez gözlerimin önünde canlanacak ve yaşamıma neşe katacak,’ dedi. Sonra yeniden bakışlarını yere çevirdi. İki cümle arasında uzun bir ara verip, ‘Görüp işiteceğim, görüp işiteceğim,’ diyerek boş bakışlarla iki kez tekrarladı.</p>
			<p class="calibre10">Sonra canlanıp kendine geldi ve, ‘Gözlerimi kapalı tutmaya kararlıydım ama yapamadım,’ dedi. ‘Yapamadım ve bunu kim bilirse bilsin umurumda değil. Konuşmadan önce kolaysa öyle bir şey yaşasınlar. Sıkıysa daha iyisini yapsınlar bakalım. İkinci defa gözlerim fal taşı gibi açıldı. O şaşkınlıkla ağzım da açık kaldı. Geminin hareket ettiğini hissettim. Pruvası suya battı ve ardından yeniden yavaşça doğruldu! Sonu gelmeyen bir yavaşlıkta, milim milim doğruldu. Günlerdir bu kadarcık bile kıpırdamamıştı. Bulut ilerleyip önümüze geçmiş ve ilk dalga sanki kurşun kadar ağır bir denizin üzerinde hareket etmişti. O kadar cansız bir kıpırdanmaydı ki bu. Ama her nasılsa kafamı karıştırmaya yetti. Siz olsaydınız ne yapardınız? Kendinizden son derece eminsiniz, öyle değil mi? Şu anda, içinde bulunduğumuz şu dakikada, bu binanın biraz sallanıp koltuğunuzun altındaki zeminin oynadığını hissetseniz ne yapardınız. Havaya sıçrardınız! Tanrı aşkına! Oturduğunuz yerden bir yay gibi fırlar ve şuradaki çalıların arasında bulurdunuz kendinizi.’</p>
			<p class="calibre10">Jim kolunu sallarcasına tırabzanların ötesine, gecenin karanlığına doğru uzattı. Sükûnetimi bozmadım. Çok sert bir ifadeyle dik dik baktı bana. Beni sindirmeye çalışıyordu. Bundan kesin emindim artık. Benim ise bu durumda hiç renk vermeyip tek bir kelime etmemem ya da en ufak bir hareket yapmamam icap ediyordu; yoksa kaçınılmaz olarak bu konuda belli bir tavır takınmayı kabullenmiş olacaktım. Böyle bir riski göze almaya niyetli değildim. Unutmayın ki karşımda oturuyordu ve tehlikesiz olamayacak kadar bizden biriydi. Fakat eğer merak ediyorsanız, verandanın önünde bulunan çimenliğin ortasındaki yoğun çalıların mesafesini tahmin etmek için hızla göz attığımı söylememde bir sakınca yok. Abartıyordu. Bir-iki metre berisine düşerdim o çalılığın. Kesin olarak emin olduğum tek şey bu.</p>
			<p class="calibre10">Son ânın geldiğini düşünen Jim yerinden kımıldamamış. Kafasında türlü çeşit düşünce dolanırken ayakları zemine zamkla tutturulmuş gibi kıpırdamadan durmuş. Tam da bu sırada sandalın etrafında uğraşan o heriflerden birinin birden geriye doğru adım attığını, kollarını kaldırıp bir yere tutunmaya çalışırcasına havayı avuçladığını ve sendeleyip yere düştüğünü görmüş. Aslında adam düşmemiş, sadece yavaşça kayıp kamburu çıkmış vaziyette kıçüstü yere otururken sırtı da makine dairesinin aydınlığına dayanmış. ‘O makine lostromosuydu. Çelimsiz, soluk benizli, karman çorman bıyıkları olan ve üçüncü makinist görevini üstlenen adam,’ diye açıklamada bulundu Jim.</p>
			<p class="calibre10">‘Ölmüş,’ dedim. Mahkemede bununla ilgili bir şeyler duymuştuk.</p>
			<p class="calibre10">‘Öyle diyorlar,’ dedi hüzünlü bir kayıtsızlıkla. ‘Elbette asla öğrenemedim. Kalbi zayıfmış. Bir süredir kendini keyifsiz hissediyormuş ve sıhhati bozukmuş. Aşırı heyecan, aşırı çaba. Kim bilir artık. Ha! Ha! Ha! Onun da ölmek istemediği çok belliydi. Tuhaf, öyle değil mi? Eğer kanına girip kendini öldürmesine sebebiyet vermedilerse ne olayım! Kanına girdiler. Bu kadar basit. Kanına girip ölümüne neden oldular, Tanrı’m! Tam da ben... Ah! Keşke hiç kıpırdamasaydı yerinden; gemi batıyor diye gelip onu alelacele ranzasından kaldırmaya çalıştıklarında keşke cehenneme kadar yolları olduğunu söyleseydi onlara! Keşke elleri cebinde öylece dikilip ağzına geleni deseydi!’</p>
			<p class="calibre10">Jim ayağa kalktı, yumruğunu salladı, öfkeli gözlerle bana baktı ve yerine oturdu.</p>
			<p class="calibre10">‘Kaçırılan bir fırsat, ha?’ diye mırıldandım.</p>
			<p class="calibre10">‘Neden gülmüyorsunuz?’ dedi. ‘Cehennemden çıkmış bir şaka. Zayıf bir kalp!.. Bazen keşke benim kalbim de zayıf olsaydı diyorum.’</p>
			<p class="calibre10">Bu söz beni sinir etti. ‘Gerçekten de öyle mi düşünüyorsun?’ dedim alaycı bir tavırla. ‘Evet! Anlamıyor musunuz?’ diye haykırdı. ‘Daha başka ne dileyebilirdiniz ki?’ dedim kızgınlıkla. Hiçbir şey anlamamış gibi baktı suratıma. Attığım bu taş da hedefin bayağı uzağına düşmüştü ve Jim kendine atılan taşları umursayacak biri değildi. İnanın ki çok saftı; kolay bir hedef değildi. Taşın onu ıskalamasına, hatta kendisine taş atıldığının farkında bile olmamasına seviniyordum.</p>
			<p class="calibre10">Elbette o sırada adamın öldüğünü bilemezdi. Gemide geçirdiği son dakika, kayayı döven dalgalar gibi üzerine çullanan heyecanlı olaylarla doluymuş. Bu benzetmeyi bilerek kullanıyorum zira Jim’in anlattıklarını dinlerken, ister istemez tüm bu olanlar sırasında harekete geçmeyip kendisini bir eşek şakasının kurbanı olarak seçen şeytani güçlerin denetimine girmişçesine garip bir edilgenlik hayaline kapıldığına kanaat getirmiştim. Daldığı hayalden onu uyandıran ilk şey, nihayet sallanıp hareket eden ağır sandal vinçlerinin sürtünürken çıkardığı ses olmuş. Bu kulak tırmalayıcı gıcırtı sanki güvertede ilerleyip ayak tabanlarından vücuduna girmiş ve omurgasından yukarı çıkıp kafatasına kadar ulaşmış. Bu arada fırtına bulutu da iyice yaklaşmış ve daha da büyük bir başka dalga tehditkâr bir biçimde kabararak geminin hareketsiz gövdesini kaldırırken Jim’in nefesi kesilmiş, paniğe kapılanların çığlıkları beynine ve kalbine hançer gibi saplanıyormuş. ‘Gevşet! Tanrı aşkına, gevşet! Gevşet! Gemi batıyor!’ Ardından sandalın halatları kopup makaraların arasından boşalmış ve tentelerin altındaki insanlar korku dolu seslerle kendi aralarında konuşmaya başlamışlar. ‘O sefiller sandalı halatlarından kurtarınca öyle bir patırtı koparmışlardı ki, çığlıkları ölüleri ayağa kaldırmaya yeterdi,’ dedi Jim. Sonra, kelimenin tam manasıyla denize düşen sandalın suya çarpma sesinin ardından sandala atlarlarken çıkan patırtı ve kargaşanın sesleri, bağrış çağrışlarla birbirine karışmış: ‘Çengeli çıkar! Çıkar çengeli! Sandalı it! Çıkar! Canınızı kurtarmak için itin sandalı! Fırtına tepemize inecek...’ Jim başının üzerinde rüzgârın belli belirsiz fısıltısını, ayaklarının altında ise acılı bir çığlık duyuyormuş. Nereden geldiği belli olmayan bir ses döner kancaya küfretmeye başlamış. Gemi çomak sokulmuş bir arı kovanı gibi başından kıçına kadar uğuldamaya başlamış ve Jim tüm bunları son derece sakince bana anlatırken –zira o ara hem tavrı hem yüz ifadesi hem de ses tonu çok sakindi– birden, adeta damdan düşercesine, ‘Bacaklarına takılıp sendeledim,’ dedi.</p>
			<p class="calibre10">Hareket ettiğinden ilk defa bahsettiğini duyuyordum. Elimde olmadan şaşkınlığımı belli eden bir hırıltı çıktı ağzımdan. En sonunda bir şey onu harekete geçirmişti ama kökünden sökülen bir ağaç onu yere deviren rüzgârdan ne derece haberdarsa Jim de tam olarak hangi anda ve ne sebeple üzerindeki ölü toprağını atıp harekete geçtiğinden o kadar haberdardı. Tüm bunlar, tüm o sesler, görüntüler, ölü adamın bacakları ona malum olmuştu – Tanrı’m! Bu şeytani şaka sanki zalimce boğazından içeri tıkılıyordu ama –dikkatinizi çekerim– gırtlağında herhangi bir yutkunma hareketinin olmasına izin vermiyordu. Jim’in kapıldığı bu yanılsamanın içine sizi de çekme çabası olağanüstüydü. Sanki bir ceset üzerinde yapılmış bir kara büyü hikâyesi dinler gibi kulak vermiştim ona.</p>
			<p class="calibre10">‘Makine lostromosu çok yavaş bir biçimde yan tarafa devrildi ve gemide gördüğümü hatırladığım son şey bu,’ diye devam etti anlatmaya. ‘Ne yaptığı umurumda değildi. Sanki doğrulup ayağa kalkar gibiydi. Tabii ki toparlanıp ayağa kalktığı geçti aklımdan. Yanımdan şimşek hızıyla geçip diğerlerinin ardından ve küpeştelerin üzerinden sandala atlamasını bekliyordum. Diğerlerinin aşağıda yaptığı patırtıyı işitebiliyordum ve sanki bir kuyunun içinden feryat eder gibi bir sesin, “George,” dediğini duydum. Ardından üç kişi birden aynı anda bağırdı. Bu seslerin her birini ayrı ayrı işittim: Biri sızlanıyor, öbürü çığlık atıyor, diğeri ise uluyordu. Öff!’</p>
			<p class="calibre10">Jim hafifçe titredi ve sanki güçlü bir el yukarıdan uzanıp onu saçlarından tutarak koltuğundan kaldırırmış gibi yavaşça yerinden kalktığını gördüm. Yavaşça doğrulup ayağa kalktı ve dizleri düzelip dimdik olunca sanki yukarıdan uzanan el onu bırakmış gibi ayaklarının üzerinde hafifçe salındı. ‘Bağırıyorlardı,’ derken yüzünde müthiş bir sükûnet okunuyordu, hareketlerinde ve sesinde de büyük bir durgunluk vardı. Yanıltıcı sessizliğin içinde doğrudan işitilebilecek o hayalî sesi sanki duyabilecekmişim gibi istemsizce kulak kabarttım. Korkutucu ve boş bakışlarla, ‘O gemide sekiz yüz insan vardı,’ diye anlatmaya devam ederek beni yeniden koltuğuma çiviledi. ‘Orada sekiz yüz canlı insan dururken o sefiller ölü bir adama seslenerek, aşağı inip canını kurtarması için bağırıyorlardı. “Atla George! Atla! Atlasana!” Elimi sandal vincine dayamış orada öylece duruyordum. Çok sakindim. Zifirî karanlık çökmüştü. Ne gökyüzü ne de deniz görünüyordu. Geminin yanı sıra suda duran sandalın gövdeye bum, bum diye çarptığını duyuyordum. Bir süre aşağıdan başka hiçbir ses gelmedi ama gemi konuşan insanların sesleriyle dolup taşıyordu. Birden kaptan, “<em class="calibre2">Mein Gott!</em><a class="si-noteref" href="#f18" id="backref_18">18</a> Fırtına! Fırtına! Sandalı itip denize açılın!” diye ulurcasına bağırmaya başladı. Daha ilk düşen yağmur damlası ve ilk esintiyle birlikte, “Atla George! Seni yakalayacağız! Atla!” diye bağırmaya başladılar. Bu arada gemi yavaşça batmaya başlamıştı; yağmur kabarıp köpüren bir deniz gibi gemiyi dövüyordu; şapkam başımdan uçtu, soluğum kesildi. Sanki bir kulenin tepesindeymişim gibi bir başka vahşi çığlık daha işittim: “Geoooorge! Atlasana hadi!” Gemi altımdan kayıp baş aşağı denize doğru gömülüyordu...’</p>
			<p class="calibre10">Jim elini yüzüne götürdü, sanki rahatsız edici örümcek ağlarını temizlermiş gibi parmaklarıyla suratını didikleyen hareketler yaptı ve açık avucuna bir-iki saniye bakıp birden, ‘O sırada atlamışım...’ dedi; sustu, bakışlarını kaçırdı ve, ‘Galiba,’ diye ekledi.</p>
			<p class="calibre10">Açık mavi gözlerini hazin bir bakışla bana çevirdi. Afallamış ve incinmiş bir ifadeyle karşımda durmuş bu gence bakarken, çocukça bir felaket karşısında çaresiz kalan bir ihtiyarın derin merhametinin ve her şeyi kabullenmiş bir bilgeliğin verdiği üzücü hislerin baskısı altında ezildiğimi hissettim.</p>
			<p class="calibre10">‘Öyle anlaşılıyor,’ diye mırıldandım.</p>
			<p class="calibre10">‘Başımı kaldırıp yukarı bakıncaya dek ne olduğunu asla anlamadım,’ diye açıklamada bulundu telaşla. E bu da mümkün tabii. Başı dertte küçük bir oğlan çocuğu gibi dinlemeliydiniz onu. Anlamamıştı. Nasılsa birdenbire oluvermişti işte. Bir daha asla olmayacaktı. Birinin üzerine düşmüş ve sandalın oturma tahtasının üzerine yuvarlanmış. Sol tarafındaki bütün kaburgaların sanki kırıldığını hissetmiş; sonra yana yuvarlanmış ve terk ettiği geminin tepesinde yükseldiğini belli belirsiz görmüş; kırmızı borda feneri sisin arasından görünen bir tepenin yamacındaki yangın gibi yağmurda ışıldıyormuş. ‘Gemi bir duvardan daha yüksekti sanki; sandalın üzerinde bir dağ gibi yükseliyordu... O an ölmeyi istedim,’ dedi ağlamaklı bir sesle. ‘Sanki bir kuyunun içine atlamıştım. Dipsiz bir kuyunun içine...’”</p>
			</div>
			<div class="si-footnotes">
				<div class="si-footnote" id="f18"><a class="si-backref" href="#backref_18">18</a><span>. (Alm.) Aman Tanrı’m. (Y.N.)</span></div>
			</div>
  </body>
</html>
