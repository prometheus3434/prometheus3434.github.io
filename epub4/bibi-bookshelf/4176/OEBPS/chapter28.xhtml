<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>Lord Jim</title>
    <meta name="Adept.resource" value="urn:uuid:cc9d898c-6c8e-49e7-9b00-781df8de68c9"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="epub-type_cover" id="chapter28">
<div class="html5_section">
			<h1 class="calibre9">XXVIII</h1>

			<p class="calibre10">“Mağlup olan Şerif Ali daha fazla direniş göstermeden ülkeden kaçtı ve perişan durumdaki köylüler ormandan çıkarak çürümekte olan evlerine dönmeye başladığında Jim, Dan Waris’e de danışarak şefi atadı ve böylece ülkenin fiilî yöneticisi oldu. Yaşlı Tunku Allang ise ilk başta büyük bir korkuya kapıldı. Dendiğine göre, tepeye yapılan saldırının başarılı olduğunu öğrendiğinde kabul salonunun bambu zeminine kendini yüzükoyun atarak bütün gece ve ertesi gün boyunca adeta soluksuz kalmış gibi o kadar korkunç sesler çıkarmış ki kimse ona bir mızrak boyundan fazla yanaşmaya cesaret edememişti. Allang, daha şimdiden aşağılanmış, itibarını yitirmiş bir halde Patusan’dan sürüldüğünü, terk edilmiş, soyulup soğana çevrilmiş bir berduş gibi, afyondan ve kadınlardan mahrum kalacağını ve yandaşları olmadan karşısına çıkan ilk adama kolay bir av olacağını aklından geçirmeye başlamıştı. Şerif Ali’den sonra onun da sırası gelecekti ve öyle bir iblisin yürüteceği bir saldırıya kim direnebilirdi ki? Doğrusu hayatını ve Patusan’ı ziyaret ettiğim sırada hâlâ sahip olduğu yetki ve nüfuzunu sadece ve sadece Jim’in adalet duygusuna borçluydu. Bugi halkı intikam alıp hesaplaşmak için can atıyordu ve hislerini açığa vurmayan Doramin oğlunu Patusan’ın yöneticisi olarak görme umudunu besliyordu. Görüşmelerimizden birinde bu gizli arzusunu açığa vurup bana çıtlatmıştı. Ağırbaşlı ve ihtiyatlı tavırlarını büyük bir incelikle sergiliyordu. Gençliğinde gücünü kullandığını ama artık yaşlandığını ve yorulduğunu belirterek girdi konuya. Heybetli cüssesi ve etrafına mağrur, bilgece bakışlar fırlatan, sorgulayan gözleriyle insanın aklına ister istemez kurnaz ve yaşlı bir fili getiriyordu; geniş göğüs kafesi, durgun bir denizin kabarması gibi güçlü ve düzenli aralıklarla yavaşça inip kalkıyordu. O da, Efendi Jim’in bilgeliğine sınırsız güven duyuyordu. Ondan bir söz, bir vaat alabilseydi! Tek bir kelimesi yeterli olurdu! Soluklanmak için konuşmasına ara verip susması, sesinin derinlerden gelen gürlemesi, dinmek üzere olan gök gürültülü bir fırtınayı akla getiriyordu.</p>
			<p class="calibre10">Konuyu değiştirmeye çalıştım. Bu zor bir durumdu zira gücün Jim’de olduğuna şüphe yoktu; bu yeni nüfuz alanında, elinde tutamayacağı ya da veremeyeceği yetki yoktu. Fakat bir yandan Doramin’i sözde ilgiyle dinlerken bir yandan da Jim’in en sonunda kaderine hükmetmeye çok yaklaştığını düşünüyordum ve tekrar edeyim ki, bu fikrimle kıyaslandığında, Jim’in yetkileri hiçbir şeydi. Doramin ülkenin geleceğinden kaygılanıyordu ve birden tartışmayı çok farklı bir mecraya çekmesi beni şaşırtmıştı. Ülke, topraklar Tanrı’nın koyduğu yerde kalır ama beyaz adam bize gelip kısa bir süre sonra gider diyordu. Beyaz adam çekip gidiyordu. Geride kalanlar ise onların ne zaman geri döneceğini bilemiyordu. Ülkelerine, insanlarına dönüyorlardı ve nihayet bu beyaz adam da aynısını yapacaktı. Bu noktada atılıp coşkulu bir sesle, ‘Hayır, hayır!’ demeye beni neyin sevk ettiğini bilmiyorum. Doramin, derin kırışıklıklarla dolu ve kocaman kahverengi bir maske gibi donuk ifadeli suratını bana çevirip dalgın bakan gözlerle, ‘Bu gerçekten de iyi bir haber,’ deyince ne büyük boşboğazlık ettiğim belli oldu; sonra bunun sebebini öğrenmek istedi.</p>
			<p class="calibre10">Doramin’in ufak tefek, anaç ve şirret karısı başını örtmüş, ayaklarını altına kıvırmış vaziyette diğer yanıma oturup duvardaki geniş delikten dışarıyı seyretmeye başladı. Başörtüsünün altından sadece bir tutam gri saç, çıkık bir elmacıkkemiği ve hafifçe çiğneme hareketi yapan sivri bir çene görebiliyordum. Tepelere kadar uzanan uçsuz bucaksız ormanlardan gözlerini ayırmadan merhamet dolu bir sesle, neden o kadar genç birinin evinden kopup bir sürü tehlikeyi göze alarak bu kadar uzaklara geldiğini sordu. Kendi ülkesinde bir evi, ailesi yok muydu? Simasını her zaman hatırlayacak yaşlı bir annesi yok muydu?</p>
			<p class="calibre10">Böyle bir sohbete hiç hazırlıklı değildim. Sadece belli belirsiz başımı sallayıp bir şeyler geveleyebildim. Sonra, kendimi bu zor durumdan kurtarmak için çabalarken daha da battığımı açıkça fark ettim. Ne var ki, o andan itibaren yaşlı <em class="calibre2">nakhoda</em> sessiz kaldı. Korkarım Doramin pek hoşnut değildi ve belli ki söylediklerim onu ciddi manada düşünmeye sevk etmişti. Ne gariptir ki, Patusan’daki o son günümün akşamı Jim’in yazgısıyla ilgili yanıtlanması mümkün olmayan o aynı soruyla bir kez daha karşılaştım. Bu vesileyle, Jim’in aşkıyla ilgili hikâyeye geliyorum.</p>
			<p class="calibre10">Sanırım bunun hayalinizde canlandırabileceğiniz bir hikâye olduğunu düşünüyorsunuz. Bu gibi o kadar çok hikâye dinledik ki, çoğumuz bunların bir aşk hikâyesi olduğuna inanmayız bile. Çoğunlukla bunların insanın karşısına çıkan fırsatlarla ilgili olduğunu düşünürüz: en iyi ihtimalle tutkulu bir serüven ya da belki de, şefkat ve pişmanlığın gerçeklerinin süzgecinden geçseler bile sonunda unutulmaya mahkûm gençlik ve cazibeyi anlatan olaylardır bunlar. Bu bakış açısı çoğunlukla –ve belki de bu vaka için de– geçerlidir.Yine de bilemiyorum. Şayet, alışılagelmiş bakış açısı yeterli ve her vaka için geçerli olsaydı bu hikâyeyi anlatmak kolay olurdu ama hiç de kolay değil. Anlaşılan o ki, bu diğerlerine çok benzeyen bir hikâye. Ne var ki benim için geri planında, mühürlenmiş dudaklarla ve efkârlı gözlerle çaresiz bakan melankoliye kapılmış bir kadının, ıssız bir mezara gömülmüş insafsız bir erdemin gölgesinin yer aldığı bir hikâye bu. Bir sabah erken yürüyüşe çıktığımda denk geldiğim mezar, epey şekilsiz kahverengi bir toprak yığınıydı; tabanına çepeçevre beyaz ve iri mercanlardan düzgün bir sınır yapılmış, ayrıca bölünmüş fidan ve körpe ağaç dallarından bir çitle çember içine alınmıştı. İnce direklerin uçları yapraklar ve taze çiçeklerden oluşan çelenklerle sarılıp süslenmişti.</p>
			<p class="calibre10">Bahsettiğim gölge benim kuruntum olsun ya da olmasın, her halükârda unutulmuş bir mezarın önemine dikkat çekebilirim. Ayrıca o rustik çiti Jim’in kendi elleriyle yapmış olduğunu söylersem aradaki farkı ve hikâyenin kendine has yanını da hemen algılarsınız. Jim’in başka bir insana ait olan anılara ve sevgiye sahip çıkmasında ciddiyetini yansıtan bir şeyler vardı. Jim vicdan sahibiydi ve bu romantik bir vicdandı. Cornelius denen rezil herifin karısının bütün yaşamı boyunca kızından başka ne bir can yoldaşı ne bir sırdaşı ne de bir arkadaşı olmuştu. Zavallı kadıncağız kızının babasından ayrıldıktan sonra o korkunç, ufak tefek Malakka’lı Portekizli ile nasıl olup da evlenmişti, o ayrılığın nedeni bazen merhametli de olabilen ölüme mi yoksa geleneklerin acımasız baskısına mı dayanıyordu bilemiyorum. Sürüyle hikâye bilen Stein’ın az da olsa bana anlattıklarından onun sıradan bir kadın olmadığına kanaat getirmiştim. Babası bir beyazdı, yüksek yerlere gelmiş bir memurdu; bir başarıya tutunup yaşayacak kadar renksiz ve duyarsız olmayan ve meslek hayatı çoğu zaman şüphe altında, gözden düşmüş biri olarak sona eren o zeki ve parlak adamlardan biriydi. Sanırım kadın da durumu kurtaran o duyarsızlıktan yoksundu ve onun meslek hayatı da Patusan’da sona ermişti. Yaşamından çok değer verdiği birini ya da bir şeyi tamamen yitirdiğini hayal meyal da olsa hatırlamayacak bir adam, gerçek anlamda hisli bir adam var mıdır aramızda? Bu ortak yazgımızdır ve kendine has bir acımasızlıkla ve saplantıyla kadınlara bağlanmıştır. Bir efendi gibi cezalandırmaz ama sanki gizli ve dinmek bilmez bir garezi tatmin etmek istercesine yavaş bir işkenceye dönüşerek acı verir. Yeryüzünde hükmetmek için tayin edilmiş bu yazgının, akılcı bir uyarıyı göz ardı etmeye, basiretin sınırlarını en çok zorlamaya yaklaşanlardan öç almaya çalıştığını düşünebilir insan; zira sadece kadınlar zaman zaman aşklarına insanı korkutacak kadar bariz bir dünya dışı özellik katmayı başarırlar. Merak içinde kendime, acaba dünya onlara nasıl görünüyor diye soruyorum. Acaba bizim bildiğimiz şekle ve içeriğe, bizim soluduğumuz havaya sahip bir dünya mı bu? Kadınların maceracı ruhlarının heyecanıyla dolup taşan, muhtemel tüm tehlikelerin ve feragatlerin ihtişamıyla aydınlanmış, akıl dışılığın yüceltildiği bir dünya olmalı bu diye düşünüyorum. Ne var ki insanların çeşitliliği ve çokluğundan, iki cinsin de –sayısal açıdan– eşitliğinden elbette haberdar olsam da, dünyada çok az kadın olduğunu düşünüyorum. Ama eminim ki annesi de en az kızı gibi sıra dışı bir kadındı. Elimde olmadan bu iki kadını, ilk önce genç kadın ve çocuğu, sonra yaşlı kadın ve genç kızı, zamanın korkunç tekdüzeliği ve hızla akmasını, bir duvar gibi engel ören ormanı, bu iki insanın yalnızlığını, hayatlarındaki karmaşayı ve aralarında konuştukları her şeyin nasıl hüzünlü bir anlama büründüğünü kafamda canlandırıyorum. Anne kız birbirlerine sırlarını açmış olmalıydılar; yaşanan olaylardan çok, yüreğin derinliklerindeki hislere, pişmanlıklara, korkulara dair sırlar ve hiç kuşkusuz yapılan uyarılar. Yaşlı kadın bu dünyadan göçüp gidinceye ve Jim çıkıp gelinceye kadar kızının tam olarak kavrayamadığı uyarılar. Eminim ki genç kız sonradan bunların tamamını olmasa da çoğunu –anlaşılan o ki en çok da korkuyu– anladı. Jim ona değerli mücevher anlamına gelen bir tabir kullanarak sesleniyordu. Ne hoş, değil mi? Fakat Jim’in her şeye gücü yeterdi. Tıpkı talihsizliğinin üstesinden geldiği gibi, talihiyle de başa çıkabilirdi. ‘Mücevher’ diye hitap ediyordu ona; ve bunu sanki ‘Jane’ diye bir isimle hitap eder gibi rahatça, karısına seslenir gibi huzurlu bir tınıyla söylüyordu. Bu ismi ilk kez Jim’in evinin avlusuna adım attıktan on dakika sonra duydum. Jim neredeyse kolumu sökecek kadar büyük bir hararetle elimi sıktıktan sonra bir ok gibi fırlayıp hızla basamakları çıktı ve gür çatı saçaklarının altındaki kapıda durup neşeli, çocuksu bir şamatayla, ‘Mücevher! Hey Mücevher! Çabuk ol! Bir arkadaşım geldi!’ diye seslendi. Sonra birden loş verandadan bana dikkatle bakarak ciddi bir tavırla ve alçak bir sesle, ‘Biliyor musun bu –bu o kadar anlamlı ki– ona ne kadar çok şey borçlu olduğumu sana anlatamam – anlıyor musun –ben– sanki tam da...’ diye gevelerken, evin içinde beyazlar giymiş birinin hızlı adımları işitilince telaşlı fısıltıları kesildi. Tıpkı yuvasından başını uzatan bir kuş gibi, çocuksu ama kıpır kıpır, narin yapılı küçük bir yüz ve insanın içine işleyen son derece dikkatli bakışlar fırlatan bir çift göz evin loşluğundan dışarı baktı. Elbette bu isim epey ilgimi çekmişti. Fakat bu isimle, Patusan Nehri’nin iki yüz otuz mil güneyindeki kıyısında küçük bir yere yaptığım seyahatte duyduğum dudak uçuklatan bir söylenti arasında daha sonra bir bağlantı kuracaktım. Benim de yolcuları arasında bulunduğum Stein’ın iki direkli yelkenlisi bazı mallar yüklemek için oraya yanaşmıştı. Kıyıya çıktığımızda, bu sefil kasabanın üçüncü sınıf bir vali yardımcısına sahip olmakla övündüğünü duyunca çok şaşırmıştım; sürekli gözlerini kırpıştıran ve parlak dudakları dışadönük iriyarı, yağ tulumu bir melezdi bu herif. Onu yaka bağır açık, biri buharlar salan başının üzerinde diğeri ise elinde tutup yelpaze niyetine uyuşukça salladığı iki büyük yaprağın arasında, hasır bir sandalyeye yayılmış vaziyette bulmuştum. Patusan’a mı gidiyorsunuz? Evet tabii. Stein’ın şirketi. Biliyordu. Orada ticaret izni vardı o şirketin. Gerçi onu ilgilendirmezdi ya. Artık orasının eskisi gibi tehlikeli olmadığını söyledi kayıtsızca ve ağır ağır konuşmaya devam ederek, ‘Oraya beyaz bir serseri gitmiş duyduğum kadarıyla... Efendim? Ne dediniz? Arkadaşınız mı o? Tamam işte! Demek ki oraya şu lanet olası serserilerden birinin gittiği doğru. Ne yapıyor o orada? Hergele, içeri girmenin bir yolunu bulmuş. Öyle mi? Emin değildim şimdiye dek. Patusan ha... orada adamın gırtlağını keserler. Gerçi bize ne.’ Susup homurdanmaya başladı. ‘Püff! Tanrı’m! Bu ne sıcak! Haşlıyor! Peki, o halde hikâyenin ilginç bir yanı olabilir; ve...’ Donuk bakan sevimsiz gözlerinden birini yumup gözkapağını sürekli titreştirirken öbürüyle bana vahşi bir bakış attı. ‘Baksanıza,’ dedi esrarlı bir sesle, ‘eğer, anlıyor musunuz, eğer o serseri eline güzel bir şey, hani sizin şu yeşil cam parçacıklarından değil, daha değerli bir şey geçirdiyse, anladınız mı, söyleyin o hergeleye, ben bir hükümet yetkilisiyim ve... Ne? Arkadaşınız mı dediniz?’ Sakin bir tavırla sandalyenin üzerinde sağa sola kaykılmaya devam etti. ‘Söylemiştiniz zaten değil mi, diyeceğim bu; ve bunu sizinle paylaştığıma memnunum. Sanırım siz de bundan kendi hesabınıza faydalanmak istersiniz. Sözümü kesmeyin. Ona sadece hikâyeyi duyduğumu fakat hükümeti bundan haberdar etmediğimi söyleyin. Henüz değil. Anlıyor musunuz? Hem neden haberdar edeyim ki? Değil mi ya? Eğer o yerden sağ çıkmasına izin verirlerse gelip beni görmesini söyleyin ona. Kendini kollasa iyi olur. Soru sormayacağıma söz veriyorum. Sessizce halledilecek – anlıyor musunuz? Size de bir şeyler vereceğim. Çektiğiniz zahmet karşılığı küçük bir pay. Lafımı kesmeyin. Ben bir hükümet yetkilisiyim ve hükümete haber vermedim. Bu bir iş meselesi – anlıyor musunuz? Değerli her şeyi satın almaya hazır ve o hergeleye hayatında görmediği kadar para kazandırabilecek bazı iyi insanlar tanıyorum. Bilirim o gibileri.’ Başında dikilmiş, büyük bir şaşkınlıkla ve kendi kendime bu herifin deli mi yoksa sarhoş mu olduğunu sorarken her iki gözünü de açmış ısrarlı bakışlarla beni süzüyordu. Bir yandan kan ter içinde oflaya puflaya sızlanırken diğer yandan öyle mide bulandırıcı bir rahatlıkla kaşınıyordu ki deli mi yoksa sarhoş mu olduğuna karar verecek kadar uzun bir süre dayanamadım bu manzaraya. Ertesi gün, kasabanın küçük meydanında yerlilerle havadan sudan sohbet ederken, Patusan’da yaşayan ve olağanüstü bir mücevheri –muazzam büyüklükte ve paha biçilmez bir zümrüt taşını– ele geçiren esrarengiz bir beyaz adamla ilgili hikâyenin kıyı boyunca ağızdan ağıza dolaştığını öğrendim. Sanırım Doğu’nun hayal gücüne diğer taşlara kıyasla daha çok hitap eden bir yanı var zümrütün. Yerlilerin anlattığına göre söz konusu beyaz adam bu taşı uzak bir ülkenin hükümdarından kısmen sahip olduğu muazzam gücü kullanarak kısmen de kurnazlıkla elde edip hemen oradan kaçmış, büyük bir kaygı içinde Patusan’a dönmüş ve bastırılması mümkün olmayan bir vahşilik göstererek halkın gözünü korkutmuştu. Bunları benimle paylaşanların çoğu, tıpkı eskiden Sukadana sultanının o ülkeye savaş ve tarifsiz felaketler getiren değerli taşı<a class="si-noteref" href="#f59" id="backref_59">59</a> gibi bu taşın da muhtemelen uğursuz olduğunu düşünüyordu. Belki de ikisi aynı taştı. Kim bilir? Aslında muazzam büyüklükte bir zümrüte dair anlatılan hikâye, takımadalara ilk kez bir beyaz adamın ayak basması kadar eskiye dayanmaktaydı; bu hikâyeye o kadar uzun bir süre inanılmıştı ki, doğruluğunu araştırmak üzere Hollandalılar resmî bir soruşturma yürütmüştü. O kasabanın sefil racasının yanında bir nevi kâtiplik yapan ve Jim’le ilgili bu şaşırtıcı söylentinin çoğunu bana aktaran yaşlı adam, ‘Böyle bir mücevheri,’ diye açıklamaya girişti; yarı kör gözlerini yukarı kaldırıp bana bakarak (saygısından ötürü kulübenin zeminine oturmuştu), ‘böyle bir mücevheri korumanın en iyi yolu onu bir kadının bedeninde saklamaktır,’ dedi. Ama bunun için her kadın uygun değildi. Kadın genç –derin bir iç çekti– ve aşkın çekiciliğine kapılıp baştan çıkarılamayacak kadar hissiz olmalıydı. İhtiyar kuşkuyla başını salladı. Ama galiba böyle bir kadın gerçekten de vardı. Beyaz adamın büyük bir saygı ve özenle üzerine titrediği ve yanında biri olmadan asla evinden çıkmayan uzun boylu bir kızdan bahsetmişlerdi ona. Köylüler, beyaz adamın neredeyse her gün bu kızla birlikte görüldüğünü anlatıyorlardı; adam kızla yan yana, kimseden sakınıp çekinmeden, kızın kolunu kendi kolunun altına alarak görülmemiş bir yakınlıkla yürüyordu.<a class="si-noteref" href="#f60" id="backref_60">60</a> Bunun bir yalan olabileceğini zira kimsenin böyle garip bir şey yapmayacağını düşünüyordu ihtiyar. Öte yandan, şüphesiz bu kız beyaz adamın mücevherini koynunda saklıyordu.”</p>
			</div>
			<div class="si-footnotes">
				<div class="si-footnote" id="f59"><a class="si-backref" href="#backref_59">59</a><span>. Borneo’nun batısında Sukadana’nın (günümüzde Kalimantan, Borneo Adası’nın Endonezya’ya bağlı kısmı) XVIII. yüzyıldaki tarihçesinde önemli bir rol oynayan dünyanın en büyük elmaslarından biri kastediliyor. (Ç.N.)</span></div>
				<div class="si-footnote" id="f60"><a class="si-backref" href="#backref_60">60</a><span>. Malay geleneği kadın ve erkeğin halka açık yerlerde birbirlerine sevgi gösterisinde bulunmalarına sıcak bakmaz ve bunu adap dışı ve iradesizce bir davranış olarak görür. (Ç.N.)</span></div>
			</div>
  </body>
</html>
