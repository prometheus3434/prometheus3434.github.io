<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>Lord Jim</title>
    <meta name="Adept.resource" value="urn:uuid:cc9d898c-6c8e-49e7-9b00-781df8de68c9"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="epub-type_cover" id="chapter40">
<div class="html5_section">
			<h1 class="calibre9">XL</h1>

			<p class="calibre10">“Brown’un amacı, Kasım’ı aptal yerine koyup oyalayarak zaman kazanmaktı. Gerçekten voliyi vurup sağlam bir iş çevirmek için beyaz adamla işbirliği yapması gerektiğini düşünmeden edemiyordu. Öyle bir adamın (ki yerliler üzerinde o şekilde hâkimiyet kurduğuna göre son derece akıllı biri olmalıydı) bir başına insanları aldatıp malı götürebilmek amacıyla tek çare olarak yavaş ve temkinli davranma ve birtakım tehlikeleri göze alma zorunluluğundan kurtulabilmesi adına yardım teklifini geri çevirebileceğini düşünemiyordu. Kendisi ona bunu yapabilme gücünü sunacaktı. Hiç kimse böyle bir teklif karşısında tereddüt edemezdi. Her şey karşılıklı, kafalarda soru işareti bırakmayacak bir anlaşmaya bağlıydı. Elbette talanı paylaşacaklardı. Orada bir kale olması, elinin altında topları ve ağır silahlarıyla kullanıma hazır gerçek bir kalenin varlığı (bu bilgileri Cornelius’tan edinmişti) Brown’u heyecanlandırıyordu. Hele bir kalenin içine girsin, gerisi kolaydı... Makul şartlar öne sürecekti. Ama her şeye de razı gelmeyecekti. Jim denen o adam anlaşıldığı kadarıyla aptal biri değildi. Kardeş gibi bir arada çalışacaklardı, ta ki... ta ki, bir hır çıkarma zamanı gelene kadar; ve o vakit de bir mermi ile iş çözüme kavuşturulacaktı. Bir an önce yağmaya başlamak için sabırsızlanıyor, Jim’le hemen konuşabilmeyi arzuluyordu. Daha şimdiden ülkeyi kendinin sayıyor, parçalara ayırıp, sıkıp posasını çıkararak bir kenara atabileceğini hayal ediyordu. Bu arada Kasım’ı öncelikle yiyecek için, ikinci olarak da oyununu yutturmak için oyalamak lazımdı. Fakat esas mesele her gün yiyecek bir şeyler temin edebilmekti. Ayrıca, şu racanın hesabına savaşa girmek ve kendisini yaylım ateşiyle karşılayan o insanlara bir ders vermek konusunda hiç de isteksiz değildi. Savaşma arzusuyla yanıp tutuşuyordu.</p>
			<p class="calibre10">Size hikâyenin esasen Brown’dan dinlediğim bu kısmını Brown’un kendi sözleriyle aktaramayacağım için üzgünüm. Ölümle pençeleşirken düşüncelerini bana açan o adamın kendini zorlayarak, yarım yamalak yaptığı konuşma, asla gizlemediği amacının acımasızlığını, kendi geçmişinden intikam almak isteyen tavrını, tüm insanlığa karşı kendi iradesini kabul ettirme konusundaki haklılığına olan kör inancını, göçebe bir katil sürüsünün liderinin kendini gururla Tanrı’nın gazabı olarak nitelendirmeye sevk eden hissiyatını yansıtıyordu. Böyle bir kişiliğin temelinde yatan hissizlik ve gaddarlık, başarısızlık, kötü şans, son zamanlarda çekilen mahrumiyet ve ayrıca içine düşülen umutsuz durumla kuşkusuz daha da şiddetlenmişti; fakat işin en dikkat çekici yanı, Brown haince ittifaklar planlarken, beyaz adamın kaderini kendi kafasında çoktan tayin etmiş olması ve Kasım’la küstah ve laubali tavırlar içinde dolap çevirirken aslında farkında olmadan kendisine meydan okuyan o orman kasabasını yerle bir etmeyi, dört bir yanına cesetler dağılmış, alevlerle kuşatılmış halde görmeyi arzulamasıydı. Onun o acımasız, nefes nefese sesini dinlerken konuşlandığı o tepecikten katliam ve yağma hayalleri kurarak kasabaya nasıl baktığını gözümde canlandırabiliyordum. Kasabanın koya en yakın kısmı terk edilmiş gibi görünüyordu ama aslında her evde elleri tetikte bekleyen birkaç silahlı adam gizliydi. Ekilmemiş bomboş uzanan, sağında solunda seyrek çalılıklar, çukurlar, çöp yığınları ve bunların arasında ayaklar altında ezile ezile oluşmuş patikalar göze çarpan arazide birden tek başına yürüyen ve çok küçük görünen bir adam belirdi; kapalı, karanlık, hiçbir hayat belirtisi görülmeyen evlerin arasındaki ıssız sokakta tek başına ilerliyordu. Belki de nehrin öte yakasına kaçmış ve evindeki bir eşyasını almaya gelmiş kasaba sakinlerinden biriydi. Belli ki koyun diğer yanındaki tepeden uzakta bulunduğundan kendini güvende sayıyordu. Sokağın hemen dönemecinde, alelacele inşa edilmiş ufak bir kazıklı çitin ardı arkadaşlarıyla doluydu. Acele etmeden, sakin sakin yürüyordu. Brown onu gördü ve komutan yardımcısı sıfatıyla hareket eden, donanmadan kaçıp ekibe katılmış Amerikalıyı hemen yanına çağırdı. Bu sırık gibi uzun, eklemleri oynak adam ifadesiz bir suratla ve tüfeğini uyuşukça ardı sıra sürükleyerek yaklaştı. Kendisinden ne istendiğini anlayınca yanakları solgun, kayış gibi suratında iki derin çizgi oluşturan kibirli, kana susamış bir sırıtışla dişleri ortaya çıktı. Keskin nişancılığıyla övünüyordu. Bir dizinin üzerine çöktü, kesilip yere devrilmiş ağaçlardan birinin budanmamış dalları arasından nişan alarak ateş etti ve bakmak için derhal ayağa kalktı. Uzaktaki adam silah sesinin geldiği yöne doğru başını çevirdi, bir adım ileri attı, bir an sanki tereddüt eder gibi durdu ve birden ellerinin ve dizlerinin üzerine düştü. Tüfeğin keskin patlama sesinin ardından çöken sessizlikte, gözlerini avına sabitleyen keskin nişancı, ‘Orada yatan o sinsi marsığın sağlığı artık dostları için bir endişe kaynağı olmayacak,’ dedi. Adamın kol ve bacakları dört ayak üzerine kalkıp koşmak istermişçesine bedeninin altında hızla çırpınıyordu. O boş alanda şaşkınlık ve dehşet çığlıkları yükseldi. Adam yüzükoyun yere kapaklandı ve bir daha kıpırdamadı. Brown, ‘Bu, neler yapabileceğimizi göstermişti onlara,’ dedi bana. ‘Aniden gelebilecek bir ölüm korkusunu yüreklerine saldık. İstediğimiz de buydu. Bire karşı iki yüz kişiydiler ve artık gece boyunca üzerine kafa yoracakları bir konu vardı. Hiçbiri bu kadar uzun bir mesafeden isabetli atış yapılabileceğini düşünmüyordu. Racanın adamı tepeden aşağı koşa koşa kaçarken gözleri yuvalarından fırlayacaktı neredeyse.’</p>
			<p class="calibre10">Brown bana bunları anlatırken, morarmış dudaklarında biriken ince köpüğü titreyen eliyle silmeye çalıştı. ‘Bire karşı iki yüz. Bire karşı iki yüz... onları dehşete düşürmek, yüreklerine korku salmak gerekiyordu. Korku, korku...’ Bu kez Brown’un gözleri yuvalarından fırlayacak gibi oldu. Bir şeye tutunmak ister gibi cılız parmaklarıyla havayı yakalamaya çalışarak sırtüstü düştü, yeniden doğrulup oturdu; kamburu çıkmış, saçı sakalına karışmış o haliyle masallardaki yarı insan yarı hayvan yaratıkları andırıyordu; geçirdiği o nöbetin ardından yeniden konuşabilecek duruma gelmeden önce ağzı açık ve korkunç bir ıstırap içinde öfkeli gözlerle bana yan yan baktı. İnsanın asla unutamayacağı bir manzaraydı.</p>
			<p class="calibre10">Bunun dışında Brown dere boyunca çalılıkların arasında saklanan düşmanların ateş ederek yerlerini belli etmeleri için Melanezyalı adamına, tıpkı bir av köpeğine suya atılan bir değneği kapıp getirmesi gibi emrederek, sandala gidip bir kürek getirmesini söyledi. Fakat bu deneme başarısız oldu ve Melanezyalı yolu kat ettiği sırada üzerine hiçbir yerden ateş açılmadı. Ekipteki adamlardan bazıları, ‘Orada hiç kimse yok,’ diye fikir yürüttü. ‘Bu hiç de normal değil,’ dedi Amerikalı. O arada Kasım, gördüklerinden çok etkilenmiş ve memnun ama aynı zamanda biraz da huzursuz bir halde yanlarından ayrılmıştı. Gizli kapaklı, dalavereli siyasetini sürdürerek nehrin yukarısına gelmek üzere olduğuna dair istihbarat aldığı beyaz adamın gemisi konusunda dikkatli olması için Dain Waris’i uyarmak üzere bir ulak yolladı. Geminin gücünü azımsayarak, nehirden geçişini engellemesi için Waris’i cesaretlendirdi. Bugi güçlerini bölmeyi ve savaşarak onları zayıflatmayı amaçlayan bu çift taraflı, ikiyüzlü siyaset işe yaradı. Öte yandan, Kasım aynı gün içinde kasabada toplanmış Bugi şeflerine haber göndererek, işgalcileri geri çekilmeye zorlamak için çaba gösterdiği konusunda güvence verdi; kaleye gönderdiği mesajda racanın adamları için ısrarla barut temin edilmesini rica ediyordu. Tunku Allang, kabul salonundaki silahlıkta paslanan eski misket tüfekleri için uzun bir zamandan bu yana cephane tedarik edememişti. Brown’un konuşlandığı tepe ile saray arasındaki rahat ilişki ve görüşme trafiği zihinleri karıştırdı ve herkesi huzursuzlandırdı. Artık taraf tutma zamanının geldiği konuşuluyordu. Çok yakında oluk gibi kan akacaktı ve birçok insan büyük sıkıntılar yaşayacaktı. Dirlik ve düzen içinde huzurlu, herkesin yarınının güvence altında olduğu yaşamın sosyal dokusu, Jim’in kendi elleriyle yükselttiği bu mabet, o akşam kana bulanmış bir yıkıntıya dönüşmeye hazır görünüyordu. Yoksul kesim ormana kaçmaya ve nehrin yukarılarına çıkmaya başlamıştı bile. Yukarı tabakadan birçok insan saraya gidip racaya saygı ve bağlılıklarını sunmayı gerekli gördüler ama racanın uşakları bu insanlara kötü davranıp itip kaktılar. Korku ve kararsızlıktan neredeyse aklını yitiren yaşlı Tunku Allang ya sessizce somurtuyor ya da elleri boş gelmeye cüret ettikleri için bu insanlara ağzına geleni söylüyordu. Bunun üzerine insanlar büyük bir korku içinde saraydan ayrıldılar; sadece yaşlı Doramin kendi halkını bir arada tutmuş ve taviz vermeden taktiklerini izlemişti. Derme çatma çitlerin ardındaki büyük bir koltuğa, tahta kurulmuş bir kral gibi oturup derinden gelen bir sesle gürleyerek emirler veriyor, bitip tükenmek bilmeyen söylentilere kulaklarını tıkayıp istifini bozmadan yoluna devam ediyordu.</p>
			<p class="calibre10">Çöken akşam karanlığı ilk önce toprağa çivilenmiş gibi kolları açık yerde yatan ölü adamın bedenini gizledi ve ardından yerkürenin dönüşüyle gelen gece yavaşça Patusan’ın üzerini örttü ve yeryüzünü sayısız yıldızın ışığına boğdu. Kasabanın korunmasız kısmındaki tek yerleşim yerinde sokak boyunca yakılan ateşlerin ışığında çatıların düz çizgileri, birbirine geçmiş gibi görünen sazlarla örülmüş evlerin duvarları, bir grup yüksek kazık üzerine dikilmiş bir kulübe göze çarpıyordu; dalgalanan alevlerin titrek ışığında tüm bu evlerin siluetleri ülkenin yüreğindeki hüzün ve karanlığa doğru nehir boyunca kıvrıla kıvrıla ilerliyordu sanki. Art arda yakılmış ateşlerden saçılan alevlerin sessiz dansı, tepenin eteklerindeki karanlığa kadar uzanıyordu; fakat kalenin önündeki akarsu cephesinde yanan tek ateş dışında tamamen karanlıklar içinde olan nehrin öte yakasından, binlerce ayağın sertçe yere vurmasını, birçok insanın sesinin uğultusunu ya da çok çok uzaklardaki bir şelalenin gürültüsünü andıran ve giderek artan titreşimler yayılıyordu havaya. Brown tam o sırada adamlarına sırtını dönüp bu manzarayı seyrederken, insanlara karşı duyduğu tüm nefret ve küçümsemeye ve kendine duyduğu aşırı güvene rağmen en sonunda taştan bir duvara tosladığı hissine kapıldığını itiraf etmişti bana. Eğer o anda sandalı yüzer durumda olsaydı, sessizce sıvışmayı deneyeceğine, nehirden aşağı uzun bir kovalamacayı ve denizde açlıktan ölmeyi göze alabileceğine inanıyordu. Kaçıp kurtulabileceği çok şüpheliydi. Ne var ki böyle bir girişimde bulunmadı. Sonra bir anlığına kasabaya saldırı düzenlemeyi geçirdi aklından fakat sonunda kendini aydınlık yerleşim yerinde bulacağını ve evlerden açılan yaylım ateşiyle birer köpek gibi vurulup öldürüleceklerini gayet net bir biçimde idrak etti. Bire karşı iki yüz kişi vardı karşılarında. Brown’un zihninde bu düşünceler dolanırken, adamları da için için yanan iki kor yığınının etrafında bir sürü gibi toplanmış, Kasım’ın diplomasisine borçlu oldukları son muzları yiyor ve tatlı patatesleri kızartıyorlardı. Cornelius ise asık bir suratla aralarında oturuyordu.</p>
			<p class="calibre10">Sonra birden ekipteki beyaz adamlardan biri sandalda biraz tütün kaldığını hatırladı ve Melanezyalının pervasızca kendini tehlikeye atıp sağ salim dönmesinden cesaret alarak sandala gidip tütünü getireceğini söyledi. Bu laflar üzerine diğerleri birden o umutsuz ve moralsiz hallerinden sıyrıldılar. Kendisine sorulunca, küçümser bir tavırla, ‘Git de cezanı bul,’ diye cevap karşılık verdi Brown. Adam, karanlıkta koya gitmenin tehlikeli olduğunu düşünmüyordu. Bacağını ağacın gövdesinin üzerinden attı ve kayboldu. Bir süre sonra güçlükle tırmanıp sandala girdiği ve ardından çıktığı işitildi. ‘Aldım,’ diye bağırdı. Tepenin eteklerinden bir anlığına bir ışık parlayıp söndü ve ardından bir gümbürtü duyuldu. ‘Vuruldum!’ diye bağırdı adam. ‘Dikkatli olun, dikkatli olun, vuruldum!’ dedi ve ânında bir yaylım ateşi başladı. Tepeden gecenin içine bir volkandan fışkırır gibi ateş ve gürültü püskürdü; Brown’la Amerikalı yardımcısı küfürler ederek ve paniğe kapılmış adamlara sille tokat girişerek yaylım ateşini durdurunca, dereden insanın içine işleyen, şiddetli bir inleme yükseldi ve bunu damarlardaki kanı donduran bir zehir gibi yürek paralayıcı bir feryat izledi. Ardından güçlü bir sesin derenin ötesinde bir yerlerden anlaşılmaz sözcükler söylediği işitildi. ‘Kimse ateş etmesin!’ diye bağırdı Brown. ‘Ne demek istiyor bu?’ ‘Tepedekiler duyuyor musunuz? Duyuyor musunuz? Duyuyor musunuz?’ diye üç kez tekrarladı gür ses. Cornelius tercüme etti ve hemen cevabı aktardı. ‘Konuş!’ diye bağırdı Brown, ‘Duyuyoruz.’ Bunun üzerine yüksek ses, bir elçinin abartılı tonlamasıyla adeta müjde verir gibi ve hayal meyal seçilen boş arazinin dört bir yanında yankılanarak, ‘Bugi halkının Patusan’da yaşayan erkekleriyle tepedeki beyaz adamlar ve diğerleri arasında hiçbir güven, hiçbir acıma, hiçbir görüşme ve barış olmayacaktır,’ dedi. Bir çalı hışırtısı işitildi; rasgele açılan bir yaylım ateşiyle ortalık çınladı. Tüfeğinin dipçiğini öfkeyle yere vuran Amerikalı, ‘Kahrolası budalalar!’ diye mırıldandı. Cornelius söylenenleri tercüme etti. Tepenin altındaki yaralı adam iki defa, ‘Beni yukarı alın! Beni yukarı alın!’ diye yalvardıktan sonra inleyerek şikâyet etmeye başladı. Yamacın kararmış toprak zemini üzerinde yürürken ve ardından sandalın içinde çömeldiğinde yeterince güvendeydi. Öyle anlaşılıyordu ki, tütünü bulmanın sevinciyle kendinden geçmiş ve sandalın, deyim yerindeyse yanlış tarafından dışarı atlamıştı. Karaya oturmuş beyaz sandal da ön planda onu açığa çıkarıp yerini belli etmişti; oradaki dere beş-altı metreden daha geniş değildi ve nehrin diğer yakasında çalıların arasına çömelmiş bir adam vardı.</p>
			<p class="calibre10">Sulawesi kökenli bir Bugi köylüsü olan bu adam Patusan’a yeni gelmişti ve o öğleden sonra vurulan adamın bir akrabasıydı. O meşhur uzun menzilli atış, görenleri gerçekten de afallatmıştı. Tamamen güvende olan bir adam, arkadaşlarının gözleri önünde vurulup öldürülmüş ve dudaklarında yarım kalmış bir tebessümle yere devrilmişti. Bu hunharca işlenmiş bir cinayetti ve büyük bir öfke doğurmuştu. Ölen adamın akrabası Si-Lapa adında biriydi ve olay yaşandığı sırada Doramin’le birlikte, birkaç metre ötedeki çitin arkasındaydı. Aranızda bu adamları tanıyanlar, Si-Lapa’nın o karanlıkta mesajı tek başına iletmek için gönüllü olmakla büyük bir cesaret sergilediğini kabul etmelidir. Açıklık alanı bir yandan diğerine sürünerek geçmiş, sola sapmış ve kendini beyaz sandalın karşısında bulmuştu. Brown’un adamı bağırdığında irkilmişti. Tüfeğini omzuna dayayıp oturma pozisyonu almış ve tütün derdine düşmüş o herif sandaldan dışarı zıplayıp kabak gibi ortaya çıkınca yakın mesafeden tetiği çekip üç tane çentikli mermiyi o zavallının karnına saplamıştı. Ardından yüzükoyun yere yatmış ve yağmur gibi yağan kurşunlar sağ elinin hemen yanındaki çalıları kesip biçerken hayatından umudu kesip oradan sağ çıkamayacağını düşünmüştü; sonra karşıdaki tepeye bağırarak konuşmasını yapmış ve mermilerden kaçabilmek için sürekli çalılıkların arkasında iki büklüm saklanmıştı. Son sözü söyleyip mesajı aktardıktan sonra ise yan tarafa sıçramış, bir süre yerde yatıp bekledikten sonra da çocuklarının her zaman anısını canlı tutmak isteyeceği bir şöhret kazanarak kılına zarar gelmeden evine geri dönmüştü.</p>
			<p class="calibre10">Brown’un tepede perişan vaziyetteki çetesi ise boyunlarını bükmüş, iki küçük kor yığınının gözlerinin önünde sönmesini izliyorlardı. Ağızlarını bıçak açmıyordu ve moralleri bozuk, bakışları yerde oturmuş aşağıda inleyip sızlanan yoldaşlarına kulak veriyorlardı. O güçlü bir adamdı ve ölüme kolay kolay teslim olmuyordu. İniltileri bir anlığına yükseliyor, ardından acı çektiğini belli eden tuhaf seslerle karışarak işitilmez oluyordu. Bazen tiz bir çığlık atıyor ve yine bir süre sessiz kaldıktan sonra uzun ve anlaşılmaz bir şikâyette bulunarak hezeyan içinde mırıldandığı duyuluyordu. Sızlanıp yakınmaktan bir an için bile vazgeçmiyordu.</p>
			<p class="calibre10">Alçak sesle küfreden Amerikalının aşağıya inmeye hazırlandığını gören Brown hiç istifini bozmadan, ‘Ne faydası var ki?’ dedi. Tereddüt içinde aşağı inmekten vazgeçen asker kaçağı, ‘Öyle tabii,’ dedi. ‘Yaralı adamları yüreklendirmeye fırsat verilmiyor burada. Ama çıkardığı o iniltiler, diğerlerini bundan sonrasına fazlaca kafa yormaya sevk etme amacı güdüyor kaptan.’ Yaralı adam son derece anlaşılır ve dinç bir sesle, ‘Su!’ diye bağırdı ve ardından cılız bir inlemeyle sesi kesildi. Amerikalı ise, ‘Evet, su tabii. Su her şeyi halledecek,’ diye mırıldandı kadere boyun eğmiş bir ifadeyle. ‘Birazdan bol bol suya kavuşursun. Gelgit başladı, deniz kabarıyor.’</p>
			<p class="calibre10">Nihayet sular yükseldi ve ıstıraplı feryatlarla ve yakınmaları boğup susturdu. Neredeyse şafak söküyordu, Brown elini çenesine dayamış, tıpkı tırmanılması imkânsız bir dağa bakar gibi Patusan’ı seyrederken uzaklardan, kasabadan bir yerden gelen bir top gürlemesi işitti. ‘Nedir bu?’ diye sordu etrafında amaçsızca dolanan Cornelius’a. Cornelius kulak verdi. Nehirden aşağıya doğru, kasabanın üzerinde gürler gibi boğuk bir çığlık yükseldi; büyük bir davuldan gümbür gümbür atan bir nabız gibi sesler yayılıyor ve diğer davullar tekdüze ritim ve vuruşlarla karşılık veriyordu. Kasabanın karanlıkta kalan kısmında minicik ışık huzmeleri göz kırpıştırır gibi titreşip dağılarak etrafa parlaklık saçmaya başlamıştı; diğer yandan, yakılan ateşlerle aydınlanan kesimde ise derin ve uzun uğultular işitiliyordu. ‘O geldi,’ dedi Cornelius. ‘Ne? Daha şimdiden? Emin misin?’ diye sordu Brown. ‘Evet! Evet! Eminim. Seslere kulak versenize.’ ‘Nedir bu şamatanın sebebi?’ dedi Brown merakla. ‘Keyif ve mutluluktan,’ diye cevap verdi Cornelius homurdanarak, ‘o büyük bir adam ama yine de bir çocuktan farkı yok ve bütün bu velvele onu memnun etmek için zira kasabalıların de bir şey bildiği yok, onlar da çocuk gibi.’ ‘Baksana,’ dedi Brown, ‘ona nasıl ulaşılır?’ ‘O gelip sizle konuşacak,’ diye belirtti Cornelius. ‘Ne demek istiyorsun? Bayağı yürüyüp buraya mı gelecek?’ Cornelius karanlıkta hızlı hızlı başını salladı. ‘Evet, doğrudan buraya gelecek ve sizinle konuşacak. Budaladan farkı yoktur onun. Nasıl bir budala olduğunu göreceksiniz siz de.’ Brown kuşkulu gözlerle baktı. ‘Göreceksiniz, göreceksiniz,’ diye tekrarladı Cornelius. ‘Korkusuzdur o, hiçbir şeyden korkmaz. Buraya gelecek ve halkını rahat bırakmanızı emredecek size. Herkes onun halkını rahat bırakmalı. Küçük bir çocuk gibidir o. Doğrudan size gelecek.’ Heyhat! Jim’i çok iyi tanıyordu bu ‘aşağılık piç kurusu’ (Brown bana Cornelius’tan bahsederken bu ifadeyi kullanmıştı). ‘Evet, elbette,’ diye büyük bir şevkle lafına devam etti Cornelius, ‘ve sonra Kaptan, şu silahlı uzun boylu adamınıza onu vurmasını söyleyeceksiniz. Onu öldürürseniz herkesi o kadar korkutursunuz ki, daha sonra onlara ne isterseniz yapabilirsiniz. Ne isterseniz elde edebilir, istediğiniz zaman da çeker gidersiniz buradan. Ha! Ha! Ha! Ne güzel...’ Cornelius o sabırsızlık ve heves içinde neredeyse dans edecekti; omzunun üzerinden ona bakan Brown ise acımasız şafağın aydınlığında, düşen çiyden sırılsıklam olmuş, soğumuş küllerin ve etrafa birikmiş çöplerin arasında bitkin, yılmış ve paçavralar içinde oturan adamlarını görüyordu.”</p>
			</div>
  </body>
</html>
