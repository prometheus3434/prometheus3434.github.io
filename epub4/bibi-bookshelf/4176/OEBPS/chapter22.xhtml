<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>Lord Jim</title>
    <meta name="Adept.resource" value="urn:uuid:cc9d898c-6c8e-49e7-9b00-781df8de68c9"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="epub-type_cover" id="chapter22">
<div class="html5_section">
			<h1 class="calibre9">XXII</h1>

			<p class="calibre10">“Aşkı, onuru, özgüveni elde etmek, bunları elde tutmanın verdiği gurur ve güç, bir kahramanlık hikâyesine uygun malzemelerdir; böyle bir başarı sadece yüzeysel olarak ya da ancak gözlerimizle tanık olduğumuz zaman zihinlerimizde yer eder. Jim’in başarıları dışarıdan görülüp tanık olunacak gibi değildi. Otuz millik bir orman onu kayıtsız bir dünyanın gözlerinden uzakta tutuyor; ayrıca kıyı boyunca köpüren dalgaların gürültüsü ününün sesini bastırıyordu. Uygarlık akıntısı, sanki Patusan’ın yüz mil kuzeyinden uzakta bir dağlık burunda ikiye ayrılmış gibi, düzlüklerini ve vadilerini, yaşlı ağaçlarını ve burada eskiden yaşayan insanlarını, güçlü ve karayı yutarcasına akan bir suyun iki kolu arasına sıkışmış önemsiz ve toprağı giderek aşınan bir adacık misali ihmal edip terk ederek doğuya ve batıya doğru çatallanıp akar. Eski seyahatleri anlatan derlemelerde Patusan ismine sık sık rastlanır. On yedinci yüzyıl tacirleri oraya karabiber ticareti için gidiyorlardı zira biber tutkusu yaklaşık Kral I. James’ in zamanından bu yana Hollandalı ve İngiliz maceraperestlerin bağrında bir aşk alevi gibi yanıyordu. Biber için nerelere gitmezlerdi ki! Bir çuval biber için gözlerini kırpmadan birbirlerinin boğazını keser, başka zaman üzerine titredikleri ruhlarını inkâr edercesine yalan yere yemin ederlerdi. O dayanılmaz ihtirasın tuhaf inadı her türlü ölüme, bilinmez denizlere, tiksinti veren garip hastalıklara, yaralanmalara, esarete, açlığa, vebaya ve umutsuzluğa meydan okuma cesareti verirdi onlara. Bu onları büyük ve önemli yapardı! Tanrı’nın izniyle kahramanlara dönüştürürdü; ayrıca eğilip bükülmez ölüm, genç yaşlı demeden kendilerine ağır bedeller ödetmesine rağmen süren bu ticaret hırsları onları birer zavallıya dönüştürürdü. Sırf açgözlülüğün insanı bu kadar sabırlı, kararlı ve gayret sarf edip fedakârlık yapmaya bu denli kör bir inatla bağlı kılacağına inanmak zor geliyor. Gerçekten de böyle bir maceraya girişenler varını yoğunu, hayatlarını tatmin edicilikten uzak bir ödül uğruna tehlikeye atıyorlardı. Zenginlik geride kalanlara, memlekette yaşayanlara akabilsin diye kemiklerini uzak sahillerde ağarmaya bırakıyorlardı. Onlardan daha azına katlanmış ardılları olarak bizlerin gözünde bu insanlar birer ticari temsilci olarak değil, içlerinden gelen bir sese, kanlarını kaynatan bir dürtüye, gelecek üzerine kurulan bir hayale itaat ederek bilinmezin sınırlarını zorlayan, alınlarına yazılmış bir kaderin araçları, temsilcileri olarak yüceliyordu. Hepsi de olağanüstüydü ve kabul etmek gerekir ki olağanüstü koşullara da hazırlıklıydılar. Çektikleri çileleri, gördükleri denizleri, yabancı ülkelerin geleneklerini, şaşaalı hükümdarların ihtişamını kanaatkârca hafızalarına kazıdılar ve kaderlerini kendi alınlarına yazdılar.</p>
			<p class="calibre10">Patusan’da çok miktarda biber bulmuşlardı ve sultanın ihtişamı ve bilgeliği onları etkilemişti; fakat bir asır boyunca süren inişli çıkışlı ilişkilerin ardından her nasılsa ülke yavaş yavaş biber ticaretinin dışında kalmış gibiydi. Belki de biber tükenmişti. Öyle de olsa, artık biberi umursayan da kalmadı; ihtişamlı günler gerilerde kaldı, şimdiki sultan sol elinde iki parmağı olan toy bir embesildi ve perişan durumdaki halktan sızdırılan belirsiz ve acınası miktarda düşük gelir ise amcaları tarafından cebe indiriliyordu.</p>
			<p class="calibre10">Elbette bunları bana Stein anlattı. Bana bu amcaların isimlerini söylemiş ve her birinin yaşamını ve kişiliğini kabataslak aktarmıştı. Stein’ın kafası, yerli devletler ile ilgili herhangi bir resmî rapordaki kadar bilgiyle doluydu ama onun anlattıkları çok daha eğlenceliydi. Bu bilgilere sahip olmak zorundaydı. Stein bu devletlerin birçoğuyla ticaret yapıyordu ve örneğin Patusan gibi bazı bölgelerde, Hollandalı yetkililerden özel izne sahip olan tek temsilci firma ona aitti. Hükümet onun ticari basiretine ve ağzının sıkılığına itimat ediyordu ve anlaşıldığı kadarıyla bütün riskleri de kendisi üstleniyordu. Yanında çalıştırdığı adamlar da bunu biliyordu ama anlaşılan o ki Stein da onlara emeklerinin karşılığını veriyordu. Stein, o sabah kahvaltı sofrasında her şeyi tüm açıklığıyla anlattı. Bildiği kadarıyla (en son on üç ay önce oralardan haber geldiğinden bahsetmişti), insanların can ve mal güvenliğinden had safhada endişe etmeleri normaldi. Patusan’da birbiriyle çarpışan güçler vardı ve bunlardan biri sultanın amcalarının en beteri, nehir bölgesinin valisi, para sızdırıp soygun yapan tamamen savunmasız ve –Stein’in, ‘Gerçekten de nereye gidebilirdi o insanlar ve nasıl kaçabilirlerdi?’ şeklindeki ifadesinden anladığım kadarıyla– göç etme şansları bile olmayan yerli Malayları yok etme noktasına kadar sömüren Raca Allang’a aitti. Kuşkusuz yerli halk da bir yere gitmeyi istemiyordu. Geçit vermez yüce dağlarla çepeçevre kuşatılmış bu ülke soyluların eline verilmişi ve onlar da bu racayı hükümdar olarak tanıyorlardı. Allang kendi kraliyet ailelerine mensuptu. Daha sonra bu beyefendiyle tanışma şerefine eriştim. Gözlerinden lanet fışkıran, gevşek ağızlı, her iki saatte bir afyon hapı yutan, ufak tefek, pis, bitik bir ihtiyar. Yaygın toplum terbiyesine meydan okurcasına başını örtmüyordu ve tel tel saçları birbirine yapışmış perçemler halinde pörsümüş pis suratının her iki yanına düşüyordu. İnsanlarla görüşeceği zaman yıkıntı halinde bir tahıl ambarını andıran büyük bir salona dikilen dar iskelenin üzerine güçlükle tırmanıyordu; salonun tabanındaki çürümüş bambuların çatlakları arasından ise aşağı yukarı on-on beş ayak aşağıda her nevi artık, döküntü ve çöpün evin zeminine yayılmış olduğu görülebiliyordu. Jim’in eşliğinde ona bir nezaket ziyareti yaptığımızda da bizi böyle bir ortamda karşıladı. Odada yaklaşık kırk kişi vardı ve belki de bunun üç katı insan da aşağıdaki büyük avluda toplanmıştı. Arkamızda bir yerlerden durmadan gelip gidenlerin, itişip kakışan insanların yarattığı hareketlilik ve mırıltı halinde konuşmaları işitiliyordu. Rengârenk ipekliler giymiş birkaç genç uzakta durmuş ters ters bakıyorlardı; kölelerden ve hizmetkârlardan oluşan çoğunluk ise, kül ve çamur lekeleri içinde, paçavraya dönmüş <em class="calibre2">sarong</em>’larıyla yarı çıplak geziniyorlardı. Jim’i daha önce hiç bu kadar ciddi, kendine hâkim, gizemli ve etkileyici görmemiştim. Bu esmer suratlı adamların arasında, sarı saçlarının tutamları ışıl ışıl parlayan Jim, bembeyaz kıyafetleri içindeki güçlü ve kendine güvenen duruşuyla, duvarları hasırdan ve çatısı sazdan o loş salonun kapalı panjurları arasından sızan güneş ışınlarının hepsini üzerine çekiyordu sanki. Sadece farklı bir türe değil aynı zamanda farklı bir ruha sahip bir yaratık gibi görünüyordu. Jim’in bir kanoyla oraya geldiğini gözleriyle görmeseler, onun göklerden yeryüzüne indiğini zannedebilirlerdi. Ne var ki Jim, kütükten üstünkörü oyularak yapılmış komik bir kanonun içinde, ona verdiğim bir teneke bavulun üzerinde ve kanoyu deviririm korkusuyla dizlerini bitiştirip kıpırdamadan oturarak gitmişti oraya; kucağında ise ayrılırken benim hediye ettiğim donanma modeli bir tabanca vardı. Ama ilahî bir müdahaleyle mi yoksa tam da ondan beklenebileceği gibi yanlış bir fikre kapıldığından mı ya da sadece içgüdüsel bir sağduyudan mı bilinmez, tabancayı boş taşımaya karar vermişti. Patusan Nehri’ne Jim işte böyle inmişti. Hiçbir şey bundan daha yavan ve güvensiz, bundan daha üstünkörü ve yalnız olamazdı. Tuhaftır ki, bu alın yazısı Jim’in tüm hareketlerine bir kaçış havası veriyor, bilinmeze bodoslama dalmaya, ardına bakmadan bulunduğu yeri terk etmeye her an hazırmış gibi davranmaya sevk ediyordu onu.</p>
			<p class="calibre10">Benim en çok dikkatimi çeken de işte tam olarak bu hareketlerindeki rahatlık ve kayıtsızlıktı. Resmiyet ve protokole pek aldırmadan onu –mecazi anlamda söylüyorum– kaldırıp duvardan aşırdığımızda ne ben ne de Stein, duvarın öte yanında onu neyin beklediğinden tam olarak emin değildik. O anda sadece onun ortadan kaybolduğunu görmek istiyordum; Stein ise kendisinden beklenebileceği gibi duygusal bir gerekçesi vardı. Asla unutmadığı eski bir borcu (sanırım aynî olarak) kapatmak istiyordu. Hakikaten de, tüm hayatı boyunca Britanya adalarından insanlarla özellikle dostluk kurmuştu. Artık hayatta olmayan velinimeti Alexander M’Neil adından da anlaşılabileceği gibi katıksız bir İskoçyalıydı; Jim ise Tweed Nehri’nin hayli güneyinden geliyordu; fakat altı-yedi bin mil öteden bakıldığında Büyük Britanya, önemi azalmasa da, kendi evlatlarının gözüne bile yeterince küçülmüş görünüyor, önemini vurgulayan ayrıntılar göz ardı ediliyordu. Stein’ı hoş görmek lazımdı; üstü kapalı o kadar çok niyetinden söz ediyordu ki bunları bir süre benimle paylaşmamasını özellikle rica ettim ondan. Jim’in bu işten kişisel çıkarı olduğu gibi bir düşünceye kapılmayacağını hissediyordum; böyle bir düşünceyi aklından bile geçirmemeliydi. Farklı bir gerçeklikle başa çıkmak zorundaydık. Jim sığınacak bir yer arıyordu ve tehlikeyi göze alma pahasına ona bu sığınak sunulmalıydı – hepsi bu.</p>
			<p class="calibre10">Onunla her konuda açık yürekliydim ve ben bile (o zamanlar sandığım gibi) bu girişimin tehlikelerini abartıyordum. Fakat aslında az bile abartıyormuşum; Patusan’ daki ilk günü, kendine haksızlık edercesine tedbirsiz davranmayıp, o tabancayı doldurmaya tenezzül etseydi hakikaten de son günü olacaktı. Jim’in inzivaya çekilmesiyle ilgili Stein’la yaptığımız değerli planı ona anlattıkça o inatçı ve bezgin, boyun eğmiş havasının değişip yavaş yavaş nasıl da yerini bir şaşkınlığa, ilgiye ve meraka bıraktığını ve o çocuksu hevesini hâlâ hatırlarım. Bu, onun hayalini kurduğu fırsattı. Bu fırsatı ona tanıdığım için bana nasıl da minnetar olduğunu... bana çok şey borçluydu... Ve Stein’ı da unutmamak lazımdı tabii... Tüccar Stein onun için... ama tabii esas bana teşekkür borçluydu. Sözünü kestim. Ne diyeceğini bilemez halde dili ağzına dolanmıştı ve minnettarlığını ifade ediş biçimi anlaşılmaz bir acı veriyordu bana. Bu fırsat için teşekkür etmesi gereken biri varsa, onun da asla adını sanını bile duymadığı, yıllar önce ölmüş, bugün sadece kükrer gibi gür sesi ve haşin dürüstlüğüyle hatırlanan yaşlı bir İskoç olduğunu söyledim. Jim’in teşekkürlerini kabul edecek kimse yoktu. Stein gençliğinde kendisine sunulan bir fırsatı şimdi bir başka gence sunuyordu ve ben onun isminden bahsetmekten öte bir şey yapmamıştım. Bu sözlerim üzerine Jim kızardı ve elindeki bir parça kâğıdı bükerek mahcup bir tavırla benim her zaman kendisine güvendiğimi söyledi.</p>
			<p class="calibre10">Bunun doğru olduğunu söyledim ve bir süre duraksadıktan sonra, ‘Beni örnek alabilmeni isterdim,’ dedim. ‘Almadığımı mı sanıyorsunuz?’ diye sordu kaygılı bir ifadeyle ve, ‘İnsanın kendini göstermesi için ilk önce karşısına bir fırsat çıkması gerekir,’ dedi mırıldanarak; sonra neşelendi ve yüksek bir sesle ona güven duyduğum için pişman olmama asla fırsat vermeyeceğini söyledi. Bu öyle bir fırsattı ki – hani...</p>
			<p class="calibre10">‘Yanlış anlama,’ diye böldüm lafını. ‘Bana pişmanlık yaşatacak bir şey yapamazsın sen.’ Pişmanlık yaşamayacaktım; ama eğer yaşarsam da bu tamamen beni ilgilendirirdi; öte yandan bu planın, bu – bu deneyin tamamen kendi çabalarıyla başarıya ulaşacağını açıkça anlamasını istedim. Bundan bir tek o sorumluydu. ‘Ne-neden? Neden?’ diye kekeledi, ‘İşte benim de korktuğum...’ Kalın kafalılık yapmamasını rica ettim ve bana her zamankinden daha büyük bir şaşkınlıkla baktı. Hayatını çekilmez kılmakta çok başarılıydı. ‘Öyle mi düşünüyorsunuz?’ dedi sıkıntılı bir sesle; fakat saniye sektirmeden, ‘Gayet iyi dayandım ama şimdiye kadar, değil mi?’ diye ekledi kendinden emin bir havada. Ona kızmak mümkün değildi. Elimde olmadan gülümsedim ve eskiden bu şekilde yaşamaya devam eden insanların sonunda gözlerden uzakta, ıssızlığa çekilmiş münzeviler olmaya mahkûm olduğunu söyledim. Sevimli bir atılganlıkla, ‘Münzevilerin canı cehenneme!’ diye yorum yaptı. Issız, yabanıl bir yerde yaşamaktan çekinmiyordu tabii ki... ‘Buna memnun oldum,’ dedim. Zira öyle bir yere gidecekti... Orada yeterince dolu ve hareketli bir yaşamın onu beklediğini söyleme cesaretini gösterdim. ‘Evet, evet,’ dedi şevkle. Sözlerime kararlılıkla devam ederek, eski hayatından çıkıp kapıyı ardından kapatma konusunda istekli olduğunu ortaya koyduğunu belirterek... Birden, sanki hızla üzerinden gelip geçen bir bulutun gölgesi gibi onu tepeden tırnağa saran bir hüzün havasına bürünerek, ‘Sahiden mi?’ diye böldü lafımı. Hislerini hemen dışa vuran biriydi o neticede. Hem de çok iyi ifade ederdi hislerini! ‘Sahiden mi?’ diye tekrarladı acı bir sesle. ‘Benim bu konuda pek fazla yaygara kopardığımı söyleyemezsiniz. Ve böyle de devam edebilirim – yalnızca, lanet olsun! Bana bir kapı gösteriyorsunuz...’ ‘Gayet güzel. O halde geç o kapıdan,’ diye araya girdim. Kapının arkasından büyük bir şiddetle kapanacağı konusunda ona ciddi bir söz verebilirdim. Yazgısı, yaşayacakları her neyse bu, kimseler tarafından bilinmeyecekti. Bu yozlaşmış ülkedeki çürük düzen henüz dışarıdan müdahale edilebilecek olgunluğa erişmemişti. Bu hayata bir kere atıldıktan sonra artık dış dünyada var olduğunu kimse hatırlamayacaktı. Sağlam durabilmek için ayak tabanları dışında hiçbir desteği olmayacaktı ve ilk önce o tabanları basacak bir zemin bulmalıydı. ‘Kimse hatırlamayacak – işte o kadar, Tanrı’nın izniyle,’ diye mırıldandı kendi kendine. Parlayan gözlerini dudaklarıma dikti. Eğer koşulları bütün ayrıntılarıyla anladıysa, bulabildiği ilk arabaya atlayıp son talimatları almak üzere doğruca Stein’ın evine gitmesini söyleyip lafımı tamamlıyordum ki, daha cümlemi bitiremeden kapıyı açıp odadan dışarı fırladı.”</p>
			</div>
  </body>
</html>
