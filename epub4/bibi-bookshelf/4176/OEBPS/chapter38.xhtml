<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>Lord Jim</title>
    <meta name="Adept.resource" value="urn:uuid:cc9d898c-6c8e-49e7-9b00-781df8de68c9"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="epub-type_cover" id="chapter38">
<div class="html5_section">
			<h1 class="calibre9">XXXVIII</h1>

			<p class="calibre10">Marlow’un aktardığı hikâyenin perdesi, “Size bahsettiğim gibi her şey Brown denen adamla başladı,” diye bir cümleyle açılıyordu. “Batı Pasifik’te seyahat edip gezenleriniz ondan bahsedildiğini duymuş olmalısınız. O Avustralya kıyılarında zorbalığıyla nam salmış biriydi; sık sık oralarda bulunduğundan değil, daha çok memleketten gelen ziyaretçilere anlatılan kanun tanımaz korsan hikâyelerinde hep adı geçen biri olmasından ötürü. York Burnu’ndan Eden Körfezi’ne kadar onun hakkında anlatılan en masum hikâyeyi olmadık bir yerde dile getirmeniz, asılmanız için yeter de artardı. Brown’un güya bir baronun oğlu olduğundan da mutlaka bahsedilirdi bu hikâyelerde. Ne olursa olsun, Brown’un 1850’lerin başında Victoria ve Queensland eyaletlerinde altına hücum edilen o dönemin ilk günlerinde bir İngiliz gemisinden kaçtığı ve birkaç yıl içinde Polinezya’daki takımadalarda korku estirmeye başladığından şüphe yoktu. Yerlileri kaçırıyor, yalnız yaşayan beyaz bir tüccarı donuna kadar soyuyor ve yetmezmiş gibi –diğer adam o vakte kadar korkudan ölmediği takdirde, bu gibi durumlar için yeterince adil sayılabilecek bir davranışla– bir de kumsalda tabancalarla düelloya davet ediyordu. Brown, kendinden daha tanınmış diğer benzerleri gibi zavallı bir zamane korsanıydı; fakat onu Bully Hayes, Tatlı Dilli Pease<a class="si-noteref" href="#f72" id="backref_72">72</a> ya da o parfüm kokulu, Dundreary<a class="si-noteref" href="#f73" id="backref_73">73</a> özentisi favorileri olan ve Pislik Dick olarak bilinen çağdaşı haydutlardan ayırt eden şey küstah tavırlarıyla, suçlarından asla gocunmaması ve başta kurbanları olmak üzere insanları küçük görmesiydi. Ötekiler sadece kaba ve açgözlü korsanlardı fakat o sanki daha karmaşık dürtülerle hareket ediyordu. Sanki sırf karşısındakini zavallı bir yaratık olarak gördüğünü ispat etmek ister gibi düello sırasında sessiz, zararsız yabancıları bile en pervasız haydutları dehşete düşürecek kadar vahşice ve intikam alırmış gibi öldürüp yaralardı. En şaşaalı günlerinde topları olan üç direkli bir gemiye ve Kanakalar olarak bilinen civar adalardaki Melanezyalı yerlilerden ve kaçak balina avcılarından teşkil edilmiş bir mürettebata sahipti. Doğruluk derecesi nedir bilemem ama Brown, hindistancevizi ticaretiyle uğraşan çok itibarlı bir firma tarafından gizlice finansman sağlamakla övünüyormuş. Daha sonra bir misyonerin Clapham’lı genç karısıyla kaçtığı haberleri yayıldı. Kız bir hevese kapılıp o halim selim, düztaban misyonerle evlenmiş ve birden kendini Melanezya’da bulunca neye uğradığını şaşırmıştı. Çok hüzünlü bir hikâyedir. Brown onu kaçırdığında kız hastaydı ve gemide yolculuk ederken hayatını kaybetmişti. Dediklerine göre hikâyenin en şaşırtıcı yanı, Brown’un korkunç bir kedere bürünerek kızın cesedi başında acı içinde kıvranıp ağlamasıydı. Çok geçmeden şansı da yaver gitmemeye başladı. Güney Pasifik’teki volkanik Malaita Adaları açığında kayalara bindirdi ve sanki gemisiyle birlikte denizin dibini boylamış gibi bir süre ortadan kayboldu.</p>
			<p class="calibre10">Daha sonra Nuka-Hiva’da<a class="si-noteref" href="#f74" id="backref_74">74</a> ortaya çıktı ve hükümetin kullanıp emekliye ayırdığı eski bir Fransız uskunası satın aldı. O gemiyi satın alırken kafasında ne gibi itibarlı bir girişim vardı bilemiyorum ama üst düzey elçilik görevlilerinin, konsolosların, savaş gemilerinin ve uluslararası denetimin cirit attığı Güney Denizleri onun meşrebinden beyefendiler için fazlasıyla ısınmış sular haline gelebilirdi. Kuşku yok ki Brown operasyonlarını daha da batıya kaydırmıştı zira bir yıl sonra Manila Körfezi’nde büyük bir ataklıkla giriştiği fakat kâr elde edemediği ve zimmetine para geçiren bir vali ile kanundan kaçan bir veznedarın başrollerde yer aldığı trajikomik bir işe bulaştığı anlaşılıyor; daha sonra o çürümüş uskunası içinde Filipinler civarında gezindiği, ters giden talihini döndürme mücadelesi içinde olduğu görülmüş; nihayet kaderine teslim olmuş bir halde yaşayıp giderken Karanlık Güçler’in bir suç ortağı olarak Jim’in hayatına girmiş.</p>
			<p class="calibre10">Brown’un hikâyesinin devamında asilere bir miktar silah temin ederken İspanyol bir devriye gemisi tarafından yakalandığını öğreniyoruz. Eğer öyleyse Mindanao’ nun güney kıyısında ne işi olduğunu anlamam mümkün değil. Kanımca kıyıdaki yerlilerin yaşadığı köylere şantaj yapıyordu. Devriye gemisi Brown’un uskunasını alıkoyup bir nöbetçi yerleştirmiş ve onu zorla Zamboanga’ya yönlendirmiş. Yolda her nasılsa iki geminin de şu yeni İspanyol yerleşimlerinden birine uğramaları gerekmiş. Burada yalnızca kıyıdan sorumlu bir resmî yetkili değil, aynı zamanda küçük körfezde demirlemiş bekleyen büyük bir sahil gemisi varmış; Brown kendi uskunasından çok daha iyi durumda olan bu gemiyi çalmayı aklına koymuş.</p>
			<p class="calibre10">Bizzat bana anlattığına göre şansı kötü gidiyordu. Yirmi yıl boyunca vahşi, saldırgan bir nefretle başına musallat olduğu dünya, ‘şeytanın kokusunu bile alamayacağı’ kadar güvenli bir biçimde kamarasına zulaladığı gümüş dolarlarla dolu küçük bir çanta dışında maddi olarak hiçbir kazanç sağlamamıştı ona. Ve hepsi bundan ibaretti. Hayattan bıkmıştı ve ölümden korkmuyordu. Fakat bir heves uğruna büyük ve gülünç bir pervasızlıkla hayatını ortaya koyan bu adam hapse düşmekten de ölesiye korkuyordu. Kodese tıkılma ihtimalini aklına getirmesi bile soğuk terler dökmesine, sinirlerinin laçka olmasına, kanının çekilmesine yetiyor ve başına bir hayaletin musallat olduğunu düşünen batıl inançlı birinin yaşayacağı türden bir dehşete kapılıyordu. Bu arada ele geçirilen gemiyle ilgili ön soruşturma yapmak için gemiye çıkan resmî yetkili bütün gün boyunca canla başla inceleme yapmış ve ancak karanlık bastıktan sonra Brown’un varı yoğu olan o çantadaki gümüş dolarların şıngırdamaması için büyük bir özen göstererek paltosuna sarınıp kıyıya çıkmıştı. Sözünün eri olan resmî yetkili daha sonra (sanırım hemen ertesi akşam) hükümete bağlı devriye gemisini özel bir görev için acilen bir yerlere göndermeyi akıl etmişti. Geminin kaptanı çok değerli mürettebatından kimseyi geride nöbetçi olarak bırakmadığından, limandan ayrılmadan önce tedbir olarak Brown’un tüm yelkenlerini en küçük bez parçasına kadar almış ve gemiye ait iki filikayı da sahilin birkaç mil açığına çekip bırakmıştı.</p>
			<p class="calibre10">Fakat Brown’ın mürettabatı arasında Solomon Adası’ndan gençken kaçırılmış, Brown’a sadık bir Melanezyalı vardı ve ekipteki en değerli adamdı. Melanezyalı, gemide ne kadar işe yaramaz pılı pırtı varsa yırtılıp uç uca eklenmesiyle oluşturulmuş bir halatın ucuna tutunarak beş yüz metre kadar uzakta demirlemiş sahil gemisine yüzmüştü. Deniz sakindi ve körfez Brown’un ifadesiyle ‘bir ineğin iç organları kadar’ karanlıktı. Melanezyalı halatın ucunu dişlerinin arasına sıkıştırarak küpeştenin üzerinden tırmandı. Tamamı Filipinli olan sahil gemisi mürettebatı kıyıya çıkmış, sahildeki yerli köyünde âlem yapıp eğleniyordu. Gemide nöbete kalan iki muhafız birden uyanıp gözleri parlayan ve güvertede yıldırım hızıyla sıçrayıp hareket eden bir şeytan gördüler. Korkudan elleri ayakları tutmaz bir vaziyette dizlerinin üzerine çöküp haç çıkarmaya ve dualar mırıldanmaya başladılar. Melanezyalı gemi mutfağında bulduğu uzun bir bıçakla dualarını hiç bölmeden muhafızları birbiri ardına bıçakladı; sonra aynı bıçağı bir testere gibi kullanarak hindistancevizi lifinden yapılma palamarı sabırla kesmeye koyuldu ve sonunda palamar parçalanıp koptu. Ardından körfezin o sessizliğinde ihtiyatlı olmaya çalışarak arkadaşlarına bağırıp seslendi. O sırada karanlığa gözlerini dikip umutla kulaklarını kabartan Brown’un diğer çete üyeleri de halatın kendi taraflarındaki ucundan tutup yavaşça çekmeye başladılar. Beş dakikadan kısa bir süre içinde iki gemi hafifçe çarpışarak ve serenleri gıcırdayarak yan yana geldi.</p>
			<p class="calibre10">Brown’un ekibi hiç vakit yitirmeden diğer gemiye geçtiler, silahlarını ve bol miktarda cephaneyi de yanlarına almayı ihmal etmediler. Toplam on altı kişiydiler: İngiliz donanmasından kaçmış iki denizci, bir Amerikan savaş gemisinden firar etmiş sıska bir herif, kendi hallerinde iki sarışın İskandinav, sıradan bir melez, ağırbaşlı bir Çinli aşçı ve geri kalanlar ise Güney Denizleri’nin çeşitli yerli halkları arasından gelen ne idüğü belirsiz adamlardı. Hepsi de gamsız insanlardı ve Brown onları istediği gibi idare ediyordu; asılıp idam edilmekten korkmayan Brown ise bir İspanyol hapishanesinin hayaletinden kaçıyordu. Adamlarına, diğer gemiye yeterince erzak aktarmaları için zaman vermemişti; hava sakindi ve çiyle doluydu. Halatları çözüp açıktaki cılız bir hava akımından faydalanmak üzere yelkenleri açtıklarında ıslak yelken bezlerinde hiçbir dalgalanma olmadı; eski uskunaları çaldıkları gemiden yavaşça koparak sahilin karanlığından uzaklaşarak sessizce gecenin karanlığına karıştı.</p>
			<p class="calibre10">Kaçmayı başarıp açık denizlere çıktılar. Brown, MaKassar Boğazı’ndan geçişlerini bana ayrıntısıyla anlattı. Üzücü, korkunç bir hikâye. Yiyecekleri ve suları yetersizdi; bazı yerli teknelerine çıkıp her birinden biraz su ve yiyecek aldılar. Elbette Brown çalıntı bir gemiyle herhangi bir limana girmeye cesaret edemiyordu. Ne bir şey alacak parası ne gösterecek bir belgesi vardı; kendini kurtaracak akla yatkın, inanılır bir yalan uydurması bile mümkün değildi. Poulo Lato açıklarına demirlemiş Hollanda bandıralı bir Arap gemisine yaptıkları baskında biraz pirinç, bir hevenk muz ve bir fıçı su ele geçirdiler; Cava Denizi’ni aşarken üç gün boyunca kuzeydoğudan esen fırtınalı ve sisli havada dalgalarla boğuştular. Sarı çamurlu sular, dünyanın dört bir yanından toplanmış bu aç haydutları sırılsıklam ıslattı. Belirlenen rotalarında ilerleyen posta vapurları gördüler; havanın düzelmesini ya da gelgitin değişmesini beklemek üzere sığ sularda demirlemiş yanları paslı, tam donanımlı İngiliz gemilerinin yanından geçtiler; beyaz ve şık, iki uzun direği olan bir İngiliz gambotu açıklarından geçti; bir defasında da siyah ve çok sayıda sereni olan bir Hollanda korveti siste çok yavaş seyrederek kıç omuzluğunda belirdi. Bu gemiler benizleri sararmış, yorgunluktan tükenmiş, açlık ve korkudan kudurup deliye dönmüş bu serseri çetesini görmeden ya da umursamadan geçip gittiler. Brown’un niyeti kapağı Madagaskar’a atmaktı. Tamatave’de uskunayı sorgusuz sualsiz satabileceğini ya da belki de uskuna için sahte belgeler düzenletebileceğini umuyordu. Ama Hint Okyanusu’nu aşmak için yapılacak o uzun yolculukta yiyeceğe ve suya ihtiyaç duyacaktı.</p>
			<p class="calibre10">Brown belki de Patusan’dan söz edildiğini duymuş ya da tamamen savunmasız, gemilerin sık sık uğradığı denizlerden ve denizaltı kablolarından uzakta, yerli devletlerden birinde, bir nehrin yukarısındaki bu büyükçe köyün küçük harflerle yazılmış ismini tesadüfen haritada okumuştu. Daha önce ticari amaç güderek böyle bir şey yapmıştı; şimdi ise bunu mutlaka yapması gerekiyordu zira bu bir ölüm kalım ya da daha çok özgürlük meselesi haline gelmişti. Özgürlük meselesi! Orada erzak – büyükbaş hayvan, pirinç, tatlı patates bulacağından emindi. Zavallı ekibin ağızlarının suyu akıyordu. Belki de uskunayı gasp edecekleri erzaklarla doldurabilirler, hatta kim bilir çil çil paralar bile ele geçirebilirlerdi! Buradaki kabile şeflerinin ve köylerin liderlerinin paraları rahatça ellerinden alınabilirdi. Brown tereddüt edip vazgeçmektense köylülerin parmaklarını kızartıp yemeyi tercih edeceğini söylemişti. Ona inanıyorum. Adamları da ona inanıyordu. Sessiz bir ekip olduklarından sevinçlerini bağıra çağıra belli etmemişlerdi fakat aç kurtlar gibi hazırlanmışlardı talana.</p>
			<p class="calibre10">Havadan yana şanslıydı Brown. Birkaç gün boyunca sürecek sakin hava o uskunada kelimelerle anlatılamayacak felaketlere yol açabilirdi fakat karadan ve denizden esen rüzgârların yardımıyla Sunda Boğazı’nı geçtikten sonra bir haftadan kısa bir sürede içinde Batu Kring’in ağzında, balıkçı köyünden bir kurşun atımı mesafede demir attılar.</p>
			<p class="calibre10">On dört adam uskunanın uzun sandalına (kargo taşımak için kullanıldığından büyük bir sandaldı bu) doluştu ve nehir yukarı yolculuğa çıktı; iki kişi ise yanlarında on gün açlıktan ölmeyecekleri kadar yiyecekle uskunaya göz kulak olmak için geride kaldı. Öfkeli ve aç gözlerini ileri dikmiş, parmakları ucuz tüfeklerinin tetiklerinde, hırpani halleriyle birer korkuluğa dönmüş on dört adamı taşıyan yelkeni yırtık pırtık büyük beyaz sandal, denizden gelen esintiyi arkasına alıp gelgitin ve rüzgârın yardımıyla bir öğleden sonra erken saatlerde Patusan Nehri’nin düzlüğüne vardı. Brown birden ortaya çıkmalarının yaratacağı dehşet ve şaşkınlığı hesaplamıştı. Suların çekilmeden önce son kez kabarmasıyla ilerlemeye devam ettiler; racanın etrafı kazıklardan yapılmış setle çevrili kampında hiçbir hayat belirtisi yoktu; nehrin her iki yanındaki ilk evler terk edilmiş gibiydi. Nehir dönemecinin yukarısında iki kanonun son sürat ilerleyerek kaçtığı görüldü. Brown kampın büyüklüğüne şaşırdı. Derin bir sessizlik hüküm sürüyordu. Evlerin arasında rüzgâr kesildi; kasabanın merkezindeki yerleşim yerinde yaşayanlar direnişe kalkışmadan önce oraya ulaşmak amacıyla sandalı nehir yukarısında tutmak için iki kürek çıkardılar.</p>
			<p class="calibre10">“Ne var ki, Batu Kring’deki balıkçı köyünün şefi zamanında uyarı göndermeyi başarmıştı. Uzun sandal caminin (Doramin’in inşa ettirdiği, üçgen çatılı ve alemi oyulmuş mercanlarla süslü yapı) hizasına geldiğinde, caminin önündeki açık alan insanlarla doluydu. Bir çığlık işitildi ve ardından nehir boyunca ortalık gong sesleriyle çınladı. Tepelerden birinden üçer kiloluk top mermileri kullanan iki pirinç top ateşlendi ve güllelerden biri boş düzlüğü aşıp nehre düşerek havaya güneş ışınlarıyla ışıldayan sular sıçrattı. Caminin önünde bir grup adam bağıra çağıra yaylım ateşi açtılar ve seken mermiler akarsuyu bir kırbaç gibi biçti; nehrin her iki kıyısından sandalın üzerine gelişigüzel mermi yağdırmaya başladılar ve Brown’un adamları da şiddetli bir salvoyla hemen karşılık verdiler. Bu arada kürekler içeriye çekilmişti.</p>
			<p class="calibre10">Gelgit akıntısının çabuk yön değiştirdiği bu nehirde sular kabardıktan sonra çok hızlı çekilmeye başlar. Neredeyse dumanların arasında kaybolmuş, nehrin ortasında duran sandal gerisingeriye sürüklenmeye başladı. Her iki kıyı boyunca duman iyice yoğunlaşmış, tıpkı bir dağın yamacını kesen uzun bir bulut gibi çatıların altında düz bir tabaka halinde uzanıyordu. Savaş çığlıkları, çın çın öten gongların titreşen sesleri, davulların derinden gelen gümbürtüsü, yaylım ateşinin kulakları sağır edici patırtısı bir arada korkunç bir karmaşa ve gürültü yaratmıştı. Brown tüm bu velvelenin ortasında şaşkın bir halde ama dümen yekesini sıkı sıkı tutarak kendilerini savunmaya cüret eden bu insanlara karşı korkunç bir öfke duymaya ve içinin nefretle dolmaya başladığını hissediyordu. İki adamı yaralanmıştı ve gerilediği sırada Tunku Allang’ın kampından hareket eden birtakım teknelerin kasabanın aşağısında kaçış yolunu kestiklerini fark etmişti. İçi adamlarla dolu altı tekne vardı. Etrafı kuşatılmış Brown, birden dar bir derenin girişini fark etti (Jim’in sular çekilirken atladığı sığlık). Dere o sırada ağzına kadar suyla doluydu. Uzun sandalı yönlendirip dereye soktular ve kıyıya çıktılar. Kamptan yaklaşık sekiz yüz metre uzakta, küçük ve etrafa hâkim olabilecekleri bir tepenin üzerine yerleştiler. Tepenin yamaçları çıplaktı fakat zirvesinde birkaç ağaç vardı. Brown ve adamları göğüs siperi oluşturmak için bu ağaçları kesmeye giriştiler ve akşam karanlığı çökmeden kendilerini iyice sağlama aldılar; gariptir ki, bu sırada racanın tekneleri de nehirde hareketsiz kalmıştı. Güneş batınca, yakılan çalı çırpının alevleri nehrin ön cephesini aydınlattı ve kıyı tarafında çift sıra dizilmiş evlerin arasında çatıların, yan yana duran ince palmiyelerin ve küme küme meyve ağaçlarının kapkara siluetlerini iyice ortaya çıkardı. Brown etrafındaki otların yakılmasını emretti; yavaş yavaş yükselen dumanın altındaki ince ateş halkaları tepeciğin yamaçlarından aşağı hızla kıvrıla dolana ilerledi; sağda solda kuru bir çalılık saldırıya uğramış gibi alevlerin arasında kalıp tutuşuyordu. Yangın, küçük grubun silahlarını rahatça ateş edebilmesi için açık bir alan yarattı; ormanın bittiği yerde ve koyun çamurlu kıyısı boyunca dumanları tüte tüte söndü. Tepe ile racanın kampı arasındaki rutubetli boşlukta serpilip büyüyen dar ve uzun orman şeridi, bambu gövdelerinin büyük bir çatırtıyla yanıp parçalanmasıyla birlikte o taraftaki yangını durdurdu. Karanlık gökyüzü siyah bir kadifeyi andırıyordu ve yıldızlarla bezenmişti. Yangından kararmış toprak usulca tütüyor, ufak tefek bitki ve çalı çırpı parçacıkları yerde sürünerek sağa sola savruluyordu. Nihayet hafif bir esinti çıktı ve her şeyi uçurdu. Brown yolunu kesen savaş tekneleri suların kabarmasıyla birlikte koya girer girmez bir saldırı düzenlenmesini bekliyordu. Ne olursa olsun tepenin altında, ıslak, çamurlu düzlüğün cılız parıltısı üzerinde karanlık bir kütle gibi yatan uzun sandalını taşımak zorunda kalacağından emindi. Racanın kampındaki binalarının üzerinden savaş teknelerinin suya yansıyan ışıklarını görebiliyordu. Akıntıya karşı demirlemiş gibiydiler. Başka yerlerden süzülerek gelip nehrin üzerinde gezinen ışıklar düzlüğe yansıdı ve her iki yakayı da bir yandan ötekine dolaşıp durdu. Düzlüğe ve nehir dönemecine kadar kıyıda sıra sıra dizili evlerin uzun duvarlarının üzerinde de hareketsizce parlayan ışıklar vardı. Daha da ötelere ulaşan ışık huzmeleri, içlere doğru tek tük göze çarpıyordu. Büyük ateşlerin ışığı binaları, çatıları, siyah yığınlar halindeki siluetleri göz alabildiğine ortaya çıkarmıştı. Kesip yere devirdikleri ağaçların arkasında yüzükoyun yatan on dört umutsuz işgalci, nehir boyunca millerce uzayan ve binlerce öfkeli adamla kaynayan o kasabanın hareketliliğine baktılar. Birbirleriyle konuşmuyorlardı. Ara sıra bir haykırış ya da uzaklardan gelen tek el silah sesi işitiyorlardı. Fakat etrafları çepeçevre karanlık ve sessizlikle kuşatılmıştı. Sanki kasabanın insanlarını uyanık tutan heyecanın onlarla hiçbir ilgisi yokmuş, sanki ölüp gitmişler gibi unutulmuşlardı.”</p>
			</div>
			<div class="si-footnotes">
				<div class="si-footnote" id="f72"><a class="si-backref" href="#backref_72">72</a><span>. Önceleri ABD donanmasında yüzbaşı rütbesine kadar erişen ve sonradan Güney Denizleri’nde macera peşinde koşan Amerikalı iki korsan. Pease ile Hayes zaman zaman ortak işler çevirmişlerdi. (Ç.N.)</span></div>
				<div class="si-footnote" id="f73"><a class="si-backref" href="#backref_73">73</a><span>. İngiliz oyun yazarı ve <em class="calibre2">Punch </em>dergisinin editörü Tom Taylor’un <em class="calibre2">Our American Cousin </em>oyunundaki uzun, çalı gibi favorileri olan Lord Dundreary karakteri. (Ç.N.)</span></div>
				<div class="si-footnote" id="f74"><a class="si-backref" href="#backref_74">74</a><span>. Güney Pasifik’te Fransa’nın ilhak ettiği volkanik bir ada. (Ç.N.)</span></div>
			</div>
  </body>
</html>
