<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>Lord Jim</title>
    <meta name="Adept.resource" value="urn:uuid:cc9d898c-6c8e-49e7-9b00-781df8de68c9"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="epub-type_cover" id="chapter27">
<div class="html5_section">
			<h1 class="calibre9">XXVII</h1>

			<p class="calibre10">“Bu efsane Jim’e daha şimdiden doğaüstü güçler bahşetmişti. Evet, anlatıldığı kadarıyla birçok halat akıllıca yerleştirilmiş ve Jim’in icadı olan o tuhaf bocurgat düzeneği sürüyle adamın çabalarıyla döndürülmüş, her bir top, toprağı koklaya koklaya yiyecek arayan vahşi bir domuz gibi çalıları söküp parçalayarak adım adım tepeye taşınmıştı ama... en bilge insanlar bile başlarını sallayarak bu işte kuşkusuz esrarengiz bir şeyler olduğunu düşünüyorlardı; zira o halatların ve adamların kollarının gücü nereye kadar yetecekti? Nesnelerin, güçlü büyüler ve tılsımlarla alt edilmesi gereken isyankâr bir ruhu vardır. Patusan’lı çok saygın bir aile reisi olan yaşlı Sura ile bir akşam yaptığım hoşsohbet sırasında işte bunu konuşuyorduk. Ne var ki Sura aynı zamanda profesyonel bir büyücüydü ve nesnelerin inatçı ruhuna boyun eğdirmek amacıyla tüm pirinç ekimlerine ve hasatlara katılmak için millerce yol tepip civardaki köyleri dolaşıyordu. Sura bu işin son derece zorlu olduğunu düşünüyordu ve belki de nesnelerin ruhu insanların ruhundan daha inatçıydı. Civar köylerin sıradan insanları ise Jim’in topları ikişer ikişer sırtında tepeye taşıdığına inanıyor ve sanki son derece doğal bir şeymiş gibi bundan bahsediyorlardı.</p>
			<p class="calibre10">Bu durum karşısında Jim can sıkıntısıyla ayağını yere vuruyor ve öfkeyle gülüp, ‘Bu sefil ahmaklarla nasıl başa çıkılır ki? Gece yarılarına kadar oturup ipe sapa gelmez şeyler konuşuyorlar ve yalan ne kadar büyükse sanki o kadar hoşlarına gidiyor,’ diyordu. Jim’in bu öfkesinde çevresindeki insanların ilk anda fark edilmeyen etkisinin izlerine rastlamak mümkündü. Bu, onun esaretinin bir parçasıydı. Bunu inkâr ederken ortaya koyduğu içten tavrı gülünçtü. En sonunda dayanamayıp, ‘Sevgili dostum, buna inanmamı beklemiyorsun herhalde,’ dedim. Büyük bir şaşkınlıkla bana bakıp, ‘Hayır! Sanırım beklemiyorum,’ dedi ve büyük bir kahkaha attı. ‘Her neyse, toplar tepeye çıkarıldı ve gün doğumuyla birlikte hepsi birden ateş açtı. Tanrı’m! O tahta parçalarının nasıl da kıymık kıymık parçalanıp havada uçuştuğunu görmeliydin!’ diye bağırdı. Dain Waris ise yanında durmuş, ayaklarını hafifçe hareket ettiriyor, gözlerini yere dikip sessizce tebessüm ederek bizi dinliyordu. Anlaşılan topların tepeye çıkarılıp yerleştirilmesinde gösterilen başarı insanlarda öyle büyük bir güven hissi uyandırmıştı ki, Jim onları gençliğinde savaş görmüş iki yaşlı Bugi’nin sorumluluğuna bırakmayı göze alıp dağ geçidine gizlenmiş Dain Waris ve saldırı ekibine katıldı. Sabaha karşı sürünerek tırmanmaya başladılar ve yolun üçte ikisini kat ettiklerinde ıslak otların üzerine yatıp aralarında kararlaştırdıkları saldırı işareti olan güneşin doğuşunu beklemeye başladılar. Jim hızla şafağın sökmesini ne denli ıstırap veren bir sabırsızlıkla izlediğini; uğraşma ve bayır yukarı tırmanma sonucu önce sıcak basıp terlediğini ve ardından soğuk çiyin nasıl da iliklerine kadar işlediğini; harekete geçip ilerleme vakti geldiğinde nasıl da korkup bir yaprak gibi titremeye başladığını anlattı bana. ‘Hayatımın en yavaş geçen yarım saatiydi o,’ demişti. Kazıklı çitlerle çevrilmiş sessizlik içindeki kamp gün ağardıkça yavaş yavaş gözlerinin önünde belirmişti. Yamacın dört bir yanına dağılan adamlar karanlık kayaların ve üzerinden çiy damlaları süzülen çalıların arkasına sinmişlerdi. Dan Waris boylu boyunca Jim’in yanına uzanmış yatıyordu. ‘Birbirimize baktık,’ dedi Jim elini yavaşça arkadaşının omzuna koyarak. ‘Bana tahmin edemeyeceğin bir neşeyle gülümsedi ve ben ise titreme nöbeti geçirme korkusuyla dudaklarımı kıpırdatmaya bile cesaret edemedim. İnan ki bu doğru! Gizlendiğimiz sırada kan ter içinde kalmıştım, o yüzden sanırım ne durumda olduğumu kafanda canlandırabilirsin.’ Bu girişimin sonucundan asla korkmadığını söyledi, ona inanıyordum. Sadece o titremeleri bastırabilme becerisinden endişe duyuyordu. İşin nasıl sonuçlanacağı konusunda tedirginlik yaşamıyordu. Ne olursa olsun, o tepenin zirvesine çıkıp orada kalmak zorundaydı. Artık onun için geriye dönmek söz konusu değildi. O insanlar kesin olarak ona güvenmişlerdi. Sadece ona ve ağzında çıkan söze!</p>
			<p class="calibre10">Jim’in tam o sırada gözlerini üzerime dikip nasıl da duraksadığını hatırlıyorum. ‘Bildiğim kadarıyla, bu insanlar bana güvendikleri için tek bir kez bile pişmanlık duymadılar. Asla. Hiçbir zaman da pişman olmazlar diye umut ediyordum. Bu arada –ne yazık ki!– köylüler her konuda bana danışmayı alışkanlık haline getirmişlerdi. Nereden bilebilirdim ki! Daha geçen gün hayatımda görmediğim budala bir ihtiyar millerce uzaklıktaki köyünden kalkıp karısını boşasın mı, yoksa boşamasın mı, diye sormaya geldi. Yemin ederim ki bu doğru! Başkası anlatsa böyle bir şeye inanmazdım. Sen inanabilir misin? İhtiyar, içine düştüğü o kahredici çıkmazı dile getirene kadar cenaze levazımatçısı gibi asık bir suratla verandaya çömelip bir saatten fazla tembul cevizi çiğneyerek iç geçirip yerlere tükürdü. Hiç de göründüğü kadar komik değil tabii bu. İnsan ne diyebilir bu durumda? İyi bir kadın mıydı eşi? –Evet. İyi bir kadın– gerçi biraz yaşlıymış ama; herif lanet olası pirinç kaplarla ilgili uzun bir hikâye anlatmaya başladı. On beş ya da yirmi yıldır birlikte yaşıyorlarmış. Tam emin olamıyormuş. Uzun, çok uzun bir zaman. Karısı iyi bir kadınmış. Biraz dövmüş onu –çok değil ama– birazcık, gençken. Onurunu korumak için bunu yapmak zorunda kalmış. Artık yaşlanan kadın, tutup üç tane pirinç kabı kız kardeşinin gelinine ödünç vermiş ve her gün bağıra çağıra adama hakaret etmeye başlamış. Düşmanları onunla dalga geçmişler; itibarı zedelenmiş. Pirinç kaplar kaybolmuş. Buna çok üzülmüş. Böyle bir hikâyeyi anlamak mümkün değil ki. İhtiyara evine dönmesini söyledim ve bizzat gelip meseleyi halledeceğime söz verdim. Sen istediğin kadar sırıtıp gül ama bu berbat bir sıkıntıydı! Ormanda bir gün boyunca yapılan bir yolculuk, sorunu tam olarak anlayıp çözmek için bir alay ahmak köylüye tatlı dil dökerek yitip giden bir gün daha. İşin kanlı bir arbedeye dönüşmesi ihtimali de var. O kör olasıca ahmakların her biri ailelerden biri ya da ötekinin tarafını tutuyordu ve köyün yarısı eline silah niyetine ne geçirirse köyün diğer yarısının üzerine atılmaya hazırdı. Onurları çok önemli ya! Şaka değil bak! Kahrolası ürünleriyle ilgilenecekleri yerde. İhtiyar pirinç kaplarını geri aldı tabii ve köylüler de yatıştı.’ Jim’in meseleyi halletmesi sorun olmamış. Neden sorun olsun ki? Zaten ülkedeki en şiddetli kavgayı bile yatıştırmak için küçük parmağını şöyle bir oynatması yeterliymiş. Esas sıkıntı meseleyi tam olarak anlamaktaymış. Ama hâlâ daha bütün taraflara karşı adil davranıp davranmadığına emin değilmiş. Bu onu endişelendiriyormuş. Hele bir de ihtiyarın o gevezelikleri yok muymuş! Konuştuklarından bir şey anlamak mümkün değilmiş. Yirmi ayak yüksekliğinde kazıklı çitlerle çevrili bir düşman kampına saldırmayı yeğlermiş. Öteki işle kıyaslandığında bu çocuk oyuncağıymış. Ayrıca o kadar da vaktini almazmış. Bütün bunların üzerine bir de o ihtiyar budalanın büyükbabası olacak kadar yaşlı görünmesi. Ama bir başka açıdan bakacak olursak bu iş şakaya gelmezdi. Şerif Ali’nin hezimete uğratılmasından beri Jim’in sözü hüküm yerine geçiyordu. ‘Korkunç bir sorumluluk,’ diye tekrarladı Jim. ‘Hayır, şaka bir yana, eğer üç tane kokmuş pirinç kap değil de üç insanın hayatı söz konusu olsaydı meseleyi çözmek bundan daha zor olmazdı herhalde...’</p>
			<p class="calibre10">Böylece Jim savaşta elde ettiği zaferin manevi etkilerini açıklamış oldu. Bu gerçekten de müthiş bir başarıydı. Bu zafer, mücadele ederek barış ve huzur ortamını sağlamasına, ölüm ve yıkım vasıtasıyla insanların hayatlarının en derinlerine nüfuz etmesine önayak olmuştu; fakat güneş ışınları altında uzanan bu ülke o bitmek bilmez esrarengiz karanlıktan çıkamamıştı. Jim’in neşeli, genç sesi (bu kadar az yıpranma alameti göstermesi de ayrıca olağanüstüydü) havada şöyle bir süzüldü ve bedenindeki ürpermeyi dizginlemeye çalışmaktan başka bir endişe yaşamadığı o soğuk, çiyle kaplı sabah vakti işitilen ağır topların gümbürtüsü gibi, ormanın değişmeyen yüzünün üzerinden geçip gitti. Güneşin ilk ışınlarının bu hareketsiz ağaçların tepesine vurmasıyla birlikte tepelerden birinin zirvesi ağır top ateşiyle havaya savrulan beyaz toz bulutlarıyla kaplanmış; diğer tepe ise canhıraş haykırışlarla, savaş çığlıklarıyla, öfkeli, şaşkınlık ve dehşet dolu bağırışlarla inlemiş. Kazıklı çitlere ilk ulaşanlar Jim ve Dain Waris olmuş. Halk arasındaki söylentiye göre Jim, parmağının bir dokunuşuyla kampın kapısını alaşağı etmişti. Elbette Jim böyle bir başarı gösterdiğini reddediyordu. Kazıklı çitlerin derme çatma, dayanıksız olduğunu belirtiyordu ısrarla (Şerif Ali daha çok kampın erişilmez konumuna güveniyordu); her neyse, çitler zaten paramparça olmuş ve mucize kabilinden ayakta duruyormuş. Jim aptalca bir hareket yaparak çite omuz atıp tepetaklak içeri dalmış. Eğer Dain Waris olmasa çopur suratlı, dövmeli bir serseri onu mızrağıyla Stein’ın böceklerinden biri gibi oradaki merteklerden birine mıhlayacakmış. Anlattığına göre kampa dalan üçüncü adam, hizmetkârı Tamb Itam olmuş. Itam, kuzeyli bir Malay’dı. Yolunu şaşırıp kendini Patusan’da bulmuş ve Raca Allang tarafından zorla alıkonup tören kayıklarından birine kürekçi yapılmış bir yabancıydı. Itam, ilk fırsatta kaçıp Bugi yerleşimcileri arasına karışmış fakat burasının güvenli bir barınak olmaması ve doğru dürüst yiyecek bulamaması nedeniyle Jim’in yanına sığınmıştı. Koyu esmer bir cildi, tabak gibi düz bir suratı ve akı safra sarısına dönmüş pörtlek gözleri vardı. ‘Beyaz efendi’sine aşırı, neredeyse fanatikçe bir bağlılık gösteriyordu. Asık suratlı bir gölge gibi Jim’in peşinden ayrılmıyordu. Törenlerde, bir eli kamasının sapında, efendisinin adımlarını takip edip arkasında yürüyor, vahşi bakışlarıyla insanları uzakta tutuyordu. Jim onu idareci yapmıştı ve tüm Patusan büyük nüfuz sahibi biri olarak ona saygı duyuyor ve gözüne girmeye çalışıyordu. Şerif’in kampı ele geçirilirken verdiği mücadeledeki vahşi yöntemleriyle sivrilmişti. Jim’in anlattığına göre saldırı ekibi o kadar çabuk hareket etmişti ki, Şerif’in adamları paniklemesine rağmen, kampın içinde beş dakika boyunca göğüs göğüse çarpışmışlar fakat ahmağın biri büyük ağaç dalları ve kuru otlardan yapılma kulübeleri ateşe verince canhıraş kaçmak zorunda kalmışlar.</p>
			<p class="calibre10">Anlaşılan o ki tam bir bozguna uğramıştı kamp. Tepeye kurulmuş koltuğunda ve koca kafasının üzerinde yavaşça havaya dağılan top ateşinin dumanları arasında kımıldamadan oturan Doramin haberleri derin bir homurtuyla karşılamış. Oğlunun güvende olduğunu ve kaçanların peşine düşen ekibe liderlik ettiğini öğrenince hiç sesini çıkarmadan yerinden kalkmak için büyük bir gayret sarf etmiş; yardımcıları derhal koşup hürmetle onu tutarak ayağa kaldırmışlar. Doramin büyük bir ağırbaşlılıkla ayaklarını sürüyerek küçük bir gölgelik alana yürümüş ve üzerine beyaz bir çarşaf örterek yere uzanıp uyumuş. Patusan’ı büyük bir heyecan dalgası sarmış. Dediğine göre Jim tepede durup kor alevler, siyah küller ve yanmış cesetlerle dolu kampa sırtını dönerek baktığında zaman zaman nehrin her iki yakasındaki evlerin arasındaki açıklık alanların birdenbire karınca sürüsü gibi kaynayan insanlarla dolduğunu ve yine birdenbire boşaldığını görüyormuş. Aşağılardan yankılanan çan ve tambur sesleriyle kalabalığın çılgınca haykırışları birbirine karışıp belli belirsiz uğultular halinde kulağına çalınıyormuş. Sürüyle flama ve ince uzun bayrak, kahverengi çatı sırtlarının arasında beyaz, kırmızı, sarı renkte küçük kuşlar gibi uçuşuyormuş. Yüreğimde, duygularını paylaşırcasına bir kıpırtı hissederek, ‘Büyük keyif almış olmalısın,’ diye mırıldandım.</p>
			<p class="calibre10">Kollarını ardına kadar açarak, ‘Harikaydı! Harika!’ diye avazı çıktığı kadar bağırdı. Sanki yüreğindeki sırları gün ışığına, derin düşüncelere dalmış ormana, çelikten bir çarşaf gibi uzanan denize açmış gibi yaptığı bu ani hareket beni ürkütmüştü. Altımızda, uyuyan nehrin yumuşak kıvrımlarla uzayıp giden kıyılarına yayılmış kasaba istirahat edercesine bir huzur içindeydi. Kendi kendine fısıldayarak, ‘Harika!’ diye tekrarladı üçüncü kez.</p>
			<p class="calibre10">Harika! Hiç kuşku yok ki harikaydı; sözlerini mühürleyen başarı, ayaklarını bastığı fethedilmiş toprak, insanların sorgusuz sualsiz duyduğu güven, alevlerin içinden çekip çıkardığı özgüveni, tek başına elde ettiği başarı. Daha önce dediğim gibi tüm bunlar hikâye gibi aktarılınca gölgede kalıyor, önemi azalıyor. Jim’in o müthiş yalnızlığını salt sözcüklerle size anlatmam mümkün değil. Elbette, oradaki tek beyaz olarak her anlamda yalnızdı fakat tabiatının bilinmeyen özellikleri onu çevresiyle o kadar yakın bir temas içine sokmuştu ki, bu yalnızlık sanki gücünün bir sonucu gibi görünüyordu. Yalnızlığı onu olduğundan daha boylu boslu gösteriyordu. Sanki yalnızca şöhretinin büyüklüğüyle değerlendirilebilecek o sıra dışı insanlardan biriymiş gibi, etrafta onunla kıyaslanacak hiçbir şey yoktu; unutmayın ki o bölgede günlerce yolculuk yapsanız bile onun şöhretinin büyüklüğüne eşdeğer bir şeye denk gelemezdiniz. Sesinin, hükmünün eriştiği yerleri aşıp geçebilmek için millerce kürek çekmeniz ya da ormanda uzun ve yorucu bir yürüyüş yapmanız gerekirdi. Bu ses, hepimizin bildiği o adı kötüye çıkmış tanrıçanın yaygaracı ve küstah sesine benzemiyordu. Tınısı geçmişi olmayan bu ülkenin dinginliğinden ve karanlığından geliyordu ve bu sesle ifade edilen sözcükler her geçen gün tek hakikat olarak zihinlere kazınıyordu. O dinginliğin doğasıyla ortak bir yanı olan bu ses, keşfedilmemiş derinliklere kadar size eşlik ediyor, fısıldayan insanların dudaklarında merak ve gizemle harmanlanarak nüfuz edip dört bir yana erişerek sürekli yanı başınızda işitiliyordu.”</p>
			</div>
  </body>
</html>
