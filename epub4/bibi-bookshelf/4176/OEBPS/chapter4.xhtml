<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>Lord Jim</title>
    <meta name="Adept.resource" value="urn:uuid:cc9d898c-6c8e-49e7-9b00-781df8de68c9"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="epub-type_cover" id="chapter4">
<div class="html5_section">
			<h1 class="calibre9">IV</h1>

			<p class="calibre10">Aşağı yukarı bir ay sonra Jim, muhatap olduğu sert ve iğneli sorulara cevap verirken yaşadığı bu deneyimi dürüstçe aktarmaya çalışarak gemiden bahsedip şöyle diyecekti: “Gemi, bir değneğin üzerinde kıvrılarak ilerleyen bir yılanın becerisiyle, ne idüğü belirsiz o şeyin üzerinden kolayca kayıp geçti.” Bu gayet yerinde bir tanımlamaydı. Bir Doğu limanındaki sulh mahkemesinde yürütülen resmî soruşturmada sorulan bu sorular gerçeği ortaya çıkarmayı amaçlıyordu. Serin ve yüksek tavanlı bir odada, yüksekçe bir konumdaki tanık kürsüsünde ayakta duran Jim’in yanakları ateş gibi yanıyordu. Başının üzerindeki geniş çerçeveli <em class="calibre2">punka</em>’lar<a class="si-noteref" href="#f11" id="backref_11">11</a> usulca bir ileri bir geri sallanıyor ve aşağıda oturanların esmer, beyaz, kırmızı suratlarından büyülenmişçesine, dikkatle bakan çok sayıda göz onu izliyordu. Sanki o dar sıraların üzerinde bir tespihe dizilmiş boncuklar gibi düzen içinde oturan bu insanların hepsi de Jim’in sesinin büyüsüne esir olmuş gibiydiler. Sesi çok yüksek çıkıyor, kendi kulaklarında çınlıyor ve koca dünyada sanki başka hiçbir ses işitilmiyordu; öyle ki verdiği yanıtları ağzından zorla çekip alan o son derece bariz sorular, insanın vicdanını berbatça sorgulayan yakıcı ve içten içe güdülen sorular adeta verdikleri acıyla şekillenip yüreğini dağlıyordu. Mahkeme binasının dışında gözleri kamaştıran bir parlaklıkla ışıldayan güneş, içeride ise kocaman <em class="calibre2">punka</em>’ların yarattığı, insanı titreten esinti, insanı yakıp kavuran o utanç hissi ve dikkat kesilmiş gözlerden fırlayıp bıçak gibi saplanan bakışlar. Duruşma hâkiminin sinekkaydı tıraşlı, hislerini belli etmeyen suratı, gemicilikle ilgili değerlendirmeler yapan iki yardımcısının kırmızı suratları arasında bir ölünün yüzü gibi solgun bakıyordu Jim’e. Tavanın altındaki geniş pencereden içeri süzülen ışık yukarıdan bu üç adamın başına ve omuzlarına vuruyordu; duruşmayı izleyenlerin sabit gölgelerden ibaretmiş gibi göründüğü mahkeme salonundaki loş ışıkta hâkim ve yardımcıları son derece belirgin bir biçimde göze çarpıyordu. Gerçeklerin peşindeydiler. Gerçekler! Jim’den gerçekleri anlatmasını talep ediyorlardı. Sanki gerçekler her şeyi açıklayabilirmiş gibi!</p>
			<p class="calibre10">“Siz geminizin suda yüzen bir şeye, diyelim ki içi su dolu bir enkaza çarptığı sonucuna vardıktan sonra kaptanınız sizin ön tarafa gidip herhangi bir hasar olup olmadığından emin olmanızı emretti. Çarpmanın şiddeti göz önüne alındığında bunun mümkün olabileceğini düşündünüz mü?” diye sordu solda oturan hâkim yardımcısı. İnce, at nalı biçiminde bir sakalı ve çıkık elmacıkkemikleri vardı; her iki dirseğini de masaya dayamış, birbirine kenetlediği kaba ve bakımsız ellerini yüzünün önüne kaldırmış, mavi gözlerinde düşünceli bir ifadeyle Jim’e bakıyordu; diğer yardımcı iriyarı, etrafına küçümser bakışlar fırlatan biriydi; arkasına yaslanmış, sol kolunu boylu boyunca öne uzatmış, parmak uçlarını bir sümen üzerinde hafif hafif tıkırdatıyordu; ortada, geniş bir koltukta dimdik oturan hâkim ise başını hafifçe omzuna doğru eğmiş, kollarını göğsünün üzerinde kavuşturmuştu ve mürekkep hokkasının yanındaki cam vazoda birkaç çiçek vardı.</p>
			<p class="calibre10">“Hayır,” dedi Jim. “Kimseye haber vermemem ve paniğe yol açar endişesiyle sesimi çıkarmamam emredildi. Bu önlemin akla yatkın olduğunu düşündüm. Tentelerin altında asılı duran lambalardan birini alıp ön tarafa gittim. Pruva ambar kapağını açtığımda içeriden gelen su şarıltısını işittim. Ardından çengelli halatının uzunluğu yettiğince lambayı aşağı sarkıttım ve ambarın yarıdan fazla suyla dolmuş olduğunu gördüm. O anda su seviyesinin altında büyük bir delik olduğuna kanaat getirdim.” Jim duraksadı.</p>
			<p class="calibre10">Yardımcılardan iriyarı olanı elinin altındaki sümene dalgın dalgın bakıp tebessüm ederek, “Evet,” dedi; mürekkep kurutma kâğıtlarına sessizce temas eden parmakları aralıksız hareket ediyordu.</p>
			<p class="calibre10">“O anda ortada tehlikeli bir durum olduğunu düşünmedim. Biraz korkmuş olabilirdim belki de. Her şey o kadar sessizce ve birdenbire meydana geldi ki. Gemide burun kısmını pruva ambarından ayıran çarpışma perdesinden başka bir bölme perdesi olmadığını biliyordum. Durumu kaptana bildirmek için geri döndüm. Kaptan köprüsünün altında doğrulup ayağa kalkmaya çalışan yardımcı makinisti gördüm. Serseme dönmüş gibiydi ve bana bakıp, ‘Galiba sol kolum kırılmış,’ dedi; ben ön taraftayken merdivenlerin en üst basamağında ayağı kaymış. ‘Tanrı’m!’ diye bağırdı makinist, ‘O çürümüş bölme bir dakika içinde çökecek, bu kahrolası şey de bir kurşun gibi dibi boylayacak.’ Sonra sağ koluyla beni itip önümden merdivenlere doğru seğirtti; yukarı tırmanırken bir yandan da bağırıyor, sol kolu da yan tarafında sallanıyordu. Ben de hemen arkasından fırladım ve kaptanın hızla makiniste doğru koşup onu sırtüstü yere serdiğini gördüm. Kaptan ona ikinci bir kez vurmadı fakat üzerine eğilip öfkeli ama alçak bir sesle konuştu. Sanırım güvertede ortalığı velveleye vermek yerine ne halt etmeye aşağıya inip makineleri durdurmadığını soruyordu kendisine. Kaptanın, ‘Kalk ayağa! Koş, fırla!’ dediğini işittim. Arkasından bir de küfür salladı. Makinist sancak tarafındaki merdivenlerden kayarak indi ve iskele tarafındaki makine dairesinin kamarasına giden merdivenlere doğru fırladı. Koşarken bir yandan da inliyordu...”</p>
			<p class="calibre10">Jim yavaş yavaş konuşuyordu; yaşananlar tüm canlılığıyla ve birbiri ardına hızla zihninde canlanıyordu; gerçekleri talep eden bu adamları daha iyi bilgilendirmek için makinistin inlemesini birebir taklit bile edebilirdi. Jim, ilk andaki tiksinti ve isyan hissinin ardından ancak yaşananları kılı kırk yaran bir doğrulukla aktararak olayların sarsıcı görüntüsü ardındaki gerçek dehşeti ortaya çıkarabileceği fikrini benimsedi. O adamların öğrenmek için can attığı gerçekler gözle görülür, elle tutulur, hissedilir, mekân ve zamanda yer kaplayan şeylerdi ve var olmak için bin dört yüz tonluk bir vapura ve yirmi yedi dakikalık bir zamana gereksinim duyuyorlardı; özellikleri, ince farklılıkları olan ifadeleri, gözün hatırlayabileceği karmaşık yönleri olan bir bütünü oluşturuyorlardı; fakat bunların yanı sıra, bu bütünün gözle görülmez, tiksinti verici bir bedenin içinde yaşayan kötücül bir ruh misali cehennem azabı çektiren bir tabiatı da vardı. Jim bunu açıkça anlatmak için can atıyordu. Bu öyle sıradan bir olay değildi ve her ayrıntısı çok büyük önem taşıyordu; neyse ki Jim her şeyi hatırlıyordu. Gerçekleri aktarmak adına ve belki kendi iyiliği adına da konuşup anlatmaya devam etmek istiyordu; ölçülü ve temkinli konuşmakla birlikte, diğer insanlarla bağlarını koparmak için birdenbire ortaya çıkıp etrafını saran ve zihninde fıldır fıldır dönüp duran bir dizi olayla meşguldü kafası: Kendini yüksek kazıklarla kuşatılmış bir alana hapsolmuş halde bulan, bir oraya bir buraya seğirten, gecenin karanlığında şaşkına dönmüş, zayıf bir nokta, bir yarık, üzerine tırmanabileceği bir basamak, sıkışarak da olsa arasından geçip kaçabileceği bir açıklık arayan bir yaratık gibiydi. Zihnindeki bu korkunç faaliyet, aklını sürekli meşgul eden bu düşünceler konuşmasını yaparken zaman zaman duraksayıp tereddüt etmesine neden oluyordu...</p>
			<p class="calibre10">“Kaptan köprünün üzerinde bir oraya bir buraya volta atmaya devam etti; gayet sakin bir görüntüsü vardı ama birkaç kez sendeledi; bir defasında ise karşısında durmuş konuşurken sanki tamamen körmüş gibi üzerime doğru yürüyüp bana çarptı. Anlattıklarıma açıkça bir karşılık veremedi. Kendi kendine ağzında bir şeyler geveledi; konuştuklarından çıkarabildiğim sadece kulağa, ‘Kahrolası buhar!’ ve, ‘Buharın canı cehenneme!’ gibi gelen buharla ilgili birkaç kelimeden ibaretti. Düşündüm ki...”</p>
			<p class="calibre10">Jim giderek alakasız şeyler anlatmaya başlamıştı; yerinde sorulmuş bir soru, bir yerine aniden bir sancı saplanmış gibi konuşmasını böldü ve kendini son derece cesareti kırılmış ve bezgin hissetti. Oraya geliyordu, tam da o konuya değinecekti ama şimdi nezaketsizce lafı kesilmişti ve evet ya da hayır, diye cevap vermek zorundaydı. Tüm samimiyetiyle, “Evet, öyle!” diye kısa ve sert bir karşılık verdi; açık tenli, iriyarı genç adam kürsünün üzerinde omuzları dik durup hüzünlü gözlerle bakarken ruhu bedeninin içinde acıyla kıvranıyordu. Son derece isabetli ve bir o kadar da faydasız bir başka soruya daha yanıt vermek zorunda kaldı ve tekrar susup bekledi. Sanki toz toprak yutmuş, üzerine de deniz suyu gibi tuzlu ve acılı bir şeyler içmişçesine iğrenç bir kuruluk vardı ağzında. Alnına biriken terleri sildi, dilini yanıp kavrulan dudakları üzerinde gezdirdi, sırtından aşağıya doğru inen bir ürperti hissetti. İriyarı hâkim yardımcısı gözkapaklarını indirmiş, hüzünlü ve kayıtsız bir tavırla sessizce parmaklarını tıkırdatmaya devam ediyordu; diğer yardımcının birbirine kenetlediği güneş yanığı ellerinin üzerinden bakan gözleri sanki şefkatle ışıldıyor gibiydi; hâkim ise öne doğru eğilmişti; solgun suratı vazodaki çiçeklerin yanı başında sağa sola hareket edip duruyordu; sonra kayıp koltuğunun kenarına yaslandı ve elini şakağına dayadı. <em class="calibre2">Punka</em>’ların yarattığı rüzgâr insanların başlarının üzerinde, perdelik kumaşlardan biçilmiş gibi bol giysilere bürünmüş esmer suratlı yerlilerin üzerinde, bir arada oturan, sıcaktan bunalmış, keten ve pamuklu elbiseleri bedenlerine yapışıkmış gibi duran, tropik güneşten korunmak için giydikleri geniş kenarlı hasır şapkaları dizlerinin üzerinde Avrupalıların tepesinde esip duruyordu; bu sırada mahkemedeki küçük memurlar ve görevliler de sıkı sıkıya iliklenmiş uzun beyaz ceketlerinin içinde, kırmızı kuşakları ve kırmızı sarıklarıyla hızla bir ileri bir geri seğirtiyorlar, yalınayaklarıyla mahkeme duvarları boyunca sanki kayarcasına, hayaletler gibi sessiz ve av köpekleri gibi tetikte hareket ediyorlardı.</p>
			<p class="calibre10">Jim’in gözleri verdiği cevapların arasındaki sessizlik anlarında etrafı süzerken yorgun ve donuk ifadeli bir suratla ama sakin, dolaysız ve ilgili gözlerle bakan ve diğerlerinden ayrı oturan beyaz bir adama takıldı. Jim bir başka soruya daha yanıt verdi ve içinden, “Bu ne işe yarayacak, bu faydasız soruları neden soruyorsunuz!” diye bağırmak geldi. Ayağını hafifçe yere vurdu, dudağını ısırdı ve yüzünü öte yana çevirip mahkemedeki izleyicilerin başları üzerinden uzaklara baktı. Beyaz adamla göz göze geldi. Jim’e diğerleri gibi şaşkın ve büyülenmişçesine bakmıyordu bu adam. Bu akıl ve irade dolu bir bakıştı. Jim iki soru arasında kendini unutup başka şeyler düşünecek kadar zaman buldu. Bu adam –diye geçirdi aklından– sanki arkamdan geçen birini ya da bir şeyi görecekmiş gibi bakıyor bana. Bu adama –belki de sokakta bir yerde– daha önce rastlamıştı. Onunla asla konuşmadığından emindi. Günler boyunca kimseyle konuşmamış, hücresinde bir başına yaşayan bir mahkûm ya da vahşi doğada kaybolmuş bir gezgin gibi sessiz kalmış, kendi kendiyle ipe sapa gelmez, bitip tükenmez sohbetler yapmıştı. Şimdi ise bir amaca yönelik olsalar da asla önem taşımayan sorulara cevap veriyordu ama yaşadığı müddetçe bir daha düşüncelerini açıkça dile getireceğinden kuşkuluydu. Samimiyetle ifade verirken işittiği ses, kendi sesi, konuşmanın artık kendisine fayda sağlamayacağı yönündeki kesin kanaatini güçlendiriyordu. Orada oturan o adam Jim’in içine düştüğü bu umutsuz açmazın farkındaydı sanki. Jim adama baktı, sonra sanki son bir kez vedalaşıp ayrılırmış gibi kararlılıkla yüzünü öte yana çevirdi.</p>
			<p class="calibre10">Daha sonra Marlow, dünyanın uzak köşelerinde birçok kez Jim’i büyük bir hevesle, uzun uzadıya ve tüm ayrıntılarıyla anımsamak ve insanlara anlatmak için ortaya çıkacaktı.</p>
			<p class="calibre10">Belki de bir akşam yemeği sonrası, çiçeklerle taçlanmış kıpırtısız yeşilliklerle kaplı bir verandada, yanan puro uçlarının ateşböcekleri gibi parladığı koyu bir akşam karanlığında, hasır sandalyelerin her birinde sessiz bir dinleyici oturup, ara sıra küçük kızıl bir parlaklık birden hareketlenip ağır ağır kımıldanan bir elin parmaklarını, derin sükûnet içindeki bir suratı aydınlatırken ya da kırışıksız bir alnın kısmen gölgelediği dalgın bakan bir çift gözün kırmızı bir ışıltıyla parlamasına neden olurken kulak verecekti Marlow’a. Ve ağzından çıkan ilk sözcükle birlikte Marlow’un koltuğa uzanmış bedeni, sanki ruhu kanatlanıp geçmişe uçmuş ve oradan konuşuyormuş gibi kımıltısız kalacaktı.</p>
			</div>
			<div class="si-footnotes">
				<div class="si-footnote" id="f11"><a class="si-backref" href="#backref_11">11</a><span>. Kumaş ya da palmiye yapraklarından yapılan, hava dolaşımı sağlamak ve ortamı serinletmek üzere odalara yerleştirilen, uşaklar ya da köleler tarafından kordonları çekilerek hareket ettirilen büyük yelpazeler. (Ç.N.)</span></div>
			</div>
  </body>
</html>
