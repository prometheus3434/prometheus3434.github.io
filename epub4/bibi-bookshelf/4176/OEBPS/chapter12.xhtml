<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>Lord Jim</title>
    <meta name="Adept.resource" value="urn:uuid:cc9d898c-6c8e-49e7-9b00-781df8de68c9"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="epub-type_cover" id="chapter12">
<div class="html5_section">
			<h1 class="calibre9">XII</h1>

			<p class="calibre10">“Her tarafta büyük bir sükûnet vardı ve ne kadar kulak kabartılsa da hiçbir ses işitilmiyordu. Jim’in hislerini saran sis perdesi, sanki kendi içinde verdiği mücadeleden huzursuzlanmış gibi aramızda gidip geliyor, bu hayalî perdenin arasından dikkatle bakan gözlerim Jim’i belirgin bir biçim almış ve bir resimde hayal meyal algılanan sembolik bir figür gibi görüyordu. Gecenin buz gibi soğuk havası sanki üzerime ağır bir mermer plaka gibi çökmüştü.</p>
			<p class="calibre10">Şu ya da bu nedenden ötürü değil; ama daha çok üzerimdeki uyuşukluğu atabileceğimi kendime kanıtlamak istediğimden, ‘Anlıyorum,’ diye mırıldandım.</p>
			<p class="calibre10">‘Avondale, günbatımından hemen önce bizi kurtardı,’ dedi Jim hüzünlü bir havada. ‘Dumanlarını salarak bize doğru geldi. Sandalda oturup yanaşmasını bekledik sadece.’</p>
			<p class="calibre10">Uzun bir sessizliğin ardından, ‘Hikâyelerini anlattılar,’ dedi Jim. Sonra o bunaltıcı sessizlik çöktü yine. ‘Ancak o zaman ne yapmam gerektiği geldi aklıma,’ diye ekledi.</p>
			<p class="calibre10">‘Hiçbir şey söylemedin ki,’ diye fısıldadım.</p>
			<p class="calibre10">‘Ne söyleyebilirdim ki?’ diye sordu aynı alçak ses tonuyla... ‘Hafifçe sarsıldık. Geminin makinelerini durdurduk. Hasar tespiti yaptık. Paniğe yol açmadan sandalları indirmek için önlemler aldık. İlk sandalı indirirken gemi bir fırtınaya yakalanıp battı. Kurşun gibi denizin dibini boyladı... Bundan daha açık’ –boynunu eğdi– ‘ve daha korkunç ne olabilir ki?’ Doğrudan gözlerimin içine bakarken dudakları titriyordu. Kederli bir sesle, ‘Atlamıştım ben de – öyle değil mi?’ diye sordu. ‘Yüzleşmem gereken buydu. Hikâyenin önemi yoktu.’ Bir an için parmaklarını birbirine kenetledi, loşluğun içinde sağına soluna bakındı ve kekeleyerek, ‘Bu ölüleri kandırmak gibi bir şeydi,’ dedi.</p>
			<p class="calibre10">‘Ama ölü yoktu,’ diye karşılık verdim.</p>
			<p class="calibre10">Bunu söyleyince yanımdan uzaklaştı. Bunu başka türlü izah edemem. Gidip sırtını tırabzanlara verdiğini gördüm. Sanki gecenin saflığını ve sükûnetini hayranlıkla izlermiş gibi orada bir süre durdu. Aşağıdaki bahçenin çiçek açan bodur ağaçları güçlü kokularını rutubetli havaya yayıyordu. Hızlı adımlarla yanıma döndü.</p>
			<p class="calibre10">‘Ve bunun önemi yoktu,’ dedi inadını sürdürerek.</p>
			<p class="calibre10">Ben de kabullenip, ‘Belki de yoktu,’ dedim. Onu anlamakta güçlük çektiğimi düşünmeye başlamıştım. Sonuçta onu ne kadar iyi tanıyordum ki?</p>
			<p class="calibre10">‘Ölü olsam da olmasam da, bundan kurtulamayacaktım,’ dedi. ‘Yaşamam, hayatta kalmam gerekiyordu; öyle değil mi?’</p>
			<p class="calibre10">‘Evet, elbette – eğer o açıdan bakarsan,’ diye bir şeyler geveledim.</p>
			<p class="calibre10">Aklı başka bir şeye takılmış gibi, ‘Elbette seviniyordum...’ dedi kayıtsızca ve bir an durup alçak bir sesle, ‘Gerçeğin ortaya çıkmasına,’ diye tamamlayarak başını kaldırdı. ‘İlk duyduğumda ne düşünmüştüm biliyor musunuz? Rahatlamıştım. Rahatlamıştım ve o çığlıkları ilk işittiğimde – size çığlıklar duyduğumdan bahsetmiş miydim? Bahsetmedim mi yoksa? Evet, duymuştum. Yardım isteyenlerin çığlıkları... Çiseleyen yağmurda damlalarla birlikte rüzgârda savrulan çığlıklar. Belki de sadece benim kuruntumdu bu. Ama yine de zor geliyor inanmak... Ne büyük budalalık... Diğerleri duymamış. Daha sonra sordum onlara. Hepsi de duymadıklarını söyledi. Duymamışlardı ha? O anda bile duyuyordum o çığlıkları ben! Anlamalıydım belki –ama düşünmedim– sadece dinledim. Günler boyu uzaklardan gelen çok cılız çığlıklar. Sonra buradaki o ufak tefek melez gelip söyledi bana. “Patna... Fransız gambotu... Onu yedeğine alıp Aden’e kadar çekti... Soruşturma açıldı... Liman idaresi... Denizciler Evi... Size orada kalacak yer ayarladılar!” Onunla birlikte yolda yürüdüm ve sessizliğin tadını çıkardım. O halde çığlık filan yoktu. Benim kuruntumdan başka bir şey değildi bu. Ona inanmak zorundaydım. Artık başka hiçbir şey duyamıyordum. Buna ne kadar katlanabilirdim merak ediyorum. Giderek de daha kötü bir hal alıyordu... Yani demek istediğim, giderek yükseliyordu çığlıklar.’</p>
			<p class="calibre10">Düşüncelere daldı.</p>
			<p class="calibre10">‘Ve ben hiçbir şey duymadım ha! Pekâlâ, öyle olsun bakalım. Ama ışıklar! Işıklar gitmişti! Onları göremiyorduk. Ortalık karanlıktı. Eğer ışıklar yanıyor olsaydı, geriye dönüp gemiye doğru yüzer ve yanaşınca beni gemiye almaları için bağırıp yalvarırdım... Bu fırsatı değerlendirirdim... Benden şüphe mi duyuyorsunuz? Neler hissettiğimi nasıl bilebilirsiniz?.. Benden kuşkulanmaya ne hakkınız var?.. Aynen dediğim gibi neredeyse geri dönüp gemiye yüzüyordum, anlıyor musunuz?’ Sesi alçalmıştı. ‘Ama tek bir ışık, cılız bir pırıltı bile yoktu,’ dedi kederli, isyan eden bir sesle. ‘Anlamıyor musunuz, eğer ışık olsaydı beni burada göremeyecektiniz. Beni anlıyorsunuz ama benden kuşkulanıyorsunuz.’</p>
			<p class="calibre10">Olumsuz bir ifadeyle başımı salladım. Sandal gemiden çeyrek milden daha fazla uzaklaşmış olamayacağına göre ışıkların gözden yitmesi, üzerinde çok tartışılacak bir meseleydi. Jim ısrarla, ilk sağanak dindikten sonra hiçbir şey görünmediğini savunuyordu; diğerleri de Avondale’in subaylarına aynı şeyi söylemişler. Tabii ki insanlar ikna olmamış bir havada başlarını sallayıp gülüyorlardı. Mahkemede yanımda oturan yaşlı bir kaptan, ‘Elbette yalan söyleyecekler,’ diye fısıldamak için bana yanaşınca beyaz sakalları kulağımı gıdıklamıştı. Aslına bakılırsa kimse yalan söylemiyordu; direğin tepesindeki ışığın yere savrulmuş bir kibrit çöpü gibi söndüğünü anlatan başmakinist bile yalan söylemiyordu. En azından bilinçli olarak. Onun gibi ciğerleri olan biri öyle bir durumda omzunun üzerinden şöyle bir gözucuyla bakarken bile suyun üzerinde dalgalanan bir parlaklık görebilirdi. Gemiden fazla uzaklaşmamış olmalarına rağmen hiçbir ışık görmemişlerdi ve bunu sadece bir şekilde açıklayabiliyorlardı: Gemi batmıştı. Bu aşikârdı ve rahatlatıcıydı. Öngörülen olayın bu kadar çabuk gerçekleşmesi de acele etmekte haklı olduklarını gösteriyordu. Başka bir açıklama üzerine kafa patlatmadıklarına şaşmamak lazım. Ama ortada çok basit bir gerçek vardı ve Brierly bunu belirtince mahkeme bu konuya daha fazla kafa yormadı. Eğer hatırlarsanız, geminin makineleri durdurulmuştu ve rotasından şaşmadan gecenin karanlığında dümenle idare edilirken, kıç tarafı havaya kalkmış ve ön taraftaki bölmelere su dolduğu için pruvası da iyice suya batmıştı. Rotasından sapıp gelişigüzel ilerlerken çıkan fırtına baş omuzluğunu hafifçe dövmüş, gemi sanki demirliymiş gibi savrulup keskin bir dönüş yaparak pruvasını rüzgâra vermişti. Konumundaki bu değişiklikle birlikte tüm ışıkları kısa bir süre içinde rüzgâr altındaki sandaldan görünmez olmuş. Tabii eğer ışıklar görünebilseydi sessiz bir çağrı etkisi de yapabilir, bulutların karanlığında kaybolmuş ışıltıları, vicdan azabı ve acıma hislerini uyandırabilen insan bakışının gizemli gücüne sahip olabilirdi. ‘Buradayım, hâlâ burada!’ diye seslenebilirdi... Peki herkesin sırt çevirdiği bir insanın gözleri bile buna ne cevap verebilirdi? Fakat gemi yazgılarına dudak bükercesine onlara sırtını dönmüştü: Sanki anlaşılmaz bir biçimde çekiç darbeleri altında ölmek kaçınılmaz yazgısıymış gibi, son günlerini bir gemi söküm tersanesinde geçirmek üzere, o güne dek batmadığı denize doğru ağır ağır dönüp okyanusun yeni tehlikelerine öfke ve inatla bakmıştı. Yazgıları hacılar için ne gibi çeşitli sonlar hazırlamıştı bilemiyorum; fakat hemen ardından ertesi sabah Réunion Adası’ndan kalkarak eve dönüş yolculuğu yapan bir Fransız gambotu göndermişti onlara. Gambotun kaptanının verdiği rapor herkesçe biliniyor. Durgun ve puslu denizde tehlikeli bir biçimde pruvası öne eğilmiş duran o buharlı geminin sorununun ne olduğunu anlamak için rotasından biraz sapmıştı. Gemi direğinin tepesinde ters asılmış bir bandıra dalgalanıyordu (Hintli gemici gün doğar doğmaz imdat çağrısı niyetine bunu asmayı akıl etmişti); fakat aşçılar her zamanki gibi ön taraftaki aşevi kompartımanında yemek hazırlıyorlardı. Güverteler bir koyun ağılı gibi sıkış tepiş doluydu. Boylu boyunca küpeştelere tünemiş, etten bir kitle gibi kaptan köprüsüne yığılmış insanlar vardı; gambot Patna’ya yanaştığında yüzlerce çift göz onlara bakıyordu ama o yüzlerce dudak sanki bir büyüyle mühürlenmişti.</p>
			<p class="calibre10">Fransız kaptan seslenmiş ama anlaşılabilir bir yanıt alamamış ve dürbününden dikkatle bakıp güvertedeki insanların vebaya yakalanmış gibi görünmediğinden emin olduktan sonra bir kurtarma filikası göndermeye karar vermiş. Gemiye iki subay çıkmış, Hintli gemiciyi dinlemişler, grubun Arap lideriyle konuşmaya çalışmışlar ama anlattıklarından hiçbir şey anlamamışlar; fakat hiç kuşkusuz ortada acil bir durum olduğu açıkça belliymiş. Ayrıca kaptan köprüsünde huzur içinde kıvrılmış ölü yatan bir beyaz adamın cesedini bulduklarında ise pek şaşırmışlar. Sydney’de bir öğleden sonra tamamen tesadüf eseri bir kafede rastladığım ve olayı çok iyi hatırlayan yaşlı Fransız teğmenin çok uzun bir zaman sonra bana anlattığı üzere, ‘<em class="calibre2">Fort intrigués par ce cadavre,’</em><a class="si-noteref" href="#f19" id="backref_19">19</a> Gerçekten de tesadüfen hatırladığım bu olayın hafızanın unutkanlığına ve zamana karşı meydan okuyan olağanüstü bir gücü vardı: Sanki bir tür esrarengiz canlılıkla insanların zihninde yaşıyor, her an anlatılacakmış gibi dillerinin ucuna geliyordu. Bu olayın en ilgisiz sohbetlerde bile dile getirildiğine, en uzak gibi görünen bahislerde konunun su yüzüne çıktığına yıllar sonra binlerce mil uzakta bile sık sık kulak misafiri olma keyfini –bunun ne kadar keyifli olduğu tartışılır tabii– yaşadım. Bu gece aramızda konuşurken bunun bahsi açılmadı mı acaba? Ve buradaki tek denizci benim. Bu olay bir tek benim hafızamda yer işgal ediyor. Ama buna rağmen gündeme gelebildi. Oysa birbirini tanımayan ama bu olaydan haberdar iki adam dünya üzerindeki herhangi bir yerde tesadüfen tanışıp bir araya gelseler, birbirlerinden ayrılmadan önce bu konunun açılacağı şüphe götürmez. Bu Fransız’ı hayatımda hiç görmemiştim ve bir saatin sonunda bir daha hiç rastlaşmamak üzere ayrılmıştık. Fransız öyle pek de konuşkan biri sayılmazdı üstelik. Önünde yarıya kadar siyah bir sıvıyla dolu büyük bir su bardağı, üzerinde kırış buruş bir üniformayla uyuşuk bir halde kafede oturan sessiz, iriyarı bir adamdı. Apoletleri biraz lekeliydi, sinekkaydı tıraşlı yanakları ise dolgun ve solgundu; enfiye çekmeye düşkün biri gibi görünüyordu, fakat çektiğini iddia edemem; ama bu alışkanlık onun tarzında bir adama yakışırdı doğrusu. Oturduğum mermer masanın öbür yanından bana –okumak istemediğim halde– <em class="calibre2">Home News</em> gazetesinin bir nüshasını uzatması vesile olmuştu tanışmamıza. ‘<em class="calibre2">Merci</em>,’ dedim. Biraz hoşbeş ettikten sonra birden nasıl olduğunu, lafın nereden dolandığını anlamadan bu olay hakkında konuşmaya başladık ve sohbet ilerleyince Fransız, ‘O ceset kafamızı karıştırmıştı,’ dedi. Meğer teğmen o Fransız gambotundan Patna’ya çıkan subaylardan biriymiş.</p>
			<p class="calibre10">Oturduğumuz o yerde, şehri ziyaret eden deniz subayları için bulundurulan türlü çeşit yabancı içki vardı ve Fransız muhtemelen berbat bir <em class="calibre2">cassis a l’eau</em>’den<a class="si-noteref" href="#f20" id="backref_20">20</a> başka bir şey olmayan koyu renkli öksürük şurubu görünümündeki içkisinden bir yudum aldı ve bir gözüyle bardağa bakıp hafifçe başını sallayarak, umursamaz olduğu kadar düşünceli bir havada, ‘<em class="calibre2">Impossible de comprendre – vous concevez</em>,’<a class="si-noteref" href="#f21" id="backref_21">21</a> dedi. Buna Fransızların akıl sır erdirememesini gayet iyi anlıyordum. Gambottaki kimse Hintli gemicinin anlattığı hikâyeyi kavramaya yetecek kadar İngilizce bilmiyormuş. Ayrıca subayların etrafında çok fazla gürültü varmış. ‘Gemidekiler başımıza üşüşmüşlerdi. O ölü adamın etrafında bir çember oluşmuştu,’ diye anlattı Fransız. Ardından da, ‘Aciliyet gerektiren işlerle meşgul olmak zorundaydık. Gemideki insanlar giderek galeyana geliyordu – <em class="calibre2">Parbleu!</em><a class="si-noteref" href="#f22" id="backref_22">22</a> Öyle bir öfkeli kalabalık ki görmeniz lazımdı!’ diye ekledi bir filozof havasında. Gemi bölmesine gelince teğmen, kaptanına en güvenli yolun ona dokunmamak olduğu yönünde tavsiyede bulunmuş. Bölmenin berbat bir görüntüsü varmış. Derhal gemiye iki çekme halatı getirtmişler ve Patna’yı kıç tarafından bağlayıp çekerek yedeğe almışlar. Mevcut koşullar altında bu o kadar da akılsızca değildi zira dümen geminin sevk edilmesine yaramayacak kadar suyun yukarısındaymış ve bu manevra bölme üzerindeki baskıyı hafifletmiş. Fransız, bölmenin durumunun büyük bir özen gösterilmesini gerektirdiğini de kayıtsız bir havada açıklamıştı. Yeni tanıştığım bu Fransız’ın tüm bu hazırlıklar sırasında epey söz sahibi olduğunu düşünmeden edemedim. Güvenilir bir subay gibi görünüyordu ama artık eskisi kadar faal değildi. Ayrıca bir bakıma bir denizciye yakışan bir görüntü çizse de, kalın parmaklarını göbeğinin üzerinde hafifçe birbirine kenetlemiş halde orada öylece otururken onu, acı ve sıkıntılarının gizemini uysalca ve basit bir yüz ifadesiyle gizleyen köylülerin nesiller boyu günahlarını, ıstıraplarını, pişmanlıklarını kulağına fısıldadıkları şu sessiz ve huysuz, enfiye düşkünü köy papazlarından birine benzetebilirdiniz. Üzerinde apoletli ve pirinç düğmeli bir redingot yerine düğmeleri geniş, çenesinin altına kadar düzgünce iliklenmiş siyah, eski püskü bir rahip cüppesi olmalıydı. Fransız lafını sürdürüp kuşkusuz benim niteliklerimde bir denizcinin bunun ne denli zor bir iş olduğunu kolayca anlayabileceğimden bahsederken geniş göğsü düzenli olarak inip kalkıyordu. Lafını bitirince hafifçe bana doğru eğilerek ve tıslar gibi konuşurken arasından hava kaçırdığı dudaklarını büzerek, ‘Neyse ki deniz bu masa gibi dümdüzdü ve buradakinden daha fazla bir esinti yoktu,’ dedi. Oturduğumuz yer tahammül edemeyeceğim kadar havasız ve sıcak gelmeye başlamıştı; sanki utanıp kızaracak kadar toy ve genç biriymişim gibi yüzüm yanıyordu. Fransız anlatmaya devam ederek, doğal olarak rotalarını en yakın İngiliz limanına çevirdiklerinden ve orada ‘Tanrı’ya şükür ki’ sorumluluklarının bittiğinden bahsetti. Solgun yanaklarını hafifçe şişirdi. ‘Zira dikkatinizi çekerim ki, gemiyi yedeğimize alıp çektiğimiz tüm o süre boyunca çekme halatlarının başına, gerektiğinde halatları kesmeleri için ellerinde baltalarla iki serdümen yerleştirmiştik; eğer olur da gemi...’ Ne demek istediğini mümkün olduğunca sade bir dille anlatmak için titrek gözkapaklarını eğip, ‘Ne yaparsınız! İnsan ancak elinden geleni yapabiliyor,’ dedi ve bir an için o ağır ve uyuşuk duruşuna boyun eğip teslim olmuş bir hava vermeyi başardı. ‘İki serdümen otuz saat boyunca halatların başından ayrılmadılar.’ Sağ elini hafifçe kaldırıp iki parmağını göstererek, ‘İki,’ diye tekrarladı. Bu kesinlikle yaptığını gördüğüm ilk el hareketiydi. Bu sayede elinin arkasında yıldız biçiminde bir yara olduğunu ‘fark ettim’. Bu belli ki bir kurşun yarasıydı. Sanki bu keşif sayesinde daha keskin bir görme yeteneğine sahip olmuş gibi, şakağının biraz altından başlayıp başının yan tarafındaki kısa, kır saç tutamının altında kaybolan eski bir yaranın izini fark ettim – ya bir mızrak sıyırmış ya da bir kılıç kesmişti. Ellerini yine göbeğinin üzerinde kavuşturdu. ‘O gemiden... adı neydi –hafızam gidip geliyor– hah! Patt-na. Evet buydu adı. Teşekkür ederim – Patna’dan ayrılmadım. İnsan unutuyor işte, tuhaf. O gemide otuz saat kaldım...’</p>
			<p class="calibre10">‘Sahi mi!’ diye bağırdım. Gözlerini ellerinden ayırmadan dudaklarını hafifçe büzüştürdü fakat bu sefer tıslama sesi çıkarmadı. Hislerini belli etmemeye çalışırcasına kaşlarını kaldırarak, ‘Subaylardan birinin gemiye göz kulak olmak’ –uyuşukça bir iç çekti– ‘ve işaret vererek gambotla haberleşmek – anlıyor musunuz bu gibi şeyler için gemide kalması uygun görülmüştü. Geri kalan işler de benim fikrimdi. Filikaları denize indirmek için hazırladık ve ayrıca o gemide bazı önlemler aldım. Kısacası, herkes elinden geleni yaptı! Bu hassas bir durumdu. Otuz saat. Bana yiyecek bir şeyler hazırladılar. Şaraba gelince – bulabilirsen iç. Damlası bile yoktu.’ Ne tuhaftır ki, uyuşuk tavrında ve yüzündeki sakin ifadede hiçbir değişiklik olmadan derin bir tiksinti hissini açığa vurmayı becermişti. ‘Ben, biliyor musunuz, yanında bir bardak şarabım olmadan yenen yemekten hiçbir tat almam.’</p>
			<p class="calibre10">Bu sıkıntısından daha ayrıntılı bahsedip sızlanmaya devam edeceğinden korkuyordum zira parmağını dahi kıpırdatmamasına ve yüz ifadesinde en ufak bir değişiklik olmamasına rağmen, bunu hatırlamış olmaktan ne kadar büyük bir rahatsızlık duyduğunu karşısındakine açıkça belli ediyordu. Fakat bir süre sonra sanki bu konu tamamen aklından çıkmıştı. Yüklerini, kendi ifadesiyle ‘liman yetkililerine’ teslim etmişler. Yetkililerin gemiyi teslim alırken gösterdikleri soğukkanlılık onu şaşkınlığa uğratmış. ‘Görseniz sanki her gün birileri onlara böyle garip şeyler bulup getiriyorlar sanırdınız.’ Sırtını duvara dayamış halde ve bir patates çuvalı kadar ifadesiz ve hislerini dışa vurmaktan yoksunmuşçasına bir görüntü çizerek, ‘Siz yabancılar tuhafsınız hakikaten de,’ dedi. O sırada limanda bir savaş gemisi ve Hindistan Deniz Kuvvetleri’ne ait bir buharlı gemi bulunuyormuş ve teğmen bu iki geminin filikalarının Patna yolcularını tahliye ederken gösterdikleri verimliliği izlerken hayranlığını gizleyememiş. Aslında uyuşuk hal ve tavırları hiçbir şeyi gizlemiyordu: Bu tavrında –yüce bir sanat yapıtının son sözü gibi– fark edilmesi mümkün olmayan bir biçimde ortaya koyduğu gizemli ve neredeyse mucizevi bir çarpıcı etki yaratma gücü vardı. ‘Elimde saat, süre tuttum. Yirmi beş dakika. Tamı tamına yirmi beş dakika.’ Ellerini göbeğinin üzerinden ayırmadan parmaklarını çözüp yeniden birbirine kenetledi; kollarını şaşkınlık içinde havaya kaldırsaydı bundan daha etkili olamazdı... ‘Tüm o insanlar ufak tefek eşyalarıyla birlikte kıyıya çıkarılmışlardı. Geride bir tek nöbet tutan bir denizci ve o ilginç ceset kalmıştı. Yirmi beş dakika.’ Gözleri yerde ve başını hafifçe bir yana eğmiş, sanki büyük bir beceriyle halledilmiş bir işi anlatmanın tadına varırcasına lafı bilerek ağzında döndürüyordu. Başka bir ispata gerek kalmadan onayının ne büyük bir önem taşıdığına insanı ikna ediyordu; neredeyse kımıldamadan hareketsizce oturmaya devam ederek, Toulon’a<a class="si-noteref" href="#f23" id="backref_23">23</a> gitmek üzere emir aldıktan sonra iki saat içinde limandan ayrıldıklarından söz etti ve, ‘Böylece yaşadığım bu olayla ilgili birçok şey karanlıkta kaldı,’ diye lafını tamamladı.”</p>
			</div>
			<div class="si-footnotes">
				<div class="si-footnote" id="f19"><a class="si-backref" href="#backref_19">19</a><span>. (Fr.) O ceset kafaları karıştırmıştı. (Ç.N.)</span></div>
				<div class="si-footnote" id="f20"><a class="si-backref" href="#backref_20">20</a><span>. Mayalanmış Frenk üzümünden yapılan ve suyla karıştırılarak içilen bir likör. (Ç.N.)</span></div>
				<div class="si-footnote" id="f21"><a class="si-backref" href="#backref_21">21</a><span>. (Fr.) Buna akıl sır erdirmek mümkün değil, anlıyorsunuz sanırım. (Ç.N.)</span></div>
				<div class="si-footnote" id="f22"><a class="si-backref" href="#backref_22">22</a><span>. (Fr.) Vay canına! (Ç.N.)</span></div>
				<div class="si-footnote" id="f23"><a class="si-backref" href="#backref_23">23</a><span>. 1599 yılından bu yana Fransız donanmasının ve donanma cephaneliğinin üssü olan Akdeniz limanı. (Ç.N.)</span></div>
			</div>
  </body>
</html>
