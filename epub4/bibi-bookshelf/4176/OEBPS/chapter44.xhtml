<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>Lord Jim</title>
    <meta name="Adept.resource" value="urn:uuid:cc9d898c-6c8e-49e7-9b00-781df8de68c9"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="epub-type_cover" id="chapter44">
<div class="html5_section">
			<h1 class="calibre9">XLIV</h1>

			<p class="calibre10">“Bir daha konuştuklarını sanmıyorum. Sandal dar bir yan suyoluna girdi ve burada kürek palalarını nehir kıyısındaki çöküp dağılan tümseklere ve çamur yığınlarına bastırıp sandalı iterek ilerlediler. Ağaçların en tepelerine kadar sisle kaplı suyolunun üzerinde sanki devasa siyah kanatlar geriliymiş gibi karanlık bir hava vardı. Başlarının üzerindeki dallardan loş sisin içinde büyük su damlaları yağmur gibi iniyordu. Cornelius’un mırıldanması üzerine Brown adamlarına silahlarını doldurmalarını emretti ve, ‘Buradan gitmeden önce size onlarla hesaplaşmak için bir fırsat vereceğim, sizi gidi iç karartıcı herifler sizi,’ dedi çetesine. ‘Mermileri boşa harcamamaya dikkat edin, it oğlu itler sizi.’ Bu konuşmaya hırıltılar ve homurdanmalarla karşılık verildi. Cornelius ise kanosunun güvenliği konusunda sürekli telaşlanıp mızmızlanıyordu.</p>
			<p class="calibre10">Tüm bunlar olup biterken Tamb Itam yolculuğunun sonuna gelmişti. Sis onu biraz geciktirmişti fakat nehrin güney yakasından hiç kopmadan boyuna kürek çekmişti. Gün ışığı yavaş yavaş, buzlu camdan bir kürenin içindeki donuk parlaklık gibi yayıldı. Nehrin her iki yakasındaki kıyılarda duman lekesini andıran karaltıların içinde yerden sütun gibi yükselen ağaç gövdelerinin ve çarpık dalların gölgeleri hayal meyal seçiliyordu. Suyun üzerine çökmüş sis hâlâ yoğunluğunu koruyordu fakat her yanda nöbetçiler vardı ve Tamb Itam kampa yaklaştığı sırada beyaz sislerin arasından iki adam çıkıp yüksek sesle ona seslendiler. Tamb Itam karşılık verdi ve akabinde yanında bir başka kano belirdi; Tamb Itam kütükten üstünkörü oyularak yapılmış kayığının kenarına tutunan kürekçilerle karşılıklı haber alışverişinde bulundu. Her şey yolundaydı. Tehlike sona ermişti. Kürekçiler, kayığın kenarını kavrayan parmaklarını gevşettiler ve ânında gözden yittiler. Itam yoluna devam etti ve çok geçmeden suyun üzerinden süzülüp gelen alçak sesler kulağına çalındı; girdap gibi fırıl fırıl dönerek kalkan sislerin arasından, uzun ince ağaçların ve çalılıkların önünde uzanan kumlu bir düzlük üzerinde yakılmış birçok ateşin parıltısı gözüne çarptı. Belli ki orada da bir gözcü bulunuyordu zira durup kendisini tanıtmasını istediler. Son iki kürek hamlesiyle kayığını kıyıya yanaştırdığı sırada bağırarak adını söyledi Tamb Itam. Burası büyük bir kamptı. Küçük gruplar halinde yere çömelmiş bir sürü adam tekdüze mırıltılarla sabah sohbeti yapıyorlardı. Havaya salınan ince dumanlar beyaz sis perdesinin üzerinde yavaşça kıvrılarak yükseliyordu. Şefler için toprağın üzerine küçük barınaklar inşa edilmişti. Misket tüfekleri küçük piramitler oluşturacak şekilde birbirine çatılmış ve uzun mızraklar tek tek ateşlerin yanındaki kumlara saplanmıştı.</p>
			<p class="calibre10">Tamb Itam önemli bir şahsiyet havalarına bürünerek kendisini Dain Waris’e götürmelerini istedi. Itam, beyaz efendisinin arkadaşını bambu kamışlarından yapılmış ve etrafına dallardan siperlik çekilip üzeri hasırlarla örtülmüş yüksekçe bir sedirin üzerine uzanmış vaziyette buldu. Dain Waris uyanıktı ve yatağının önünde kaba saba bir mihrabı andıran parlak bir ateş yanıyordu. <em class="calibre2">Nakhoda</em> Doramin’in biricik oğlu, Tamb Itam’ın selamına nezaketle karşılık verdi. Tamb Itam, ulak sıfatıyla aktardığı sözlerin doğruluğunu teyit eden yüzüğü Waris’e verdi önce. Dirseğine yaslanarak doğrulan Waris, Itam’ dan konuşmasını ve tüm iyi haberleri vermesini istedi. Tamb Itam, Jim’in sözlerini aynen aktararak, ‘Haberler iyi,’ dedi. Bütün şeflerin rızasıyla Patusan’ı terk edecek olan beyaz adamların nehirden geçmelerine izin verilecekti. Waris’in sorduğu birkaç soruya karşılık Itam konsey toplantısındaki görüşmeleri aktardı. Dain Waris bir yandan elinde tuttuğu yüzükle oynarken söylenenleri sonuna kadar can kulağıyla dinledi ve nihayet yüzüğü sağ elinin işaretparmağına geçiriverdi. Duyacağını duyduktan sonra yemek yemek ve dinlenmek için Tamb Itam’ın kendisine izin vermesini istedi. Öğleden sonra geri dönülmesi için hemen emir verdi. Daha sonra gözleri açık olarak yeniden sedire uzandı ve hizmetkârları da ateşte yemeğini hazırlamaya başladılar; Tamb Itam da kasabadan gelecek en son haberleri duymak için aylaklık edip oyalanan adamlarla sohbet etmek üzere bu ateşin başında oturdu. Güneş sisi dağıtıp yok ediyordu. Beyazların sandalının her an ortaya çıkması beklenen nehrin ana kolu üzerinde eller tetikte nöbet tutuluyordu.</p>
			<p class="calibre10">Yirmi yıl boyunca insanları aşağılayıp pervasızca tehdit ederek ve zorbalık yaparak geçinen Brown, kendisini adi bir suçlu kadar bile takdire layık görmeyen dünyadan intikamını işte o zaman almıştı. Bu soğukkanlılıkla işlenmiş vahşi bir cinayetti ve boyun eğmez bir meydan okumanın hatırası gibi ona ölüm döşeğinde bile teselli veriyordu. Brown adamlarını gizlice adanın diğer tarafında, Bugi kampının karşısında sahile çıkardı ve onları kampa doğru yönlendirdi. Karaya çıktıkları sırada sessizce sıvışmaya çalışan Cornelius, kısa ama sessiz bir itiş kakışın ardından bitki örtüsünün en seyrek olduğu yerlerden yolu göstermeye razı oldu. Brown, Cornelius’un çelimsiz ellerini kocaman avucuyla sıkıca kavrayıp arkasına kıvırdı ve ara sıra onu sertçe iterek ilerlemesi için zorladı. Cornelius bir balık kadar sessiz, rezilce ama varmak istediği ve gerçekleştireceği az çok belli olan hedefinden vazgeçmeden yürüdü. Orman kıyısında Brown’un adamları yayılıp saklandılar ve beklemeye başladılar. Kamp bir ucundan ötekine tüm çıplaklığıyla gözlerinin önündeydi ve kimse onlardan tarafa bakmıyordu. Kimse beyaz adamların adanın arkasındaki dar suyolundan haberdar olduklarını aklının ucundan bile geçirmiyordu. Suyolunun her iki girişi de o kadar dar ve orman gibi bitkilerle kaplıydı ki, kanolarla oradan geçen yerliler bile bu girişleri kaçırmamak için dikkatli olup gözlerini dört açmak zorundaydı. Brown, ‘Ateş serbest!’ diye bağırdı ve on dört tüfek aynı anda patladı.</p>
			<p class="calibre10">Tamb Itam’ın bana anlattığına göre yaşanan şaşkınlık o kadar büyüktü ki, kurşunu yiyip ölen ya da yaralananlar dışında hiç kimse, ilk ateşin ardından uzunca bir süre kımıldayamamıştı. Ardından bir adam bağırmış ve o çığlığın ardından herkesin gırtlağından büyük bir hayret ve korkuyla karışık haykırışlar yükselmişti. Kamptaki adamlar şuursuzca bir panikle, tıpkı sudan korkan bir sığır sürüsü gibi kıyı boyunca bir ileri bir geri savrulup ne yapacaklarını bilmez halde kaçıştılar. Kimileri hemen o an nehre atladı fakat çoğu, silahlar üçüncü kez büyük bir gürültüyle patlayınca çareyi kendilerini suya atmakta buldular. Brown’un adamları o izdihamda kaçışan insanlara üç kez ateş açtılar. Görünürdeki tek adam olan Brown, ‘Aşağı nişan alın! Aşağı nişan alın!’ diye bağırıp küfrediyordu.</p>
			<p class="calibre10">Tamb Itam, daha açılan ilk yaylım ateşinde neler olduğunu anladığını söylüyordu. Kendisine kurşun isabet etmemesine rağmen kendini yere atıp ölü taklidi yapmıştı fakat gözleri de açıktı. İlk silah seslerinin ardından yattığı yerde doğrulan Dain Waris hemen ayağa fırlayıp kıyıya koştu ve tam o anda açılan ikinci yaylım ateşi esnasında kurşunlardan biri alnına isabet etti. Tamb Itam, Waris’in yere düşmeden önce kollarını ardına kadar açtığını görmüştü. Tamb Itam daha önce hissetmediği korkuyu işte o vakit iliklerine kadar hissettiğini söyledi. Beyaz adamlar geldikleri gibi görünmeden geri çekilip gittiler.</p>
			<p class="calibre10">Böylece Brown kötü talihiyle olan hesabını kapatmıştı. O korkunç saldırıda bile sıradan arzularının kılıfı altında doğru olanı yapan bir adamın üstünlük hisleri olduğuna dikkatinizi çekerim. Bu aşağılık ve haince bir katliam değildi; bu bir ders, bir intikam, tabiatımızın karanlık, berbat ve korkarım ki sandığımız kadar derinlerde olmayan bazı özelliklerinin bir göstergesiydi.</p>
			<p class="calibre10">Daha sonra beyazlar, Tamb Itam görmeden kaçıp gittiler ve tamamen gözden yittiler; gemileri de çalıntı mal gibi ortadan kayboldu. Fakat bir ay sonra Hint Okyanusu’nda bir buharlı yük gemisi tarafından bulunan uzun beyaz bir sandaldan söz edildiğini duyanlar olmuş. Sandaldaki güneşten kavrulmuş, sarı benizli, donuk bakışlı iki iskelet fısıltıyla konuşarak, isminin Brown olduğunu söyleyen üçüncü bir iskeletin emrinde olduklarını söylüyorlardı. Brown, Java’dan yükledikleri şekerle güneye doğru yol alırken gemisinin su almaya başladığını ve battığını anlatıyordu. Altı kişilik mürettebattan kendisi ve iki arkadaşı kurtulmuştu. O ikisi de kendilerini kurtaran buharlı şilebin bordasında can verdiler. Ne gam. Brown, ben son anlarına tanık olacağım kadar yaşamıştı ve ayrıca üzerine düşen rolü son âna kadar oynadığına da tanıklık edebilirim.</p>
			<p class="calibre10">Ama görünen o ki, Brown ve adamları kaçarken Cornelius’un yedeklerinde çektikleri kanosundan kurtulmayı ihmal etmişlerdi. Brown, kamptaki insanların üzerine ateş açılmadan önce Cornelius ile yollarını ayırmış ve ayrılık hediyesi niyetine gider ayak kıçına tekmeyi basmıştı. Tamb Itam ölülerin arasından kalktıktan sonra Hıristiyanın; cesetlerin ve sönmek üzere olan ateşlerin arasında kıyı boyunca bir aşağı bir yukarı koştuğunu görmüştü. Dediğine göre Cornelius kısa çığlıklar atıyormuş. Birden nehre doğru koşmuş ve Bugi kayıklarından birini suya indirmek için çılgınca çabalamaya başlamış. ‘Daha sonra beni görene kadar,’ diye anlatıyordu Tamb Itam, ‘kıyıda durup ağır kayığa baktı ve başını kaşıdı.’ ‘Ona ne oldu?’ diye sordum. Tamb Itam bana sertçe bakarak, sağ koluyla manalı bir işaret yaptı. ‘İki kez sapladım, Tuan,’ dedi. ‘Yaklaştığımı görünce kendini yere savurdu ve debelenip feryat etmeye başladı. ‘Kamanın ucunu hissedene kadar korkmuş bir tavuk gibi cırlayıp, acı acı çığlık attı, ardından hareketsiz kaldı ve gözlerindeki hayat ışığı sönünceye kadar öylece yatıp bana baktı.’</p>
			<p class="calibre10">Cornelius’un hesabını gören Tamb Itam fazla oyalanmadı. Korkunç haberi kaleye herkesten önce ulaştırmanın ne kadar önemli olduğunun farkındaydı. Dain Waris’in ekibi arasında elbette hayatta kalan birçok insan vardı; fakat yaşanan o dehşet anları ve panik sırasında bazıları nehrin öte yanına yüzüp çalıların arasına kaçmıştı. Gerçek şu ki, o darbeyi kimin vurduğunu –acaba daha başka beyaz haydutlar mı gelmişti, tüm ülkeyi ele mi geçirmişlerdi– bilmiyorlardı. Büyük bir ihanetin kurbanı olduklarını ve yok olmaya mahkûm edildiklerini düşünüyorlardı. Bazı küçük grupların ancak üç gün sonra geri döndüğünden söz ediliyordu. Ne var ki, kimileri hemen Patusan’a geri dönmeye çalışmıştı ve o sabah nehirde devriye gezen kanolardan biri, tam da saldırının gerçekleştiği sırada kampı gören bir konumdaydı. Bu kanodaki adamların ilk anda nehre atlayıp karşı kıyıya yüzdükleri doğruydu ama daha sonra kanolarına dönüp tereddüt içinde kürek çekerek akıntıya karşı ilerlediler. Fakat Tamb Itam onlardan bir saat öndeydi.”</p>
			</div>
  </body>
</html>
