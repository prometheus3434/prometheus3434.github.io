<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>Lord Jim</title>
    <meta name="Adept.resource" value="urn:uuid:cc9d898c-6c8e-49e7-9b00-781df8de68c9"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="epub-type_cover" id="chapter45">
<div class="html5_section">
			<h1 class="calibre9">XLV</h1>

			<p class="calibre10">“Çılgınca kürek çeken Tamb Itam kasabaya ulaştığında evlerin önündeki düzlüklerde kalabalıklar halinde toplaşan kadınlar, Dain Waris’in küçük filosunun yolunu gözlüyordu. Kasabada bayram havası esiyordu; sağda solda ellerindeki mızraklarını ve silahlarını hâlâ bırakmamış adamların kıyıda gruplar halinde dolaştıkları ya da durup etrafa bakındıkları görülüyordu. Çinli esnaf dükkânlarını erkenden açmıştı; fakat pazaryeri boştu. Kalenin köşesinde nöbet tutan bir muhafız Tamb Itam’ı gördü ve içeridekilere seslendi. Kale kapısı ardına kadar açıldı. Tamb Itam kıyıya atladı ve sağına soluna bakmadan hızla içeri koştu. Karşılaştığı ilk insan, evden çıkıp avludan aşağı yürüyen kızdı.</p>
			<p class="calibre10">Kafası allak bullak, nefes nefese kalmış, dudakları titreyen, bakışları öfkeli Tamb Itam sanki birden büyülenmiş gibi bir süre ağzını açamadan kızın karşısında durdu. Sonra birden dili çözülmüş gibi hızlı hızlı konuştu: ‘Dain Waris’i ve daha birçok adamı öldürdüler.’ Kız ellerini çırptı ve ağzından çıkan ilk sözler, ‘Kapıları kapatın!’ oldu. Kaledeki insanların çoğu evlerine geri dönmüştü fakat Tamb Itam kendi nöbeti için kalenin içinde kalan birkaç adamı alelacele görev yerine gönderdi. Adamlar telaş içinde sağa sola koşuştururken kız da avlunun ortasında durdu. Tamb Itam yanından geçip giderken umutsuzca, ‘Doramin,’ diye bağırdı. Tamb Itam yürümeye devam ederken dönüp, kızın aklından geçeni okurcasına, ‘Evet. Ama Patusan’daki bütün barut bizde,’ diye cevap verdi. Kız, Tamb Itam’ın yanına gidip kolundan yakaladı ve evi işaret edip, ‘Git, çağır onu,’ diye fısıldadı titrek bir sesle.</p>
			<p class="calibre10">Tamb Itam basamakları koşar adım çıktı. Efendisi uyuyordu. Kapıda durup, ‘Tuan, benim, Tamb Itam,’ diye seslendi. ‘Size hemen vermem gereken haberler var. Beklemeye gelmez.’ Itam, Jim’in yastığının üzerinde başını döndürüp gözlerini açtığını gördü ve hemen lafa girip, ‘bugün, Tuan,’ dedi, ‘Bugün çok kötü, lanetli bir gün.’ Efendisi ona kulak vermek için tıpkı Dain Waris’in yaptığı gibi dirseğinin üzerinde doğruldu. Tamb Itam, Dain Waris’ten <em class="calibre2">Panglima</em><a class="si-noteref" href="#f77" id="backref_77">77</a> diye bahsederek yaşananları sırasıyla anlatmaya çalıştı ve efendisi yataktan kalkıp ayaklarını yere basarken, ‘Sonra <em class="calibre2">Panglima</em> kayıkçılarının şefine seslendi ve, “Tamb Itam’a yiyecek bir şeyler verin,” dedi,’ diyerek sürdürdü hikâyesini. Jim hizmetkârına öylesine bozguna uğramış bir ifadeyle baktı ki kelimeler boğazına takıldı.</p>
			<p class="calibre10">‘Söylesene’ dedi, ‘öldü mü?’ ‘Tanrı sizlere uzun ömür versin,’ diye bağırdı Tamb Itam. ‘Korkunç, zalimce bir ihanete uğradık. Kurşunlar yağarken dışarı çıktı ve vurulup düştü.’ Efendisi pencereye doğru yürüdü ve panjura yumruk attı. Açılan kepenklerden içeri ışık doldu; sonra tekdüze bir sesle ama hızlı hızlı konuşarak, derhal iz sürmek için bir tekne filosu toplamasını, falanca kimseye, filanca adama gitmesini, ulaklar göndermesini söyleyip emirler vermeye başladı, Jim bir yandan konuşurken, bir yandan da yatağında oturup eğilmiş, telaşla çizmelerinin bağcıklarını bağlıyordu. Birden başını kaldırıp baktı. ‘Neden hâlâ duruyorsun orada?’ diye sordu kıpkırmızı kesilmiş bir suratla. ‘Zaman kaybetme.’ Tamb Itam kımıldamadı. ‘Bağışlayın beni Tuan ama... ama,’ diye kekelemeye başladı. ‘Ama, ne?’ diye bağırdı efendisi yüksek bir sesle. Jim’in suratı allak bullaktı ve elleriyle sıkıca yatağın kenarlarını kavramıştı. Tamb Itam bir anlık tereddüdün ardından, ‘Hizmetkârınızın Bugi halkının arasına girmesi güvenli olmaz,’ dedi.</p>
			<p class="calibre10">Bunun üzerine Jim anladı. Bir anlık dürtüye kapılıp Patna’dan atlamasının sonuçlarına katlanamayacağı bir dünyadan kaçmıştı; ama şimdi kendi elleriyle inşa ettiği diğer dünyası başına yıkılmıştı. Hizmetkârının kendi halkının arasına gitmesi güvenli değildi. Bana kalırsa o anda Jim bu felaketle başa çıkmak için böyle bir felaket karşısında aklına gelebilecek tek çareye başvurmaya karar vermişti; ama bütün bildiğim tek kelime etmeden odasından çıktığı ve kurduğu dünyanın meselelerini düzene sokmak, yüreğinde yaşadığından sual olunmaz hakikatleri duyurmak için her zaman oturmayı alışkanlık edindiği uzun masadaki başköşesine oturduğuydu. Karanlık Güçler’in huzurunu bir ikinci kez bozmasına izin vermemeliydi. Taştan bir heykel gibi kımıltısız oturuyordu masanın başında. Tamb Itam hürmetkâr bir tavır içinde, savunma için hazırlıklara başlamaları gerektiğini ima eden bir şeyler söyledi. Sevdiği kız odasına girdi ve onunla konuştu fakat Jim eliyle bir işaret yapınca şaşkınlık ve korku içinde sessiz kaldı. Verandaya çıktı ve sanki dışarıdan gelebilecek tehlikelere karşı bedenini siper yapıp Jim’i korumak ister gibi hemen kapının eşiğine oturdu.</p>
			<p class="calibre10">Jim’in kafasından ne düşünceler geçiyordu – hangi anıları zihninde canlanıyordu kim bilir? Her şeyi yitirmişti ve daha önce bir kez görev ve sorumluluğuna sadık kalmayan –kendine duyulan güveni boşa çıkaran– biri olarak yine bütün insanların güvenini kaybetmişti. Sanırım işte o anda, o hisler içinde birilerine bir mektup yazmayı düşünmüş ama sonra vazgeçmişti. Yalnızlık kuşatıyordu dört bir yanını. İnsanlar canlarını ona emanet etmişlerdi; sırf bu yüzden; ama daha önce dediği gibi, onu anlamalarını sağlamak asla ama asla mümkün değildi. Odanın dışındakiler, Jim’in en ufak bir ses çıkardığını duymadılar. Daha sonra, akşamüzerine doğru, Jim kapıya yanaştı ve Tamb Itam’ı çağırttı. ‘Neler oluyor?’ diye sordu Jim. ‘Herkes matem içinde ağlıyor. Büyük bir öfke var,’ diye cevap verdi Tamb Itam. Jim başını kaldırıp ona baktı. ‘Biliyorsun ki...’ diye mırıldandı, ‘Evet Tuan,’ dedi Tamb Itam. ‘Hizmetkârınız gayet iyi biliyor ve ana kapılar kapatıldı. Savaşmak zorundayız.’ ‘Savaş mı? Ne için savaşacağız ki?’ diye sordu Jim. ‘Hayatımız için.’ ‘Benim hayatım yok.’ Tamb Itam kapıda duran kızın çığlık attığını duydu. ‘Kim bilir?’ dedi Tamb Itam. ‘Cesaret ve kurnazlıkla belki kaçabiliriz bile. İnsanların yürekleri öfke kadar korkuyla da dolu.’ Tamb Itam, kafasında tekneler ve açık denizle ilgili belli belirsiz fikirlerle dışarı çıktı ve Jim ile kızı baş başa bıraktı.</p>
			<p class="calibre10">Kızın mutluluğunu elinde tutabilmek için o odada geçirdiği bir saati aşkın süre boyunca Jim’le verdiği mücadeleyle ilgili bana söylediklerini buraya yazmak içimden hiç gelmiyor. Jim’in içinde umut var mıydı, ne bekliyordu, neler düşünüyordu bilmek mümkün değil. Kesin kararını vermişti ve inadını sürdürdükçe artan yalnızlığıyla birlikte ruhu, yerle bir olmuş varlığının yıkıntıları üzerinde yükseliyordu. Kız, ‘Savaş!’ diye bağırdı kulağına. Ama anlayamıyordu. Uğruna savaş verecek bir şey yoktu. Jim gücünü bir başka yolla kanıtlayacak ve ölümcül yazgısını zapt edecekti. Dışarı, avluya çıktı ve kız da, bir akarsu gibi dalgalanan dağınık saçları, allak bullak olmuş suratıyla nefes nefese sendeleyerek arkasından yürüdü ve kapı aralığında durdu. ‘Kapıları açın!’ diye emretti Jim. Ardından kalede olan adamlarına dönüp evlerine gitmelerini söyledi. Aralarından biri çekine çekine, ‘Ne zamana kadar Tuan?’ diye sordu. ‘Ömrünüz boyunca,’ dedi Jim karamsar bir sesle.</p>
			<p class="calibre10">Hüznün mesken tuttuğu yerlerden esen ani ve kuvvetli bir rüzgâr gibi nehrin üzerinden hızla geçen matemli inlemeler ve feryatların ardından kasabanın üzerine bir sessizlik çökmüştü. Fakat fısıltılarla kulaktan kulağa aktarılan söylentiler, yürekleri şaşkınlık ve korkunç şüphelerle dolduruyordu. Haydutlar büyük gemilerle geri geliyorlar ve yanlarında sürüyle adam getiriyorlardı. Ülkede kimsenin kaçıp sığınacağı bir yer olmayacaktı. Sanki bir zelzele yaşanıyormuş gibi müthiş bir tehlike ve can güvenliği kaygısıyla zihinleri istila edilmiş insanlar, korkunç bir kehanet gerçekleşmişçesine birbirlerine bakıp yüreklerindeki kuşkuyu fısıldıyorlardı.</p>
			<p class="calibre10">Dain Waris’in cansız bedeni Doramin’in <em class="calibre2">campong</em>’ una getirildiğinde güneş ormanların karşısında alçalmaya başlıyordu. Dört adam, yaşlı annenin kapıya gönderdiği beyaz çarşafa düzgünce sardıkları cesedi içeri taşıdı ve Doramin’in ayaklarının dibine yatırdı. Yaşlı adam uzunca bir süre, elleri dizlerinin üzerinde, bakışları yerde kımıldamadan oturdu. Başının üzerinde palmiye dalları hafifçe salınıyor, meyve ağaçlarının yaprakları hışırdıyordu. Yaşlı <em class="calibre2">nakhoda</em> nihayet gözlerini yerden kaldırdığında Bugi halkının tüm erkeklerinin tepeden tırnağa silahlanmış beklediğini gördü. Sanki kayıp bir yüzü ararmış gibi gözleri yavaşça kalabalığı taradı. Sonra çenesi yine göğsüne düştü. Yaprakların hafif hışırtılarına insanların fısıltıları karşıyordu.</p>
			<p class="calibre10">Tamb Itam’ı ve kızı, Semarang’a getiren Malay da oradaydı. ‘Diğer birçokları kadar öfkeli değildim,’ demişti bana; fakat ‘yıldırım yüklü bir bulut gibi insanların tepesinde bekleyen yazgılarının böyle aniden değişmesi’ karşısında büyük bir korku ve şaşkınlık içinde olduğunu da itiraf ediyordu. Bana dediğine göre, Doramin’in işaretiyle Dain Waris’in cesedi üzerindeki çarşaf kaldırıldığında, insanların sıklıkla Beyaz efendinin arkadaşı olarak andıkları adam sanki uyanmak üzereymiş gibi gözkapakları yarı aralık, hiç değişmemiş bir halde gözlerinin önünde uzanmış yatıyordu. Doramin sanki yere düşmüş bir şeyi ararmış gibi biraz daha öne eğildi. Gözleri, oğlunun cansız bedeni üzerinde tepeden tırnağa, belki de yarasını görebilmek için dolandı. Alnında küçük bir kurşun deliği vardı; Doramin’in yanında duranlardan biri eğilip gümüş yüzüğü soğuk ve kaskatı kesilmiş elin parmağından çıkardığı sırada kimse tek kelime bile konuşmuyordu. O sessizlik içinde yüzüğü kaldırıp Doramin’e sunar gibi tuttu. Birçoğunun aşina olduğu bu simgeyi gören kalabalıktan şaşkınlık ve korku dolu mırıltılar yükseldi. Yaşlı <em class="calibre2">nakhoda</em> yüzüğe uzun uzun baktı ve birden göğsünün derinliklerinden yaralı bir boğanın böğürtüsü gibi güçlü, acılı ve öfkeli bir haykırış koptu ve sözcüklerle ifade edilmeye gerek duymayacak kadar kolayca kavradıkları bu öfke ve hüznün boyutu insanların yüreklerine büyük bir korku saldı. Dört adam Dain Waris’in bedenini tutup bir kenara kaldırdıkları sırada tam bir ölüm sessizliği hâkimdi her yana. Cesedi bir ağacın altına yatırdılar ve tam o anda evin tüm kadınları hep bir ağızdan uzun bir çığlık atıp feryat etmeye, matemli tiz haykırışlarla ortalığı inletmeye başladılar; güneş batıyordu bu kederli feryatların arasında şarkı söyler gibi Kuran okuyan iki yaşlı adamın makamlı ve tiz sesleri işitiliyordu.</p>
			<p class="calibre10">Tam o sıralarda Jim de sırtı eve dönük, eğilip bir top arabasına dayanmış nehre bakıyordu; kız ise sanki koşup gelmiş gibi nefes nefese kapı aralığında durmuş avlunun öte yanından ona bakıyordu. Efendisinin hemen az ötesinde Tamb Itam da sabırla olacakları bekliyordu. Sessizce düşüncelere dalmış gibi görünen Jim birden ona doğru döndü ve, ‘Bu işi bitirmenin zamanı geldi,’ dedi.</p>
			<p class="calibre10">‘Tuan?’ dedi Tamb Itam, Jim’e doğru şevk ve heyecanla yaklaşarak. Efendisinin neyi kastettiğini bilmiyordu fakat Jim hareket eder etmez kız da yürümeye başladı ve ilerleyip açık alana geldi. Evde yaşayan diğer insanlardan hiçbiri yoktu görünürlerde. Kız hafifçe sendeledi ve yolu neredeyse yarılayınca, düşünceli bir ifadeyle gözleri yeniden nehre dalmış Jim’e seslendi. Jim döndü ve sırtını top arabasına yasladı. ‘Savaşacak mısın?’ diye bağırdı kız. ‘Uğruna savaşacak bir şey yok,’ dedi Jim; ‘kaybedilen bir şey yok’. Bunu söylerken kıza bir adım yaklaştı. ‘Kaçacak mısın?’ diye bağırdı kız yeniden. Jim birden durup, ‘Bundan kaçış yok,’ dedi. Bunun üzerine kız da durdu ve sessizce, adeta gözleriyle onu yutarcasına süzdü. ‘Oraya, mı gideceksin yani?’ dedi yavaşça. Jim başını eğdi. ‘Ah! diye bağırdı kız, Jim’den gözlerini ayırmadan, ‘Ya delirdin ya da yalancısın. Beni terk edip buralardan gitmen için sana yalvardığım o geceyi hatırlıyor musun? Beni terk edemeyeceğini söylemiştin hani? Bunun imkânsız olduğunu söylemiştin. İmkânsız! Beni asla bırakıp gitmeyeceğini söylediğini hatırlıyor musun? Neden? Senden bana söz vermeni istememiştim. Ben istemeden sen kendiliğinden söz vermiştin – hatırla!’ ‘Yeter, zavallı kız,’ dedi Jim. ‘Buna değer biri değilim.’</p>
			<p class="calibre10">Tamb Itam, kızla Jim’in konuşurken kızın sanki Tanrı’nın gazabına uğramış gibi yüksek sesle ve şuursuzca kahkahalar attığını söyledi. Efendisi elini başına götürdü. Her günkü gibi giyinmişti ama başında şapkası yoktu. Kız birden gülmeyi kesip, tehditkâr bir sesle, ‘Son kez soruyorum!’ diye bağırdı. Kendini savunacak mısın?’ Jim müthiş bir bencillik ve böbürlenmenin içinde kalan son kıvılcımıyla, ‘Hiçbir şey kılıma bile zarar veremez,’ dedi. Tamb Itam kızın durduğu yerde hafifçe öne doğru eğilip kollarını açarak hızla Jim’e doğru koştuğunu gördü. Jim’ in göğsüne atılıp sıkıca boyuna sarıldı.</p>
			<p class="calibre10">‘Ah! Ama ben seni böyle tutacağım,’ diye bağırdı kız. ‘Sen benimsin!’</p>
			<p class="calibre10">Jim’in omzuna başını dayayıp ağlamaya başladı. Patusan semaları sanki açık bir damardan boşalan kanla göz alabildiğine kızıla boyanmıştı. Kıpkırmızı ve devasa güneş ağaçların tepelerinin arasına gömülmüştü ve aşağıdaki ormanın karanlık ve tehditkâr bir görünümü vardı.</p>
			<p class="calibre10">Tamb Itam’ın dediğine göre o akşam gökyüzünde öfkeli ve ürkütücü bir hava esiyordu. Bunu gayet inandırıcı bulmuştum zira oralarda pek az rüzgâr eserken tam da o gün kıyının altmış mil açığından bir hortum geçtiğini biliyordum.</p>
			<p class="calibre10">Birden Tamb Itam, Jim’in kızın kollarını yakaladığını ve bedenini sımsıkı kavramış parmaklarını çözmeye çalıştığını gördü. Kız, Jim’in kollarında havada asılı kaldı ve başı geriye düştü; saçları yere değiyordu. ‘Gel buraya!’ diye çağırdı efendisi ve Tamb Itam kızı tutup yavaşça yere bırakmasına yardımcı oldu. Kızın parmaklarını çözmek zor olmuştu. Kızın üzerine eğilen Jim içtenlikle yüzüne baktı ve birden iskeleye doğru koşmaya başladı. Tamb Itam hemen peşine takıldı fakat başını çevirip baktığında kızın güçbela doğrulup ayağa kalktığını gördü. Kız ikisinin arkasından birkaç adım koştu ve sonra dizlerinin üzerine çöktü. ‘Tuan! Tuan!’ diye seslendi Tamb Itam, ‘Arkana bak,’ dedi ama Jim kanoya atlamış ve eline küreği almıştı bile. Ardına bakmadı. Kano suya açıldığında Tamb Itam son anda yetişip Jim’in ardından kanoya atlamıştı. Kız ise su bendinin kenarında ellerini kavuşturmuş, dizlerinin üzerine çökmüş kalmıştı. Bir süre yalvarır gözlerle bakıp öylece hareketsiz kaldı. Hemen ardından ayağa fırlayıp, ‘Sen yalancısın!’ diye Jim’in ardından haykırdı. ‘Bağışla beni,’ diye bağırdı Jim. ‘Asla! Asla!’ diye karşılık verdi kız.</p>
			<p class="calibre10">Tamb Itam küreği Jim’in elinden aldı. Efendisi kürek çekerken kendinin oturması yakışık almazdı. Diğer kıyıya ulaştıklarında efendisi kendisini artık takip etmemesini emretti; fakat Tamb Itam belli bir mesafeden onu izlemeye devam etti ve Doramin’in <em class="calibre2">campong</em>’una giden yokuştan yukarı yürüdü.</p>
			<p class="calibre10">Karanlık iyice çökmeye başlamıştı. Sağda solda yanan meşalelerden titrek ışıltılar yayılıyordu. Köye yürürken yolda karşılaştıkları insanlar dehşete kapılmışçasına bir ifadeyle ve telaş içinde Jim’e yol vermek için bir kenara çekildiler. Yukarıdan kadınların matemli feryatları işitiliyordu. Avlu silahlanmış Bugi’li adamlarla, onların yandaşlarıyla ve Patusan halkıyla doluydu.</p>
			<p class="calibre10">Neden bu şekilde bir araya gelmişlerdi bilemiyorum. Acaba bunlar bir savaş hazırlığı mıydı, yoksa bir intikam almak ya da tehditkâr bir işgali püskürtmek için mi toplanmışlardı? İnsanların, kendi beyaz efendileriyle tam olarak nasıl bir ilişki içinde olduklarını asla anlayamadıkları o paçavralar içindeki, uzun sakallı beyaz adamların geri gelmesini korku ve heyecan içinde beklemekten vazgeçmeleri için bir hayli gün geçmesi gerekmişti. O basit düşünceli insanlar için bile zavallı Jim hep gözden düşmüş biri olacak ve zan altında kalacaktı.</p>
			<p class="calibre10">Doramin devasa cüssesiyle perişan bir halde koltuğunda bir başına oturuyordu. Dizlerinin üzerinde bir çift çakmaklı tabanca karşısında ise silahlı bir kalabalık vardı. Jim’in ortaya çıktığını gören birinin aniden bağırmasıyla bütün başlar aynı anda o yöne döndü ve kalabalık sağa ve sola doğru ikiye yarıldı. Jim bakışlarını insanlardan kaçırmaya çalışarak patikada ilerledi. Arkasından fısıltılar, mırıldanmalar geliyordu: ‘Bütün kötülüklere, belalara o yol açtı.’ ‘O bir büyücü.’ Kim bilir, belki de Jim bu fısıltıları işitmişti!</p>
			<p class="calibre10">Meşalelerden yayılan ışıkta ortaya çıkınca kadınların ağıtları bir anda kesildi. Doramin başını kaldırmadı ve Jim bir süre karşısından sessizce durdu. Sonra sola baktı ve ölçülü adımlarla o yöne yürüdü. Dain Waris’in annesi oğlunun cesedinin yanına çömelmişti ve darmadağın olmuş kır saçları yüzünü örtüyordu. Jim yavaşça yanına yaklaştı, çarşafı kaldırıp yerde cansız yatan arkadaşına baktı ve tek kelime etmeden çarşafı indirdi. Yavaşça geldiği yere geri yürüdü.</p>
			<p class="calibre10">‘Geldi! Geldi!’ diye birbirlerine fısıldıyordu insanlar ve Jim mırıltıların geldiği yöne doğru yürüyordu. ‘Hayatını ortaya koymuştu,’ dedi biri yüksek sesle. Jim bunu işitti ve kalabalığa döndü. ‘Evet, hayatımı ortaya koydum.’ Birkaç kişi irkilip geri çekildi ve Jim bir süre Doramin’in karşısında durup bekledi; sonra nazikçe, ‘Buraya büyük üzüntü içinde geldim,’ dedi. Yeniden duraksadı. ‘Buraya her şeye razı ve silahsız geldim,’ diye tekrar etti.</p>
			<p class="calibre10">İri cüsseli ihtiyar boyunduruk altındaki bir öküz gibi koca alnını eğdi, dizlerinin üzerindeki çakmaklı tabancaları sıkıca kavrayarak ayağa kalkmak için çabaladı. Gırtlağından gurultulu, boğuk, bir insandan çıkabilmesi mümkün olmayan sesler geldi ve iki yardımcısı ayağa kalkması için arkadan destek oldular. İnsanlar Doramin’in kucağına düşürdüğü yüzüğün oradan yere düşüp beyaz adamın ayaklarının arasına yuvarlandığını görmüşlerdi; zavallı Jim, beyaz köpüklerle etrafı çevrili bu ormanların içinde, batmakta olan güneşin altında gecenin sığınağı gibi görünen bu kıyıların eşiğinde kendisine şöhretin, aşkın ve başarının kapılarını açan bu tılsıma başını eğip şöyle bir baktı. Ayaklarının üzerinde durmaya çalışan Doramin, yanındaki iki yardımcısıyla beraber bir sağa bir sola sallanıp sendeliyordu; küçük gözlerindeki korkunç acıyı, öfkeyi ve vahşi pırıltıyı çevredekiler fark etmişti. Jim meşalelerin ışığında başı açık, kaskatı halde durmuş, doğrudan yüzüne bakarken Doramin yanında eğilmiş duran genç hizmetkârın boynuna sol koluyla ve olanca ağırlığıyla asıldı ve sağ kolunu ağır ağır kaldırıp tabancasını doğrultarak oğlunun arkadaşını göğsünden vurdu.</p>
			<p class="calibre10">Doramin elini kaldırır kaldırmaz Jim’in arkasına toplaşan kalabalık, tabancanın patlamasının hemen ardından kargaşa içinde ileri atıldı. Dediklerine göre beyaz adam sağına ve soluna kafasını çevirip tüm o insanların yüzüne gururlu ve cesurca bakışlar fırlattı. Ardından elini dudaklarına götürdü ve cansız bedeni yüzüstü yere kapaklandı.</p>
			
			<hr class="calibre12 pcalibre"/>

			<p class="calibre10">Ve hikâye böylece sona eriyor. Jim yüreğinden neler geçtiği anlaşılmayan, unutulmuş, gözden düşmüş, affedilmemiş ve fazlasıyla hayalperest ve duygusal biri olarak hayata veda etmişti. Çocukluk çağındaki en çılgınca hayallerinde bile böylesine olağanüstü ve cezbedici bir başarıyı zihninde canlandıramazdı herhalde! Etrafına gurur ve cesaretle baktığı o kısacık anda, ele geçirdiği o fırsatın yüzüne, peçesiyle gelip yanı başına oturan Doğulu bir gelin gibi bakmıştı.</p>
			<p class="calibre10">Ama bizler onu aşırı bencilliğinin çağrısına uyarak, gördüğü işaretin peşine düşerek kıskanç bir aşkın kollarından kendini çekip kurtaran, şöhreti elde etmiş ama kimse tarafından anlaşılmayan biri olarak görebiliriz. Doğruluğu şüpheli bir ideal uğruna ölümle yaptığı zalimce evliliği kutlamak için yaşayan bir kadından kaçıyordu. Artık yeterince tatmin olmuş muydu, merak ediyorum? Şunu bilmeliyiz ki o bizden biri. Sonsuz bağlılık ve azmine cevap vermek için çağrısına uyan bir hayalet gibi karşısına çıkıp hayatına girmemiş miydim? Her şeye rağmen çok mu yanılmıştım acaba? O artık yok ama bazı günler adeta ağır ve ezici bir gücün etkisine kapılıp Jim’in varlığını olanca gerçekliğiyle yanı başımda hissediyorum; ama yemin ederim ki bazı anlarda, yeryüzündeki hırs ve tutkular arasında yolunu şaşırmış, gölgeler ve hayaller âlemine seve seve teslim olmaya hazır, bedeninden kopmuş bir ruh gibi gözlerimin önünden gelip geçiyor.</p>
			<p class="calibre10">Kim bilir? Yüreğinden geçenler anlaşılmadan bu dünyadan göçtü o. Zavallı kız ise Stein’ın evinde sessiz, dingin bir hayat sürüyor. Stein son zamanlarda iyice yaşlandı. Kendisi de bunu hissediyor ve hüzünle kelebeklerine elini sallayıp, sık sık ‘buralardan gitmeye, her şeyi bırakıp buraları terk etmeye’ hazırlandığını söylüyor.</p>
			 
			<p class="by1">Eylül 1899-Temmuz 1900</p>

			</div>
			<div class="si-footnotes">
				<div class="si-footnote" id="f77"><a class="si-backref" href="#backref_77">77</a><span>. Malay dilinde, general ya da kumandan anlamında kullanılır. (Ç.N.)</span></div>
			</div>
  </body>
</html>
