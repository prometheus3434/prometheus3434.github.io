<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>Lord Jim</title>
    <meta name="Adept.resource" value="urn:uuid:cc9d898c-6c8e-49e7-9b00-781df8de68c9"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="epub-type_cover" id="chapter14">
<div class="html5_section">
			<h1 class="calibre9">XIV</h1>

			<p class="calibre10">“Kısa bir uykunun ardından alelacele bir kahvaltı yaptım ve bir an tereddüt yaşadıktan sonra gemime yapacağım sabah ziyaretinden vazgeçtim. Aslında bu büyük bir hataydı; zira ikinci kaptanım dört dörtlük bir adam olmasına rağmen öylesine evhamlı biriydi ki, şayet karısından beklediği mektup gecikirse öfke ve kıskançlığa kapılıp aklı başından gidiyor, işi boşluyor, tüm tayfalarla tartışıyor ve ya kamarasına girip ağlıyor ya da öylesine vahşileşip asabi davranıyordu ki en sonunda mürettebatı çileden çıkarıp isyana sevk ediyordu. Bunu açıklamakta hep güçlük çekmiştim: İkinci kaptan ve karısı on üç yıldır evliydiler; kadını bir kez şöyle bir görmüşlüğüm vardı ve dürüst olmak gerekirse hiçbir erkeğin böylesine çirkin bir kadın uğruna günaha girecek kadar kendini koyvereceğini aklımdan geçirmezdim. Bu görüşümü zavallı Selvin’e açıklamaktan kaçınmakla doğru bir şey yaptım mı bilmiyorum; adam dünyayı kendine haram etmişti ve dolaylı da olsa ben de bundan nasibimi almıştım; fakat hiç kuşku yok ki bir tür yanlış duyarlılık aklımdan geçeni ona söylememe mani oluyordu. Denizcilerin evlilikleri ilgi çekici olabilir ve bu konuda size bazı örnekler verebilirim... Ne var ki şimdi bunun ne yeri ne de zamanı ve biz Jim’le ilgileniyoruz – ki o da bekâr biri. Şayet hayalperest bilinci ya da gururu; gençliğinde yakın dostluk kurduğu ve başına felaket getiren saçma sapan hayaletler ve silik gölgeler, idam kütüğünden, celladın baltasından kaçmasına engel oluyorsa, böyle dostluklar kurmuş olmasından kuşku duyulamayacak biri olarak ben, karşı konulmaz bir dürtüyle infaz törenine katılıp kafasının uçurulduğunu ve yere yuvarlandığını görmeye gidecektim. Mahkemeye gitmek üzere yola koyuldum. Çok etkilenmeyi, kişiliğimin ve ahlakımın gelişmesini, ilgi duymayı ya da korkmayı beklemiyordum – gerçi insanın önünde yaşayacağı bir hayat uzanıyorsa, ara sıra şöyle sağlam bir korku yaşamak adamı yola getirmek açısından faydalıdır. Doğrusu, fazla bir karamsarlığa kapılacağımı da düşünmüyordum. Jim’in cezasının yakıcılığı soğuk ve acımasız havasından kaynaklanıyordu. İşlediği suçun gerçek önemi ise toplumun inançlarına aykırılığında yatıyordu ve bu açıdan bakıldığında Jim yabana atılacak bir hain değildi fakat infazı gizli kapaklı bir işti. Ne yüksek bir darağacı, ne idamlığın başına geçirilen kızıl örtü (Tower Hill’de<a class="si-noteref" href="#f31" id="backref_31">31</a> kızıl örtü var mıydı? Sanırım olmalıydı), ne Jim’in işlediği suç karşısında dehşete kapılacak ve yazgısına üzülüp gözyaşı dökecek kalabalıklar, ne de kasvetli bir intikam havası vardı. Mahkemeye giden yolda yürürken gözleri kamaştıran bir güneş, teselli edici olamayacak kadar tutkulu ve ateşli bir parlaklık vardı ve sokaklar hasarlı bir kaleydoskop gibi karmakarışık renklere boğulmuştu: Sarı, yeşil, mavi, parlak beyaz, açık bir omzun esmer çıplaklığı, kırmızı tenteli bir öküz arabası, toza toprağa batmış çizmeleri, haki renk üniformaları içinde uygun adım yürüyen esmer tenli yerli piyade bölüğü, koyu renkli, rugan kemerli dar kesim üniforması içinde sanki öngörülemeyen bir geleceğin ıstırabı altında göç etmiş ruhu –hani ne denir?– Tanrı’nın insan bedeninde vücut bulması – ezilircesine, çekik ve acıklı bakan gözleriyle beni süzen yerli bir polis. Mahkeme avlusundaki tek ağacın gölgesi altında saldırı ve darp davasıyla ilgili köylüler etkileyici renklere bürünmüş bir halde, Doğu seyahatlerini anlatan bir kitaptaki gibi renkli taşbasma kamp resimlerini akla getiren bir görüntü çizerek oturuyorlardı. İnsanın gözleri resmin ön planında havaya savrulan dumanları ve otlayan yük hayvanlarını arıyordu ister istemez. Arka tarafta ağaçtan daha yüksek ve göz kamaştırıcı güneş ışınlarını yansıtan boş, sarı bir duvar vardı. Loş mahkeme salonu olduğundan daha büyük görünüyordu. Salonun tepesinde ise <em class="calibre2">punka</em>’lar kısa salınımlar yaparak bir ileri bir geri hareket ediyorlardı. Boş duvarların yanında cüce gibi kalan, kumaşlara sarınmış bir figür boş sıralar arasında dinî tasavvurlara dalmışçasına hareketsiz duruyordu. Dayak yemiş olan davacı, kafası tıraşlı, burun kemerinin üzerinde mensup olduğu kastı gösteren parlak sarı bir işaret bulunan şişman, esmer tenli bir adamdı ve yağ bağlamış göğüslerinden biri meydanda, azametli bir havada hareketsiz oturuyordu. Sadece o loşlukta fıldır fıldır dönen gözleri parlıyor ve nefes alıp verirken burun delikleri hızla açılıp kapanıyordu. Brierly bitkin bir halde, sanki geceyi yarış pistinde koşarak geçirmiş gibi koltuğuna yığıldı. Yelkenli geminin dindar kaptanı heyecanlı görünüyor, sanki ayakta durma ve büyük bir ciddiyetle bizi duaya ve tövbe etmeye teşvik etme dürtüsünü güçlükle bastırırmış gibi huzursuzca hareketler yapıyordu. Düzgünce taranmış saçları ve solgun yüzüyle yargıcın başı, yıkanıp tarandıktan sonra arkasına yastıklar dayanarak yatağına yatırılan umutsuz bir hastanın başını andırıyordu. Yargıç içi çiçeklerle –bir bağ mor ve uzun sapları üzerinde yeni açmış birkaç pembe çiçek– dolu vazoyu bir kenara çekti, her iki elinde tuttuğu uzun mavimsi renkte bir kâğıda göz gezdirdi, dirseklerini masanın kenarına dayadı; tekdüze, kayıtsız ve yüksek bir sesle okumaya başladı.</p>
			<p class="calibre10">Darağaçları ve yuvarlanan kafalarla ilgili tüm saçmalamalarıma rağmen sizi temin ederim ki bu kafa uçurmaktan daha beterdi. Ağır bir sona erme hissiyle insanı tüm bunların üzerine kara kara düşündürüyor, baltanın inmesiyle birlikte ebedî istirahat ve acıların son bulacağı umudu bile teselli etmiyordu. Tüm bu dava ve kovuşturmalar bir idam hükmünün o soğuk intikam hissini uyandırıyor ve sürgün cezasının acımasızlığını akla getiriyordu. O sabah tüm bunlara böyle bir gözle bakıyordum ve şu anda bile bu sıradan olayın abartılı görünümünde inkâr edilemez bir doğruluk payı olduğunu anlıyorum sanki. O vakit bunun bende ne kadar güçlü hisler uyandırdığını kafanızda canlandırabilirsiniz. Belki de bu nedenle nihai hükmü kabul etmekte zorlanıyordum. Bu his sürekli benimleydi ve sanki makul bir karara varılmamış gibi, bu konuda başkalarının görüşlerini almaya can atıyordum: bireysel görüşler, yabancıların görüşleri. Mesela şu Fransız’ın görüşü. Ülkesinin bu konudaki resmî bildirilerini, bir makinenin kullanacağı –tabii makineler konuşabilirse eğer– kadar hissiz ve kesin ifadelerle anlatmıştı. Yargıcın kafasının yarısı, elindeki kâğıdın arkasına gizlenmişti ve alnı beyaz bir mermeri andırıyordu.</p>
			<p class="calibre10">Mahkemenin gündeminde yanıt bekleyen birkaç soru vardı. İlk olarak geminin denize dayanıklı, böyle bir yolculuğa her açıdan elverişli olup olmadığı merak ediliyordu. Mahkeme geminin bu yolculuğa uygun olmadığı hükmüne vardı. Hatırladığım kadarıyla bir sonraki mesele, kaza oluncaya dek geminin düzgün sevk ve idare edilip edilmediğiydi. Neden bilmiyorum ama mahkeme bu konuda olumlu bir karar verdi ve kazanın kesin sebebini gösterecek delil olmadığını ilan ettiler. Yüzen bir enkaz kazaya neden olmuş olabilirdi. Hatırlıyorum da, çıralı çam yüklü üç direkli bir Norveç teknesi o sıralarda kaybolmuştu ve tekneyi bulma ümidini kesmişlerdi. Bu, tam da fırtınada alabora olacak ve aylarca batmadan suda sürüklenecek türden bir gemiydi – sanki karanlıkta batıracak gemiler bulma gayreti içinde bir nevi deniz hayaleti dolaşıyordu sularda. Başıboş dolaşan bu cesetlere denizlerin –sis, buzdağları, başka gemilere hasar vermeye kararlı gemi enkazları ve insanın tüm gücünü, ruhunu ve hatta umudunu tüketene ve onu boş bir kabuğa çevirene kadar vampir misali yapışan uzun soluklu ve uğursuz fırtınalar gibi– bütün dehşetiyle dolu Kuzey Atlantik’te sıkça rastlanır. Ama orada –Pasifik’teki sularda– böyle bir vaka kötü niyetli bir yazgının kurduğu kumpası, kör talihin özel bir tertibini akla getirecek kadar nadir yaşanıyordu; eğer bir makine lostromosunu öldürme ve Jim için daha da kötü bir ölüm hazırlama gibi bir amaç gütmediyse, o zaman yaşananlar şeytanın tamamen amaçsız bir yaramazlığı olmalıydı. Aklıma gelen bu fikir dikkatimi dağıtmıştı. Bir süre yargıcın sesi kulağıma sadece uğultu gibi geldi; fakat hemen ardından ses yeniden belirginlik kazanıp kelimelere dönüştü ve, ‘Açıkça tanımlanmış vazifelerini tamamen ihmal ederek,’ cümlesini işittim. Bir sonraki cümleyi her nasılsa duyamadım ve ardından. ‘Kendilerine emanet edilen canları ve malları tehlike ânında terk ederek...’ diye tekdüze bir tonda devam etti ses ve sonra sustu. Beyaz alnın altındaki bir çift göz, kâğıdın kenarından karanlık bir bakış fırlattı. Sanki ortadan kaybolmasından korkarmış gibi telaşla Jim’e baktım. Hiç kımıldamıyordu ama oradaydı. Pembe yanakları sarı saçlarıyla oturmuş dikkatle dinliyordu. ‘Dolayısıyla...’ diye heceleri vurgulayarak devam etti ses. Jim dudaklarını aralamış, kürsünün ardındaki adama gözlerini dikmiş, onu can kulağıyla dinliyordu. Sessizliğin içinde yankılanan bu kelimeler, <em class="calibre2">punka</em>’ların yarattığı rüzgârla sürükleniyor ve ben bunların Jim üzerindeki etkisini izlerken bu resmî lisanı ancak bölük pörçük işitebiliyordum... ‘Mahkeme... Gustav falanca... kaptan... Alman vatandaşı... James filanca... ikinci kaptan... lisansları iptal edildi.’ Salona sessizlik çöktü. Yargıç elindeki kâğıdı bıraktı ve koltuğunun koluna yaslanarak rahat bir havada Brierly ile konuşmaya başladı. İnsanlar salonu terk etmeye başladılar; o arada başkaları da içeri girmeye çalışıyorlardı, ben de kapıya yöneldim. Dışarıda dikilip durdum ve Jim avlu kapısına doğru ilerlerken yanımdan geçtiği sırada kolundan yakalayıp durdurdum. Öyle bir bakış fırlattı ki bana, içinde bulunduğu durumdan sanki ben sorumluymuşum gibi kendimi tedirgin ve kötü hissettim. Adeta hayattaki kötülüklerin vücut bulmuş haliymişim gibi bakıyordu bana. ‘Her şey bitti,’ diye kekeledim. ‘Evet,’ dedi tok bir sesle. ‘Artık hiç kimsenin...’ Kolunu şöyle bir silkip elimden kurtardı. Uzaklaşırken arkasından bakakaldım. Uzun bir caddeydi ve bir süre gözden yitmedi. Epey yavaş yürüyordu ve sanki düz yürümekte zorlanırmışçasına adım atarken bacaklarını açıyordu. Tam gözden kaybolmak üzereydi ki hafifçe sendelediğini fark ettim.</p>
			<p class="calibre10">Kalın sesli birinin, ‘Yetişin! Denize adam düştü!’ diye arkamdan seslendiğini işittim. Dönüp bakınca siması yabancı olmayan birini gördüm. Batı Avustralyalı Chester’dı bu. O da Jim’in arkasından bakıyordu. Muazzam genişlikte bir göğsü olan, güçlü kuvvetli, kızıl kahve tenli bir adamdı. Sinekkaydı tıraşlı yüzünde, üstdudağıyla burnu arasında bıyık niyetine demir kırı renginde iki tutam fırça gibi sert kıl vardı. İnci avcılığından tutun da, enkaz yağmacılığına, tüccarlığa ve sanırım balina avcılığına kadar birçok şeyle uğraşmış, korsanlık dışında bir adamın denizde yapacağı her türlü işe bulaşmıştı. Asıl av sahası Kuzey ve Güney Pasifik’ti; fakat satın alacak ucuz bir buharlı vapur bulmak için çok daha uzaklara da seyahat etmişti. Dediğine göre, yakın zamanda doğal bir gübre adası keşfetmişti; fakat adaya yaklaşmak tehlikeliydi ve demirlemek de en hafif tabirle güvenli sayılmazdı. Chester heyecanlı bir sesle, ‘Bir altın madeni kadar değerli,’ diye niteliyordu adayı. ‘Walpole Resifi’nin tam ortasında ve adanın hiçbir yanında kırk kulacın altında demirleyecek zemin bulunmadığı söyleniyor; ama doğru olsa bile bundan ne çıkar ki? Kasırgalar da cabası. Fakat birinci sınıf bir yer. Altın madeni kadar – hatta belki de daha değerli! Gelgelelim bunu anlayacak bir akıllı yok aralarında. Adanın yakınına gidecek bir kaptan ya da gemi sahibi bulamıyorum. Ben de adadaki gübreyi kendim taşımaya karar verdim.’ Chester buharlı vapura bu amaçla ihtiyaç duyuyordu ve tam da o sıralarda eski mi eski, iki direkli, doksan beygir gücünde bir gemi için Hintli bir firmayla kıyasıya pazarlık ettiğinden haberim vardı. Buluşup birkaç kez sohbet etmiştik. Jim’in arkasından bilmiş gözlerle bakıyordu. Küçümser bir ifadeyle, ‘Çok üzüldü, değil mi?’ diye sordu. ‘Hem de çok,’ dedim. ‘O zaman işe yaramaz biri,’ diyerek fikrini belirtti. ‘Bunu mesele yapacak ne var ki? Lisans dediğin alt tarafı bir kâğıt parçası. Daha adam olamamış o. Her şeyi olduğu gibi kabul etmek lazım; aksi takdirde bir çırpıda pes edip teslim olursunuz. Bu dünyada asla hiçbir şeyin üstesinden gelemezsiniz. Mesela bana bak. Hiçbir şeye asla fazla kafayı takıp üzülmemeyi ilke edindim.’ ‘Evet,’ dedim, ‘her şeyi olduğu gibi kabul ediyorsun sen.’ ‘Keşke ortağım hemen çıkıp gelse,’ dedi. ‘Ortağımı tanıyor musun? Yaşlı Robinson. Evet, şu meşhur Robinson. Tanımıyor musun yoksa? Adı çıkmış biridir. Zamanının en çok afyon kaçırmış ve fok avlamış adamı. Dediklerine göre vaktiyle bizim ihtiyar, Alaska’ya giden ve fok avlayan balıkçı gemilerini ancak yüce Tanrı’nın insanları birbirinden ayırt edebileceği kadar yoğun bir siste idare edermiş. Ele avuca sığmaz Robinson. Gübre adası işinde benimle ortak. Hayatında karşısına çıkan en büyük şans.’ Chester dudaklarını kulağıma yaklaştırdı. ‘Yamyam? Evet, yıllar yıllar önce kendisine bu ismi yakıştırmışlardı. Hikâyeyi hatırlar mısın? Stewart Adası’nın batısındaki bir deniz kazasından kurtulan yedi adam karaya çıkıyorlar ve anlaşıldığı kadarıyla pek geçinemiyorlar. Bazı insanlar hırçın ve geçimsizdir. Ters giden bir işi düzeltmeyi beceremezler. Her şeyi olduğu gibi kabullenemezler. Olduğu gibi, anlıyor musun evlat! Peki sonuç ne olur? Gayet açık: bela, sorun. Büyük ihtimalle kafalarına yerler darbeyi; hak ettikleri cezayı bulurlar. Bu gibi insanların ölüsü dirisinden daha çok işe yarar. Anlatılanlara göre, İngiliz kraliyet gemisi Wolverine’e ait bir filika onu anadan doğma bir halde su yosunlarının üzerine diz çökmüş ilahi ya da ona benzer bir şeyler okurken bulmuş; o sırada hafifçe kar serpiştiriyormuş. Robinson sandalın kıyıya bir kürek uzaklığa kadar yanaşmasını beklemiş ve atlayıp kaçmış. Onu kayalıkların arasında yaklaşık bir saat kovalamışlar ve en sonunda denizcilerden birinin fırlattığı bir taş kulağının arkasına isabet edip baygın halde yere sermiş onu. Tek başına mıymış? Elbette. Fakat bu da o balıkçı teknesi hikâyesine benziyor; sadece yüce Tanrı o hikâyenin ne kadarının doğru ne kadarının uydurma olduğunu bilir. Filikadaki mürettebat fazla araştırma yapmamış. Onu filikadaki bir örtüye sarıp sarmalayıp ellerinden geldiğince çabuk götürmüşler. Bu arada gece bastırmaya ve hava tehditkâr bir hal almaya başlamış; Wolverine beş dakikada bir top atışı yaparak filikadakileri çabuk olmaları için uyarıyormuş. Üç hafta sonra Robinson turp gibi olmuş. Karadayken onu kızdırıp öfkelendirecek şeylere kulak tıkamış; ağzını açmayıp insanların yaygaralarına cevap vermemiş. Gemisini ve varını yoğunu kaybetmiş olması zaten yeterince kötüymüş. Bir de insanların kendisine yaptığı çirkin yakıştırmalara aldırış edecek hali yokmuş. İşte tam benlik bir adam.’ Chester kolunu kaldırıp yolun karşısından gelen birine işaret etti. ‘Biraz parası vardı, ben de onu benim işe ortak ettim. Mecburdum! Öyle bir fırsatı tepmek günah olurdu ve ben de meteliksizdim. Zoruma gidiyor ama meseleye olduğu gibi bakıyorum ve eğer biriyle bölüşmek zorundaysam –biraz düşündü– o zaman benim için Robinson’dan iyisi yok. Kahvaltı yapması için onu otelde bırakıp mahkemeye geldim zira aklımda bir fikir var... İşte! Günaydın Kaptan Robinson... Arkadaşım, Kaptan Robinson.’</p>
			<p class="calibre10">Saygın görünümlü, bir deri bir kemik kalmış, üzerinde beyaz kaba pamuklu kumaştan dokunmuş bir takım elbise, kafasında ise, yeşil kenarlı yöreye özgü bir güneş kaskı olan titrek bir ihtiyar yolun karşısından koşar adımlarla yanımıza geldi ve iki elini birden şemsiyesinin sapına dayayıp durdu. Yer yer kehribar rengine çalan ve göbeğine kadar uzanan beyaz bir sakalı vardı. Buruş buruş gözkapaklarını kırparak şaşkın bir ifadeyle bana baktı. Durduğu yerde sallanıp cana yakın bir tavırla ve tiz bir sesle, ‘Nasılsınız? Nasılsınız?’ dedi. Chester, kendi kendine konuşur gibi, ‘Biraz sağırdır,’ diye uyardı beni. ‘Sırf ucuza bir buharlı gemi kapatmak için mi altı bin mil sürükledin bu adamı?’ diye sordum. Chester müthiş bir canlılıkla, ‘İcabında onunla birlikte dünyanın etrafında iki tur bile atarım,’ dedi. ‘O buharlı vapurla büyük başarılara imza atacağız dostum. Şu mübarek Avustralya ve Güneydoğu Asya adalarındaki bütün kaptanların ve gemi sahiplerinin birer budala olması benim suçum mu? Bir defasında Auckland’da bir adamla üç saat konuştum. “Bir gemi gönder,” dedim, “bir gemi gönder. Sırf iyi bir başlangıç yapmış olmak için ilk yükün yarısını hiçbir karşılık beklemeden, bedavaya sana vereceğim.” Bana ne dese beğenirsin? “Eğer yeryüzünde gemi gönderecek tek bir yer kalmasa dahi sana gemi göndermem.” Tam bir ahmak tabii. Yok efendim kayalıklar varmış, deniz akıntılıymış, demir atacak yer yokmuş, sarp falezler varmış, hiçbir sigorta şirketi o tehlikeyi göze almazmış, gemiyi yüklemek üç yıl alırmış. Ahmak! Neredeyse diz çöküp yalvaracaktım herife. “Her şeye olduğu gibi bak,” dedim. “Kayalıkların ve kasırgaların canı cehenneme! Meseleye olduğu gibi bak. Gübre adası orada, Queensland’daki şekerkamışı üreticileri bu mal için birbirleriyle kapışacaklar, iskelede birbirlerine girecekler, söylüyorum sana.” Herif bir budala, elden ne gelir? “Bu senin o sevimsiz şakalarından biri olmalı Chester,” diye karşılık verdi. Şaka mı! Gözyaşlarına boğulabilirdim o an. İnanmazsan Kaptan Robinson’a sor... Sonra bir de Wellington’da beyaz yelekli gemi sahibi bir adam var. Benim bir tür sahtekârlık peşinde olduğumu düşündü sanırım. “Aptal yerine koyacak birini arıyorsunuz galiba,” dedi, “ben şu sıralar çok meşgulüm, size iyi sabahlar dilerim.” İki elimle yakasına yapışıp onu ofis camından dışarı savurmak geçti içimden. Fakat yapmadım. Bir rahip kadar uysalca tepki verdim. “Bir düşün,” dedim, “üzerine kafa yor. Yarın sabah arayacağım.” Herif homurdanıp, “Bütün gün dışarıda olacağım,” gibisinden bir şeyler geveledi ağzında. Merdivenleri inerken sinirimden kafamı duvarlara vurasım geldi. İnanmazsan Kaptan Robinson’a sor anlatsın. O güzelim gübrenin, şekerkamışlarını göğe kadar yükseltebilecek, Queensland’ı kalkındıracak o malzemenin güneşin altında ziyan olup gittiğini düşünmek korkunçtu. Şansımı son bir kez denemek için gittiğim Brisbane’de ise bana çılgın yakıştırması yaptılar. Beyinsizler! Rastladığım aklı başında tek adam beni sağa sola götüren arabacıydı. Geçmişte güzel günler görmüş düşkün bir züppeydi sanırım. Hey! Kaptan Robinson? Brisbane’deki arabacıdan bahsetmiştim sana, hatırlıyorsun değil mi? Herif çok uyanık biriydi. Konuyu bir çırpıda kavradı. Onunla sohbet etmek büyük zevkti. Gemi sahipleriyle uğraşmakla geçen berbat bir günün akşamı kendimi o kadar kötü hissediyordum ki, “Bu gece sarhoş olmam lazım,” dedim. “Sen de gel; kafayı bulmam lazım yoksa keçileri kaçıracağım.” O da, “Ne duruyoruz hadi gidelim,” dedi. Onsuz ne yapardım bilmiyorum. Hey! Kaptan Robinson.’</p>
			<p class="calibre10">Chester, ortağının böğrünü dürttü. İhtiyar, ‘He! He! He!’ diye güldü, önünde uzayıp giden caddeye amaçsızca baktı, sonra bana dönüp üzgün ve kısık gözlerle kuşkulu bir bakış fırlattı. ‘He! He! He!’ Elindeki şemsiyeye iyice ağırlığını verip gözlerini yere dikti. Birkaç kez yanlarından sıvışıp kaçmaya teşebbüs ettiğimi, sanırım size söylememe gerek yok fakat Chester her seferinde ceketimden yakalayarak bütün girişimlerimi engelledi. ‘Bir dakika. Bir fikrim var.’ En sonunda dayanamayıp, ‘Neymiş bu şeytani fikrin acaba!’ diye patladım. ‘Eğer sana katılacağımı geçiriyorsan aklından...’ ‘Hayır, hayır evlat. Çok geç, artık istesen de olmaz. Bizim bir gemimiz var.’ ‘Senin bir gemi hayaletin var,’ dedim. ‘Başlangıç için bu da yeter, saçma sapan bir kibre kapılacak halimiz yok. Öyle değil mi Kaptan Robinson?’ İhtiyar gözlerini yerden kaldırmadan, boğuk bir sesle, ‘Hayır! Hayır! Yok tabii!’ dedi ve yaşlılıktan titreyen kafası kararlılık içinde şiddetle sallandı. Chester, Jim’in çoktan uzaklaşıp kaybolduğu caddeyi başıyla işaret edip, ‘Anladığım kadarıyla o delikanlıyı tanıyorsun,’ dedi. ‘Dün gece Malabar Oteli’nde beraber yemek yemişsiniz duyduğuma göre.’</p>
			<p class="calibre10">Doğru olduğunu söyledim, Chester kendisinin de iyi yaşamaktan hoşlandığını fakat şu sıralar her kuruşu biriktirmek zorunda olduğunu belirttikten sonra, ‘Henüz iş yapmak için yeterince paramız yok, değil mi Kaptan Robinson?’ diyerek omuzlarını dikleştirdi ve kalın bıyığını sıvazladı; o sırada kötü nam salmış Robinson, Chester’ın yanı başında öksürürken şemsiyesinin sapını her zamankinden daha sıkı kavrayıp her an bir öbek kemik halinde yere yığılacakmış gibi bir görüntü çizdi. Chester, ‘Bütün paralar bizim ihtiyarda anlayacağın,’ diye fısıldadı sır verir gibi. ‘Ben bu kahrolası işi yapmaya çalışırken sıfırı tükettim. Ama biraz bekle, birazcık bekle. Güzel günler kapıda...’ Ben sabırsızlık belirtileri göstermeye başlayınca birden şaşkın bir havaya büründü. ‘Ey Tanrı’m! Ben sana bu kadar önemli bir mevzudan bahsediyorum, oysa sen...’ ‘Bir randevum var,’ diye açıklamada bulundum nazikçe. ‘Ne olmuş yani randevun varsa?’ dedi Chester büyük bir şaşkınlıkla, ‘Beklesin randevun.’ ‘Şu anda zaten tam olarak bunu yapıyorum,’ dedim. ‘Ne istediğini söylesen daha iyi olmaz mı sence?’ ‘Şunun gibi yirmi tane otel satın almak,’ diye homurdandı kendi kendine, ‘içinde kalan bütün soytarılarla birlikte yirmi tane otel.’ Sert bir hareketle başını kaldırdı. ‘O delikanlıyı istiyorum,’ dedi. ‘Anlamadım,’ dedim. ‘O işe yaramaz biri, değil mi?’ dedi Chester. ‘Bu konuda hiçbir şey bilmiyorum,’ diye karşılık verdim. ‘Ama onun çok üzüldüğünü söylememiş miydin bana?’ diye itiraz etti Chester ve, ‘Bence onun gibi bir adam... Neyse, pek işe yaramaz sanırım; ama senin anlayacağın birini arıyorum ve elimde tam ona göre bir iş var. Ona adada iş vereceğim,’ deyip anlamlı anlamlı başını salladı. ‘Adaya kırk tane Asyalı işçi yığacağım. Gerekirse onları kaçırırım bile. Birilerinin oradaki gübreyi toplaması lazım. İşi hakkıyla, kuralına göre yapmaya niyetliyim: Oluklu sacdan çatısı olan ahşap barakalar – Hobart’ta<a class="si-noteref" href="#f32" id="backref_32">32</a> altı ay vadeyle bana malzemeleri tedarik edecek bir adam tanıyorum. Şerefim üzerine yemin ederim ki bu doğru. Sonra bir de su ikmali var. Sağı solu araştırıp bana yarım düzine kullanılmış su tankını veresiye verecek kadar güvenen birilerini bulmam lazım. Yağmur sularını toplamak için anlıyor musun? O genci adadaki işçilerin başına getireceğim. İyi fikir değil mi? Ne dersin?’ Gülemeyecek kadar şaşkın bir ifadeyle, ‘Walpole’a koca bir sene boyunca tek damla yağmur düşmediği zamanlar oluyor,’ dedim. Dudaklarını ısırdı ve canı sıkkın bir havaya büründü. ‘Neyse artık, bir şeyler ayarlarız ya da başka yerden tedarik ederiz. Canı cehenneme! Sorun değil.’</p>
			<p class="calibre10">Tek kelime etmedim. Birden Jim’i gölgesiz bir kayalığın üzerine tünemiş, dizlerine kadar gübrelerin içine batmış halde, deniz kuşlarının çığlıkları kulaklarında çınlarken ve göz alabildiğine uzanan bomboş gökyüzünü ve titreşip duran engin suları için için kaynatan kör edici güneş ateşten bir top gibi tepesinde parlarken gözlerimin önüne getirdim, ‘En azılı düşmanıma bile tavsiye etmem,’ dedim nihayet. ‘Senin derdin ne?’ diye haykırdı Chester. ‘Ona iyi bir ücret ödemeyi düşünüyorum. İşler yoluna girer girmez elbette. İş çocuk oyuncağı zaten. Yapacağı hiçbir şey yok; beline iki tane altıpatlar takacak. Kırk tane Asyalı amelenin kendisine bir şey yapmasından korkmayacak zira adada tek silahlı adam o olacak! Göründüğünden çok daha kolay. Konuşup onu bu işe ikna etmek için bana yardım etmeni istiyorum.’ ‘Hayır!’ diye bağırdım. İhtiyar Robinson kamaşmış gözlerini kederli bir ifadeyle bir anlığına yerden kaldırdı. Chester bana sonsuz bir nefret hissiyle baktı. ‘Yani ona tavsiyede bulunmayacaksın öyle mi?’ dedi yavaşça. Sanki birini öldürmem için benden yardım istemiş gibi öfkeyle, ‘Elbette hayır,’ dedim, ‘üstelik onun da bunu kabul etmeyeceğinden eminim. Fena sarsılmış vaziyette ama bildiğim kadarıyla aklını kaçırmış değil.’ Chester yüksek sesle ve düşünceli bir ifadeyle, ‘Bir halta yaramaz o,’ dedi. ‘Benim işime yarardı ama. Eğer meseleye olduğu gibi bakabilseydin, bu işin tam ona göre olduğunu anlardın. Ayrıca... bu onun için harika bir fırsat...’ Birden sinirlendi. ‘Bir adam bulmalıyım...’ Ayağını sertçe yere vurdu ve sevimsiz bir ifadeyle gülümsedi. ‘Neyse, adanın ayaklarının altından kayıp batmayacağını garanti edebilirdim ona – ve sanırım bu konuya özellikle önem veriyor.’ Kestirip atarcasına, ‘İyi günler,’ dedim. Akıl almaz bir budalaymışım gibi baktı bana. Birden yaşlı adamın kulağına, ‘Gitmemiz gerekiyor Kaptan Robinson,’ diye bağırdı. ‘Bu Hintli herifler pazarlığı sağlama bağlamak için bizi bekliyorlar.’ Chester ortağının koluna girip onu sıkıca kavrayarak döndürdü ve beklenmedik bir şekilde omzunun üzerinden bana bakıp kanın beynime sıçramasına neden olan bir tavır ve ses tonuyla, ‘Ona iyilik yapmaya çalışıyordum,’ diye savundu kendini. ‘Onun adına boş yere teşekkür ederim,’ diye karşılık verdim. Alaycı alaycı bakıp sırıtarak, ‘Seni ukala iblis,’ dedi, ‘sen de diğerleri gibisin. Başın bulutlara değiyor. Bakalım sen ne yapacaksın onunla?’ ‘Onunla herhangi bir şey yapıp yapmak istediğimden emin değilim.’ ‘Değil misin?’ dedi tükürükler saçarak; kır bıyığı öfkeden diken diken oldu, yanında duran kötü şöhretli Robinson şemsiyesine dayanmış ve sırtını bana vermiş vaziyette bitkin bir yük beygiri gibi sabırlı ve hareketsizdi. ‘Gübre adası bulan ben değilim,’ dedim. ‘Senin elinden tutup adanın yanına götürseler de bulamazdın zaten!’ diye sert bir karşılık verdi. ‘Ve bu dünyada bir şeyden yararlanmadan önce onu görmek gerekir. Onu tekrar tekrar her yönüyle görüp anlamak gerekir, ne eksik ne de fazla.’ Yanında duran ihtiyarın kambur sırtına bakarak, ‘Ve başkalarının da onu görmesini sağlamalısın,’ diye imada bulundum. Chester bana bakıp burnundan soludu. Onun gözleri yeterince iyi görüyor sen sıkma canını. Yavru bir köpek değil o. ‘Tanrı’m, elbette değil!’ dedim. Chester, yaşlı adamın kulağına yaklaşıp bir kabadayı nezaketiyle, ‘Yürüyün Kaptan Robinson, gidiyoruz,’ diye bağırdı; ele avuca sığmaz ihtiyar uysal bir tavırla hafifçe yerinden sıçradı. Hayalet bir gemi ve o yabani adada kavuşacakları servet bekliyordu onları! İkisi bir arada, bir çift mitolojik karakteri andırıyordu. Chester adeta bir fatih havasında, iri cüssesiyle ağır adımlar atarak yürüyor; ötekiyse kamburu çıkmış, bitkin haliyle Chester’ın koluna asılıp çelimsiz bacaklarını umutsuzca sürüyerek ilerliyordu.”</p>
			</div>
			<div class="si-footnotes">
				<div class="si-footnote" id="f31"><a class="si-backref" href="#backref_31">31</a><span>. Londra’da, hainlerin ve suçluların halka açık idam edildikleri yer. (Ç.N.)</span></div>
				<div class="si-footnote" id="f32"><a class="si-backref" href="#backref_32">32</a><span>. Tasmanya’nın başkenti. (Ç.N.)</span></div>
			</div>
  </body>
</html>
