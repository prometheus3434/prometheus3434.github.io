<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>Lord Jim</title>
    <meta name="Adept.resource" value="urn:uuid:cc9d898c-6c8e-49e7-9b00-781df8de68c9"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="epub-type_cover" id="chapter19">
<div class="html5_section">
			<h1 class="calibre9">XIX</h1>

			<p class="calibre10">“Jim’in yeni yaşam koşullarıyla nasıl başa çıktığını, ne gibi bir tutum sergilediğini göstermek için bu iki olayı size uzun ve ayrıntılı aktardım. Buna benzer iki elimin parmaklarıyla sayamayacağım kadar çok olay var. Bunların hepsi de anlamsızlıklarını, boşunalıklarını derin ve dokunaklı kılan yüce gönüllü ama saçma bir niyetin aynı ölçüde izlerini taşıyorlardı. Sırf bir hayaletle boğuşabilmek uğruna ellerini serbest bırakmak için ekmeğinden olmayı göze almak hayal gücünden yoksun bir kahramanlık olsa gerek. İnsanlar bunu daha önce yapmıştır (ama tecrübe sahibi olarak bizler gayet iyi biliyoruz ki, insanı toplum dışına iten lanetlenmiş bir ruh değil, aç bir bedendir) ve her gün yiyecek yemek bulanlar da bu şerefli deliliği alkışlamışlardır. Jim gerçekten de talihsizdi zira bütün pervasızlığına rağmen o olayın yükü altında ezilmekten kurtulamıyordu. Cesaretinden her zaman kuşku duyuluyordu. Anlaşılan o ki, bu olayın hayaletinden kurtulmak imkânsızdı. Ya onunla yüzleşirsin ya da kaçınırsın; ben arsızca kendilerine musallat olan, peşlerini bırakmayan karanlık gölgeleri, hayaletleri görmezden gelen bir ya da iki kişi tanıdım. Kuşkusuz Jim göz ardı edebilenlerden değildi; fakat Jim’in hayaletiyle yüzleşmek için mi yoksa ondan kaçınmak için mi bu tutumu benimsediğini asla anlayamamıştım.</p>
			<p class="calibre10">Zihnimi ne kadar zorlasam da tüm eylemlerimizin genel görünümünde olduğu gibi, bu iki amaç arasındaki farkın da algılanamayacak kadar hassas ve ince olduğunu keşfettim sadece. Bu tavır geri çekilip kaçmak için de, kalıp mücadele etmek için de benimsenmiş olabilirdi. Sıradan insanlar Jim’i yuvarlanan bir taş<a class="si-noteref" href="#f36" id="backref_36">36</a> olarak tanınmıştı ve işin komik tarafı şuydu: Jim gerçekten de bir süre sonra dolaştığı çevrelerde (diyelim ki üç bin mil çapı olan bir alanda) herkesçe tanınmış, hatta yaşadığı köyde tuhaf kişiliği nedeniyle nam salan bir adam misali, adı çıkmış biri haline gelmişti. Örneğin onu Bangkok’ta, gemi kiralayan ve tik ağacı kerestesi ticareti yapan Yucker Kardeşler Firması’nda bulduğu işte çalışırken ülkenin iç kesimlerindeki kütüklerin bile haberdar olduğu sırrına sımsıkı sarılmış güpegündüz gezerken görmek içler acısıydı. Kaldığı otelin erkeksi tavırlı, kıllı tüylü, yörenin rezil dedikodularını durmadan herkesle paylaşmaya bayılan Alsas’lı işletmecisi Schomberg, dirseklerini masaya dayayıp pahalı içkilerin yanı sıra bir şeyler de öğrenmek isteyen müşterilere hikâyeyi süsleyip abartarak anlatırdı. ‘Ama bir yandan da, o tanışabileceğiniz en iyi insanlardan biridir, harikadır,’ diyerek hikâyeyi yüce gönüllü bir tespitle sonlandırırdı. Jim’in altı ay boyunca Bangkok’ta kalabilmiş olması, Schomberg’in oteline sık sık uğrayanlar hakkında çok şey anlatıyor. Asla tanımadığı, tamamen yabancısı olduğu insanların ona, aynı sevimli bir çocuğa baktıkları gözle bakmaları dikkatimi çekmişti. Jim içine kapanıktı fakat sanki dış görünüşü, saçı, gözleri, gülüşü nereye gitse arkadaşlar edinmesini sağlıyordu. Ve elbette aptal biri değildi. Şiddetli hazımsızlıktan mustarip, attığı her adımda başı çeyrek bir daire çizerek sallanacak kadar topal, nazik bir İsviçreli olan Siegmund Yucker’in, Jim’in o genç yaşında –sanki bir küpün hacmi söz konusuymuş gibi– ‘büyük bir gapasiteye sahip’ olmasından takdirle söz ettiğini duymuştum. Bir defasında Yucker’a, ‘Neden onu ülkenin iç taraflarına göndermiyorsunuz?’ diye endişeyle sordum. (Yucker Kardeşler ülkenin iç kesimlerinde tik ağacı ormanları işletme imtiyazına sahiptiler.) ‘Eğer dediğiniz gibi kapasitesi varsa işi hızla kavrayacaktır. Ayrıca çok sağlıklı ve güçlü kuvvetli biri.’ Zavallı Yucker da gıpta edercesine iç geçirip mahvolmuş midesine doğru gözucuyla kaçamak bir bakış atarak, ‘Ah! İnsanın bu ülgede hazımsızlıg gibi bir derdi olmaması ne büyük bir şans,’ dedi. Yanından ayrılırken dalgın dalgın parmaklarını masasının üzerinde tıkırdatıp, ‘<em class="calibre2">Est ist ein Idee. Est ist ein Idee</em>,’<a class="si-noteref" href="#f37" id="backref_37">37</a> diye mırıldanıyordu. Ne yazık ki o akşam otelde çok tatsız bir olay yaşandı.</p>
			<p class="calibre10">Jim’i çok fazla suçlamam lazım mı bilemiyorum fakat bu gerçekten de talihsiz bir olaydı. Barlarda görülen o içler acısı itiş kakış ve kavgalardan biriydi bu da; bir yanda Jim, öte yanda ise kartvizitindeki çarpıtılarak yanlış yazılmış isminin altında Siyam Kraliyet Ordusu, üsteğmen unvanı bulunan şaşı gözlü bir Danimarkalı vardı. Herif bilardoda son derece kötüydü ama sanırım yenilmekten de pek hazzetmiyordu. Altıncı oyunun sonuna gelindiğinde iyice edepsizleşecek ve hakaret edip Jim’le alay edecek kadar çok içmişti. Oradaki insanların çoğu söylenenleri işitmemişti ve işitenler ise olayın hemen ardından yaşanan yıldırıcı gelişmeler sebebiyle ürküp duyduklarını unutmuş gibiydiler. Danimarkalının yüzme biliyor olması kendisi için büyük bir şanstı; zira salon bir verandaya açılıyordu, aşağıda ise geniş ve karanlık bir nehir akıyordu. Büyük bir ihtimalle hırsızlık yapmak için nehre açılan bir sandal dolusu Çinli, Siyam kralının subayını sudan çekip çıkardı ve Jim ise gece yarısı yaklaştığında şapkasız olarak gemime geldi. Deyim yerindeyse, yaşadığı çekişmenin heyecanıyla soluk soluğa, ‘Salondaki herkes biliyordu sanki,’ dedi. Yaşananlar onu üzmüştü üzmesine ama dediğine göre bu olayda ‘başka çaresi’ kalmamıştı. Fakat onu asıl üzen, sanki omuzlarının üzerinde taşırmış gibi sırtlandığı o yükün ne mene bir şey olduğundan herkesin haberdar olduğunu fark etmiş olmasıymış. Doğal olarak artık burada kalması mümkün değildi. Acımasızca şiddete başvurmasını herkes kınamıştı ve onun gibi hassas konumda olan birine bu hiç yakışmıyordu; kimileri Jim’in kavga sırasında küfelik olduğunu söylüyor, kimileri ise onu eleştirip düşüncesizce davranmakla suçluyordu. Schomberg’in bile çok canı sıkılmıştı bu işe. Tartışmaya açık bir havada, ‘Çok iyi bir delikanlı o,’ diyordu, ‘fakat üsteğmen de mükemmel bir adamdır. Her akşam benim mekânda yer yemeğini. Bir de bilardo ıstakalarından biri kırılmış. Böyle bir şeye göz yumamam. Bu sabah ilk iş üsteğmene uğrayıp özür diledim ve tahminimce kendimi affettirdim; ama bir düşünün Kaptan, eğer herkes böyle şeyler yapmaya kalkışsa! Adam boğulup gidebilirdi! Üstelik burada hemen yan sokağa girip yeni bir bilardo ıstakası da alamam. Avrupa’ya mektup yazıp ısmarlamam lazım. Yok, hayır! Öyle bir mizacı hoş göremem!’ Schomberg bu konuda kızgın ve dertliydi.</p>
			<p class="calibre10">Jim inzivaya çekildiğinden beri yaşadığı en kötü olay buydu. Buna benden fazla kimse üzülemezdi; ondan söz edildiğini duyan biri, ‘Ah evet! Biliyorum. Buralarda çok sürtmüştür o,’ dese de, Jim her nasılsa o süreci dayak yiyip hırpalanmadan atlatabilmişti. Ne var ki, bu son olay beni ciddi boyutta rahatsız etmişti; zira eğer Jim’in aşırı duyarlılıkları onu zıvanadan çıkana kadar içki içilen meyhanelerde kavgalara sürükleyecekse insanlar kendisini artık sinir bozucu ama kendi halinde bir budala olarak değil, adi bir serseri olarak görmeye başlayacaktı. Ona duyduğum bütün güvene rağmen, bu gibi vakalarda yakıştırılan sıfatla o sıfata uygun davranışlar sergilenmeye başlanması arasında sadece bir adım olduğunu düşünmekten kendimi alamıyordum. Sanırım artık gelinen noktada sırt çevirip ondan kurtulmayı düşünemeyeceğimi anlayabilirsiniz. Onu gemime bindirip Bangkok’tan uzaklaştırdım ve uzunca bir yolculuk yaptık. Jim’in nasıl da büzülüp iyice içine kapandığını görmek üzücüydü. Bir denizci sadece bir yolcu sıfatıyla seyahat etse de içinde bulunduğu gemiye ilgi gösterir ve etrafındaki deniz yaşamına, tıpkı bir meslektaşının yapıtlarına bakan bir ressam gibi eleştirel gözlerle bakıp keyif alır. Kelimenin tam anlamıyla ‘güvertede ve harekete geçmeye hazır’dır; fakat bizim Jimmy seyahatin büyük bölümünü adeta kaçak bir yolcu gibi kimselere görünmeden alt tarafta gizlenerek geçirdi. Bu hali sanki bulaşıcı bir hastalık gibi bana da geçti ve yolculuk sırasında iki denizci arasında doğal olarak gelişen sohbetlere konu olan mesleki meseleleri konuşmaktan kaçındım. Günler boyunca birbirimizle tek kelime konuşmadık; Jim yanımdayken subaylarıma talimat verme konusunda son derece isteksiz hissettim kendimi. Onunla güvertede ya da kamaramda baş başa kaldığımızda çoğu zaman nereye bakacağımızı bilemiyorduk.</p>
			<p class="calibre10">Bildiğiniz gibi onu De Jongh’un firmasına yerleştirdim ve ondan şu ya da bu şekilde kurtulduğum için mutluydum fakat bir taraftan da içinde bulunduğu durumun giderek katlanılmaz bir hal aldığına kanaat getirmiştim. Her defasında bozguna uğrayıp yaşadığı düşüşün ardından yeniden toparlanmasını sağlayan o esnekliği kısmen yitirmişti. Bir gün karaya çıktığım bir sırada, Jim’in rıhtımda durduğunu gördüm; liman ağzındaki suyla açık deniz bir arada pürüzsüz bir yüzey halinde yükseliyordu ve en uzaklarda demirlemiş gemiler sanki kımıldamadan gökyüzünde sürükleniyorlardı. Jim hareket etmek üzere bekleyen bir gemiye götürülecek bazı ufak paketlerin yüklendiği sandalını bekliyordu. Karşılıklı selamlaştıktan sonra yan yana sessizce durduk. ‘Vay canına!’ dedi Jim birden, ‘Bu ne yıpratıcı bir iş.’</p>
			<p class="calibre10">Bana bakıp tebessüm etti; Jim’in genellikle tebessüm etmeyi becerdiğini belirtmem lazım. Karşılık vermedim. Kendi işini ve üstlendiği görevi kastetmediğini biliyordum; De Jongh’un firmasında rahatı yerindeydi. Yine de, Jim konuşmaya başlar başlamaz işin yıpratıcı olduğuna tamamen ikna oldum. Ona dönüp bakmadım bile. ‘Dünyanın bu tarafını hepten terk edip California ya da Batı Yakası’na gitmeyi ister miydin? Bu konuda elimden geleni yapmaya çalışırım.’ Biraz küçümser bir tavırla lafımı böldü. ‘Ne fark edecek ki?’ Daha o an haklı olduğuna kanaat getirdim. Hiçbir şey fark etmeyecekti, rahatlık peşinde değildi; ne istediğini belli belirsiz kavrar gibi oldum; ne beklediğini tanımlamak kolay değildi, bir fırsat kolluyordu belki de. Ona birçok fırsat vermiştim fakat bunlar sadece ekmeğini kazanmasına yarayacak fırsatlardı. Gelgelelim insan bundan daha fazla ne yapabilirdi ki? Jim’in içinde bulunduğu durum bana umutsuz gibi görünüyordu ve zavallı Brierly’nin söyledikleri yeniden aklıma geliyordu. ‘Bırak sürünüp yerin yirmi kat dibine girsin ve orada kalsın.’ Yerin üstünde gerçekleşmesi imkânsız şeyleri beklemektense bu daha iyi, diye düşündüm. Yine de insan ondan bile emin olamıyor. Orada ve o anda, daha Jim’in sandalı rıhtımdan üç kürek boyu bile uzaklaşmadan, o akşam gidip Stein’a danışmaya karar verdim.</p>
			<p class="calibre10">Stein denen bu adam varlıklı ve saygın bir tacirdi. Stein’ın ‘şirketi’ (Stein ve Ortağı adlı bir şirketi ve Stein’ ın ifadesiyle ‘Malakka Yarımadası<a class="si-noteref" href="#f38" id="backref_38">38</a> ile ilgilenen’ bir nevi ortağı vardı) adalar arasında büyük bir iş hacmine sahipti ve ürünleri toplamak üzere en ücra yerlerde bile kurulmuş ticari noktaları vardı. Stein’a danışmaya can atmamın sebebi esasen zenginliği ve itibarı değildi. Yaşadığım zorluğu onunla paylaşıp içimi dökmek istiyordum; çünkü tanıdığım en güvenilir adamlardan biriydi o. Yalın, adeta yorulmak nedir bilmeyen, zekâ dolu bir iyi niyetin yumuşak ışığı uzun tüysüz yüzünü aydınlatıyordu. Suratında sarkık ve derin çizgiler vardı; cildi yerleşik ve hareketsiz bir hayat süren –aslına bakılırsa yaşamı tam tersine çok hareketliydi– insanlarınki gibi solgundu. İnce telli saçları geniş ve yüksek alnından geriye doğru taranmıştı. Şimdi, altmışında nasıl görünüyorsa, yirmisinde de aşağı yukarı aynı göründüğü izlenimini veriyordu insana. Yüzü bir öğrencininki gibi gençti; sadece neredeyse tamamen beyazlaşmış kalın ve gür kaşları ve hemen altındaki kararlı ve keskin bakışları onun bilge ve okumuş diye ifade edebileceğim görünümüyle uyum içinde değildi. Uzun boyluydu ve vücudunun eklem yerleri bir kuklanınki gibi gevşekti; hafif kamburu ve masum gülüşüyle sizi gönülden, can kulağıyla dinlemeye hazır olduğu izlenimini uyandırıyordu; iri, solgun elleri ve uzun kolları, hep bir şeyler gösterirmiş, dikkatinizi çekip bir yerleri işaret edermiş gibi olağanüstü ölçülü ve bilinçli hareket ediyordu. Ondan böyle uzun uzadıya bahsediyorum zira Stein, o dış görünüşünün altında ve dürüst ve hoşgörülü tabiatıyla bağlantılı bir ruhsal ve fiziksel cesarete sahipti; bu korkusuz ve dik duruş, bedeninin –örneğin sağlıklı bir sindirim sistemi gibi– doğal ve tamamen bilinçdışı bir işlevi haline gelmiş olmasaydı bir pervasızlık alameti olarak bile algılanabilirdi. Bazen bazı insanların kendi kaderlerini kendilerinin çizdikleri, hayatlarının kontrolünü tamamen kendi ellerinde tuttukları söylenir. Böyle bir deyiş Stein’ı tanımlamak için yetersiz kalırdı; Doğu’da geçen gençlik yıllarında buna uygun bir yaşam sürüyordu. Tüm bunlar geçmişte kalmıştı ama ben onun hayat hikâyesini ve servetinin kaynağını biliyordum. Stein ayrıca tanınmış bir doğabilimciydi – ya da belki de çok okumuş ve kültürlü bir koleksiyoncu demek daha doğru olur. Özellikle böcek bilimi üzerine incelemeler yapıyordu. Hepsi de korkunç görünüşlü, ölü ve kımıltısız halleriyle bile kötü niyetli minyatür canavarlara benzeyen Buprestidae ve Longicorn böcekleri koleksiyonu ve cam kabinler içinde, cansız kanatlarıyla uçarmışçasına havada duran güzel kelebekleri ününü bütün dünyaya yaymıştı. Bu tacirin, maceraperestin zaman zaman Malay sultanına (ondan yalnızca ‘benim zavallı Muhammed Bonso’m’ diye bahsederdi) danışmanlık yapan bu adamın ismi, topladığı böcekler sayesinde yaşamı ve kişiliği ile ilgili hiçbir fikir sahibi olmayan ve öğrenmeyi de umursamayacak eğitimli Avrupalılar tarafından bilinir oldu. Stein’ı yakından tanıyan biri olarak onun Jim’le ve yanı sıra kendimle ilgili sırları paylaşmak için son derece uygun biri olduğunu düşünüyordum.”</p>
			</div>
			<div class="si-footnotes">
				<div class="si-footnote" id="f36"><a class="si-backref" href="#backref_36">36</a><span>. Yuvarlanan taş yosun tutmaz atasözüne gönderme. (Ç.N.)</span></div>
				<div class="si-footnote" id="f37"><a class="si-backref" href="#backref_37">37</a><span>. (Alm.) Bu da bir fikir. (Ç.N.)</span></div>
				<div class="si-footnote" id="f38"><a class="si-backref" href="#backref_38">38</a><span>. Sömürge dönemindeki adıyla Hollanda Doğu Hint Adaları’na dahil bir grup ada (günümüzde Endonezya’ya bağlı adalar). (Ç.N.)</span></div>
			</div>
  </body>
</html>
