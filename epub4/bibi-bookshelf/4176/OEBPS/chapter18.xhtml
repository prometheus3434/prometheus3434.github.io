<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>Lord Jim</title>
    <meta name="Adept.resource" value="urn:uuid:cc9d898c-6c8e-49e7-9b00-781df8de68c9"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="epub-type_cover" id="chapter18">
<div class="html5_section">
			<h1 class="calibre9">XVIII</h1>

			<p class="calibre10">“Altı ay sonra arkadaşım (orta yaşı geçmiş, alaycılığı ve tuhaflığıyla nam salmış, çeltik imalathanesi işleten biriydi) Jim’i hararetle tavsiye etmiş olmamdan hareketle onunla ilgili haberleri duymak istediğimi düşünmüş olmalıydı ki, Jim’in mükemmel özelliklerini övüp ayrıntıyla bahseden bir mektup gönderdi bana. Anlaşıldığı kadarıyla bunlar huzur veren, faydalı özelliklerdi. ‘Şimdiye dek insanlara karşı yüreğinde uysalca bir hoşgörüden fazla yer ayırmayı beceremeyen biri olarak bugüne kadar bu kavurucu sıcakta bile bir kişi için fazla büyük sayılabilecek bu evde tek başıma yaşadım. Bir süredir Jim’le birlikte yaşıyorum. Görünen o ki, hata yapmamışım.’ Bu mektubu okuyunca arkadaşımın yüreğinde Jim’e hoşgörüden fazla bir yer ayırmış olduğunu, hatta onu epey sevmeye başladığını düşündüm. Elbette arkadaşım gerekçelerini kendine özgü bir biçimde açıklıyordu. Her şeyden önce, Jim o iklimde bile diriliğini koruyordu. ‘Şayet o bir kız olsaydı,’ diye yazıyordu arkadaşım, ‘insan onun çiçek açtığını, bazı arsız tropikal çiçekler gibi değil, bir menekşe gibi gösterişsizce açtığını söyleyebilir.’ Jim altı haftadır o evdeydi ve daha bir kez olsun sırtına şaplak indirmemiş, ona ‘moruk’ diye hitap etmemiş ya da kendisini eski kafalı bir fosil gibi hissetmesine neden olmamıştı. İnsanı çileden çıkaran o çenesi düşük gençlere de asla benzemiyordu. ‘Yumuşak başlı, kendisiyle ilgili pek fazla bir şey anlatmıyor ve Tanrı’ya şükür ki asla zeki biri değil,’ diye yazıyordu arkadaşım. Ne var ki anlaşıldığı kadarıyla Jim onun ince esprilerini nazikçe takdir edecek kadar akıllıydı ve bir yandan da saflığıyla arkadaşımı eğlendiriyordu. ‘Daha çiyi üzerinde bir çiçek gibi diri; parlak bir fikirle ona evimde bir oda verdiğimden ve sofraya onunla beraber oturmaya başladığımdan beri ben de kendimi eskisi kadar yaşlı ve pörsümüş hissetmiyorum. Geçen gün sırf kapıyı bana açmak için odayı bir yanından ötekine yürüdü; yıllardan beridir insanoğluyla bu kadar yakın bir ilişki içinde hissetmemiştim kendimi. Saçma bir durum değil mi? Elbette gayet iyi bildiğinizi tahmin ettiğim birtakım şeyler, bazı ufak tefek sıkıntılar vardır; ama eğer çok kötü bir şey olduğunu bilsem de insan bunu affetmeyi becerebilir. Şahsen ben onun bir meyve bahçesinden bir şeyler aşırmaktan daha kötü bir suç işlemiş olabileceğini düşünemiyorum. Daha büyük bir kabahati var mı acaba? Belki de bana bundan söz etmeliydiniz; fakat ikimiz de birer azize dönüşeli o kadar uzun bir zaman oldu ki bizim de vaktiyle günah işlediğimizi unutmuş olabilirsiniz. Belki bir gün size bunu sormak zorunda kalabilirim ve o zaman geldiğinde umarım bana söylersiniz. Bunun ne olduğuna dair belli bir fikre sahip olmadan ona bizzat kendim sormak istemiyorum. Ayrıca bunun için henüz çok erken. Bırakalım da bana birkaç kez daha kapıyı açsın.’ İşte bunları anlatıyordu arkadaşım. Üç şeye seviniyordum: Jim’in bu kadar gelişme göstermesine, mektubun üslubuna ve akıllıca hareket etmeme. Belli ki ne yaptığımı bilerek davranmıştım. Kişilikleri doğru tahlil etmiştim. Peki ya bunlardan beklenmedik ve harika bir şey çıksaydı ne olurdu? O akşam gemimin (Hong Kong Limanı’na demirlemiştik) kıç tarafındaki tentenin altında bir şezlonga uzanmış dinlenirken, Jim adına hayal kurup planlar yapıyordum.</p>
			<p class="calibre10">Kuzeye doğru yolculuk ettim; döndüğümde arkadaşımdan gelen bir mektup beni bekliyordu. İlk olarak bu zarfı yırtıp açtım. ‘Bildiğim kadarıyla kaşık takımından eksilen yok,’ diye yazmıştı ilk satırda, ‘araştıracak kadar merak etmedim. Kahvaltı masasına resmî bir dille yazdığı kısa özür notunu bırakıp gitmiş. Bence bu aptalca ya da en azından kalpsizce bir hareket. Belki de her ikisi de ve bana göre birinin diğerinden farkı yok. İzninizle belirtmeliyim ki, elinizin altında daha başka gizemli genç adamlar olabilir düşüncesiyle dükkânımı sonsuza dek kapatmış bulunuyorum. Böylece son kez tuhaf davranma suçunu işlemiş olacağım. Zerre kadar aldırış ettiğimi bir an bile aklınızdan geçirmeyin; fakat tenis partilerinde gözler onu arıyor ve ben de kendi adıma tenis kulübünde akla yatkın bir yalan uydurdum.’ Mektubu fırlatıp bir köşeye attım ve masamdaki yığını karıştırırken Jim’in elyazısına denk geldim. İnanabiliyor musunuz? Yüzde bir ihtimal! Fakat her zaman o yüzde bir ihtimal gerçekleşir! Patna’nın o ufak tefek yardımcı makinisti sefil bir vaziyette ortaya çıkmış ve çeltik imalathanesinin makinelerinin bakım sorumlusu olarak bir iş bulmuştu. Jim bir eli yağda bir eli balda yaşayabileceği yerin yedi yüz mil güneyindeki bir liman kentinden gönderdiği mektupta, ‘O küçük canavarın laubaliliklerine katlanamıyordum,’ diye yazıyordu. ‘Şimdilik gemi levazımatçılığı yapan Egström &amp; Blake Firması’nda –doğru adıyla söyleyecek olursak– ayakçı olarak çalışıyorum. Referans olarak sizin adınızı verdim. Tabii ki sizi tanıyorlar ve eğer beni kayıran bir-iki satır yazabilirseniz bu sürekli bir işe dönüşebilir.’ Kurduğum hayal yıkılıp yerle bir olmuştu ama istediği gibi o tavsiye mektubunu yazdım. Yıl sonu gelmeden yapılan yeni sefer sözleşmesi vesilesiyle yolum o tarafa düştü ve onu görme fırsatı yakaladım.</p>
			<p class="calibre10">Hâlâ Egström &amp; Blake Firması’nda çalışıyordu ve mağazanın dışında ‘görüşme salonumuz’ diye adlandırdıkları açıklık alanda buluştuk. Ziyaret ettiği bir gemiden henüz dönmüştü ve beni başı önde kapışmaya hazır karşıladı. El sıkışır sıkışmaz, ‘Nasıl savunacaksın kendini bakalım,’ dedim. ‘Size yazdıklarımdan öte söyleyecek bir lafım yok,’ dedi inatçı bir havada. ‘Şu herif ağzından bir şey kaçırdı mı yoksa?’ diye sordum. Sıkıntılı bir tebessümle bana bakıp, ‘Yok, hayır! Kaçırmadı. Mesele ikimizin arasındaki bir sırmış gibi bir hava yarattı. Ne zaman imalathaneye gitsem esrarengiz tavırlara bürünüyor, sanki, “Bu işi bizden başkası bilmiyor ona göre,” der gibi hürmetkâr bir edayla bana göz kırpıyor. Laubalice yaltaklanmalar filan...’ Bir koltuğa çöktü ve gözlerini indirip bacaklarına baktı. ‘Bir gün ikimiz baş başa kalmıştık ve herif, “Mr. James,” –orada bana sanki imalathane sahibinin oğluymuşum gibi Mr. James diye hitap ediyorlardı– “İşte yine bir aradayız. O külüstür gemiden daha iyi burası değil mi?” deme cüretini gösterdi. Dehşet verici öyle değil mi? Ona şöyle bir baktım ve hemen çok bilmiş bir havaya bürünüp, “Rahatsız olmayın efendim,” dedi. “Ben bir beyefendiyi bir bakışta tanırım ve bir beyefendinin nasıl hissettiğini de bilirim. Umarım beni bu işte tutarsınız. O çürümüş külüstür Patna ile ilgili kargaşadan sonra ben de sıkıntılı günler geçirdim.” Tanrı’m! Korkunçtu. Tam o sırada Mr. Denver’ın koridordan bana seslendiğini duymasam, ne derdim ya da ne yapardım bilemiyorum. İkindi kahvaltısı vaktiydi ve Mr. Denver’la birlikte avlu boyunca yürüyüp bahçenin içinden geçerek bungalova doğru yürüdük. Nazikçe bana takılıp şakalaşmaya başladı. Sanırım beni seviyordu...’</p>
			<p class="calibre10">Jim bir süre sessiz kaldı.</p>
			<p class="calibre10">‘Beni sevdiğini biliyordum. İşi zorlaştıran da buydu. Ne kadar harika bir adamdı o! O sabah koluma girdi. O da benimle içli dışlıydı.’ Kısa bir kahkaha attı ve çenesi göğsüne düştü. ‘O rezil, küçük canavarın benimle nasıl konuştuğunu hatırladıkça,’ dedi birden sesi titreyerek. ‘Kendimi, yaptıklarımı düşünmeye dayanamıyordum... Sanırım anlıyorsunuz...’ Başımı salladım. ‘Daha çok bir baba gibiydi,’ dedi feryat edercesine; sesi kısıldı. ‘Ona söylemek zorunda kalacaktım. O şekilde sürmesine izin veremezdim ama değil mi?’ Biraz bekledikten sonra, ‘Peki sonra?’ diye mırıldandım. ‘Oradan ayrılmayı tercih ettim,’ dedi yavaşça, ‘bu meselenin üstünü örtmek gerekiyordu.’</p>
			<p class="calibre10">Blake’in dükkânın içinde Egström’ü sinirli bir sesle ve hakaret ederek azarladığını işitebiliyorduk. Yıllardır birlikte iş yapıyorlardı ve her gün dükkânın kapılarının açıldığı andan kapandığı dakikaya kadar parlak siyah saçlı, boncuk gibi mutsuz bakan gözleri olan ufak tefek Blake’in ortağını iğneleyici laflarla ve öfkeyle sızlanarak hiç durmadan haşladığı duyulabiliyordu. O bitmek bilmez paylamanın sesi, diğer eşyalar gibi sanki dükkânın bir parçası haline gelmişti; yabancılar bile çok geçmeden seslere kulak asmamaya başlar ya da ‘baş ağrısı’ diye homurdanarak yorumda bulunurlar veya birden ayağa fırlayıp ‘salonun’ kapısını kapatırlardı. İri kemikli, iri cüsseli, geniş sarı favorili ve sürekli meşgul bir tavır içindeki İskandinav Egström ise, çalışanları idare etmeye, gelen paket ve kolileri kontrol etmeye, faturaları düzenlemeye ya da dükkândaki yüksek ayaklı masada mektup yazmaya devam eder ve kopan o velveleye kulak asmayıp sanki bir duvar kadar sağırmış gibi davranırdı. Ara sıra da rahatsız olduğunu ifade etmek için göstermelik bir öfkeyle ağzından bir ‘şşş’ sesi çıkardı; ama ne o ne de bir başkası bunun bir faydası olacağını ummazdı. ‘Burada bana çok iyi davranıyorlar,’ dedi Jim. ‘Blake biraz kaba ama Egström düzgün biri.’ Hızla ayağa kalktı ve ölçülü adımlarla pencerenin kenarında duran ve liman ağzına doğru çevrilmiş bir teleskopa doğru yürüyüp gözünü merceğe dayadı. ‘Açıkta duran şu gemi sabahtan bu yana rüzgârsızlıktan dolayı yol alamadı ama şimdi bir esinti çıktı ve limana giriyor,’ diye açıklamada bulundu sabırla, ‘gidip çıkmalıyım o gemiye.’ Sessizce el sıkıştık ve Jim gitmek için arkasını döndü. ‘Jim,’ diye seslendim. Eli kapının tokmağında döndü baktı. ‘Büyük bir şansı tepmişsin.’ Kapıdan dönüp yürüdü ve yanıma geldi. ‘Ne kadar da harika bir ihtiyardı o,’ dedi. ‘Nasıl yapabilirdim? Nasıl yapabilirdim?’ Dudakları seğirdi. ‘Burada, o olayın önemi yok ama.’ ‘Sen – sen...’ diye başladım ve uygun bir kelime bulmaya çalıştım ama durumu tam olarak ifade edecek bir sözcük olmadığını fark ettiğimde Jim gitmişti bile. Dışarıdan Egström’ün tok ve nazik sesiyle, neşe içinde, ‘Bu, Sarah W. Granger, Jimmy. Gemiye ilk çıkan sen olmalısın,’ dediğini işittim; ardından Blake araya girip, ‘Kaptana söyle burada mektupları var. Onun buraya gelmesini sağlar bu. Duydunuz mu Mr. ... isminiz neydi?’ diye öfkeli bir papağan gibi cırtlak cırtlak bağırdı. Jim ise çocuksu bir ses tonuyla Egström’e, ‘Pekâlâ. Yarışır gibi gideceğim oraya,’ diye cevap verdi. O acınası meslekte işin sandalla denize açılma kısmına sığınıp avunuyordu sanki.</p>
			<p class="calibre10">O sefer sırasında onu bir daha görmedim ama bir sonraki seferimde (altı aylık bir sözleşmem vardı) dükkâna gittim. Daha kapıya yaklaşmama on metre kala Blake’in azarlayan sesi kulağıma geldi ve içeri girdiğimde suratında perişan bir ifadeyle bana baktı; Egström ağzı kulaklarında bana doğru yürüyüp iri kemikli elini uzattı. ‘Sizi gördüğüme sevindim Kaptan... Şşşş... Bu yakınlarda tekrar uğrayacağınızı düşünüyordum ben de. Ne dediniz efendim? Şşşş... Ha! O mu? Bizden ayrıldı efendim. Buyrun salona geçin.’ Kapı hızla kapandıktan sonra Blake’in gergin sesi çölde umutsuzca bağıran birinin sesi gibi giderek cılızlaşıp işitilmez oldu. ‘Bize büyük sıkıntı verdi Jim. Ayrıca bizi fena halde kullandığını da söylemeliyim...’ ‘Nereye gittiğini biliyor musunuz?’ diye sordum. Kollarını vücudunun her iki yanından hantalca sarkıtmış, ince yünlü mavi kumaştan kırış buruş yeleğine ince gümüş zincirli cep saati iliştirilmiş, uzun favorileri ve nazik tavırlarıyla karşımda duran Egström, ‘Hayır. Sormanın da bir faydası yoktu,’ dedi. ‘Onun gibi bir adam özellikle belli bir yere gitmez.’ Ne demek istediğini soramayacak kadar kaygılanmıştım bu habere. Egström devam etti. ‘Bir düşünelim bakalım... Evet, Kızıldeniz’den dönen hacıları taşıyan, pervanesinin iki kanadı kopuk buharlı bir gemi limana girdiği gün çekti gitti. Üç hafta geçti aradan.’ En kötü ihtimali aklıma getirip korka korka, ‘Patna vakası ile ilgili bir şeyler söylenmedi mi?’ diye sordum. Egström irkildi ve sanki bir büyücüymüşüm gibi baktı bana. ‘Evet! Nereden biliyorsunuz?’ dedi. ‘Bazıları o konuda konuşuyorlardı burada. Bir-iki kaptan, limandaki Vanlo Mühendislik Firması’nın müdürü, ben ve iki-üç kişi daha bir aradaydık. Jim de buradaydı ve sandviç yiyip bira içiyordu; işlerimiz yoğun olduğunda oturup düzgün yemek yiyecek vaktimiz olmuyor kaptan, biliyor musunuz? Jim şu masanın yanında durmuş sandviç yiyordu ve geri kalanımız ise teleskopun etrafına toplanmış, o buharlı geminin limana girişini izliyorduk. Çok geçmeden Vanlo’nun müdürü Patna’nın kaptanından söz açtı; vaktiyle onun için bazı tamiratlar yapmıştı ve bu bahisle Patna’nın nasıl da eski ve döküntü bir gemi olduğunu, o gemiden ne kadar çok para kazandıklarını söyledi. Geminin son yolculuğundan söz edince herkes konuşmaya dahil oldu ve her kafadan bir ses çıkmaya başladı. Sizin ya da bir başkasının söyleyebileceğinden öte şeyler değil tabii; bu sohbet sırasında gülüşmeler oldu. Sarah W. Granger gemisinin kaptanı O’Brien –iriyarı, bastonla gezen gürültücü ihtiyarın tekidir– koltuğunda oturmuş bizi dinliyordu ki birden öfkelenip bastonunu yere vurarak, “Alçak herifler!” diye kükredi. Hepimiz irkilip yerimizden sıçradık. Vanlo’nun müdürü bize göz kırpıp, “Sorun nedir Kaptan O’Brien?” diye sordu. Bunun üzerine ihtiyar, “Sorun nedir, öyle mi?” diye bağırmaya başladı. “Sizi yabaniler, neye gülüyorsunuz öyle? Gülünecek bir şey değil bu. Bu insanlığın yüz karası, utanç verici bir olay. O heriflerden biriyle aynı odada görülmekten bile tiksinti duyardım. Evet efendim, aynen böyle!” Bir an kaptanla göz göze geldik ve ben de nezaket icabı bir şeyler söylemek zorunda hissettim. “Alçaklar!” dedim, “Haklısınız Kaptan O’Brien, ben de onların burada olmasını istemezdim şahsen, o yüzden bu odada tamamen güvendesiniz Kaptan O’Brien. Serinletici bir şeyler içmek ister misiniz?” İhtiyar gözünü kırpıştırarak, “İçeceğinin canı cehenneme Egström!” dedi, “Bir şey içmek istersem bağırıp söylerim. Ben gidiyorum buradan. Burası iğrenç kokuyor.” Bunun üzerine diğerleri kahkahalara boğuldular ve ihtiyarın arkasından onlar da çıkıp gittiler. Ve sonra efendim, o kahrolası Jim elindeki sandviçi bırakıp masanın etrafından dolaşarak yanıma geldi; bira bardağı ağzına kadar doluydu. “Ben gidiyorum,” dedi. “Daha saat bir buçuk bile değil,” dedim ben de, “istersen önce bir sigara yak.” Aşağı inip işinin başına dönmekten söz ettiğini sandım. Niyetini anladığımda şaştım kaldım. Onun gibi bir adamı her zaman bulamazsınız, biliyor musunuz efendim; sandal kullanmakta çok becerikli; hava nasıl olursa olsun gemileri karşılamak için millerce kürek çekmeye hazır. Birkaç kez bir kaptanın yerinde duramaz bir vaziyette buraya geldiğini ve daha ağzını açar açmaz ondan bahsedip şunları söylediğini bilirim: “Sizin şu satış simsarınız gözü kara çılgının teki Egström. Yelkenleri kısmış gündüz vakti temkinli ve yavaş yavaş yol alırken birden yarıya kadar suyun altına gömülmüş bir sandalın sislerin arasından uçarcasına gelip gemimin pruva bodoslamasının altına dayandığını gördüm. Sular püskürüyor, serpintiler direk boyunu aşıyor, farş tahtalarının üzerinde ödü patlamış iki zenci, dümende ise çığlık çığlığa bir iblis. –Hey! Hey! Gemidekiler! Kaptan! Hey! Hey! Egström ve Blake’ten geliyorum, sizinle konuşmak için! Hey! Hey! Egström ve Blake! Bakar mısın! Hey! Hoop!– Zencileri tekmeledi. –Fırtına çıkacak! Yelkenleri açın!– diye haykırarak ileri atıldı ve yelkenleri fora etmemi, bana yol göstereceğini söyledi. İnsandan çok bir iblise benziyor o adam. Ömrümde bir sandalın öyle idare edildiğini görmedim. Sarhoş olamazdı herhalde, değil mi? Öylesine uysal, tatlı dilli de bir delikanlı ki – gemiye çıktığında genç bir kız gibi yanakları kızarmıştı...” Dediğim gibi Kaptan Marlow, limana yeni bir gemi geldiğinde Jim varken kimsenin bizimle rekabet etme şansı yoktu. Diğer levazımatçılar sadece eski müşterilerini ellerinde tutuyorlardı ve...’</p>
			<p class="calibre10">Egström hislerine hâkim olamıyordu sanki.</p>
			<p class="calibre10">‘İşte böyle efendim. Jim firma adına bir gemiyi yakalayıp getirmek için adeta eski bir ayakkabının içinde denize açılıp yüzlerce mil kürek çekmeye aldırış etmeyecek biriydi. Eğer kendi firması olsaydı bundan daha fazlasını yapamazdı. Ama şimdi... birden böyle çekip gitmesi! Kendi kendime, “İşte bak! Zam istiyor. Sorun bu – öyle değil mi?” diye düşündüm. “Pekâlâ,” dedim, “beni boş yere uğraştırıp telaşlandırma Jimmy. Ne kadar istiyorsun onu söyle bana. Mantıklı bir rakamda anlaşalım.” Sanki boğazına takılan bir şeyi yutmak istermiş gibi bana bakıp, “Artık burada kalamam,” dedi. “Ne biçim bir şaka bu böyle?” diye sordum. Başını salladı ve gözlerine baktığımda buradan gitmeye kesin kararlı olduğunu gördüm efendim. Ben de azarlamaya başladım onu. “Neden kaçıyorsun sen bakalım?” diye sordum. “Sana kötülük eden, seninle uğraşan kim? Seni korkutan nedir? Bir fare kadar aklın yok; onlar sağlam bir gemiyi terk etmezler. Bundan daha iyi bir işi nerede bulacaksın? – Sen şöylesin, sen böylesin diye verdim veriştirdim.” Karşımda beti benzi attı inanın. “Bu şirket batmıyor,” dedim. Ayağa fırladı. Bir lord gibi başıyla selam vererek, “Hoşça kal,” dedi. “Sen çok iyi bir adamsın Egström. Ama inan ki ayrılma gerekçemi bilseydin beni burada tutmak için asla uğraşmazdın,” dedi. Ben de, “Bu bana söylediğin en büyük yalan,” diye çıkıştım, “ben ne dediğimi biliyorum.” Beni o kadar çıldırtmıştı ki kahkaha attım. “Şu bir bardak birayı içecek kadar bile mi duramıyorsun burada seni hergele?” diye sordum. Ona ne olmuştu anlayamıyordum, sanki kapıyı bulamıyordu; gülünç bir durumdu kaptan. Sonunda birayı ben içtim. “Peki, madem o kadar acelen var, senin bardağını kaldırıp sana şans diliyorum,” dedim, “sadece diyeceklerimi iyi belle; eğer bu oyuna devam edersen çok yakında dünyanın seni barındıracak kadar büyük olmadığını anlayacaksın, hepsi bu.” Bana kötü kötü baktı ve suratında küçük çocukları korkutacak bir ifadeyle çıktı gitti.’</p>
			<p class="calibre10">Egström acı acı güldü ve boğumlu parmaklarıyla koyu kumral favorilerini tutup geriye itti. ‘Gitti gideli onun kadar iyi bir adam bulamadık henüz. Şu sıra işlerde sürekli sıkıntı, sıkıntı, sıkıntı var. Eğer sormamda bir sakınca yoksa Kaptan, ona nerede rastlamıştınız?’</p>
			<p class="calibre10">Ona bir açıklama borçlu olduğumu düşünerek, ‘Jim son yolculuğunda Patna’nın ikinci kaptanıydı,’ dedim. Egström bir müddet parmakları favorilerinin arasında dondu kaldı ve sonra birden patladı. ‘Peki kimin umurunda ki bu?’ ‘Sanırım hiç kimsenin,’ diyecek oldum... ‘Ve bu iblis her nasılsa hayatına bu şekilde devam edeceğini sanıyor ha?’ diye lafa girdi. Sonra birden sol favorisini ağzına soktu ve şaşkın bir ifadeyle kımıldamadan durdu. ‘Vay be!’ dedi, ‘Ben de ona dünyanın, kabahatini saklamak için yeterince büyük olmadığını söylemiştim.’”</p>
			</div>
  </body>
</html>
