<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>Lord Jim</title>
    <meta name="Adept.resource" value="urn:uuid:cc9d898c-6c8e-49e7-9b00-781df8de68c9"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="epub-type_cover" id="chapter13">
<div class="html5_section">
			<h1 class="calibre9">XIII</h1>

			<p class="calibre10">“Fransız bu sözlerinin ardından ve tavrında hiçbir değişiklik olmaksızın deyim yerindeyse tam bir sessizliğe gömüldü. Onunla birlikte oturmaya devam ettim ve birden sanki o yumuşak ve kısık sesini duyurma zamanı gelmiş gibi, ‘Tanrı’m!’ dedi, ‘Vakit nasıl da geçiyor!’ Bundan daha basmakalıp bir laf edemezdi herhalde; fakat bunu dile getirmesiyle birlikte o an bir önseziye kapıldım. Yaşamımızı gözlerimiz yarı kapalı, kulaklarımız sağır, fikir ve düşüncelerimiz uykuda geçirmemiz ne tuhaf. Belki de doğru olanı budur; belki de bu anlayışsızlık ve duyarsızlık sayesinde büyük çoğunluk hayatı yaşamaya değer bulur. Yine de, o tatlı uyuşukluk haline dönmeden önce çoğu şeyi –her şeyi– bir yıldırım hızıyla görüp, duyup, anladığımız bu nadir uyanış anlarını asla yaşamamış olan pek azımız vardır. Fransız konuşurken gözlerimi kaldırdım ve onu daha önce asla görmediğim bir halde gördüm. Çenesi göğsüne dayanmıştı ve kırış buruş ceketi, birbirine kenetlenmiş elleri, hareketsiz duruşuyla insanın aklına onun orada unutulmuş olduğunu getiriyordu. Vakit hakikaten de akıp gitmişti. Ve akıp giderken arkadan yetişip onu geçmiş ve yoluna devam etmişti. Onu birkaç önemsiz armağanla birlikte umutsuz bir halde ardında bırakmıştı: demir kırı saçlar, güneş yanığı yüzündeki ağır yorgunluk ifadesi, iki yara, bir çift kirli apolet; büyük itibarların hammaddesi olan tutarlı, güvenilir adamlardan, görkemli başarıların temelleri altına törensiz gömülen sayısız yaşamlardan biri. Fransız kendini tanıtmak için sırtını duvardan birkaç parmak uzaklaştırıp, ‘Şu sıralarda Victorieuse gemisinde (o dönemde Fransız Pasifik Filosu’nun amiral gemisi) asteğmenim,’ dedi. Ben de masanın öte yanından başımla hafifçe selam vererek halihazırda Ruschutters Körfezi’nde demirlemiş olan bir ticaret gemisinin kaptanı olduğumu söyledim. Fransız ‘küçük şirin bir tekne’ diye nitelendirdiği gemiyi ‘fark etmişti’. O kendine özgü kayıtsız tavrıyla bu konuda çok nazik davrandı. Hatta, ‘Ah evet, siyaha boyanmış küçük bir tekne, çok şirin – çok şirin,’ diye soluklanarak tekrarlarken sanırım iltifat niyetine başını zahmet edip bir yana eğdi. Bir süre sonra, sağımızdaki cam kapıya yüzünü dönmek için vücudunu yavaşça o yana çevirdi. Sokağa bakarak, ‘Sıkıcı bir şehir,’ dedi. Dışarıda güneş pırıl pırıl parlıyordu; sert bir güney yeli esiyordu ve yoldan geçerken kaldırımın üzerinde rüzgârın hışmına uğrayan kadınları ve erkekleri görüyorduk. Yolun karşısındaki evlerin güneş ışığıyla parlayan ön cepheleri fırıl fırıl dönerek savrulan toz bulutlarının arasında bulanıklaşıyordu. ‘Sahile indim,’ dedi, ‘biraz bacaklarımı açarım diye ama...’ Cümlesini tamamlamadı ve yeniden hareketsiz kalıp sessizliğe gömüldü. Sonra ağır ağır konuşarak, ‘Rica etsem söyler misiniz,’ dedi, ‘bu olayın altında yatan gerçek tam olarak nedir? Çok tuhaf. Mesela o ölü adam ve buna benzer gariplikler.’</p>
			<p class="calibre10">‘O gemide yaşayanlar da vardı,’ dedim, ‘bu çok daha tuhaf.’</p>
			<p class="calibre10">Güçbela işitilen bir sesle, ‘Kuşkusuz, kuşkusuz,’ diye onayladı ve ardından sanki uzun uzadıya düşünmüş gibi, ‘Besbelli ki öyle,’ dedi. Bu olayda benim en çok ilgimi çeken şeyi ona açıklamakta hiç zorluk çekmemiştim. Sanırım bunu öğrenmeye hakkı vardı. Patna’nın bordasında otuz saat geçiren o değil miydi? Deyim yerindeyse gemiyi terk edenlerin yerini almış ve ‘elinden geleni’ yapmıştı? Her zamankinden çok papaza benzer bir görüntü çizerek ve –muhtemelen hüzünle yere bakan gözlerinden ötürü– dini bütün bir sofu gibi huşu içinde beni dinledi. Sadece bir-iki kez, ‘Vay canına!’ der gibi kaşlarını kaldırdı ama gözkapakları oynamadı. Bir defasında da sakin bir sesle fısıldarcasına, ‘Ya, öyle mi?’ dedi ve lafımı tamamladığımda dudaklarını büzüp hüzünlü bir ıslık sesi çıkardı.</p>
			<p class="calibre10">Bu hal ve tavrı bir başkası gösterse, bu onun sıkıldığının bir kanıtı, ilgisizliğinin bir göstergesi olabilirdi; fakat o hareketsiz, uyuşuk haliyle esrarengiz bir şekilde son derece duyarlı ve değerli düşünceleri olan biri izlenimi verebiliyordu. En sonunda nazikçe ve bir fısıltı kadar cılız ifade ettiği ‘çok ilginç’ lafından başka bir şey çıkmadı ağzından. Yaşadığım hayal kırıklığını atlatamadan, sanki kendi kendine konuşurmuş gibi, ‘İşte bu kadar. İşte bu kadar,’ dedi. Çenesi sanki iyice göğsüne yapışmış, oturduğu koltukta vücudu daha da ağırlaşmış gibiydi. Tam ne demek istediğini sormak üzereyken, daha rüzgâr bile hissedilmeden durgun suyun üzerinde görülen belli belirsiz bir dalgalanma misali vücudunu baştan aşağı hafif bir ürperti sardı. Son derece sakin bir tavırla, ‘Ve o zavallı genç adam diğerleriyle birlikte kaçtı,’ dedi.</p>
			<p class="calibre10">Beni neyin gülümsettiğini bilmiyorum: Jim’in yaşadığı bu macerayla ilgili hatırlayabildiğim kadarıyla ilk defa içten gülümsemiştim. Ama her nasılsa konuyla ilgili bu basit cümle Fransızca ifade edilince kulağa komik gelmişti... ‘<em class="calibre2">S’est enfui avec les autres</em>,’<a class="si-noteref" href="#f24" id="backref_24">24</a> demişti teğmen. Fransız’ın sapla samanı ayırt etme becerisine birden hayranlık duymaya başladım. Can alıcı noktaya parmak basmış, kafa yorduğum tek mevzuyu yakalamıştı. Sanki bu olayla ilgili bir uzman görüşüne başvurmuştum. Ağırbaşlı ve olgun tavırlarıyla bütünleşen sakinliği, gerçeklere hâkim, insanın kafasını bulandıran meseleleri bir çocuk oyuncağı gibi gören bir uzmana özgüydü. ‘Ah! Gençler, ah gençlik!’ dedi hoşgörülü bir havada. ‘Neticede kimse bu sebepten ölmez.’ ‘Hangi sebepten?’ diye sordum hemen. ‘Korkudan,’ diyerek ne demek istediğine açıklık getirdi ve içkisinden bir yudum aldı.</p>
			<p class="calibre10">Yaralı elinin son üç parmağının katlanamadığını ve birbirinden bağımsız hareket edemediklerini fark ettim. Bu yüzden önünde duran büyük içki bardağını biçimsizce kavrıyordu. ‘İnsan her zaman korkar. Ne söylerlerse söylesinler ama...’ bardağını beceriksizce bir hareketle masaya bıraktı. ‘Korku, korku hep oradadır, her zaman köşenin ardında gizlenir.’ Elini pirinç bir düğmenin yanına götürüp göğsüne, tam da Jim’in kalbinin sağlam olduğunu iddia ettiği sırada yumruğuyla vurduğu noktaya dokundu. Sanırım aynı fikirde olmadığımı ima eden bir hareket yapmış olmalıydım ki ısrarla, ‘Evet! Evet! İnsanlar konuşur, iş konuşmaya gelince herkes bir şeyler söyler; bu gayet normal; fakat hesap günü geldiğinde hiç kimse bir diğerinden daha akıllı ve daha cesur değildir. Cesaret! Bunun her zaman ortaya konması gerekir. Dünyanın her yerini gezdim, sağda solda sürttüm,’ dedi. Argo ifadeyi kullanırken bile ağırbaşlı, ciddi havasından taviz vermemişti. ‘Cesur adamlar tanıdım – nam salmış adamlar! <em class="calibre2">Allez!</em><a class="si-noteref" href="#f25" id="backref_25">25</a> Umursamazca bardağı kafasına dikti...’ Dönüp bana baktı ve onayımı beklercesine, ‘Cesareti görev başında göstermek gerekir; meslek bunu gerektirir. Öyle değil mi?’ dedi. ‘<em class="calibre2">Bien!</em><a class="si-noteref" href="#f26" id="backref_26">26</a> Her biri – eğer o adamların her biri dürüstse –<em class="calibre2">bien entendu</em><a class="si-noteref" href="#f27" id="backref_27">27</a>– en iyimizin bile her şeye boş verdiği bir an geleceğini itiraf edecektir. Ve bu gerçekle yüzleşip buna katlanmak zorundayız, anlıyor musunuz? Belli koşullar bir araya geldiğinde, korkunun su yüzüne çıkması kaçınılmazdır. O berbat korku hissi. Bu gerçeğe inanmayanlar için bile ne olursa olsun korku vardır – en azından kendilerinden korkarlar. Bu kesinlikle böyledir. İnanın bana. Evet. Evet... Benim yaşımda biri lafını bilir, ne konuştuğunun farkındadır – <em class="calibre2">que diable!</em>’<a class="si-noteref" href="#f28" id="backref_28">28</a> Sanki soyut düşüncenin sözcüsüymüş gibi tüm bunları yerinden kımıldamadan söylemişti fakat bu noktada başparmaklarını yavaşça büküp döndürmeye başlayıp umursamazca ve önyargısız tavrının etkisini artırdı. ‘Bu o kadar açık ki – <em class="calibre2">parbleu!</em>’ diye sürdürdü lafını, ‘zira istediğiniz kadar düşünüp karar verin, basit bir baş ağrısı ya da hazımsızlık yeter... Mesela beni göz önüne alın. Ben sözlerimi ispatlarcasına bu sınavdan geçtim. Eh <em class="calibre2">bien</em>! Şu anda karşınızda oturmuş sizinle konuşan bendeniz, bir defasında...’</p>
			<p class="calibre10">İçkisini son damlasına kadar yudumladı ve yeniden başparmaklarını döndürmeye başladı. ‘Hayır hayır; insan korkudan ölmez,’ dedi nihayet ve başından geçen olayı anlatmaya devam etmeyeceğini anlayınca büyük bir hayal kırıklığı yaşadım; üstelik bu anlatması için ısrar edebileceğim türden bir hikâye de değildi. Sanki bu hayatta onu daha fazla memnun edebilecek bir şey yokmuş gibi karşılıklı sessizce oturduk. Artık başparmakları bile hareketsizdi. Birden dudakları kıpırdanmaya başladı. ‘İşte böyle,’ dedi sakin bir sesle. ‘İnsanlar doğuştan korkaktır. Bu zor bir durum – <em class="calibre2">parbleu!</em> Aksi takdirde çok kolay olurdu her şey. Ama alışkanlık –alışkanlık zorunluluk– anlıyor musunuz? Başkalarının sizi izlemesi, sizi nasıl gördüğü – <em class="calibre2">voila!</em><a class="si-noteref" href="#f29" id="backref_29">29</a> İnsan buna katlanıyor. Ayrıca bir de sizden iyi olmayan ama yine de yaptıklarınızı teşvik edip onaylayan diğerleri...’</p>
			<p class="calibre10">Sustu.</p>
			<p class="calibre10">‘Göreceksiniz ki, o genç adam bu nedenlerden hiçbirine sahip değildi – en azından olaylar yaşandığı sırada,’ dedim.</p>
			<p class="calibre10">Kaşlarını hoşgörülü bir havada kaldırdı: ‘Bir şey diyemem, bir şey diyemem. Bahis konusu genç adam en iyi beceri ve özelliklere sahipti – en iyi özelliklere,’ diye tekrarladı hırıltılı bir sesle.</p>
			<p class="calibre10">‘Hoşgörülü bir bakış açısı benimsemeniz beni memnun etti,’ dedim. ‘O genç adam da meseleye umutla bakıyordu ve...’</p>
			<p class="calibre10">Masanın altında sürekli ayaklarını hareket ettirmesi yüzünden lafımı yarıda kesiyordum. Baygın gözkapaklarını yukarı kaldırdı –yukarı kaldırdı diyorum zira başka hiçbir ifade yaptığı bu hareketi tanımlayamaz– ve nihayet gözlerini tamamen gördüm. Karşımda, gözbebeklerinin derin siyahlığını çevreleyen çelikten iki minik daire biçiminde bir çift dar ve gri halkacık vardı. O devasa vücuttan çıkan sert bakışlar, bir savaş baltasının keskin kenarı gibi çok etkileyici bir anlam katıyordu bu gözlere. ‘Affedersiniz,’ dedi adeta bir tören havasında. Sağ elini havaya kaldırdı ve öne doğru eğildi. ‘Açıklamama izin verin. İnsanın, cesaretin kendi kendine ortaya çıkmayacağını gayet iyi bilerek de yaşamını sürdürebileceğini öne sürdüm. Bunda üzülecek pek bir şey yok. Bir gerçeğin daha ortaya çıkması yaşamı olanaksız kılmamalı... Fakat onur –<em class="calibre2">onur monsieur!</em> Gerçek olan bir şey varsa o da onurdur. Ve insan onurunu yitirdiğinde’–yayıldığı çayırda birdenbire ayağa dikilen ürkmüş bir öküz gibi hantal bir acelecilikle ayağa fırladı– ‘onur elden gittiğinde yaşamanın ne kıymeti kalır? Mesela ben bu konuda hiçbir fikir belirtemem. Hiçbir fikir belirtemem çünkü <em class="calibre2">monsieur</em> bu konuda hiçbir bilgim yok.’</p>
			<p class="calibre10">Ben de ayağa kalkmıştım. Birbirimize karşı son derece kibarca bir tavır takınmaya çalışarak şömine raflarında duran iki porselen köpek biblosu gibi sessizce göz göze geldik. Lanet olası herif! Birden tatsız gerçeğin farkına varmama neden olmuştu. Erkeklerin konuşmalarında pusuya yatmış bekleyen o beyhudelik hissi yıkıcı bir hastalık gibi bizim sohbetimize de bulaşmış ve sözlerimizi boş ve anlamsız seslere dönüştürmüştü. Sıkıntılı bir tebessümle, ‘Pekâlâ,’ dedim, ‘bu gerçek ortaya çıkmayıp olayın iç yüzünün anlaşılmaması da mümkün değil mi?’ Hemen bir karşılık verecek gibi oldu ama konuşmak için ağzını açtığında fikrini değiştirmişti. ‘Bu benim için haddinden fazla hassas bir konu <em class="calibre2">monsieur</em> – beni fersah fersah aşar ve bu konuya kafa yormuyorum.’ Şapkasını yaralı elinin başparmağıyla işaretparmağı arasında siperliğinin ucundan önünde tutarak başıyla selam verdi. Ben de başımla selam verdim. Büyük bir tören havasında karşılıklı reverans yaparken pis bakışlı bir garson, sanki bu gösteri için para ödemiş gibi eleştiren gözlerle bize baktı. ‘<em class="calibre2">Serviteur</em>,’<a class="si-noteref" href="#f30" id="backref_30">30</a> dedi Fransız. Yine karşılıklı bir reverans. ‘<em class="calibre2">Monsieur</em>...’ ‘<em class="calibre2">Monsieur</em>...’ Cam kapı iri cüssesinin ardından salınarak kapandı. Sert esen güney yelinin onu yakalayıp önüne katarak sürüklediğini gördüm. Elini şapkasının üzerine bastırmış omuzlarını büzerek yürümeye çalışırken ceketinin etekleri rüzgârda savrulup biteviye bacaklarına çarpıyordu.</p>
			<p class="calibre10">Yeniden bir başıma ve Jim’in meselesiyle ilgili cesaret kırıklığı hissederek yerime oturdum. Aradan üç yıldan daha fazla bir zaman geçtikten sonra bu olayın güncelliğini hâlâ korumasına şaşırıyorsanız bilmenizi isterim ki onu daha çok kısa süre önce görmüştüm. Sydney’e götürülecek bir yük almak için uğradığım Semarang’dan gelmiştim. Son derece yavan, sıradan bir işti bu –burada aramızda bulunan Charley’nin benim makul işlerimden biri olarak nitelendireceği türden– ve Semarang’da Jim’e rastlamıştım. O sıralarda benim tavsiyem üzerine De Jongh’ un firmasında simsar olarak çalışıyordu. ‘Benim su üstündeki temsilcim,’ diye bahsediyordu De Jongh ondan. Sigorta temsilciliği dışında bu denli teselliden, cazibeden yoksun bir başka hayat tarzı tasavvur edemezsiniz. Bizim Küçük Bob Stanton da –Charley onu yakından tanır– böyle bir deneyim yaşamıştı. Bob dediğim, hani şu Sephora felaketi sırasında bir leydinin hizmetçisini kurtarmaya çalışırken boğulan adam. Belki hatırlarsınız İspanya kıyıları açığında sisli bir sabah vakti bir çarpışma sırasında yaşanmıştı o felaket. Tüm yolcular düzenli bir biçimde filikalara yerleştirilip gemiden uzaklaştırılırken Bob yönünü değiştirip yeniden gemiye yanaşmış ve hizmetçi kızı kurtarmak için güverteye çıkmış. O kız nasıl olup da arkada kalmıştı bilemiyorum; neyse, sıkıca küpeştelere tutunan kız tamamen aklını yitirmiş gibi davranıyor ve gemiden ayrılmak istemiyormuş. Bob ile kız arasında bir güreşi andıran mücadele filikalardan açıkça görülebiliyormuş; fakat zavallı Bob ticari filodaki ikinci kaptanların arasında en kısa boylu olanıydı. Bana anlatılanlara göre topuklu ayakkabılar giyen ve boyu neredeyse bir seksene varan kız ise bir at kadar güçlüymüş. İkisi arasındaki mücadele bir itiş kakış halinde devam etmiş ve bu arada zavallı kız da sürekli çığlık atıp bağırmış. Bob da ara sıra gemiden uzak durması için kendi sandalına bağırıyormuş. Tayfalardan biri yaşananları anımsarken gülümsemesini bastırmaya çalışarak, ‘Annesiyle kavga edip çekişen yaramaz bir çocuk gibiydi efendim,’ diye anlatmıştı bana. Aynı tayfa, ‘En nihayet Mr. Stanton’un kızı çekiştirmekten vazgeçtiğini ve bir kenarda durup onu dikkatle izlediğini gördük. Güvertelere hücum eden suların kızı yavaş yavaş küpeştelerden söküp alacağını ve o zaman onu kurtarmak için bir fırsat doğacağını hesaplıyor diye geçirdik aklımızdan sonra. Dalgalara kapılıp boğulmaktan korktuğumuzdan gemiye yanaşamıyorduk; çok geçmeden yaşlı gemi birdenbire sancak tarafına yatarak cup diye sulara gömüldü. Deniz, gemiyi öyle korkunç bir güçle içine çekip yutmuştu ki canlı ya da ölü hiçbir şeyin su yüzüne çıktığını görmedik,’ diye aktarmıştı yaşananları. Zavallı Bob’u karada yaşamaya iten karmaşık bir aşk macerası söz konusuydu sanırım. Safça bir umutla artık denizle bir işi kalmadığını ve karada mutlu mesut yaşayıp gideceğini düşünüyordu ama sonunda sigorta temsilciliğine razı oldu. Stanton’un Liverpool’daki kuzenlerinden biri onu bu işe sokmuştu. Stanton bize bu meslekte yaşadığı deneyimleri anlatırdı. Gözlerimizden yaş gelinceye kadar güldürürdü bizi. Aldığı tepkilere pek de kızmayan ufak tefek, sakalları göbeğine kadar uzamış bir cüceyi andıran Stanton parmak uçlarına basarak aramızda gezinir ve, ‘Sizi sefiller, gülün bakalım ama şunu da bilin ki o işi bir hafta boyunca yapmaktan şu ölümsüz ruhum kuruyup büzüşerek bir bezelye tanesi kadar küçüldü,’ derdi. Jim’in ruhunun yeni yaşam koşullarına nasıl uyum sağladığını bilemiyorum. Ona, bedenini ve ruhunu bir arada tutacak bir iş bulmaya çalışmakla epey meşguldüm. Ama eminim ki maceracı ruhu açlığın pençesinde kıvranıyordu. Kuşkusuz bu yeni meslekte hayal gücünü besleyecek hiçbir şey yoktu. Jim’i bu işte çalışırken görmek üzücüydü ama sakin ve inatçı bir tavırla işine dört elle sarılması konusunda da hakkını teslim etmem gerekir. Bu mesleğin kahramanlık hayalleri kurduğu için ona verilmiş bir ceza, taşıyabileceğinden çok daha fazla şöhret peşinde koşmasının bir kefareti olduğunu düşünerek ağır ve zahmetli işlerle uğraşırken onu dikkatle izliyordum. Kendini ihtişamlı bir yarış atı olarak görmeye bayılıyordu ama şimdi bir seyyar satıcının eşeği misali onursuzca ve ırgat gibi çalışmaya mahkûm olmuştu. İşini gayet iyi yapıyordu doğrusu. Başını eğip tek kelime etmeden kendini vererek çalışıyordu. Gerçekten de iyi gidiyordu her şey. Sadece bir türlü unutulmak bilmeyen içler acısı Patna olayı gündeme geldiğinde öfkeyle veryansın edip isyana kapılıyordu. Ne yazık ki Doğu denizlerinde yaşanan bu skandal akıllardan çıkmıyordu. Ve işte bu yüzden Jim’le işimin bittiğine bir türlü emin olamıyordum.</p>
			<p class="calibre10">Fransız teğmen yanımdan ayrıldıktan sonra oturup onu düşündüm; ne var ki De Jongh’un serin ve loş dükkânında kısa bir süre önce alelacele el sıkıştığım Jim değil, yıllar önce benimle birlikte Malabar Oteli’nin uzun koridorunda, can çekişen bir mumun yaydığı cılız ışıkta oturup gecenin soğuğuna ve karanlığına sırtını vermiş Jim geliyordu aklıma. Ülkesinin yasalarının saygın kılıcı tepesinde sallanıyordu. Yarın –yoksa bugün müydü– (ayrıldığımızda saat gece yarısını çoktan geçmişti) mermer suratlı yargıç saldırı ve darp davasıyla ilgili para ve hapis cezalarını verdikten sonra bu korkunç kılıcı eline alıp Jim’in bükük boynuna indirecekti. Ne ilginçtir ki, o geceki sohbetimiz mahkûm edilmiş bir adamla birlikte yapılan infaz öncesi son ibadeti getiriyordu akla. Şüphesiz suçluydu Jim. Kendi kendime defalarca söylediğim gibi o suçluydu ve hapı yutmuştu; yine de onu resmî bir infazın önemsiz ayrıntılarından kurtarmak istiyordum. Bu arzumun nedenlerini açıklamaya çalışmayacağım – bunu yapabileceğimi sanmıyorum; fakat şimdiye dek bu konuda kafanızda bir fikir oluşmadıysa demek ki ya ben hikâyeyi açıkça anlatamadım ya da siz sözcüklerimden bir anlam çıkaramayacak kadar uykuluydunuz. Erdemli davrandığımı iddia edecek değilim. Beni Brierly’nin kaçış planından –sanırım planı bu şekilde niteleyebilirim– ona bahsetmeye sevk eden dürtünün ahlaklı bir yanı yoktu. Cebimde onun hizmetine sunulmak üzere rupiler hazır bekliyordu. Elbette borç olarak. Ayrıca, şayet kendisine bir iş ayarlaması için Rangoon’daki bir adama tavsiye mektubu yazabilirsem... Ne demek! Büyük bir zevkle. Birinci kattaki odamda kalemim, mürekkebim ve kâğıdım vardı. Hatta şu anda konuşurken bile mektubu yazmaya başlamak için sabırsızlanıyordum. Hatta, onunla ilgili ‘gün, ay, yıl, saat sabah 02.30.Yıllanmış dostluğumuzun hatırına Mr. James filanca için bir iş ayarlamanızı istirham ederim’ gibisinden bir şeyler yazmaya bile hazırdım. Jim benim şefkat ve desteğimi kazanmaktan öte kendisi için daha iyi bir şey yapmış ve o his ve düşüncenin kaynağına gitmiş, bencilliğimin gizli hassasiyetine erişmişti. Sizden hiçbir şey saklamıyorum; zira böyle yapsaydım bu davranışım doğru ve adil olamayacak kadar anlaşılmaz olurdu. Ayrıca yarın, geçmişin diğer dersleriyle birlikte benim içtenliğimi ve dürüstlüğümü de unutmuş olurdunuz. Açıkça konuşmak gerekirse bu işte suçsuz olan taraf bendim; fakat suçlunun ahlaki saflığı, benim ahlaksızlığımın gizli maksatlarını boşa çıkarmıştı. Kuşkusuz o da bencildi. Fakat onun bencilliğinin daha önemli bir nedeni, daha yüce bir amacı vardı. Jim’in infaza istekli olduğunu fark etmiştim; fazla bir şey de söylemedim çünkü tartışırken gençliğinin büyük ölçüde benim aleyhime olacağını düşünüyordum. Benim kuşkulanmaktan çoktan vazgeçtiğim şeylere o daha yeni inanıyordu. Onun dışa vurmadığı, açık ve kesin bir biçimde ifade etmediği umudunun hoş bir yanı vardı. ‘Kaçmak! Aklıma gelmemişti,’ dedi başını sallayarak. ‘Karşılığında hiçbir minnet duygusu ve teşekkür beklemediğim bir teklifte bulunuyorum sana,’ dedim, ‘müsait olduğunda bu parayı geri ödersin; ve...’ Bakışlarını yerden kaldırmadan, ‘Çok naziksiniz,’ diye mırıldandı. Gözlerimi kısıp ona dikkatle baktım. Geleceğin kendisi açısından büyük belirsizliklere gebe olduğunu düşünüyor olmalıydı; ama sanki kalbinde hiçbir sorun, hiçbir fenalık yokmuş gibi, sesi de hiç titremiyordu. Öfkelenmiştim ve o gece ilk defa olmuyordu bu. ‘Sanırım bu rezil mesele senin gibi bir adam için yeterince acı,’ dedim. Gözlerini yere dikip, ‘Öyle, öyle,’ diye iki defa fısıldadı. Yürek burkan bir manzaraydı bu. Mumun yaydığı ışıkta yanağındaki yumuşak tüyleri, pürüzsüz cildinin altında yüzüne yayılıp tenini bir örtü gibi kaplayan sıcak kızıllığı görebiliyordum. İster inanın ister inanmayın bu inanılmaz derecede yürek paralayıcıydı. Beni hoyratça davranmaya itmişti. ‘Evet,’ dedim, ‘ve izin ver de itiraf edeyim, o ayaktakımının cezalandırılmasının sana nasıl bir fayda sağlayacağını umuyorsun, kesinlikle anlamış değilim.’ ‘Fayda mı?’ diye mırıldandı sakin bir sesle. ‘Anlıyorsam kör olayım!’ dedim öfkeyle. Sanki yanıtı olmayan bir soru üzerine kafa yorarmış gibi, ‘Meseleyi bütün yönleriyle anlatmaya çalıştım size,’ dedi yavaşça. ‘Fakat sonuçta bu benim sorunum.’ Karşılık vermek için ağzımı açtım ama birden kendime olan güvenimi kaybettiğimi fark ettim; sanki o da benden ümidi kesmişti zira sesli düşünen biri gibi ağzında bir şeyler geveliyordu. ‘Kaçtılar... Hastanelere sığındılar... Hiçbiri yüzleşmeyi göze almadı... Onlar!..’ Küçümseme ve tiksintisini ima edercesine elini hafifçe salladı. ‘Ama bunu atlatmalıyım ve hiçbir şekilde yan çizip kaçmamalıyım yoksa... ben kaçmayacağım,’ dedi ve sessizleşti. Sanki hayalet görmüş, kendinden geçmiş gibi bakıyordu. Şuursuz yüzünde, tıpkı sihirli bir aynanın yüzeyinde geçit yaparcasına süzülüp yansıyan tuhaf şekiller gibi, birbiri ardına küçümseme, umutsuzluk, kararlılık ifadeleri okunuyordu. Aldatıcı hayaletlerle, yalın gölgelerle kuşatılmış bir yaşam sürüyordu. ‘Saçmalama lütfen arkadaşım,’ diye söze girdim. Oturduğu yerde sabırsızca kıpırdandı. ‘Korkarım anlamıyorsunuz,’ dedi dokunaklı bir ses tonuyla; sonra gözlerini kırpmadan bana bakıp, ‘gemiden atlamış olabilirim ama kaçmayacağım,’ dedi. ‘Niyetim seni kırmak değildi,’ dedim ve salakça bir laf edip, ‘senden daha iyi adamlar zaman zaman kaçmayı tek çıkar yol olarak gördüler,’ dedim. Tepeden tırnağa kızardı. Ben ise o şaşkınlık içinde neredeyse dilimi yutup boğuluyordum. Kısa bir sessizliğin ardından, ‘Belki öyle,’ dedi, ‘ben o kadar iyi değilim; bunu göze alamam. Bunun üstesinden gelmeye mecburum. Bununla şu anda mücadele ediyorum.’ Koltuğumdan kalktım. Her tarafım tutulmuştu. Sessizlik can sıkıcıydı ve buna bir son vermek için aklıma neşeli bir ses tonuyla, ‘Saatin bu kadar ilerlediğini fark etmemişim,’ demekten başka bir şey gelmedi. ‘Sanırım artık sıkıldınız,’ dedi kestirip atarcasına. ‘Doğrusunu isterseniz,’ –etrafına bakınıp şapkasının nerede olduğunu bulmaya çalıştı– ‘ben de sıkıldım.’</p>
			<p class="calibre10">Evet! Jim bu eşsiz teklifi reddetmişti. Yardım uzatan elimi bir kenara itmişti; artık gitmeye hazırdı ve tırabzanların ötesinde, gece bütün dinginliğiyle sanki bir av gibi üzerine atılmak için onu bekliyordu. ‘Hah! İşte buradaymış,’ dediğini duydum. Şapkasını bulmuştu. Birkaç saniye rüzgârda kararsızca durduk. Alçak bir sesle, ‘Bundan sonra ne yapacaksın?’ diye sordum. Boğuk bir homurdanmayla, ‘Büyük bir ihtimalle mahvolacağım,’ diye cevap verdi. Bir ölçüde kafamı toparlamıştım ve işi hafife alıp önemsememek en iyisi olur diye düşündüm. ‘Lütfen unutma,’ dedim, ‘gitmeden önce seni tekrar görmek isterim.’ ‘Beni görmenize mani olacak ne var bilemiyorum. Bu lanet olası şey beni görünmez yapacak değil ya,’ dedi acı acı. ‘Nerede o şans.’ Ayrılacağı sırada eli ayağı birbirine dolandı ve kekeleyerek tereddüt içerisinde tuhaf ve gülünç hareketler yaptı. Tanrı onu da beni de bağışlasın! O hayalperest zihninden onunla el sıkışmaktan kaçınacağımı geçirmiş olmalıydı. Kelimelere sığmayacak kadar rezil bir durumdu. Uçuruma yuvarlanmak üzere olan bir adama nasıl bağırırsanız sanırım ben de ona öyle bağırmıştım; seslerimizin yükseldiğini, Jim’in yüzündeki berbat sırıtışı, elimi ezer gibi sıkışını ve gergin bir ifadeyle gülümsemesini hatırlıyorum. Mum cızırtılar çıkararak söndü. Karanlıkta süzülüp kulağıma ulaşan bir iniltiyle birlikte sohbet en nihayet sona erdi. Jim uzaklaşmış, karanlığa karışmıştı. Fena halde acemi, beceriksiz biriydi. Fena halde hem de. Çizmelerinin altında ezilen çakıllı kumun sesini duyuyordum. Koşuyordu. Gidecek yeri yoktu ama deliler gibi koşuyordu. Ve daha yirmi dört yaşında bile değildi.”</p>
			</div>
			<div class="si-footnotes">
				<div class="si-footnote" id="f24"><a class="si-backref" href="#backref_24">24</a><span>. (Fr.) Diğerleriyle birlikte kaçan. (Ç.N.)</span></div>
				<div class="si-footnote" id="f25"><a class="si-backref" href="#backref_25">25</a><span>. (Fr.) Haydi bakalım! (Ç.N.)</span></div>
				<div class="si-footnote" id="f26"><a class="si-backref" href="#backref_26">26</a><span>. (Fr.) Pekâlâ! (Ç.N.)</span></div>
				<div class="si-footnote" id="f27"><a class="si-backref" href="#backref_27">27</a><span>. (Fr.) Elbette. (Ç.N.)</span></div>
				<div class="si-footnote" id="f28"><a class="si-backref" href="#backref_28">28</a><span>. (Fr.) Şeytan görsün! (Ç.N.)</span></div>
				<div class="si-footnote" id="f29"><a class="si-backref" href="#backref_29">29</a><span>. (Fr.) İşte. (Ç.N.)</span></div>
				<div class="si-footnote" id="f30"><a class="si-backref" href="#backref_30">30</a><span>. (Fr.) Hizmetinize amadeyim. (Ç.N.)</span></div>
			</div>
  </body>
</html>
