<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>Lord Jim</title>
    <meta name="Adept.resource" value="urn:uuid:cc9d898c-6c8e-49e7-9b00-781df8de68c9"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="epub-type_cover" id="chapter6">
<div class="html5_section">
			<h1 class="calibre9">VI</h1>

			<p class="calibre10">“Belli ki yetkili makamlar da aynı fikirdeydi. Soruşturma ertelenmemişti. Yasalar uyarınca tayin edilen gün soruşturma başladı ve kuşkusuz insanların ilgisini çeken bir davayla ilgili olduğu için katılım da büyük oldu. Gerçekler açısından –demek istediğim tek bir maddi fiil açısından– herhangi bir kuşkuya yer yoktu. Patna’nın nasıl bir kazaya uğradığını ortaya çıkarmak mümkün değildi; mahkeme bunu çözmeyi ummuyordu; mahkemede hazır bulunan izleyiciler arasında da bunu umursayan tek bir kişi bile yoktu. Buna karşın, size anlattığım gibi, limandaki tüm denizciler mahkemede hazır bulunuyordu ve deniz kıyısındaki ticaret erbabı ve işletmeler de eksiksiz temsil ediliyordu. Farkında olsalar da olmasalar da, onları oraya çeken tamamen psikolojik nedenlerden doğan bir ilgiydi – insani duyguların gücü, kudreti ve dehşetinin açığa çıkmasına ilişkin beklenti. Doğal olarak bu gibi şeyler ifşa edilemezdi. Bununla yüzleşebilecek, buna istekli tek insanın sorgusu boş yere çok iyi bilinen bir gerçeğin etrafında dönüyordu ve bu amaçla sorulan sorular, içinde ne olduğunu öğrenmek için demir bir kutuya çekiçle vurmak kadar öğreticiydi. Ne var ki, resmî soruşturma tam da böyle bir şeydi. Gayesi, bu olayın altında yatan nedenleri değil, yüzeysel nasılları ortaya çıkarmaktı.</p>
			<p class="calibre10">Genç adam izleyicilere duymak istediklerini anlatabilirdi ve bu tam da izleyicilerin ilgisini çeken şey olabilirdi ama ona sorulan sorular bana göre bilip öğrenmeye değer tek gerçekten ister istemez onu uzaklaştırdı. Tayin edilmiş yetkililerin bir adamın ruhunun derinliklerini –yoksa ciğerinin mi demek lazım?– sorgulamasını bekleyemezsiniz. Onların görevi sonuçların üzerinde durmaktır ve doğrusu, sıradan bir sulh hâkimi ve denizcilik konusundaki iki yardımcı danışmanı başka bir işe yaramazlar. Bu adamların aptal olduğunu ima etmek değil amacım. Hâkim çok sabırlıydı. Yardımcılarından biri yelkenli gemi kaptanıydı; kızıla çalan sakalları vardı ve dindar biriydi. Diğer yardımcı Brierly idi. Koca Brierly. Bazılarınız Koca Brierly’ nin ismini duymuşsunuzdur – hani şu Blue Star Vapur Şirketi’nin birinci sınıf gemisinin kaptanı var ya. İşte o.</p>
			<p class="calibre10">Brierly kendisine bağışlanan bu onurdan fena halde sıkılmış gibi görünüyordu. Hayatında hiç hata yapmamış, hiç kazaya uğramamış, hiçbir terslik yaşamamış, kariyerindeki sürekli yükselişi hiç sekteye uğramamıştı ve özgüveninin yıpranması şöyle dursun, kararsızlık nedir bilmeyen o şanslı adamlardan biri olmuştu. Otuz iki yaşında ticaret için Doğu’ya açılan en iyi gemilerden birinin kaptanı olmuştu ve üstelik elde ettiklerine çok büyük değer veriyordu. Dünyada bu meslek gibisi yoktu ve sanırım ona dobra dobra fikrinin sorsaydınız kendisi gibi bir kaptan gelmediğini itiraf ederdi. Görev için doğru adam seçilmişti. Saatte yirmi deniz mili hız yapan çelik gövdeli Ossa vapurunun kaptanı dışındaki tüm insanlar zavallı yaratıklardı. O, denizde insanların hayatını kurtarmış, zor durumda kalan gemilerin imdadına yetişmişti ve sigortacılar tarafından kendisine altın bir kronometre, ayrıca yaptığı hizmetlerin anısına üzerine yabancı bir hükümetin ithaf yazısının kazındığı bir dürbün hediye edilmişti. Brierly marifetlerinin ve karşılığında hak ettiklerinin son derece farkındaydı. Ben Brierly’yi bayağı seviyordum ama bazı alçakgönüllü, dost canlısı tanıdıklarım vardı ki ona asla tahammül edemiyorlardı. Kendini benden fersah fersah üstün gördüğünden en ufak bir şüphem bile yoktu. Aslına bakarsanız Doğu’ya ve Batı’ya hükmeden bir Roma imparatoru bile olsanız onun yanındayken kendinizi ondan aşağı hissettiğinizin farkına bile varmazdınız. Ama ben incinip darıldığımı hiç hatırlamıyorum. Brierly beni faydamın dokunabileceği hiçbir şey için küçümsemedi, beni ben olduğum için hor görmedi anlıyor musunuz? Sırf yeryüzündeki o talihli adam olmadığım, Ossa gemisinin kaptanı Montague Brierly olmadığım, üstün denizcilik becerilerimi ve cesaretimi tescil eden üzerine ithaf yazısı kazınmış altın bir kronometreye ve gümüş kakmalı bir dürbüne sahip olmadığım için; kendi değerimin ve hak ettiklerimin farkında olmadığım ve yanı sıra kendi türünün en mükemmel örneği olan siyah bir av köpeği tarafından sevilip tapılmadığım –hiç kimse bir köpek tarafından böylesine sevilmemiştir– ben önemsemeye değecek biri değildim. Şüphe yok ki, tüm bunların üzerinizde yarattığı manevi baskı yeterince çileden çıkartıcıydı; fakat az çok insan sayılabilecek diğer bir milyar iki yüz milyon kişiyle birlikte bu ölümcül kusurlara sahip olan biri olduğumu düşününce, bu adamdaki gizem ve çekiciliğin hatırına benim payıma düşen küçümsemelerine ve iyi niyetli acımalarına katlanabileceğimi fark ettim. Bu çekiciliği hiçbir zaman tanımlayamasam da ona gıpta ettiğim anlar olmuştur. Bir iğne bir kayanın pürüzsüz yüzeyine ne kadar zarar verebilirse yaşamın acı ve ıstırapları da onun o kayıtsız, halinden memnun ruhunu o kadar yaralayabilirdi. Bu imrenilecek bir durumdu. Soruşturmayı yöneten solgun yüzlü, mütevazı hâkimin yanında otururken ona baktığımda, kendinden hoşnut hali bana ve diğer herkese bir granitin yüzeyi kadar sert ve aşınmaz gibi görünmüştü. Brierly çok kısa bir süre sonra intihar etti.</p>
			<p class="calibre10">Jim’in davasının onu sıktığına şaşmamak lazımdı. Ben, Brierly’nin sorgulanan genç adama duyduğu nefretin büyüklüğünü neredeyse korku dolu hislerle aklımdan geçirirken, o muhtemelen iç dünyasında sessizce kendi davasını ve vicdanını sorgulamakla meşguldü. Hafifletici sebebi olmayan, ağır bir suç işlediğine hükmetmiş olmalıydı ki kendini kaldırıp denize atarken sırrını da beraberinde götürdü. Eğer erkekleri biraz tanıyıp anladıysam, kuşkusuz çok büyük ve ciddi bir meseleydi bu; hani şu insanın kafasında birtakım fikirler uyandıran, onu kaygılandıran ve bu gibi bir yoldaşlığa alışkın olmayan birinin kafasında böyle bir düşünceyle yaşamını sürdürebilmesini imkânsız kılan türden ama aynı zamanda da önemsiz bir şey. İntihar nedeninin para, içki ya da kadın olmadığını bilebilecek bir konumdayım. Soruşturmanın üzerinden henüz bir hafta geçmiş, limandan ayrılıp denize açılalı daha üç gün olmamıştı ki gemiden atladı; sanki denizin ortasında, kendini suya bıraktığı o noktada birden öbür dünyanın kendisini kabul etmek için ardına kadar açılan kapılarını fark etmişti.</p>
			<p class="calibre10">Yine de ani bir dürtüye kapılarak yapmamıştı bunu. Birinci sınıf bir denizci olan ve yabancılara karşı nazik davranmasına rağmen kaptanıyla ilişkilerinde gördüğüm en aksi ve kavgacı subay olan Brierly’nin kır saçlı ikinci kaptanı intihar olayını yaşlı gözlerle anlatıyordu. Anlaşılan o ki, ikinci kaptan sabah güverteye geldiğinde Brierly harita odasında yazı yazıyormuş. ‘Saat dörde on vardı ve doğal olarak gece yarısı nöbeti henüz devredilmemişti. Üçüncü kaptanla köprüde konuşurken benim sesimi duymuştu; beni odaya çağırdı ama ben yanına gitmek için isteksizdim doğrusu Kaptan Marlow. Utanarak söylüyorum ki, Zavallı Kaptan Brierly’ye katlanamıyordum; karşınızdaki insanın yapısını, tabiatını asla anlayamazsınız. Terfi ettirilip benim dışımda birçok adamın başına getirilmişti ve salt, “Günaydın,” deyişinde bile insana kendisini önemsiz hissettirecek kahrolası bir şeytanlık vardı. Görevimle ilgili konular dışında asla muhatap olmuyordum kendisiyle efendim, kibar ve terbiyeli olabilmek için elimden gelen tek şey buydu.’ (İkinci kaptan burada böbürleniyordu. Brierly’nin bu adamın davranışlarına yolculuğun yarısı boyunca bile nasıl katlandığını sık sık merak etmişimdir.) ‘Bir karım ve çocuklarım var,’ diye sürdürdü konuşmasını, ‘on yıldır kaptanlık görevine terfi etmeyi umarak bu şirkette çalışıyorum, salaklığıma doymayayım. Kaptan o her zamanki kasıntılı havasını takınarak, “İçeri gelin Mr. Jones, içeri gelin,” diyerek beni yanına çağırdı. Ben de odaya girdim. Elinde bir pergelle haritanın üzerine eğilerek, “Geminin konumunu belirleyeceğiz,” dedi. Yürürlükte olan talimatlara göre vardiya nöbetini bitiren subay, nöbetin sonunda bunu yapmış olmalıydı zaten. Ne var ki ben hiçbir şey söylemedim, Kaptan geminin konumunu küçük bir çarpıyla işaretleyip tarihi ve saati yazarken sadece onu izledim. Şu anda bile inci gibi yazısıyla sekizinci ay, on yedinci gün, saat sabah 04.00 diye rakamları yazarken gözümün önüne getirebiliyorum onu. Yılı ise kırmızı mürekkeple haritanın tepesine yazıyordu. Haritalarını asla bir yıldan fazla kullanmazdı. Harita şu anda yanımda. Tarih ve saati yazdıktan sonra durup yaptığı çarpı işaretine baktı ve kendi kendine tebessüm ederek başını kaldırıp bana baktı. “Otuz iki mil daha rotadan sapmadan ilerleyince,” dedi, “bu suları aşacağız; o vakit rotayı yirmi derece güneye çevirebilirsin.” O sefer sırasında Hector Sahili’nin kuzeyine doğru ilerliyorduk. “Peki efendim,” dedim ama bir yandan da neden endişelendiğini merak ediyordum zira rotayı değiştirmeden önce her halükârda ona bildirmek zorundaydım. Tam o sırada çan sekiz defa vurdu: köprüye çıktık ve üçüncü kaptan köprüden inmeden önce her zamanki usulde, “Gemi hız ölçerine göre kat edilen mesafe yetmiş bir deniz mili,” dedi. Kaptan Brierly pusulaya ve sonra etrafına baktı. Hava karanlık, gökyüzü bulutsuzdu ve yıldızlar, yüksek enlemlerdeki dondurucu bir gecede olduğu kadar belirgindi. Birden kaptan hafifçe iç geçirerek, “Ben kıç tarafa gidiyorum ve herhangi bir hataya yer vermemek için hız ölçeri bizzat sıfırlayacağım. Bu rotada otuz iki deniz mili daha devam ederseniz güvenli sulara çıkarsınız. Bir bakalım – hız ölçer yüzde altılık bir eklemeyle doğru ölçümü veriyor; o halde diyelim ki kadranda otuz millik hızı görünce dümeni sancak tarafına doğru derhal yirmi derece kırın. Fazladan mesafe kat etmenin bir faydası yok, değil mi?” Kaptanın aralıksız ve hiçbir amacı olmadan bu kadar uzun konuştuğunu hiç duymamıştım. Tek kelime etmedim. Merdivenlerden aşağıya indi ve ne zaman hareketlense gece gündüz ayağının dibinde olan köpeği de burnunu sürtüp peşine takıldı. Kıç taraftaki güvertenin zemini üzerinde yürürken çizmelerinin topuklarından gelen takırtıları işittim; sonra durdu ve köpeğine, “Geri dön Rover. Köprüye oğlum! Hadi bakalım, yürü,” diye konuştu. Sonra karanlığın içinden bana seslendi ve, “Şu köpeği harita odasına kapatır mısınız Mr. Jones,” dedi.</p>
			<p class="calibre10">Bu Brierly’nin sesini son duyuşum oldu Kaptan Marlow. Bunlar bir insan tarafından işitilen son sözleri oldu, efendim.’ Bunları anlattığı sırada yaşlı adamın sesi bayağı titremeye başladı. ‘Zavallı hayvanın arkasından atlamasından korkuyordu, anlıyor musunuz?’ diyerek titrek bir sesle devam etti anlatmaya. ‘Evet, Kaptan Marlow. Hız ölçeri benim için kurup ayarladı; inanabiliyor musunuz? Hatta içine bir damla da yağ koydu. Hız ölçerin yanında bıraktığı yerde duruyordu yağdanlık. Lostromo yardımcısı saat beş buçukta güverteyi yıkamak için hortumu kıç tarafa kadar uzattı; çok geçmeden hortumu bırakıp köprüye doğru koştu. “Arka tarafa doğru gelir misiniz lütfen Mr. Jones,” diye bana seslendi. “Tuhaf bir şey var burada. Dokunmak istemiyorum.” Kaptan Brierly’nin altın kronometresiydi bu. Küpeştenin altına zincirinden özenle asılmıştı.</p>
			<p class="calibre10">Kronometreyi görür görmez birden bir şey dikkatimi çekti ve o anda neler olduğunu anladım. Dizlerimin bağı çözüldü. Sanki Brierly’nin denize atladığını görmüş gibiydim; onu ne kadar ardımızda bıraktığımızı da söyleyebilirdim. Küpeşte paraketesi on sekiz artı dörtte üç mili gösteriyordu ve ana direğin çevresindeki dört armadora çeliğinin yerinde yeller esiyordu. Sanırım Brierly dibe daha kolay inebilmek için çelikleri cebine koymuştu; fakat, Tanrı’m! Kaptan Brierly gibi güçlü bir adamı dibe çekmek için dört bağlama çeliği yeter miydi. Belki de son anda kendine olan güveni biraz sarsılmıştı. Yaşamı boyunca telaşlanıp bocaladığının tek göstergesi buydu diye geçti aklımdan; ama eminim ki, kendini denize bıraktıktan sonra tek bir kulaç bile atmak için çaba göstermediği gibi, kazara gemiden düşecek olsaydı cesaretini asla yitirmeden bütün gün boyunca yorulmadan kulaç atardı. Evet efendim, bir eşi daha yoktu onun. Tıpkı bir defasında kendi ağzından işittiğim gibi, o rakipsizdi. Gece nöbeti sırasında biri şirkete biri de bana olmak üzere iki mektup yazmıştı. Yolculukla ilgili birçok talimat vermişti –gerçi o daha çıraklığını tamamlamadan ben bu meslekte yıllanmıştım– ve ayrıca Ossa’nın kaptanlığını üstlenip sürdürebilmem için Şangay’daki adamlarımıza karşı nasıl bir tutum takınmam gerektiği konusunda sonu gelmek bilmeyen tavsiyelerde bulunuyordu. Bir babanın en sevdiği oğluna yazacağı bir mektup gibi yazmıştı Kaptan Marlow; oysa ben ondan yirmi beş yaş büyüktüm ve o daha kısa pantolon giyerken tuzlu suyu tatmıştım. Şirket sahiplerine yazdığı mektupta ise –görebilmem için açık bırakmıştı– onlara karşı görevini her zaman –son ânına kadar– yerine getirdiğinden ve o anda bile, gemiyi işinin ehli, mevcutlar arasındaki en iyi gemiciye bıraktığı için –beni kastediyordu efendim, beni!– onların güvenini suiistimal etmediğinden bahsediyordu. Şayet hayatının bu son eylemi onların gözünde itibarını tüketmediyse, ölümüyle birlikte boşalan yerini doldururken benim görevimi sadakat ve dürüstlükle yerine getirmiş olmama ve samimi tavsiyelerine ehemmiyet vereceklerinden emin olduğunu yazıyordu. Ve daha bunun gibi bir sürü şey, efendim. Gözlerime inanamıyordum. Kendimi tuhaf hissettirmişti okuduklarım,’ diyerek büyük bir heyecanla ve gözünün kenarındaki bir şeyi bir spatula kadar büyük başparmağının ucuyla ezerek sözlerini sürdürdü yaşlı adam. ‘Talihsiz bir adama sonunda kendini göstermesi için bir fırsat vermek amacıyla kendini denize atmıştı sanki efendim. Onun böylesine düşüncesizce, korkunç bir şekilde hayatını sonlandırmasının yarattığı şokla birlikte bunun benim için bir fırsata dönüşmesini düşündükçe neredeyse bir hafta boyunca kafayı sıyıracak gibi oldum. Ama korkacak bir şey yokmuş. Ossa’nın komutası Pelion’un kaptanına verildi. Gri takım elbiseli, saçları ortadan ayrılmış gösteriş düşkünü, çelimsiz bir züppe olan bu adam Şangay’da gemiye bindi efendim. “Iıı, ben, ııı, yeni kaptanınızım, Mr. – Mr. ııı Jones.” Başından aşağı parfüm boşaltmıştı sanki. Her yanından kokular saçılıyordu Kaptan Marlow. Sanırım ona bakışımdan etkilenip kekelemişti. Hayal kırıklığı yaşamamın doğal olduğuyla ilgili bir şeyler geveledi. Bilmemi istermiş ki kaptan yardımcısı Pelion’un kaptanlığına getirilmiş, onun bu işle bir ilgisi yokmuş elbette, ofis en iyisini bilirmiş, üzgünmüş. Ben de bunun üzerine, “Siz yaşlı Jones için üzülmeyin, efendim; o kahrolası bunlara alışıktır,” dedim. Onun hassas kulaklarının işittiği bu sözlerle şoke olduğunu görebiliyordum. Birlikte ilk öğle yemeğini yemek üzere sofraya oturduğumuzda berbat bir tavır takınarak gemideki her şeyde bir kusur bulmaya başladı. Böyle bir sesi bir kukla tiyatrosu dışında hiçbir yerde duymamıştım. Dilimi ısırıp tek kelime etmeden gözlerimi tabağıma diktim ve elimden geldiğince sükûnetimi bozmadım; fakat sonunda dayanamayıp bir şeyler söylemek zorunda hissettim. Bunun üzerine pençelerinin ucunda yürürken gösterişli tüylerini kabartan bir dövüş horozu gibi ayağa fırlayıp, “Merhum Kaptan Brierly’den daha farklı biriyle muhatap olacağınızı zaman içinde anlayacaksınız,” dedi. Hüzünlü bir tavırla ama bir yandan da tabağımdaki biftekten gözlerimi dahi ayırmadan, “Ben zaten bunu anlamış bulunuyorum,” diye karşılık verdim. Tiz sesiyle bir fare gibi ciyaklayarak, “Siz yaşlı bir kabadayısınız Mr. -ııı- Jones; üstelik şirkette de yaşlı bir kabadayı olarak biliniyorsunuz,” dedi. Mutfakta çalışan kahrolası aşçı yardımcıları yanı başımızda durmuş ağızları bir karış açık bizi dinliyorlardı. “Zor biri olabilirim ama sizi Kaptan Brierly’nin makamında otururken görmeye katlanacak kadar ileri gitmedim,” diye karşılık verip çatal bıçağımı masaya bıraktım. Sırıtarak, “O makamda sen oturmak isterdin, değil mi, senin hazmedemediğin bu,” dedi. Salonu terk edip eski püskü neyim varsa toparladım. Liman işçileri dönmeden eşyalarım ayağımın dibinde rıhtımda duruyordum. Evet, on yıllık hizmetin ardından ve altı bin mil ötede yedikleri her lokma için benim üç kuruş maaşıma muhtaç zavallı bir kadın ve dört çocuğun bel bağladığı bir adam olarak başıboş bir serseri gibi kıyıda duruyordum. Evet efendim! Kaptan Brierly’nin anısına hakaret edilip kötülendiğini işitmektense ani bir kararla işi bıraktım. Brierly bana gece dürbününü bıraktı – işte burada; ayrıca köpeğine bakmamı da rica etti – işte o da burada. Hey Rover, zavallıcık. Hani oğlum, nerde Kaptan?’ Köpek kafasını kaldırıp hüzünlü sarı gözlerle bize baktı, kederle havladı ve sürünerek masanın altına girdi.</p>
			<p class="calibre10">Bu konuşmalar, olayın üzerinden iki yıldan fazla bir zaman geçtikten sonra, Jones’un çok komik bir tesadüf eseri Matherson’dan –deli Matherson olarak bilinir; hani şu işgal günlerinden<a class="si-noteref" href="#f15" id="backref_15">15</a> önce Hai Phong’da takılan herif– kaptanlığını devraldığı Fire Queen denen o enkaz gemide yaşandı. Yaşlı adam burnunu çekip konuşmasını sürdürdü.</p>
			<p class="calibre10">‘Evet efendim, Kaptan Brierly yeryüzünde başka hiçbir yerde olmasa bile burada hatırlanacak. Babasına ayrıntılı bir mektup yazdım ve tek satırlık bir cevap bile gelmedi –ne bir teşekkür ne de canın cehenneme diye umursamaz bir karşılık– hiçbir şey! Belki de bilip öğrenmek dahi istemiyorlardı.’</p>
			<p class="calibre10">Kırmızı pamuklu bir mendille kelini ovalayan gözleri yaşlı ihtiyar Jones’un görüntüsü, köpeğin yürek burkan havlaması, Kaptan’ın anılarının tek mabedi olan o kokmuş, sinekli kamaranın sefil, bakımsız hali Brierly’nin hatıralarda kalan suretini tarif edilemeyecek denli acınası bir örtünün altına gizliyordu; ölümünün ardından yazgı, Brierly’nin kendi ihtişamına duyduğu aşırı inançla insani ve yerinde korkulardan kendini neredeyse –belki de tamamen– mahrum etmesinin intikamını alıyordu. İntiharın ne kadar harika bir çözüm olduğuna mı inandırmıştı kendini acaba, kim bilir?</p>
			<p class="calibre10">Jones avuçlarını birbirine bastırarak, ‘Neden böylesine düşüncesizce davranıp, intihar etmeyi seçti Kaptan Marlow, bir fikriniz var mı?’ diye sordu. ‘Neden? Aklım almıyor! Neden?’ Kırışık alnına eliyle vuruyordu. Şayet yoksul, yaşlı ve borç içinde olsaydı –ya da hiç belli etmese de– delinin teki olsaydı yine anlarım. Ama o delirecek türden bir adam değildi. İnanın bana. Kaptanını tanımayan bir ikinci kaptan tanımaya değecek biri değildir. Genç, sağlıklı, varlıklı, hayat gailesi yok... Bazen burada oturup başım dönene kadar saatlerce düşünüp kafa patlatıyorum. Bir sebep vardı herhalde.’</p>
			<p class="calibre10">‘Bunun sizi de beni de rahatsız edecek bir nedeni olmadığından emin olabilirsiniz Kaptan Jones,’ dedim; ve sonra zavallı yaşlı Jones, kafasındaki karmaşayı birden çözüp beynini aydınlatan bir ışık çakmış gibi muazzam derinlikte bir laf etti. Bir yandan sümkürürken efkârlı efkârlı kafasını sallayarak, ‘Ah, ah! Siz de ben de kendimizi bu kadar düşünmedik ki,’ dedi.</p>
			<p class="calibre10">Elbette Brierly ile yaptığım son konuşmadan hatırladıklarım, bu konuşmadan kısa bir süre sonra intihar etmesinin etkisi altında kalmıştı. Onunla en son soruşturma süreci devam ederken konuşmuştum. Mahkemede oturuma verilen ilk aranın ardından sokakta arkamdan yetişip yanıma gelmişti. Sinirli bir hali vardı ve bunu fark ettiğimde şaşırmıştım; zira Brierly tenezzül edip biriyle konuştuğunda, sanki karşısındakinin varlığı şakaymış gibi genellikle hafiften alaycı bir hoşgörü havasıyla mesafeli ve soğuk bir tavır takınırdı. ‘Görüyor musunuz, beni faka bastırıp o soruşturmada görev verdiler,’ diye laf açtı ve bir müddet her gün mahkemede hazır bulunmanın külfetinden yakındı. ‘Tanrı bilir ne kadar sürecek duruşmalar. Sanırım üç gün.’ Hiç sesimi çıkarmadan dinledim onu; o andaki fikrimce, sessiz kalmak onun destek ve dostluğunu kazanmanın herhangi bir yolu kadar doğruydu. ‘Ne faydası var ki bunun? Bundan daha aptalca bir soruşturma düzeni düşünebiliyor musunuz?’ diye öfkeyle sürdürdü. Başka bir seçenek olmadığını söyledim. Kafese kapatılmış vahşi bir hayvanın hiddetiyle lafımı böldü. ‘Kendimi sürekli bir budala gibi hissediyorum!’ Başımı kaldırıp şöyle bir baktım suratına. Brierly’nin kendinden bu şekilde söz etmesi akıl alır gibi değildi. Birden durdu ve ceketimin yakasından tutup hafifçe çekiştirdi. ‘Neden o genç adama eziyet çektiriyoruz?’ diye sordu. Bu, kafamdaki belli bir düşünceyle öylesine uyumlu bir soruydu ki, ortadan kaybolan o dönek Alman’ın görüntüsü de gözlerimin önüne gelince hiç duraksamadan, ‘En ufak bir fikrim dahi yok, kendisine eziyet edilmesine bizzat o meydan vermiyorsa tabii,’ diye karşılık verdim. Epeyce üstü örtülü ifade ettiğim bu düşüncemi deyim yerindeyse paylaştığını görmek beni şaşırttı. Öfkeli bir ses tonuyla, ‘Tabii ya, kaptanı olacak o sefilin tüyüp ortadan kaybolduğunun farkında değil mi? Ne olacağını umuyor ki? Hiçbir şey kurtaramaz onu. İşi bitti.’ Sessizce birkaç adım yürüdük. ‘Neden hiç yakınmadan boyun eğip küçük düşürüyor ki kendini?’ diye Şarklılara özgü bir coşkuyla –bir benzerine ancak ellinci meridyenin doğusunda<a class="si-noteref" href="#f16" id="backref_16">16</a> denk gelebileceğiniz bir coşku– haykırdı. Düşüncelerinin izlediği seyri çok merak ediyordum ama şimdi sarf ettiği lafların Brierly’nin tipik düşünceleriyle uyum sağladığından büyük kuşku duyuyordum: Zavallı Brierly esasında kendini düşünüyor olmalıydı. Patna’nın kaptanının bilindiği gibi küpünü gayet güzel doldurduğuna ve istediği yere kaçıp kurtulacak imkânlara sahip olduğuna dikkatini çektim. Jim için aynı şey söz konusu değildi: Hükümet şimdilik onu Denizciler Evi’nde tutuyor ve muhtemelen yakayı sıyırıp kurtulmak için cebinde tek kuruşu dahi yok. Kaçmak için biraz para lazım. ‘Lazım mı? Her zaman değil,’ diye güldü acı acı. Sonra bir başka lafım üzerine, ‘İyi öyleyse, bırak sürünerek yerin yirmi kat dibine girsin ve orada kalsın! Yüce Tanrı’m! Ben olsam öyle yapardım,’ dedi. Bu tavrı nedense beni kışkırttı ve bunun üzerine, ‘Eğer kaçıp uzaklaşırsa kimsenin zahmet edip de arkasından koşmayacağını gayet iyi bilmesine rağmen mahkemeyle bu şekilde yüzleşmek bence cesurca bir davranış,’ dedim. Hırlayan bir sesle, ‘Cesareti batsın,’ dedi ve, ‘öyle bir cesaret bir adamın başını dik tutmasına fayda etmez, ben onu zerre kadar cesurluk saymam. Bunun bir tür korkaklık ya da yumuşak başlılık olduğunu söyleseydiniz... bakın size ne diyeceğim, benden iki yüz rupi çalışır, bir yüz rupi de siz katın ve o zavallı gencin kaçmasına yardımcı olun, ne dersiniz? Bu adam bir beyefendi, onunla uğraşmaya değmez. O bunu anlayacaktır. Anlamalı! Bu işin böylesine iğrenç bir alenilikle ortaya dökülmesi insanlarda şok yaratıyor: Tüm o kahrolası yerliler, yerli gemiciler, serdümenler adamı yerin dibine geçirmeye yetecek kanıtlar ortaya koyarken o öylece oturuyor. Bu berbat bir şey. Marlow, bunun korkunç bir şey olduğunu düşünmüyor musunuz? Bir denizci olarak bunu hissetmiyor musunuz? Eğer sıvışıp kaçarsa tüm bu rezalet de hemen sona erer.’ Brierly bu sözleri kendisinden beklenmeyecek bir şevkle söylerken elini cebindeki cüzdanına götürdü. Ona mani oldum ve bu dört adamın korkaklıklarının bence önem taşımadığını söyledim. ‘Siz de kendinizi denizci sayıyorsunuz, öyle mi?’ dedi öfkeyle. Bir denizci olduğumu ve bu düşüncemde yanılmıyor olmayı umduğumu söyledim. Beni sonuna kadar dinledi; o koca koluyla sanki beni kişiliğimden yoksun bırakıp kalabalıkların arasına itmek ister gibi bir hareket yaptı. ‘En kötüsü de,’ dedi, ‘sizin gibilerin onur ve itibara önem verdikleri yok; ne olmanız gerektiğine karar verebilecek kadar düşünmezsiniz.’</p>
			<p class="calibre10">Konuşurken bir yandan da ağır adımlarla yürüyorduk. Derken liman dairesinin karşısında, Patna’nın o devasa kaptanının, kasırgaya kapılan minicik bir kuştüyü gibi ortadan kaybolduğunu gördüğüm noktaya geldik. Gülümsedim. Brierly konuşmaya devam etti. ‘Bu bir rezalet. Aramızda her türlüsü var. Aralarında su katılmamış bazı alçaklar mevcut; hepsinin canı cehenneme, biz efendiliğimizi, mesleğimize yakışan ahlakı korumalıyız, yoksa o başıboş gezen zibidilerden ne farkımız kalır? Biz güvenilir insanlarız. Anlıyor musunuz? Güvenilir! Doğrusu, Asyalı hacıların hiçbiri zerre kadar umurumda değil ama ahlaklı bir adam bir gemi dolusu paçavradan dürülmüş balyaya dahi bu şekilde davranmazdı. Biz örgütlü bir camia değiliz ve bizi bir arada tutan tek şey böyle bir ahlaka ve itibara sahip olan adamlar olarak anılmak. Böyle bir olay insanın özgüvenini yerle bir eder. Bir denizci tüm meslek hayatı boyunca soğukkanlılık ve cesareti göstermesi gereken bir karar vermek zorunda kalmayabilir. Ama öyle bir karar vermek zorunda kaldığında... Hah!.. Şayet ben...’</p>
			<p class="calibre10">Birden sustu ve ses tonunu değiştirip, ‘Size şimdi iki yüz rupi vereceğim Marlow ve lütfen şu delikanlıyla konuşun. Lanet olsun ona! Keşke kalkıp buralara gelmiş olmasaydı. Aslına bakarsanız, benim ailemden bazıları Jim’in ailesini tanıyor. Yaşlı babası bir papaz ve hatırladığım kadarıyla geçen yıl Essex’te kuzenimin yanında kalırken onunla bir kez karşılaşmıştım. Aklımda yanlış kalmadıysa yaşlı adam denizci oğlunu pek seviyordu. Korkunç. Bunu tek başıma yapamam – ama siz...’</p>
			<p class="calibre10">Böylece Jim sayesinde, tüm gerçek ve sahte yanlarıyla birlikte kendini denizin kucağına bırakmasından birkaç gün önce Brierly’nin hakiki yüzünü bir an için görmüştüm. Elbette bu işe karışmayı reddettim. Şu son, ‘Ama siz...’ deyişinde adeta bir böcek kadar kıymetim olduğunu ima eden ses tonu (zavallı Brierly’nin elinde değildi ki) bu önerisine öfke ve içerlemeyle bakmama neden oldu; bu kışkırtma sebebiyle ya da bir başka nedene dayanarak, Jim için o soruşturmanın ağır bir ceza olduğuna ve bu davayla kendi özgür iradesini ortaya koyarak yüzleşmesinin bu mide bulandırıcı olayın iyi yanlarından biri olduğuna kesin kanaat getirdim. Bundan daha önce bu kadar emin olmamıştım. Brierly burnundan soluyarak yanımdan uzaklaştı. Onun o günkü o ruh halini şimdi daha iyi anlayabiliyorum.</p>
			<p class="calibre10">Ertesi gün mahkemeye biraz geç gittim ve tek başıma oturdum. Brierly ile aramızda geçen konuşmayı aklımdan çıkarmam mümkün değildi elbette; artık gözüm her ikisinin de üzerindeydi. Birinin hal ve tavrında hüzünlü bir saygısızlık, diğerininkinde ise kibirli bir can sıkıntısı vardı; yine de bu tavırlardan biri diğerinden daha içten ve hakiki olmayabilirdi, ben de hangisinin hakiki olmadığının farkındaydım. Brierly’nin canı sıkılmış filan değildi. O bezgindi ve çileden çıkmıştı; eğer öyleyse, Jim de saygısız olmayabilirdi. Benim kafamda oluşan fikre göre değildi de. Jim’in umutsuz olduğunu düşünüyordum. Sonra göz göze geldik. Gözlerimiz buluştu ve bana bakışlarında onunla konuşma isteğimi dizginleyen bir ifade gördüm. Küstah oluşu ya da çaresiz kalışı, tezlerimden hangisi doğru olursa olsun, ona faydamın dokunamayacağını hissettim. Duruşmanın ikinci günündeydik. Jim’le göz göze gelişimizin hemen ardından soruşturmaya bir kez daha ertesi güne kadar ara verildi. Beyazlar birden topluca mahkeme salonundan çıkmaya başladılar. Jim’e daha önce tanık kürsüsünden inmesi söylenmişti ve bu sayede ilk grupla birlikte o da dışarı çıkma fırsatı buldu. Kapıdan içeri sızan ışıkta Jim’in geniş omuzlarının ve başının siluetini gördüm. Bir yandan yanıma gelip öylesine söz açan bir yabancıyla konuşarak dışarıya yürürken, mahkeme salonunun içinden baktığımda Jim’ in birkaç basamak inerek dışarı adım atan küçük bir grup insana sırtını verip her iki dirseğini verandanın tırabzanlarına dayamış olduğunu gördüm. Kalabalıktan mırıltılar ve ayak sesleri yükseliyordu.</p>
			<p class="calibre10">Sanırım bir sonraki dava bir tefeciye yapılan saldırı ve darpla ilgiliydi; sanık –düz beyaz sakallı, saygıdeğer görünümlü ihtiyar bir köylü– hemen kapının dışında oğulları, kızları, damatları ve onların eşleriyle bir keçe minderin üzerinde oturuyor; sanırım köy nüfusunun yarısı da ihtiyarın etrafında çömelmiş vaziyette ya da ayakta duruyordu. Uzun ince yapılı, sırtı ve bir omzu açıkta, burnunda ince bir altın halka takılı esmer bir kadın birden tiz bir sesle ve hırçın bir tavırla konuşmaya başladı. Yanımdaki adam içgüdüsel olarak başını kaldırıp kadına baktı. Kapıdan henüz çıkmış, Jim’in geniş ve yapılı sırtının yanından geçiyorduk.</p>
			<p class="calibre10">Köylülerin yanlarında bir sarı köpek görmüştüm ama hayvanın onlara ait olup olmadığını bilmiyordum. Her neyse, dışarıda bir köpek vardı ve insanların bacaklarının arasında bir oraya bir buraya, yerel köpeklere özgü sessiz ve sinsi hareketlerle zikzaklar çizerek geziniyordu; dışarı çıkınca yanımdaki adam köpeğe çarpıp sendeledi. Köpek sesini çıkarmadan öte yana sıçrayınca yanımdaki sesini biraz yükseltip, ‘Şu sefil ite bak hele,’ dedi ve hemen ardından arkamızdan gelen kalabalık bizi ayırdı. Ben bir süre duvara dayanıp biraz geride kalırken yabancı basamaklardan inip gözden kayboldu. Jim’in yüzünü bana döndüğünü gördüm. Öne doğru bir adım attı ve yolumu kapadı. Etrafımızda kimse yoktu; gözlerini kararlılıkla bana dikmiş, tersleyecek bir havada bakıyordu Deyim yerindeyse, sanki bir korulukta biri yolumu kesmiş gibi karşıma dikilmiş duruyordu. O arada veranda boşalmış, mahkeme salonundaki gürültü ve hareketlilik dinmişti; binaya büyük bir sessizlik çökmüştü ki içerilerden bir yerden, Doğulu bir sesin umutsuzca sızlanışı işitildi. Kapıdan gizlice içeri sokulmaya çalışan köpek aceleyle yere oturup pirelerini ayıklamaya başladı.</p>
			<p class="calibre10">Jim üzerime doğru değil ama bana yakınlaşacak kadar –ne demek istediğimi anladınız sanırım– eğilip çok alçak bir sesle, ‘Bana bir şey mi dediniz?’ diye sordu. Derhal, ‘Hayır,’ diye cevap verdim. Sesindeki o sakin hava kendimi savunma dürtüsü yarattı bende. Dikkatli gözlerle süzüyordum onu. Issız bir yerde, bir korulukta karşı karşıya gelmek gibi bir şeydi bu ve ne paramı ne de canımı –öylece vazgeçebileceğim ya da temiz bir vicdanla savunabileceğim hiçbir şeyimi– istiyor olmayacağına göre tek fark bu durumda neticenin belirsizliğiydi. Son derece ciddi bir sesle, ‘Bana bir şey söylemediğinizi iddia ediyorsunuz,’ dedi, ‘ama ben duydum.’ Şaşkın bir halde ve bakışlarımı üzerinden ayırmadan, ‘Bir yanlış anlaşılma oldu sanırım,’ diye itiraz ettim. Jim’in suratına bakmak, bir gök gürlemesinden önce kararan gökyüzüne bakmak gibiydi. Yüzündeki gölgeler giderek koyulaşıp ifadesini daha zor algılanır hale getiriyor, toplanan fırtına bulutlarından önceki sessizlikte bu kasvetli hava, gizemli bir gerginlikle daha da yoğunlaşıyordu.</p>
			<p class="calibre10">‘Hatırladığım kadarıyla duruşmanız sırasında ağzımı bile açmadım,’ diye büyük bir dürüstlükle cevap verdim. Bir yandan bu konuşmanın saçmalığı sinirimi bozmaya başlamıştı. Şimdi düşünüyorum da, hayatımda biriyle dövüşmeye –abartısız söylüyorum, yumruk yumruğa bir kavgaya– hiç bu kadar yaklaşmamıştım. Galiba böyle bir olasılığı az da olsa sezmiştim. Jim’in beni gerçekten tehdit ettiği filan yoktu. Bilakis, tuhaf bir edilgenlik vardı halinde, anlatabiliyor muyum? Giderek daha da somurtkan bir ifadeye bürünüyordu yüzü ve sıra dışı irilikte bir cüssesi olmasa da bir duvarı yıkacak kadar sağlam görünüyordu. İşin en rahatlatıcı tarafı Jim’in ağır ve kararsız bir şekilde hareket ettiğini fark etmiş olmamdı ki bana kalırsa bu, tavırlarımda ve ses tonumdaki bariz samimiyeti dikkate almış olmasındandı. Yüz yüzeydik. Mahkeme salonunda saldırıyla ilgili dava sürüyordu. ‘Pekâlâ – buffalo – değnek – en büyük korkum da...’ gibi bölük pörçük kelimeler çalındı kulağıma.</p>
			<p class="calibre10">‘Bütün sabah boyunca neden bana dik dik baktınız?’ dedi Jim nihayet. Baştan aşağı şöyle bir süzdü beni. ‘Sizin hassasiyetlerinizi göz önüne alarak hepimizin mahkeme salonda otururken bakışlarımızı yere çevirmemizi mi bekliyordunuz?’ diye sert bir karşılık verdim. Saçmalıkları karşısında uysalca boyun eğmeye niyetim yoktu. Gözlerini yeniden yukarı kaldırdı ve bu kez doğrudan yüzüme bakmaya devam etti. Bu lafımın doğruluğunu kafasında tartar bir havada, ‘Hayır, elbette öyle bir beklentim yoktu,’ dedi, ‘sorun değil. Onun üzerinde durmuyorum. Yalnız...’ Şimdi biraz daha hızlı konuşmaya başlamıştı, ‘Bu mahkemenin dışında hiç kimsenin bana ağzına geleni söylemesine izin vermem. Yanınızda bir adam vardı. Onunla konuşuyordunuz, evet bunu duydum; sorun değil, tabii ki konuşun ama söylediklerinizin benim kulağıma ulaşmasını amaçlıyordunuz...’</p>
			<p class="calibre10">Büyük bir kuruntuya kapılmış olduğunu söyledim ona. Nasıl böyle bir kanıya vardığı konusunda en ufak bir fikrim yoktu. ‘Buna içerleyip tepki vermekten korkacağımı mı düşündünüz?’ dedi insanın içine işleyen acı bir ses tonuyla. Yüzündeki en ufak ifade değişikliklerini fark etmek için dikkatle suratına bakıyordum ama söylediklerinden hiçbir şey anlamış değildim hâlâ; ama sözlerinde ya da belki de o cümledeki ses tonunda neyin birden beni ona hoşgörüyle yaklaşmaya teşvik ettiğini bilemiyorum. Beklenmedik bir anda böyle bir çıkmazın içine düşmüş olmak beni kızdırmıyordu artık. Bu tamamen onun hatasıydı; düşüncesizce konuşup gaf yapıyordu ve bu gafın tiksindirici ve talihsiz olduğunu hissediyordum. Tıpkı, karşılıklı bir zıtlaşmaya meydan vermeden tartışmayı kısa kesmeye can atan biri gibi ben de bu olayı karşılıklı anlayış içinde sonlandırmak için can atıyordum. İşin en komik yanı, akla ilk gelen tüm olasılıkları kafamda tartarken bir yandan da bu konuşmanın bir ağız dalaşı ya da kavgayla sonlanması gibi kaygı verici bir ihtimali de göz önüne almamdı. Böyle bir şeyi açıklayamazdım ve gülünç duruma düşerdim. Patna’nın ikinci kaptanından yediği yumrukla gözü moraran adam diye anılıp üç günlüğüne meşhur olmayı istemiyordum doğrusu. Jim büyük olasılıkla yaptıklarını umursamıyordu ya da ne olursa olsun kendine göre yerden göğe kadar haklıydı. Tüm o sakin ve hatta uyuşukça denebilecek tavrına karşın, bir şeye fena halde öfkelendiğini görmek için kâhin olmaya gerek yoktu. Ne yalan söyleyeyim, her ne pahasına olursa olsun onu sakinleştirmek için elimden geleni yapmaya can atıyordum; keşke ne yapmam gerektiğini bir bilseydim. Ama gayet iyi anlayabileceğiniz gibi bunu kestiremiyordum. İçine en ufak bir ışığın sızmadığı karanlık bir odadaydım sanki. Karşılıklı sessizce bakışmaya devam ettik. On beş saniye kadar durup bekledi ve sonra bir adım daha yaklaştı; gelebilecek bir yumruğu savuşturmak için hazırlanmıştım ama o sırada tek bir kasımın dahi oynadığını sanmıyorum. Yumuşak bir ses tonuyla, ‘Eğer iki adamın cüssesine ve altı adamın pazı gücüne sahip olsaydınız bile sizinle ilgili ne düşündüğümü söylerdim,’ dedi. ‘Orada durun bakalım!’ diye sesimi yükselttim. Bu çıkışım onu bir saniyeliğine dizginledi. Hızlıca konuşmaya devam ederek, ‘Benim hakkımda ne düşündüğünüzü söylemeden önce, size ne söylediğim ya da ne yaptığımdan lütfen bahseder misiniz?’ dedim. O birkaç saniyelik sessizlik sırasında bana kızgın gözlerle inceler gibi bakarken ben de insanüstü bir gayretle hafızamı yokluyordum ama mahkeme salonundan yükselen ve sahtekârlık suçlamalarına karşı heyecanla itiraz eden o Doğulu ses düşüncelerime engel oluyordu. Sonra neredeyse aynı anda lafa girdik. Her an bir olay çıkarabileceğini akla getiren bir ses tonuyla, ‘Çok yakında size kim olup olmadığımı göstereceğim,’ dedi. Ben de aynı anda, ‘Emin olun ki neden söz ettiğinizi bilmiyorum,’ diye samimiyetle itiraz ettim. Gözlerindeki küçümser bakışlarla beni ezmeye çalışıyordu adeta. ‘Şimdi korkmadığımı görünce işin içinden sıyrılmaya çalışıyorsunuz,’ dedi. ‘Sefil it kimmiş, söyler misiniz?’ Nihayet anlamıştım meseleyi.</p>
			<p class="calibre10">Sanki yumruğunu nereye indireceğini kestirmeye çalışır gibi suratımı inceliyordu. ‘Hiç kimsenin bana...’ diye tehditkârca mırıldandı. Çok korkunç bir yanılgı vardı ortada; kendini ele vermiş ve bu yanılgısı bariz bir biçimde açığa çıkmıştı. Ne kadar şaşırdığımı size anlatamam. Sanırım hissettiklerimi yüzümden az çok okumuş olmalıydı ki surat ifadesi biraz değişti. ‘Ulu Tanrı’m!’ dedim kekeleyerek, ‘Size öyle bir şey söyleyeceğimi düşünemezsiniz…’ Bu içler acısı konuşma başladığından beri sesini ilk defa yükselterek, ‘Ama duyduğuma eminim,’ dedi ısrarla. Sonra tepeden bakar gibi bir ifadeyle, ‘Siz değildiniz öyleyse,’ diye ekledi. ‘Pekâlâ, o halde şu diğer adamı bulacağım.’ ‘Aptallık etmeyin!’ diye hiddetle bağırdım, ‘Düşündüğünüz gibi değil.’ Sarsılmaz ve insana fenalık getiren bir ısrarcılıkla, ‘Kulaklarımla duydum,’ dedi yine.</p>
			<p class="calibre10">Bu inatçı tavıra bazıları gülüp geçebilir. Ama ben bunu yapmıyordum. Gülüp geçemiyordum! Kendi doğal dürtülerini bu kadar acımasızca ortaya koyan bir adama daha önce rastlanmamıştır. Tek bir kelime onu çığırından çıkarmış, sağduyusunu –ölçülü ve nazik bir insan olma açısından özbenliğimizin, adap gereği bedenimizin elbiseye duyduğu ihtiyaçtan daha fazla ihtiyaç duyduğu sağduyuyu– yitirmişti. ‘Aptallık etmeyin,’ diye tekrarladım. Geri adım atmadan yüzüme bakıp üzerine basa basa, ‘Fakat yanınızdaki o adamın dediğini inkâr etmiyorsunuz değil mi?’ diye sordu. ‘Hayır, inkâr etmiyorum,’ dedim bakışına karşılık vererek. Sonunda bakışlarını işaretparmağımın gösterdiği yöne doğru aşağıya çevirdi. İlk başta anlamaz gözlerle, ardından şaşkın şaşkın baktı ve nihayet ona bir köpeği değil de bir canavarı göstermişim ve sanki hayatında hiç köpek görmemiş gibi hayret ve korku dolu bir ifadeye büründü. ‘Sana hakaret etmek kimsenin aklından bile geçmedi,’ dedim.</p>
			<p class="calibre10">Bir heykel gibi kıpırdamadan duran sefil hayvancağıza dalgın gözlerle uzun uzun baktı. Köpek kulaklarını dikmiş ve sivri burnunu kapıya doğru uzatmıştı. Birden sanki bir mekanik alet gibi hareketlenip havadaki bir sineği ağzıyla kapmaya çalıştı.</p>
			<p class="calibre10">Jim’e baktım. Güneş yanığı açık renk cildindeki kızıllık birden koyulaşıp yanaklarının altına dağıldı, alnına sıçradı, kıvırcık saçlarının köklerine yayıldı. Kulakları kıpkırmızı kesildi ve berrak mavilikteki gözleri bile, beynine kan hücum etmesiyle birlikte birkaç ton koyulaştı. Sanki her an gözünden yaşlar boşalacakmış gibi titreyen dudakları biraz aşağı sarktı. Utancından o kadar yerin dibine geçmişti ki, tek kelime edemediğini fark ettim. Belki de yaşadığı hayal kırıklığından – kim bilir? Belki de itibarına sürülen lekeyi temizlemek ve yatışmak için beni bir güzel pataklamayı umuyordu? Jim’in çıkabilecek bir kavgadan ne medet umduğunu kim söyleyebilir? Herhangi bir umuda kapılacak kadar toy biriydi; ama şimdi bir hiç uğruna kendini rezil etmişti. Benimle zıtlaşıp, söylediklerini ispatlamanın bir yolunu bulmak gibi çılgınca bir umuda kapılarak –bırakın beni– buna önce kendini inandırmıştı ama şans ondan yana değildi. Suratına yediği yumrukla bir an için serseme dönen bir adam gibi gırtlağından anlaşılmaz sesler çıkardı. Acınası bir durumdu.</p>
			<p class="calibre10">Ona ancak giriş kapısının epey dışında yetişebildim. Son birkaç metrede biraz koşar adım yürümek zorunda kaldım hatta ama nefes nefese yetişip hemen bir adım arkasına gelince, onu kaçmakla suçladım. ‘Asla,’ diye köşeye sıkışmış biri gibi kaçamak bir cevap verdi hemen. Benden kaçtığını ima etmek istemediğimi açıkladım. İnatçı tavrını sürdürerek, ‘Hiç kimseden, yeryüzünde tek bir adamdan bile,’ dedi üstüne basa basa. En cesurumuz için bile geçerli olan istinai bir durumdan bahsetmemek için kendimi zor tuttum; yakında öğrenir nasıl olsa diye düşündüm. Ben söyleyecek bir şey düşünürken bana sabırla baktı. O anda söyleyecek bir şey gelmedi aklıma ve o da yürümeye başladı. Arkasından yetişerek yanında yürümeye başladım ve onu gözden yitirmeme telaşıyla hızlı hızlı konuşup benimle ilgili yanlış bir izlenime kapılmasını aklımdan bile – bile diyerek kekelemeye başladım. Kurduğum cümleyi bitirmeye çalışırken ne kadar aptalca bir şey söylediğimi fark edip afalladım; fakat cümlelerin etki gücünün anlamları ya da yapılarının arkasında yatan mantıkla bir alakası yoktur. Aptalca lafı gevelemem onu memnun etmiş gibiydi. Muazzam bir iradenin ya da ruh halindeki olağanüstü esnekliğin alameti olan bir nezaket ve sakinlikle, ‘Tamamen benim hatam,’ diyerek kısa kesti. Bu ifadesi beni büyük bir hayrete sürükledi. Sanki sıradan, önemsiz bir olaydan bahsediyordu. Acınası yanını görmüyor muydu bu yaşananın? ‘Beni bağışlarsınız umarım,’ diyerek biraz karamsar bir havada, ‘mahkemede bana gözlerini dikip bakan o insanların tümü o kadar aptalca görünmüşlerdi ki gözüme, böyle – böyle bir zanna kapıldım,’ dedi.</p>
			<p class="calibre10">Birden bir başka yönünü fark edip meraklandım. Ona inceler gibi baktım, küstah ve hislerini belli etmeyen bakışlarıyla karşılaştım. ‘Böyle bir şeye katlanamıyorum ve katlanmaya da niyetim yok,’ dedi kısaca. ‘Mahkeme salonu farklı; ona katlanmak zorundayım ve katlanıyorum da.’</p>
			<p class="calibre10">Onu anladığımı iddia etmeyeceğim. Benimle paylaştığı görüş ve düşünceleri kalın bir sis tabakası içinde yer değiştiren gediklerden bir görünüp bir kaybolan anlık siluetler gibiydi; baktığınız yerdeki manzaranın genel görünüşüyle ilgili ayrıntıları belirsiz, birbirinden kopuk, bölük pörçük bir fikir yaratıyordu kafada. Merakınızı gideremediği gibi bir de artırıyordu; belli bir yöne sevk etmiyor, üstüne üstlük insanı yanıltıyordu Jim. Akşam geç bir saatte yanımdan ayrılırken bende uyandırdığı izlenim buydu. Birkaç günlüğüne Malabar Oteli’nde kalıyordum ve ısrarlı davetim üzerine orada benimle yemek yedi.”</p>
			</div>
			<div class="si-footnotes">
				<div class="si-footnote" id="f15"><a class="si-backref" href="#backref_15">15</a><span>. Fransa’nın 1883 işgali ve onu izleyen sömürge yönetimi. (Ç.N.)</span></div>
				<div class="si-footnote" id="f16"><a class="si-backref" href="#backref_16">16</a><span>. Ortadoğu’nun ötesinde Aden Körfezi ve Arabistan’dan geçen meridyen kastediliyor. (Ç.N.)</span></div>
			</div>
  </body>
</html>
