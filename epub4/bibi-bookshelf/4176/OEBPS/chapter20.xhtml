<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>Lord Jim</title>
    <meta name="Adept.resource" value="urn:uuid:cc9d898c-6c8e-49e7-9b00-781df8de68c9"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="epub-type_cover" id="chapter20">
<div class="html5_section">
			<h1 class="calibre9">XX</h1>

			<p class="calibre10">“O akşam ilerleyen saatlerde epey loş ve gösterişli olmasına karşın boş bir yemek odasını bir uçtan diğerine geçtikten sonra Stein’ın çalışma odasına girdim. Ev sessizdi. Üzerinde üniforma niyetine giydiğini tahmin ettiğim beyaz bir ceket ve sarı renkli <em class="calibre2">sarong</em><a class="si-noteref" href="#f39" id="backref_39">39</a> olan yaşlı ve asık suratlı bir Cava’lı uşak önüme düştü, odanın kapısını ardına kadar açıp yüksek bir sesle, ‘Efendim!’ diye seslendikten sonra yana çekildi ve hemen ardından da sanki bir hayaletmiş ve sırf bu hizmette bulunmak üzere çok kısa bir süre için ete kemiğe bürünmüş gibi esrarengiz bir biçimde ortadan kayboldu. Stein oturduğu koltuğuyla birlikte arkasına döndü ve o hareketi yaparken sanki gözlüğünü de aynı anda alnına itti. Beni o sakin ve neşeli sesiyle karşıladı. Koca odanın sadece bir köşesi, yazı masasının durduğu köşe, abajurlu bir okuma lambasının yaydığı güçlü bir ışıkla aydınlatılmış ve geniş dairenin geri kalanı büyük bir mağara gibi şekilsiz bir loşluk içinde kaybolmuştu. Hepsi de aynı biçimde ve koyu renkte kutularla dolu dar raflar yerden tavana değil ama yaklaşık dört ayak genişliğinde siyah bir kuşak gibi çepeçevre duvarları dolanıyordu. Bunlar böceklerin mezarlığıydı. Tahta levhalar düzensiz aralıklarla bu kutuların üzerine asılmıştı. Işık bu levhalardan birinin üzerine vuruyor ve altın harflerle yazılmış <em class="calibre2">coleoptera</em><a class="si-noteref" href="#f40" id="backref_40">40</a> kelimesi koca bir loşluğun üzerinde gizemle parıldıyordu. Kelebek koleksiyonlarının bulunduğu cam kutular ince ayaklı küçük masaların üzerinde üç uzun sıra halinde yerleştirilmişti. Bu kutulardan biri bulunduğu yerden alınmıştı ve ayrıntılı elyazılarıyla dolu, uzun, dikdörtgen biçimindeki kâğıtlarla kaplı masanın üzerinde duruyordu.</p>
			<p class="calibre10">‘İşte gördüğünüz gibi – buyurun,’ dedi. Elini, yaklaşık yirmi santim genişliğindeki koyu bronz renkli, kenarları ince beyaz damarlı ve sarı beneklerle süslü kanatları açık, görkemli bir kelebeğin bulunduğu bir kutunun üzerine doğru uzattı. ‘Sizin o Londra’nızda bunun yalnızca tek bir örneğini bulabilirsiniz, o kadar. Doğup büyüdüğüm küçük kasabama bu koleksiyonumu miras bırakacağım. Benden bir hatıra. Yeryüzündeki en iyi koleksiyon,’ dedi.</p>
			<p class="calibre10">Oturduğu yerde öne doğru eğildi ve çenesini cam kutunun ön yüzüne doğru yaklaştırıp dikkatle baktı. Arkasında ayakta duruyordum. ‘Muhteşem,’ diye mırıldanırken benim odadaki varlığımı unutmuş gibiydi. Stein’ ın ilginç bir geçmişi vardı. Bavyera’da doğmuştu ve yirmi iki yaşında bir gençken 1848 yılındaki devrim hareketinde faal bir rol almıştı. Durumu tehlikeye girince kaçmayı başarmış ve ilk başta Trieste’de saatçilik yaparak geçimini sağlayan yoksul bir cumhuriyetçinin yanına sığınmıştı. Oradan da işporta usulü satmak üzere bir miktar ucuz saatle yola çıkıp Tripoli’ye gitmişti. İş hayatına çok önemli bir adım atarak başlamasa da şansı yaver gitmiş ve sanırım orada çok tanınmış ama adını hatırlayamadığım Hollandalı bir gezginle tanışmıştı. Bir doğabilimci olan bu adam onu bir tür asistan olarak yanına almış ve Doğu’ya götürmüştü. Dört yılı aşkın bir süre boyunca beraber ve ayrı ayrı takımadalarda<a class="si-noteref" href="#f41" id="backref_41">41</a> dolaşıp böcek ve kuş örnekleri toplamışlardı. Ardından doğabilimci evine dönmüş ve gidecek bir yeri olmayan Stein, Sulawesi Adası’nın<a class="si-noteref" href="#f42" id="backref_42">42</a> iç kesimlerine (tabii Sulawesi’nin iç kesimleri olduğu söylenebilirse) yaptığı yolculuklar sırasında tanıştığı yaşlı bir tacirin yanında kalmış. O dönemde ülkede yaşamasına izin verilen tek beyaz olan bu yaşlı İskoç, Sulawesi Adası’nın güneyindeki Wajo Krallığı’nın başhükümdarı olan kadının ayrıcalıklı bir dostuymuş. Stein, bir tarafı hafif felçli olan bu yaşlı İskoç’un geçirdiği ikinci bir felç sonucu hayatını yitirmeden kısa bir süre önce kendisini yerel kraliyet çevreleriyle nasıl tanıştırdığını bana birçok defa anlatmıştı. İskoç iriyarı, gösterişli beyaz sakalları olan heybetli bir adammış. Stein’la birlikte bütün racaların, Malay soylularının ve yöneticilerin, bir gölgeliğin altındaki yüksek bir sedire yaslanmış şişman, kırış kırış (ve Stein’ ın dediğine göre sözünü asla sakınmayan) bir kadın olan kraliçe ile birlikte toplandıkları konsey salonuna gelmişler. İskoç, bastonuyla yere vurup ayağını sürüyerek yürürken bir yandan da Stein’ı kolundan kavramış ve onu doğrudan sedire doğru götürmüş. Gür bir sesle, ‘Bakın, kraliçe ve siz racalar, bu benim oğlum,’ diye ilan etmiş. ‘Ben sizin babalarınızla ticaret yaptım ve ben öldüğümde o da sizlerle ve sizin oğullarınızla ticaret yapacak.’</p>
			<p class="calibre10">Bu basit tanıştırma merasimi sayesinde Stein, İskoç’ un ülkedeki ulaşıma elverişli tek nehrin kıyısındaki müstahkem eviyle birlikte ayrıcalıklı konumunu ve tüm ticari sermayesini miras olarak devralmış. Kısa bir süre sonra sözünü sakınmayan yaşlı kraliçe de ölmüş ve ülke tahtta hak iddia edenlerin çekişmesiyle bir karmaşa ortamına sürüklenmiş. Stein, aradan otuz yıl geçtikten sonra kendisinden, ‘Benim zavallı Muhammed Bonso’m,’ diye bahsedeceği küçük oğulun tarafında yer almış. Her ikisi de sayısız kahramanlıklar göstermiş, birlikte müthiş maceralar yaşamışlar ve bir defasında İskoç’un evinde sadece bir avuç taraftarla bir ay boyunca koca bir ordunun kuşatmasına direnmişler. Sanırım yerliler bugün dahi o savaştan bahsederler. Bu arada Stein, anlaşıldığı kadarıyla yakalayabildiği her kelebeği ya da böceği koleksiyonuna katmaktan geri durmamış. Savaşlar, müzakereler, sahte ateşkesler, aniden patlak veren isyanlar, uzlaşmalar ve ihanetlerle geçen sekiz yılın ardından nihayet barış kalıcı olarak tescil edildi derken Stein’ın ‘zavallı Muhammed Bonso’su’ başarılı geçen bir geyik avının ardından sarayına dönüp keyif ve mutluluk içinde atından inerken bahçe kapısının girişinde suikasta kurban gitmiş. Bu olay Stein’ın güvenliğini büyük bir tehlike altında bırakmış ama kendisine bir kız çocuk veren ve vakur bir ifadeyle, ‘Sevgili karım, prensesim,’ diye söz ettiği Muhammed’in kız kardeşini kaybetmeseymiş –anne kız üç gün arayla ateşli bir hastalıktan ölmüşler– belki de orada kalacakmış. Fakat bu acı kayıplar yüzünden artık katlanamadığı ülkeyi terk etmiş. Böylece hayatının macera dolu ilk kısmı sona ermiş. Ardından yaşamı o kadar farklı bir mecraya girmiş ki, yaşadığı acılar yüreğinde yer etmiş olmasa, bu garip geçmiş ona bir düş gibi gelebilirmiş. Pek az parası varmış; hayata yeni baştan atılmış ve yıllar içerisinde hatırı sayılır bir servet edinmiş. İlk başlarda adalar arasında sık sık yolculuk etmiş ama artık yaşı ilerlediği için şehrin üç mil dışında, geniş bir bahçesi olan ve çok sayıdaki hizmetkârın ve bakmakla yükümlü olduğu insanların kaldığı bambu kulübelerle, ahırlarla ve bürolarla çevrili büyük bir alana yayılmış evinden nadiren ayrılır olmuş. Her sabah faytonuna atlayıp şehre, beyaz ve Çinli memurların çalıştığı bürosuna gidiyormuş. Stein’ın uskunalar ve yöreye özgü teknelerden oluşan bir filosu vardı ve adadaki ürünlerin büyük çaplı ticaretini yapıyordu. Bunun ötesinde, insanlardan uzak olmasa da kitapları, koleksiyonlarıyla baş başa yalnız bir hayat sürüyor, Avrupa’daki böcek bilimcilerle yazışarak elindeki örnekleri sınıflandırıp düzenliyor, hazinelerinin ayrıntılı bir kataloğunu oluşturuyordu. Belli bir umuda kapılmadan Jim’in vakasıyla ilgili danışmaya geldiğim adamın böyle bir geçmişi vardı işte. Sadece ne söyleyeceğini duymak bile bir rahatlama sağlayacaktı. Epey telaşlıydım ama bir kelebeğe, sanki o kırılgan kanatların bronz parlaklığında, beyaz damarlı çizgilerinde, göz alıcı beneklerinde bambaşka şeyler görebiliyormuş, sanki ölümün bozamadığı bir ihtişam sergileyen bu narin ve cansız dokular hem dayanıksız hem de yok oluşa meydan okuyan bir şeyin resmiymiş gibi yoğun ve tutkuyla bakmasına saygı gösterdim.</p>
			<p class="calibre10">Başını kaldırıp bana bakarak, ‘Muhteşem!’ diye tekrarladı. ‘Şu güzelliğe bakın! Ama bu hiçbir şey değil. Şu kusursuzluğa, uyuma bir bakın. Ve ne kadar da kırılgan! Ama aynı zamanda da güçlü! Ve bir o kadar da eksiksiz! Doğa işte böyle bir şey. Muazzam güçlerin dengesi. Her yıldız böyledir; ve her otun sapı böyle ayakta kalır ve kusursuz bir denge içindeki kudretli kâinat bunu, bu mucizeyi, Doğa’nın –o büyük sanatçının– bu şaheserini yaratır.’</p>
			<p class="calibre10">‘Bir böcek bilimcinin böyle konuştuğunu işitmemiştim daha önce,’ dedim neşeyle. ‘Şaheser! Peki ya insan hakkında ne düşünüyorsunuz?’</p>
			<p class="calibre10">Gözlerini cam kutudan ayırmadan, ‘İnsan hayranlık uyandırıcı ama bir şaheser değil,’ dedi. ‘Belki de sanatçı biraz çılgındır, ha! Ne dersiniz? Bazen insanın istenmediği, kendisine ihtiyaç duyulmayan bir yere geldiğini düşünüyorum; aksi takdirde neden her yere sahip çıkmak istesin? Neden bir oraya bir buraya koşuşturup kendisiyle ilgili bu kadar yaygara yaparken, bu kadar böbürlenip, yıldızlardan bahsederken otları ayaklarının altında ezsin?..’</p>
			<p class="calibre10">‘Kelebekleri avlarken,’ diye araya girdim.</p>
			<p class="calibre10">Gülümsedi, koltuğunun arkalığına yaslandı ve ayaklarını uzattı. ‘Oturun,’ dedi. ‘Bu nadir kelebeği güzel bir sabah bizzat yakaladım. Çok güçlü bir his, bir coşku yaşamıştım. Bir koleksiyoncu için böylesine nadir bir örneği yakalamanın ne demek olduğunu bilmezsiniz. Bilemezsiniz.’</p>
			<p class="calibre10">Rahatça oturduğum sallanan sandalyede tebessüm ettim. Gözlerini diktiği duvarın çok ötesine bakıyor gibiydi; bir gece, ‘zavallı Muhammed’inin’ yolladığı bir ulağın nasıl da gelip sultanın –kendi deyişiyle– ‘igametgâhından’ çağrıldığını haber verdiğini anlattı. Sultanın sarayına sağında solunda koruluklar olan ekili bir düzlüğün devamındaki dokuz-on millik bir yoldan ulaşılıyormuş. Stein, küçük kızı Emma’yı kucaklayıp evi, ‘prensesine’ yani karısına emanet ederek sabah erkenden yola çıkmış. Beyaz bir ceket giymiş, saçına altın rengi iğneler takmış ve üzerinde bir tabanca olan kahverengi kayışı omzuna asmış; karısının bir elini atının boynuna dayayıp kendisiyle birlikte bahçe kapısına kadar nasıl yürüdüğünü anlattı. ‘Her kadının o koşullarda yapacağı türden bir konuşma yaparak, bana dikkatli olmamı, karanlık basmadan geri dönmeye çalışmamı ve tek başıma kalkıp oralara gitmemin ne kadar berbat bir şey olduğunu söyledi. Savaş halindeydik ve ülke güvenli değildi; adamlarım eve kurşun geçirmez panjurlar yerleştiriyor ve tüfeklerini dolduruyorlar, karım ise onun için endişelenmemem konusunda bana yalvarıyordu. Ben dönene kadar evi herkese karşı savunabileceğini söylüyordu. Ben de keyifle tebessüm ettim. Onu böyle cesur ve güçlü görmek hoşuma gitmişti. O zamanlar ben de gençtim. Bahçe kapısına vardığımızda elimi tutup şöyle bir sıktı ve geri döndü. Bahçe kapısının sürgüsünün arkamdan çekildiğini duyana kadar atımı hareket ettirmedim. Büyük bir düşmanım vardı. Çetesiyle birlikte civarda dolaşan çok nüfuzlu –ve bir o kadar da ahlaksız– bir adamdı. Dört-beş mil boyunca atı eşkin sürdüm; gece yağmur yağmıştı fakat sis kalkmıştı ve toprağın yüzü tertemizdi; küçük bir çocuk gibi körpe, hayat dolu ve masum tebessüm ediyordu bana. Birden birisi yaylım ateşi açtı; bana kalırsa en az yirmi el ateş etmişti. Mermi sesleri kulağımda çınlıyordu ve şapkam başımın arkasına uçmuştu. Anlayacağınız, küçük bir kumpasla karşı karşıyaydım. Zavallı Muhammed’imin beni çağırdığını iletmek için bana birini göndermişler ve ardından da pusu kurmuşlardı. Ne olduğunu hemen anladım ve düşündüm. Kafayı çalıştırıp bir çare üretmem gerekiyordu. Atım burnundan soludu, sıçradı, durdu ve ben de yavaşça eğilip başımı atın yelesine yaklaştırdım. At yürümeye başladı. Tek gözümle atın boynunun üzerinden baktığımda sol yanımdaki bambu kümesinin önünde belli belirsiz bir duman bulutunun havada asılı olduğunu gördüm. Ateş etmeden önce yeterince bekleseydiniz ya dostlarım, diye geçirdim aklımdan. Bu iş henüz bitmiş değil. Hayır! Sağ elimi usulca tabancama attım. Nihayetinde bu alçaklar sadece yedi kişiydiler. Saklandıkları otların arasından kalktılar, <em class="calibre2">sarong</em>’larını yukarı sıyırmış vaziyette, mızraklarını başlarının üzerinde sallayarak ve ölü olduğumu varsayarak, atı yakalamak için birbirlerine bağırıp bana doğru koştular. Şuradaki kapının mesafesi kadar yakınlaşmalarını bekledim ve sonra pat, pat, pat – her defasında nişan alarak ateşledim tabancamı. Birinin arkasından bir el daha ateş ettim fakat ıskaladım. İyice uzaklaşmıştı artık. Sonra atımın üzerinde bir başıma oturup temiz toprak bana tebessüm ederken yerde yatan üç adamın cesedine baktım. Bir tanesi köpek gibi kıvrılmış, bir diğeri sanki güneşten korunmak istermiş gibi kolu gözlerinin üzerinde sırtüstü yatıyordu; üçüncüsü ise bacağını yavaş yavaş karnına doğru çekti ve tekme savurur gibi ileri atıp tekrar düzleştirdi. Atımın üzerinden onu dikkatle izledim ama artık can vermişti. Kımıldamıyordu. Ve herhangi bir hayat belirtisi görür müyüm acaba diye suratına bakarken, belli belirsiz bir gölgenin alnının üzerinden geçip gittiğini gördüm. Bu, işte şurada gördüğün kelebeğin gölgesiydi. Kanadının biçimine bak. Bu tür kelebekler güçlü kanat çırpışlarıyla yükseklerde uçar. Gözlerimi yukarı kaldırdım ve kanatlarını çırparak uzaklaştığını gördüm. Bu mümkün olabilir mi diye düşündüm? Sonra onu gözden yitirdim. Atımdan inip son derece yavaş adımlarla yola devam ederken bir yandan da atımı yularından çekiyor, diğer elimde ise tabancamı tutup sağa, sola, dört bir yana keskin bakışlar fırlatıyordum! Sonunda kelebeğin üç-dört metre ötede bir pislik yığınının üzerine konduğunu gördüm. Kalbim birden hızlı hızlı çarpmaya başladı. Atımın yularını bıraktım ve tabancamı diğer elimde tutarken boşta kalan elimle başımdaki yumuşak keçe şapkamı çıkardım. Bir adım attım. Durdum. Bir adım daha. Lap! Yakaladım! Ayağa kalktığımda heyecandan bir yaprak gibi titriyordum ve bu harika kanatları açıp ne kadar da nadir, olağanüstü ve kusursuz bir kelebek yakaladığımdan emin olunca başım döndü ve dizlerimin bağı çözülüp, bacaklarım heyecanla öyle bir titredi ki yere oturmak zorunda kaldım. Profesör için örnekler toplarken o türe mensup bir kelebeğe sahip olmayı çok arzulamıştım. Uzun yolculuklar yapmış ve büyük sıkıntılara katlanmıştım; bu kelebek rüyalarıma girmişti ve şimdi burada, birdenbire parmaklarımın arasında tutuyordum onu, ona sahiptim artık! Şairin dediği gibi’ (‘zair’ diye telaffuz etmişti).</p>
			
			<blockquote class="calibre11">
			<p class="calibre10"><em class="calibre2">So halt, ich’s endlich denn in meinen Händen,</em></p>
			<p class="calibre10"><em class="calibre2">Und nenn’ es in gewissem Sinne mein.</em><a class="si-noteref" href="#f43" id="backref_43">43</a></p>
			</blockquote>

			<p class="margin">Stein son kelimeyi birden alçalan bir sesle vurguladı ve bakışlarını yavaş yavaş yüzümden uzaklaştırdı. Uzun saplı bir pipoya sessizce tütün doldurmaya başladı, sonra başparmağını piponun ağzına bastırıp durdu ve anlamlı anlamlı yüzüme baktı.</p>
			<p class="calibre10">‘Evet sevgili dostum. O gün arzulayabileceğim hiçbir şey kalmamıştı; başdüşmanıma büyük bir sıkıntı vermiştim, genç ve güçlüydüm, dostlarım vardı, bir kadının aşkına ve yüreğimi sevgiyle dolduran bir çocuğa sahiptim, hatta bir zamanlar rüyalarıma giren şey de avuçlarımın arasındaydı artık!’</p>
			<p class="calibre10">Çaktığı kibrit şiddetle alev aldı. Düşünceli ve sakin yüzü bir an seğirdi. Küçük aleve dalgın gözlerle bakarak, ‘Dost, eş, çocuk,’ dedi yavaşça ve, ‘Püff!’ diye üfledi. Kibrit söndü. İç geçirip tekrar cam kaba döndü. Kırılgan ve zarif kanatlar, sanki Stein’ın nefesi rüyalarının o muhteşem nesnesini bir anlığına hayata döndürmüş gibi belli belirsiz titreşti.</p>
			<p class="calibre10">Masasının üzerine saçılmış kâğıtları işaret edip o her zamanki yumuşak ve neşeli ses tonuyla, ‘İşler,’ dedi birdenbire, ‘büyük ilerleme kaydediyor. Bu nadir örneği tanımlamakla... Neyse boş verin! Siz ne gibi güzel haberler getirdiniz bana?’</p>
			<p class="calibre10">Beni şaşırtan, ummadığım bir gayretle lafa girip, ‘Doğrusunu söylemek gerekirse Stein,’ dedim, ‘buraya bir örneği tanımlamaya gelmiştim ben de...’</p>
			<p class="calibre10">Biraz da şakayla karışık, ‘Kelebek mi?’ diye sordu kuşkulu ve sabırsızca.</p>
			<p class="calibre10">‘O kadar mükemmel bir şey değil,’ diye cevap verdim. Birden içime dolan türlü şüpheyle cesaretimin kırıldığını hissettim. ‘Bir insan!’</p>
			<p class="calibre10">‘Ya, öyle mi?’ diye mırıldandı ve bana doğru çevirdiği gülümseyen yüzü ciddi bir ifadeye büründü. Sonra bir süre suratıma baktıktan sonra yavaşça, ‘Pekâlâ, ben de bir insanım.’</p>
			<p class="calibre10">İşte böyle göründüğü gibi biriydi Stein; kendine güveni konusunda tereddüt yaşayan dürüst ve vicdan sahibi birini yüreklendirmeyi çok iyi biliyordu; fakat tereddüdüm uzun sürmedi.</p>
			<p class="calibre10">Bacak bacak üstüne atıp beni dinledi. Bazen kafası piposundan taşıp yayılan bir duman bulutu içinde kayboluyor ve o bulutun içinden anlayışlı bir hırıltı işitiliyordu. Lafımı bitirince bacağını diğerinin üzerinden indirdi, piposunu masaya bıraktı, dirseklerini koltuğunun kolçaklarına dayayarak ve parmak uçlarını birbirine bitiştirip samimi bir ifadeyle bana doğru eğildi.</p>
			<p class="calibre10">‘Gayet iyi anlıyorum. Duygusal ve hayalperest biri.’</p>
			<p class="calibre10">Stein vakaya benim için tanı koymuştu ve ilk başta bunun ne kadar da basit bir şey olduğunu fark edip epey şaşırmıştım; hakikaten de sohbetimiz tıbbi bir istişareyi, karşılıklı fikir alışverişini akla getiriyordu. Stein bilgili ve kültürlü görüntüsüyle masasının önündeki bir koltukta, ben ise yüzüm hafifçe ona dönük, kaygılı bir ifadeyle bir başka koltukta oturuyordum. Doğal olarak şu soru geldi aklıma:</p>
			<p class="calibre10">‘Peki nedir bunun çaresi?’</p>
			<p class="calibre10">Uzun işaretparmağını havaya kaldırdı.</p>
			<p class="calibre10">‘Tek bir çıkar yol var! Sadece bir tek şey bizi biz olmaktan kurtarıp tedavi edebilir!’ Havadaki parmak hızla masaya indi. Stein’ın çok basitmiş gibi gösterdiği vaka, şimdi –sanki bu mümkünmüş gibi– daha da basit ve hepten umutsuz bir hal almıştı. Bir sessizlik oldu. ‘Evet,’ dedim, ‘doğrusunu söylemek gerekirse, mesele nasıl tedavi olacağı değil, hayata nasıl devam edeceği.’</p>
			<p class="calibre10">Başıyla ve sanırım biraz da hüzünlü bir ifadeyle onayladı. ‘Evet! Evet! Sizin büyük şairinizden alıntı yapacak olursak, “İşte bütün mesele bu...”<a class="si-noteref" href="#f44" id="backref_44">44</a>, dedi ve o anlayışlı tavrıyla başını sallamaya devam etti. ‘Var olmak! Ah! Var olmak.’</p>
			<p class="calibre10">Parmak uçlarını masasının üzerine dayayarak ayağa kalktı.</p>
			<p class="calibre10">‘Çok farklı şekillerde var olmak isteriz,’ diye devam etti. ‘Bu muhteşem kelebek küçük bir pislik yığını bulur ve üzerine konup kımıldamadan durur; ama insan oturduğu çamur yığını üzerinde asla hareketsiz kalmaz. Bir şöyle olmak ister bir böyle...’ Elini bir yukarı bir aşağı hareket ettirdi. ‘Bir aziz olmak ister, sonra da bir şeytana dönüşmek – ve gözlerini her yumduğunda kendini çok iyi, hem de olamayacağı kadar iyi biri olarak görür... Hayalinde...’</p>
			<p class="calibre10">Stein cam kapağı indirdi ve otomatik kilit keskin bir tıkırtıyla kapandı. Kutuyu her iki eliyle tutup kaldırdı ve dinî bir tören havasında yerine götürürken lambanın yaydığı daire biçimindeki parlak ışıktan çıkıp daha loş bir ışık halkasının ve en sonunda da şekilsiz bir karanlığın içine adım attı. Stein’ın aydınlıktan karanlığa geçişi tuhaf bir etki yaratmıştı. Sanki o birkaç adım onu bu somut ve karmaşa yüklü dünyanın dışına taşımıştı. Uzun bedeni sanki cismini ve anlamını yitirmiş gibi görünmez şeyler üzerinde belirsiz hareketler yaparak, eğilip kalkarak kambur bir gölge gibi sessizce dolaşıyordu; önemsiz işlerle gizemli bir şekilde meşgul olduğu bir anlığına insanın gözüne görünecek bir mesafeden işitilen sesi artık keskin ve dokunaklı değil, daha çok derinlerden gelen gür ve kasvetli bir sesti ve mesafe de sesini yumuşatıyordu.</p>
			<p class="calibre10">‘Ve gözünüzü her zaman kapalı tutamadığınız için gerçek sorunlarla – yürek sızısıyla, dünyevi acılarla yüzleşirsiniz. Dediğim gibi dostum, yeterince güçlü ya da akıllı olmadığınız için hayallerinizi gerçekleştiremeyeceğinizi fark etmek hiç de iyi bir şey değildir. Evet! Üstelik hep iyi bir insan olduğunuzu varsaydıysanız! <em class="calibre2">Wie? Was? Gott im Himmel!</em><a class="si-noteref" href="#f45" id="backref_45">45</a> Nasıl olabilir ki bu? Ha! Ha! Ha!’</p>
			<p class="calibre10">Kelebeklerin mezarları arasında sinsice gezinen gölgeden gürültülü bir kahkaha yükseldi.</p>
			<p class="calibre10">‘Evet! Bu korkunç ama aynı zamanda gülünç bir durum. Dünyaya gelen bir insan, denize düşer gibi bir hayal dünyasının içine düşer. Eğer deneyimsiz insanların çabaladığı gibi suyun üzerine çıkıp nefes almak için debelenirse boğulur – <em class="calibre2">nicht wahr?</em><a class="si-noteref" href="#f46" id="backref_46">46</a> Hayır! Size söylediğim gibi! Bunun yolu yıkıcı unsura boyun eğip teslim olmaktır ve suyun içinde çaba sarf edip ellerinizi ve ayaklarınızı çırparak derin denizlerin sizi yukarıda tutmasını sağlamaktır. Bana hayatın nasıl süreceğini, nasıl varolunacağını soruyorsunuz.’</p>
			<p class="calibre10">Sanki orada, o karanlığın içinde dururken kulağına fısıldanan bilgilerden ilham almışçasına sesi birden çok yüksek çıktı. ‘Size söyleyeceğim! Onun yalnızca tek bir yolu var.’</p>
			<p class="calibre10">Hızlı adımlarla terliklerini hışırtılar çıkararak sürüyüp cılız ışığın aydınlattığı halkanın içinde bir karaltı gibi belli belirsiz göründü ve birden lambanın aydınlığında ortaya çıktı. İleri doğru uzattığı elini bir tabanca gibi göğsüme nişan almıştı; çukurlaşmış gözleri sanki beni delip geçecek gibi bakıyordu fakat seğiren dudaklarından tek kelime çıkmıyordu ve alacakaranlığın içindeyken yüzünde beliren o kendinden emin ve coşkulu halinden eser kalmamıştı. Göğsümü işaret eden elini aşağı indirdi ve yavaş yavaş, adım adım yanıma gelip nazikçe omzuma koydu. Kederli bir havada belki de asla anlatılamayacak şeyler olduğunu söyledi; ancak o kadar uzun bir süre yalnız yaşamıştı ki bazen unutuyordu. Evet, unutuyordu. Işık, uzak gölgelerin içindeyken kendisine ilham veren özgüvenini yok etmişti. Oturdu ve her iki dirseğini de masaya dayayıp alnını ovuşturdu. ‘Ama yine de bu doğru. Bu doğru. Yıkıcı unsurun içine dalmak.’ Bana bakmadan, yüzü avuçlarının arasında, sakin bir sesle konuşuyordu. ‘Tek yolu bu. Hayallerin peşinden koşmak ve yeniden, yorulmadan hayallerin peşinde koşmak ve böylece –<em class="calibre2">ewig– usque ad</em> finem...’<a class="si-noteref" href="#f47" id="backref_47">47</a> Fısıltılarla ifade ettiği düşüncesi şafak sökerken ya da belki de gecenin karanlığı bastırırken bir düzlüğün üzerinde beliren alacakaranlık bir ufuk gibi, sanki önümde uçsuz bucaksız ve belirsiz bir alan açmıştı. İnsan bir karara varmaya cesaret edemiyordu; fakat bu baştan çıkarıcı ve aldatıcı bir ışıktı ve loşluğunun, belirsizliğinin kavranması mümkün olmayan şiirselliğini çukurların, mezarların üzerine saçıyordu. Stein’ın yaşamı asil düşünceler uğruna yapılan fedakârlıklar, yaşanan heyecanlarla başlamıştı; değişik yollardan geçerek, farklı yaşam biçimlerini benimseyerek çok uzaklara seyahat etmişti ve hangi yolu izlerse izlesin hiç bocalamadan ve bu yüzden de utanç ve pişmanlık duymadan sürdürmüştü hayatını. Bu nedenle haklıydı. Kuşkusuz doğru yol buydu. Bununla birlikte, insanın mezarlar ve çukurlar arasından geçerek her şeye karşın üzerinde dolaştığı, ortasına gölgeler düşmüş ve sanki alevlerle dolu bir cehennem çukuruyla kuşatılmış gibi kenarları ışıl ışıl parlayan o uçsuz bucaksız düzlük, alacakaranlık ışığının kavranması mümkün olmayan şiirselliği altında ıssız ve harap görünüyordu. Nihayet kimsenin kendisinden daha hayalperest olamayacağı yönündeki fikrimi ifade etmek için sessizliği bozdum.</p>
			<p class="calibre10">Yavaşça başını salladı ve sonra sabırlı ve sorgular gözlerle bana baktı. Bunun utanç verici olduğunu söyledi. Kafa kafaya verip kötülüğe –anlayışlı bir tebessümle ‘o büyük kötülüğe’ diye tekrarladı– karşı gerçekçi bir çare üreteceğimiz yerde iki oğlan çocuğu gibi karşılıklı oturmuş çene çalıyorduk. Buna karşın, sohbetimiz gerçekçi bir çare üretecek yönde gelişmedi. Sanki insanı, insanoğlunu konuşmanın dışında tutmaya çalışırmış ya da o günahkâr bir ruh, ıstırap çeken isimsiz bir gölgeymiş gibi Jim’in adını anmaktan kaçındık. ‘Neyse, boş verin!’ dedi Stein ayağa kalkarken. ‘Bu gece burada kalın. Sabah olduğunda gerçekçi, işe yarar bir çare üretiriz.’ İki kollu bir şamdanı yakıp yolu göstermek için öne geçti. Stein’ın taşıdığı ışığın yaydığı parlaklık eşliğinde boş, karanlık odaların içinden geçtik. Mumların aydınlığı cilalı zeminde kayarak ilerledi, bir masanın parlatılmış yüzeyinin kıyısına köşesine sürtündü, mobilyalardan birinin kıvrımının üzerinde gezindi ve uzaktaki aynaların içine dalıp şimşek gibi parlayarak geri yansıdı ve iki insanın siluetinin ve iki titrek mum alevinin berrak bir boşluğun derinliklerinde bir anlığına sessizce göze çarpmasına neden oldu. Stein nezaketle hafifçe öne eğilerek bir adım önde yavaş yavaş yürüyordu; yüzünde derin, adeta dinler gibi saygı dolu ve huzurlu bir ifade vardı; aralarında beyazlaşmış teller göze çarpan uzun sarı saç lüleleri hafifçe eğdiği boynunun üzerine seyrek bir biçimde dağılmıştı.</p>
			<p class="calibre10">‘O bir hayalperest – bir hayalperest,’ diye tekrarladı. ‘Ve bu çok kötü – çok kötü... Aynı zamanda da çok iyi,’ diye ekledi. ‘Peki o sahiden de hayalperest mi?’ diye sordum.</p>
			<p class="calibre10">‘<em class="calibre2">Gewiss</em>,’<a class="si-noteref" href="#f48" id="backref_48">48</a> dedi ve büyük kollu şamdanı havada tutarak ama bana bakmadan kımıltısız durdu. ‘Bu aşikâr! Onun ruhsal acı çekerek kendisini tanımasını sağlayan şey nedir? Sizin ve benim onun varlığını fark etmemizi sağlayan şey nedir?’</p>
			<p class="calibre10">O an Jim’in varlığına inanmak zordu –taşradaki bir papaz evinde başlayan yaşamına, toz bulutları misali kalabalık gruplar halindeki adamlarla bulanıklaşan, somut, maddi bir dünyadaki ölüm ve yaşamın birbiriyle çatışan talepleriyle susturulmuş varoluşuna inanmak zordu– fakat onun yok edilmez gerçekliğine ikna edici ve karşı konulmaz bir güçle inanıyordum! Sanki mum ışığının geçici parıltıları ve dipsiz, saydam derinliklerde titreşen alevlerin ışığında birden ortaya çıkarak gölgeler halinde duvarlarda süzülen insan figürlerinin arasında, o yüksek tavanlı, gösterişli ve sessiz odaların birinden diğerine ilerlediğimiz sırada mutlak Gerçekliğe –tıpkı Güzellik gibi tarifi zor, anlaşılması güç, gizemin sessiz ve durgun sularına yarı batmış halde yüzen mutlak Gerçekliğe– daha da yaklaşmışız gibi olanca canlılığıyla görmüştüm bunu. ‘Belki de hayalperesttir,’ dedim itiraf edercesine ve kısa bir kahkaha attım ama kahkaham o denli umulmadık bir yükseklikte çınlayıp yankılandı ki hemen sesimi alçalttım, ‘fakat eminim ki siz bir hayalperestsiniz.’ Başı göğsüne doğru eğilmiş halde şamdanı havaya kaldırıp tutan Stein yeniden yürümeye başladı ve, ‘Evet ama ben aynı zamanda varlığımı da sürdürüyorum,’ dedi.</p>
			<p class="calibre10">Stein önümde ilerliyordu. Gözlerim hareketlerini takip ediyordu ama gördüğüm bir şirketin başkanı, öğleden sonra toplantılarının aranan konuğu, bilimsel topluluk ve derneklerle yazışan, macera peşinde gezen doğabilimcileri ağırlayan adam değildi; yalnızca kaderinin, şaşmaz adımlarla peşinden nasıl gideceğini bildiği yazgısının gerçekliğini görüyordum; mütevazı bir çevrede hayata adım atmış, heyecan dolu bir yaşam sürmüş, arkadaşlık, aşk, savaş gibi romantizmin ve maceranın tüm coşkulu unsurlarını doyasıya yaşamış birini görüyordum. Odamın kapısına vardığımızda bana döndü. Sanki sohbeti sürdürürmüş gibi, ‘Evet,’ dedim, ‘ve diğer şeylerin yanı sıra bir de malum kelebeğin delice hayalini kurduğunuz; fakat güzel bir sabah vakti hayalini kurduğunuz şey karşınıza çıkınca bu muhteşem fırsatı kaçırmadınız. Öyle değil mi? Oysa o...’ Stein elini kaldırdı. ‘Peki ne kadar çok fırsatı harcadığımı, hayallerimi gerçekleştirmek için yakaladığım birçok şansı kaçırdığımı da biliyor musunuz?’ Pişmanlık dolu bir ifadeyle başını salladı. ‘Bana öyle geliyor ki, bunlardan bazılarını gerçekleştirebilsem çok iyi olurdu. Ne kadar çok biliyor musunuz? Belki ben bile bilmiyorum sayısını.’ ‘Onun kurduğu hayaller güzel olsa da olmasa da,’ dedim, ‘gerçekleştirmeyi kesinlikle başaramadığı bir hayali olduğunu biliyor.’ ‘Her insan gerçekleştiremediği bir-iki hayali olduğunu bilir,’ dedi Stein, ‘ve sorun da budur – büyük bir sorun...’</p>
			<p class="calibre10">Kapının eşiğinde elimi sıktı, havaya kaldırdığı kolunun altından odama şöyle bir göz attı. ‘Güzel bir uyku çekin. Yarın işe yarar bir çare üretmemiz lazım – işe yarar...’</p>
			<p class="calibre10">Kendi odası benim yatak odamın ilerisinde olmasına rağmen, geldiğimiz yoldan geri döndüğünü gördüm. Stein kelebeklerine dönüyordu.”</p>
			</div>
			<div class="si-footnotes">
				<div class="si-footnote" id="f39"><a class="si-backref" href="#backref_39">39</a><span>. Yöresel bir eteklik, Malay peştemalı. (Ç.N.)</span></div>
				<div class="si-footnote" id="f40"><a class="si-backref" href="#backref_40">40</a><span>. (Lat.) Kınkanatlılar. (Ç.N.)</span></div>
				<div class="si-footnote" id="f41"><a class="si-backref" href="#backref_41">41</a><span>. Malezya Yarımadası’nın batısından Batı Avustralya kıyılarına kadar uzanan Malay Takımadaları. (Ç.N.)</span></div>
				<div class="si-footnote" id="f42"><a class="si-backref" href="#backref_42">42</a><span>. Eski adıyla Celebes, Endonezya’nın dört büyük adasından biri. (Ç.N.)</span></div>
				<div class="si-footnote" id="f43"><a class="si-backref" href="#backref_43">43</a><span>. Johann Wolfgang von Goethe’nin <em class="calibre2">Torquato Tasso </em>(1790) adlı oyunundan: Nihayet onu ellerimin arasında tutuyorum / Ve kesin bir ifadeyle benim olduğunu söyleyebiliyorum. (Ç.N.)</span></div>
				<div class="si-footnote" id="f44"><a class="si-backref" href="#backref_44">44</a><span>. “Olmak ya da olmamak. İşte bütün mesele bu.” William Shakespeare’in <em class="calibre2">Hamlet</em> oyunundan. (Perde III, Sahne I) (Ç.N.)</span></div>
				<div class="si-footnote" id="f45"><a class="si-backref" href="#backref_45">45</a><span>. (Alm.) Nasıl? Ne? Göklerdeki Tanrı! (Ç.N.)</span></div>
				<div class="si-footnote" id="f46"><a class="si-backref" href="#backref_46">46</a><span>. (Alm.) Öyle değil mi? (Ç.N.)</span></div>
				<div class="si-footnote" id="f47"><a class="si-backref" href="#backref_47">47</a><span>. Sırasıyla; (Alm.) <em class="calibre2">Ewig</em>: Sonsuza dek, (Lat.) <em class="calibre2">Usque ad finem</em>: Sonuna kadar. (Ç.N.)</span></div>
				<div class="si-footnote" id="f48"><a class="si-backref" href="#backref_48">48</a><span>. (Alm.) Elbette. (Ç.N.)</span></div>
			</div>
  </body>
</html>
