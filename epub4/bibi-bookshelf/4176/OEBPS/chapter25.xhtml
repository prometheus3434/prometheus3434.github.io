<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>Lord Jim</title>
    <meta name="Adept.resource" value="urn:uuid:cc9d898c-6c8e-49e7-9b00-781df8de68c9"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="epub-type_cover" id="chapter25">
<div class="html5_section">
			<h1 class="calibre9">XXV</h1>

			<p class="calibre10">“Tunku<a class="si-noteref" href="#f53" id="backref_53">53</a> Allang’ın sarayının avlusunda hizmetkârlar ve yanaşmalar bir velvele içinde ve şaşkınlık ve hayranlık dolu bakışlarla bizi süzerken yavaş yavaş ilerlediğimiz sırada, ‘Üç gün boyunca hapsedildiğim yer burası,’ diye mırıldandı Jim. Racayı ziyaret etmek için oradaydık. ‘Ne kadar pis bir yer değil mi? Kıyameti koparmasam yiyecek de verecekleri yoktu. Yemek niyetine sadece küçük bir tabakta pirinç ve dikenli balık büyüklüğünde kızarmış bir balık koydular önüme – lanet olasıcalar! Tanrı’m! Bu leş gibi kokan yerde o serseriler suratlarını neredeyse burnuma değecek kadar yaklaştırıp bana bakarlarken aç karnına dolaştım. Senin o meşhur tabancanı da hiç ikiletmeden ellerine teslim ettim. Lanet olası şeyden kurtulduğuma seviniyordum. Elimde boş bir tabancayla yürürken bir budaladan farkım yoktu.’ O sırada racanın huzuruna varmıştık. Jim geçmişte kendisini tutsak eden bu adama karşı ciddiyet ve övgüyle yaklaştı. Muhteşem! Ne zaman aklıma gelse gülmemek için kendimi zor tutarım. Fakat bir yandan da etkilenmiştim. Yaşlı ve namussuz Tunku Allang elinde olmadan korktuğunu belli ediyordu (anlatmaya bayıldığı ateşli gençlik döneminin tüm o hikâyelerine rağmen kahraman filan değildi); ama aynı zamanda da geçmişte tutsak ettiği adama karşı tavırlarında büyük bir güven seziliyordu. Dikkatinizi çekerim! En çok nefretle karşılanacağı bir yerde bile güven duyuluyordu Jim’e. Raca ile konuşmalarından anlayabildiğim kadarıyla Jim bu ziyareti fırsat bilerek racayı paylıyordu. Bazı yoksul köylüler ellerindeki birkaç parça kauçuk ve balmumunu pirinçle takas etmek üzere Doramin’in evine giderken yolları kesilip soyulmuşlardı. ‘Hırsızlık yapan Doramin’di,’ diye patladı raca. O yaşlı, çelimsiz vücudunun her yanını titreten bir hiddete kapılmış gibiydi. Oturduğu minderin üzerinde tuhaf hareketler yaparak kıvranıyor, ellerini ve ayaklarını oynatıyor, karmakarışık saçlarının örgülerini bir sağa bir sola savuruyordu – etkisiz bir öfke gösterisi. Etrafımızda gözlerini dikmiş şaşkınlıktan ağızları bir karış açık bakan insanlar. Jim konuşmaya başladı. Kararlılıkla, serinkanlılıkla konuştu ve bir süre, kimsenin kendi rızkını ve çocuğunun rızkını dürüstçe çıkarmasının engellenemeyeceği üzerine uzun uzadıya bir nutuk çekti. Raca ise avuçlarını dizlerine dayamış, başı eğik, gözlerinin önüne düşen kırlaşmış perçemleri arasından Jim’e dik dik bakarak hareketsiz oturuyordu. Jim konuşmasını bitirince büyük bir sessizlik çöktü. Sanki kimse nefes bile almıyordu; yaşlı raca hafifçe esneyerek sessizliği bozdu, başını şöyle bir sallayıp yukarı bakarak hızlı hızlı, ‘Duydunuz mu ey halkım! Artık böyle küçük oyunlar yok,’ dedi. Bu hüküm derin bir sessizlik içinde karşılandı. Zeki bakışlı, iri kemikli, geniş yapılı, koyu esmer suratlı, neşeli ve çokbilmiş tavırlar sergileyen ve belli ki güvenilir bir konumda bulunan iri cüsseli bir adam, (sonradan kendisinin cellat olduğunu öğrendim) daha alt seviyedeki bir hizmetkârın elinden aldığı pirinç bir tepsi içinde bize iki fincan kahve getirdi. Jim, ‘İçmene gerek yok,’ diye mırıldandı. Bunun anlamını ilk önce kavrayamadım ve sadece Jim’e bakmakla yetindim. Kahvesinden büyük bir yudum aldı ve sol elinde fincan tabağını tutarak sakin sakin oturdu. Birden çok rahatsız hissettim kendimi. Suratımda sevimli bir ifadeyle tebessüm ederek, ‘Ne halt etmeye beni böyle aptalca bir tehlikeye atıyorsun?’ diye fısıldadım. Elbette kahveyi içtim. Jim’den hiçbir işaret gelmediği için yapacak başka bir şey yoktu. Hemen ardından oradan ayrıldık. Zeki ve neşeli celladın eşliğinde avludan geçip teknemize giderken Jim özür diledi. Elbette bu çok zayıf bir ihtimaldi. Zehir Jim’in aklından bile geçmemişti. Çok uzak bir ihtimaldi bu. Tehlikeli biri olmaktan çok, faydalı biri olarak görüldüğü konusunda beni temin ediyordu. Sanırım biraz asabi bir havada, ‘Fakat racanın senden ödü kopuyor. Kim olsa bunu fark eder,’ dedim. Bu arada her an karnıma korkunç bir ağrı saplanabilir diye tetikte bekliyordum. Fena halde tiksinmiştim. Jim teknede yanıma oturup, ‘Eğer burada iyi işler yapıp konumumu korumak istiyorsam, tehlikeye katlanmam lazım. Her ay en az bir tehlikeyle karşı karşıya kalıyorum,’ dedi. ‘Birçok insan kendileri için tehlikeyi göze almamı bekliyor ve bana bu konuda güveniyor. Raca benden korkuyor. Aynen öyle. Büyük olasılıkla ben onun ikram ettiği kahveden korkmadığım için benden korkuyor.’ Sonra bana kazıklarla çevrili setin kuzey cephesinde birkaç kazığın sivri uçlarının kırılmış olduğu bir noktayı işaret ederek, ‘Patusan’daki üçüncü günümde üzerinden atladığım yer işte burası. Henüz yeni kazıklar dikmemişler oraya,’ dedi. ‘İyi sıçrayış ha, ne dersin?’ Hemen ardından çamurlu bir derenin ağzından geçtik. ‘Burası ise ikinci atlayışı yaptığım yer. Biraz koşup sıçramıştım ama kısa düşmüştüm. Derimin yüzüldüğünü sandım. Çamurda debelenirken ayakkabılarımı kaybettim. Çamura böyle saplanıp kalmış haldeyken uzun bir mızrağın gelip bir tarafıma saplanmasının ne kadar korkunç bir şey olacağı geçiyordu aklımdan. O balçığın içinde bir solucan gibi kıvrılıp çabalarken midemin nasıl da bulandığını hatırlıyorum. Sanki çürümüş bir şeyi ısırmışım gibi berbat bir mide bulantısı hissetmiştim.’</p>
			<p class="calibre10">İşte bunlar geçmişti başından ve fırsat onunla yan yana koşmuş, açıklığın üzerinde atlamış, çamurların içinde çırpınmıştı... ama hâlâ peçesi açılmamış Doğulu gelin misali, üstü kapalıydı. Anlayacağınız Jim’in Patusan’a tepeden iner gibi beklenmedik bir biçimde gelmesi onu yerlilerin kama darbeleriyle can verip nehre atılmaktan kurtarmıştı. Onu ele geçirmişlerdi ama bu bir görüntüyü, bir hayaleti yakalamak gibiydi. Bu ne anlama geliyordu? Onu ne yapmalıydı? Onun dostluğunu kazanmak için çok mu geçti? Çok fazla gecikmeden öldürülse daha iyi olmaz mıydı? Ama o zaman ne olacaktı? Allang denen o sefil ihtiyar ne yapacağını bilmez bir halde kaygılanıp delirecek gibi olmuş. Konsey toplantısı birkaç kez bölünmüş ve danışmanlar apar topar kapıya hücum edip kendilerini verandaya atmışlar. Hatta anlattıklarına göre aralarından biri verandadan aşağıya atlamış –tahminimce dört-beş metre bir yükseklikten– ve bacağını kırmış. Patusan’ın sultana bağlı valisinin tuhaf davranışları vardı ve bunlardan biri hararetli tartışmalar sırasında giderek artan bir heyecana kapılıp nihayet elinde kamasıyla oturduğu yerden fırlayarak delice bir coşku ve böbürlenmeyle konuşmaktı. Fakat bu gibi kesintileri saymazsak, Jim’in kaderiyle ilgili görüşmeler gece gündüz devam etmiş.</p>
			<p class="calibre10">Bu arada Jim de avlunun etrafında amaçsızca dolanıyor, kimileri uzaktan korkuyla kimileri de öfkeyle onu izliyormuş. Oradaki baldırı çıplaklardan birinin baltayı kapıp üzerine saldırması işten bile değilmiş. Uyumak için virane bir kulübeye el koymuş; etraftaki pisliklerin ve çürümüş maddelerin mide bulandırıcı kokusundan çok rahatsız olmuş, buna rağmen iştahı yerindeymiş zira –bana anlattığına göre– tüm o zaman boyunca kendini aç hissetmiş. Ara sıra konseyin görevlendirdiği ‘velveleci bir ahmak’ telaş içinde çıkagelip tatlı bir dille şaşırtıcı sorular soruyormuş. ‘Hollandalılar gelip ülkeyi ele geçirecek miydi? Beyaz adam geri dönmek istiyor muydu? Böyle sefil bir ülkeye gelmekteki amacı neydi? Raca, beyaz adamın bir saati tamir edip edemeyeceğini merak ediyordu.’ Gerçekten de tutup New England yapımı nikel kaplı bir saat götürmüşler Jim’e ve o da sırf o katlanılmaz can sıkıntısından biraz olsun kurtulmak niyetiyle saatin alarmını tamir etmek için uğraşmış. Anlaşılan o ki, ne denli tehlikeli bir durumda olduğu kulübede saat tamiriyle uğraştığı sırada kafasına dank etmiş. Saati kendi ifadesiyle ‘sıcak bir patates’ gibi yere atıp ne yapacağı, daha doğrusu ne yapabileceği konusunda en ufak bir fikri olmadan telaşla kulübeden çıkmış. Tek bildiği bu durumun artık katlanılmaz olmasıymış. Amaçsızca dolanırken direkler üzerinde küçük bir tahıl ambarını andıran yıkık dökük bir yapının yanından geçip gitmiş ve gözleri çitin kırık kazıklarına takılmış; anlattığına göre hemen ardından, adeta düşünmeden, hiç heyecana kapılmadan, sanki bir aydır üzerinde kafa yorup olgunlaştırdığı bir planı uygularmış gibi kaçmaya hazırlanmış. Hız kazanmak için kayıtsız bir havada geriye doğru yürümüş ve koşmak için aksi yöne dönünce beraberinde iki mızrakçı ve soru soran gözlerle bakan yüksek rütbeli bir görevli çıkmış karşısına. Jim karşısına dikilen bu herifin ‘burnunun dibinden’ koşmaya başlayıp ‘bir kuş gibi’ çitleri aşmış ve tüm kemiklerini çatırdatan ve sanki kafasını çatlatan bir düşüşle öte yana konmuş. Derhal ayağa kalkıp toparlanmış. O an hiçbir şey düşünmüyormuş; dediğine göre tek hatırlayabildiği ardından işittiği haykırışlarmış; Patusan’ın ilk evleri dört yüz metre kadar ilerisindeymiş; ırmak kolunu görmüş ve bir makine gibi hiç düşünmeden hızını artırmış. Ayaklarının altındaki toprak sanki geriye doğru kayıyormuş. Bulabildiği tek kuru noktadan sıçramış, havada uçtuğunu hissetmiş ve hiç sarsılmadan son derece yumuşak ve balçık gibi yapış yapış çamurlu bir alana ayaküstü inmiş. Ancak bacaklarını kımıldatmaya çalışıp bunu başaramadığını fark edince, kendi ifadesiyle ‘toparlanıp kendine gelmiş’. ‘Kahrolası uzun mızraklar’ gelmiş aklına. Çitlerin içindeki insanların kapıya koşmak, iskeleye inmek, kayıklara binmek, burnun etrafından dolaşmak zorunda olduklarını düşününce sandığından daha fazla avantajı olduğunu ve arayı açabileceğini fark etmiş. Üstelik sular çekilmiş ve ırmağın dibinde, kuru denmeyecek kadar az bir su varmış. Jim bir süre için, çok uzun mesafeden isabetli bir atış dışında her türlü tehlikeden uzakmış. Ayağını basabileceği kadar kuru ve sert zemin yaklaşık iki metre önündeymiş. ‘Ne olursa olsun, orada öleceğimi düşündüm,’ dedi. Ellerini uzatıp umutsuzca bir yerlere tutunmaya, avuçlarıyla bir şeyleri kavramaya çalışmış ama yalnızca iğrenç, soğuk ve yapışkan bir balçık yığınını çenesine kadar önünde toplamayı başarmış. Sanki diri diri kendini gömdüğü hissine kapılmış ve sonra çamuru elleriyle sağa sola dağıtarak deliler gibi çırpınıp yığının içinden kurtulmaya çalışmış. Çamur başına, yüzüne, gözlerine, ağzına bulaşmış. Birden o avluyu, sanki yıllar önce çok mutlu olduğu bir yer gibi hatırladığından bahsetti bana. O an yine orada olup o saati tamir ettiği âna dönmeyi çok istemiş. Saati tamir etmek – aklından geçen buydu. Muazzam bir çaba ortaya koymuş, gözlerinden yaş gelene, nefes nefese kalana, gözleri yuvalarından fırlayacak gibi olana kadar debelenmiş ve o karanlıkta insanüstü bir gayretle toprağı yarıp kollarını bacaklarını çamurun içinden çekip kurtarmış ve yavaş yavaş sürünerek kuvveti neredeyse tükenmiş bir halde ırmağın kıyısına doğru yaklaşmış. Boylu boyunca yere uzanmış; ışığı ve gökyüzünü görmüş. Sonra içini mutlulukla dolduran bir düşünceyle birlikte uyku bastırdığını hissetmiş. İddia ettiğine göre gerçekten de uyuyakalmış; belki bir dakika belki de yirmi saniye uyumuş ya da bir saniyeliğine gözlerini kapamış fakat şiddetle sarsılıp irkilerek uyandığını çok net hatırlıyor. Bir süre kımıltısız yatmış ve sonra tepeden tırnağa çamura bulanmış halde orada öylece dikilmiş; yüzlerce mil içinde kendisinden başka hiç kimse olmadığını, kimsenin yardımı, şefkati olmadan avlanmış bir hayvan gibi kimseden merhamet beklemeden orada bir başına kaldığını düşünmüş. İlk evler aşağı yukarı yirmi metre uzağındaymış; kucağında çocuğuyla kaçmaya çalışan korkmuş bir kadının umutsuz çığlıklarıyla yeniden irkilmiş. Ayağında çorapları, üstü başı pislikle sıvanmış ve insanlığından çıkmış vaziyette dümdüz koşmaya başlamış. Köyün yarıdan fazlasını kat etmiş. Hızlı davranan kadınlar sağa sola kaçışmış, ağır kalan erkekler ellerinde ne varsa hemen yere atmışlar ve ağızları bir karış açık taş kesmiş gibi oldukları yerde donup kalmışlar. Jim uçarcasına koşup etrafına dehşet salıyormuş. Can havliyle kaçışan, yüzükoyun yere kapaklanan ve yerde debelenen küçük çocukları fark ettiğini anlatıyordu. İki evin arasından bayır yukarı sapmış, çaresizlik içinde yere devrilmiş barikat gibi yolu kapayan iki ağacın (o dönemde Patusan’da kavgasız patırtısız tek bir hafta geçmezdi) üzerinden güçlükle tırmanmış, etrafı çitlerle çevrili bir mısır tarlasının içine dalmış. Tarlada onu gören bir çocuk korkuyla elindeki sopayı ona doğru savurmuş ve hemen az ötede tedirginlik içinde olanları izleyen adamların kollarına koşmuş. Jim’in ancak, ‘Doramin! Doramin!’ diye bağıracak kadar nefesi kalmış. O hengâmenin ve koşuşturmanın içinde onu apar topar kaldırıp bayırdan yukarı taşıdıklarını ve içinde palmiye ve meyve ağaçları bulunan etrafı çevrili çok geniş bir alanda, koltuğuna kurulmuş oturan dev cüsseli bir adamın yanına götürdüklerini hatırlıyor. El yordamıyla çamurlu elbiselerinin içinde yüzüğü bulup çıkarmaya çalışırken birden ne olduğunu anlayamadan kendini sırtüstü yerde bulmuş. Kendisini kimin yere serdiğini merak etmiş. Anlayacağınız onu ellerinden bırakmışlar o da ayakta duramayıp yere düşmüş. Yamacın dibinde rasgele ateş açıldığını duymuşlar ve köydeki evlerin çatılarının üzerinden bir şaşkınlık uğultusu yükselmiş. Fakat Jim güvendeymiş. Doramin’in adamları giriş kapısının önüne barikat kurmuşlar ve bir yandan Jim’in boğazından aşağı su dökmüşler; Doramin’in yaşlı ve merhametli karısı sürekli bir şeylerle meşgul oluyor, kızlarına tiz bir sesle bağırıp emirler yağdırıyormuş. ‘Yaşlı kadın,’ dedi Jim yumuşak bir sesle, ‘sanki öz oğluymuşum gibi üzerime titriyordu. Beni kocaman bir yatağa –kadının tören yatağıymış– yatırdılar ve kadın ikide bir odaya girip çıkarak yaşlı gözlerini silip sırtımı sıvazladı. Sanırım acınacak bir vaziyetteydim. Orada bir ölü gibi ne kadar yattım bilemiyorum.’</p>
			<p class="calibre10">Anlaşılan o ki Jim, Doramin’in karısına karşı büyük bir sevgi besliyordu. Kadın da Jim’e karşı bir anne şefkatiyle yaklaşmıştı. Kadının yuvarlak, fındık rengi, kırış kırış ve yumuşak bir yüzü, kocaman, parlak kırmızı dudakları (durmadan tembul yaprağı<a class="si-noteref" href="#f54" id="backref_54">54</a> çiğniyordu) ve ileri derecede bozuk, sürekli kırpıştırdığı merhamet dolu gözleri vardı. Devamlı hareket halindeydi; bir yandan bir şeylerle meşgul olurken bir yandan da durmadan temiz esmer yüzlü, kocaman gözleriyle etrafa ağırbaşlı bakışlar atan ve kızlarından, hizmetkârlarından ve köle kızlardan oluşan bir grup genç kadını azarlayıp emirler yağdırıyordu. Böyle evleri bilirsiniz: Bu kızlar arasındaki farkı bilemez, hangisi öz kız, hangisi hizmetçi, hangisi köle ayırt edemezsiniz. Kadın çok tutumluydu ve önü değerli taşlarla süslü kopçalarla iliklediği bol elbisesi bile sanki daracıkmış görünüyordu insanın gözüne. Çıplak, esmer ayaklarında Çin yapımı hasır sarı terlikler vardı. Omuzlarına düşen, uzun, son derece kalın telli kır saçlarıyla bir oraya bir buraya seğirttiğini bizzat görmüştüm. Yalın bir dille konuşuyor kendini akıllıca ifade ediyordu. Asaletli bir ailedendi ve garip, keyfî davranışları vardı. Öğleden sonraları kocasının karşısına geçip çok geniş bir koltuğa oturur, yerleşim bölgesinin ve nehrin epey geniş bir manzarasının görüldüğü duvardaki geniş bir boşluğa dikerdi gözlerini.</p>
			<p class="calibre10">Kadın ne zaman otursa mutlaka ayaklarını altında topluyordu. Yaşlı Doramin ise bir ovanın üzerinde yükselen heybetli bir dağ misali dimdik, azametli bir havada oturuyordu. Doramin yalnızca <em class="calibre2">nakhoda</em><a class="si-noteref" href="#f55" id="backref_55">55</a> ya da tüccar sınıfına mensuptu fakat kendisine gösterilen saygı, tavır ve duruşundaki ciddiyet ve ağırbaşlılık epey dikkat çekiciydi. Patusan’daki ikinci büyük gücün başındaydı. Sulawesi göçmenleri (yaklaşık altmış aileydiler ve hizmetkârlarıyla birlikte ‘kama taşıyan’ iki yüz erkeği bir araya getirebiliyorlardı) yıllar önce onu şefleri olarak seçmişlerdi. Bu kavime mensup insanlar zeki, girişimci, kindardı ama diğer Malaylardan çok daha cesurdular ve baskıya asla boyun eğmiyorlardı. Racaya muhalif bir gruptular. Elbette aralarındaki çekişme ticari sebeplere dayanıyordu. Gruplararası kavgaların, aniden patlak veren ve yerleşim yerinin şu ya da bu kısmını dumanla, alevle, silah sesleri ve haykırışlarla dolduran isyanların esas nedeni ticaretti. Köyler yakılıyor, erkekler racadan başkalarıyla ticaret yapmakla suçlanıp öldürülmek ya da işkence görmek üzere sürüklene sürüklene racanın toplama kampına getiriliyordu. Jim’in Patusan’a gelişinden yalnızca bir-iki gün önce, daha sonra Jim’in özel koruması altına girecek olan balıkçı köyünden birkaç evin reisi, Sulawesi’li bir tüccar için yenebilir kuş yuvası topladıkları şüphesiyle racanın bir grup mızrakçısı tarafından uçurumdan aşağı atılmışlardı. Raca Allang ülkedeki tek tacir olduğu iddiasındaydı ve bu tekeli kırmaya çalışmanın cezası ölümdü; fakat Allang’ın ticaret anlayışı adi bir soygundan farksızdı. Zalimliği ve açgözlülüğü korkaklığından başka sınır tanımıyordu; Jim, Patusan’a gelene kadar Sulawesi erkeklerinin örgütlü gücünden korkuyordu ama bu uslu durmasına yetecek kadar büyük bir korku değildi. Sulawesi’lilere kendine bağlı adamlar vasıtasıyla darbe vuruyor ve hastalıklı bir zihniyetle kendini haklı görüyordu. Bu durum, gezgin bir yabancının, Arap asıllı bir melezin, kanımca tamamen dinî nedenlere dayanarak ülkenin iç kısımlarındaki kabileleri (Jim’in ifadesiyle orman halklarını) ayaklanmaları için kışkırtmasıyla karmaşık bir hal aldı. Bu Arap melezi ikiz tepelerden birinin zirvesinde kendine müstahkem bir kamp kurmuştu. Patusan’a tavuk kümesine dadanan atmaca gibi dadanmıştı ve kırlık bölgeleri harap etmişti. Berrak ırmakların kıyılarında, kararmış direkler üzerinde çürümeye terk edilmiş bütün köyler, köy evlerinin duvarlarındaki otları, damlarındaki yaprakları, sanki bir afete ya da hastalığa yakalanıp doğal yollardan çürüyen bitki örtüsüymüşçesine garip bir izlenim yaratarak parça parça dökülüp sulara karışıyordu. Patusan’daki iki güç, bu Arap melezi çetecinin en çok kimi yağmalamak istediğinden emin değildi. Raca onunla ufak tefek entrikalar çeviriyordu. Sürekli can güvenliklerinden endişe duymaktan bezmiş Bugi<a class="si-noteref" href="#f56" id="backref_56">56</a> halkına mensup bazı yerleşimciler artık onu yardıma çağırmaya niyetliydiler. Aralarında daha cesur olanları ise şaka yollu tavsiyede bulunarak, ‘Raca Allang’ı ülke dışına sürmek için Şerif Ali<a class="si-noteref" href="#f57" id="backref_57">57</a> ve azılı adamlarını devreye sokmaktan’ bahsediyorlardı. Doramin ise onları güçlükle zapt ediyordu. Artık yaşlanıyordu ve nüfuzu azalmasa da durum onun denetiminden çıkmaya başlamıştı. Jim, racanın kazıklarla çevrili kampından çılgınlar gibi kaçarak elinde yüzükle Bugi’lerin şefinin karşısına çıkıp deyim yerindeyse topluluğun bağrına basıldığında Patusan’daki durum işte böyleydi.”</p>
			</div>
			<div class="si-footnotes">
				<div class="si-footnote" id="f53"><a class="si-backref" href="#backref_53">53</a><span>. Malay dilinde “lord”, “efendi” anlamında kullanılan unvan. (Y.N.)</span></div>
				<div class="si-footnote" id="f54"><a class="si-backref" href="#backref_54">54</a><span>. Güney ve Güneydoğu Asya’da yetişen karabibergillerden bir ağaç türü. Genellikle keyif verici/uyarıcı özelliğinden ötürü çiğnenir ve ağızda, dişlerde ve dudaklarda kan kırmızısı lekeler bırakır. Gözlerde ve ağız içi mukozada hücre tahrip edici ve sağlığa zararlı etkileri bilinmektedir. (Ç.N.)</span></div>
				<div class="si-footnote" id="f55"><a class="si-backref" href="#backref_55">55</a><span>. Malay dilinde “efendi” ya da “kaptan” anlamında; gemi sahibi ya da gemi sahibinin temsilcisini ve dolayısıyla bir tüccarı ifade etmek için kullanılır. (Ç.N.)</span></div>
				<div class="si-footnote" id="f56"><a class="si-backref" href="#backref_56">56</a><span>. Sulawesi ve civar adaların güneyinde yaşayan yerleşik bir Malay halkı. (Ç.N.)</span></div>
				<div class="si-footnote" id="f57"><a class="si-backref" href="#backref_57">57</a><span>. Araplarda bir unvan olan şerif, Hz. Muhammed’in torunu Hüseyin’in soyundan gelindiğini ifade eder. (Ç.N.)</span></div>
			</div>
  </body>
</html>
