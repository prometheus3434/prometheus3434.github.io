<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>Lord Jim</title>
    <meta name="Adept.resource" value="urn:uuid:cc9d898c-6c8e-49e7-9b00-781df8de68c9"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="epub-type_cover" id="chapter5">
<div class="html5_section">
			<h1 class="calibre9">V</h1>

			<p class="calibre10">“Elbette, soruşturma sırasında ben de mahkemedeydim,” diye anlatıyordu Marlow, “ve bugün dahi oraya neden gittiğime hayret ederim. Her birimizin koruyucu bir meleği olduğuna inanmak gelir içimden; tabii eğer sizler de her birimizin yakından tanıdığı bir şeytanı olduğunu kabullenirseniz. Bunu itiraf etmenizi istiyorum; zira hiçbir surette özel ve farklı olduğumu düşünmek istemiyorum ve bunun bende de var olduğunu biliyorum – şeytanın varlığını kastediyorum. Onu görmüşlüğüm yok elbette fakat varlığını dolaylı olarak kanıtlayan olgulara dayanarak söylüyorum. Orada olduğu belli ve kötücül bir varlık olduğundan beni de o tür işlerin peşine sürüklüyor. Ne tür işler diye mi soracaksınız? Mesela soruşturma işi, o melez sokak köpeği meselesi –uyuz, yerli bir sokak köpeğinin bir sulh mahkemesinin verandasında insanların ayağına dolanmasına müsaade edileceğini aklınızdan geçirmiyordunuz herhalde, öyle değil mi?– dolambaçlı, umulmadık ve gerçekten de şeytani yollardan beni nazik ve iyi insanlarla, kalpsiz ve zalim insanlarla, gizli dertleri, sıkıntıları olan insanlarla karşılaştıran ve beni görünce insanların çenelerinin açılıp korkunç sırlarını anlatmalarına neden olan işler; sanki benim kendi sırlarım yokmuş gibi, sanki –Tanrı yardımcım olsun!– vadem dolana kadar benim kendi ruhuma sıkıntı verecek yeterince sırrım yokmuş gibi. İnsanların bana bu kadar yakınlık hissetmesi için ne yaptım bilmek istiyorum. Ayrıca benim de herkes gibi kendi dertlerimle boğuştuğumu ve bu gözyaşı, günah ve cazibe vadisinin her yolcusu<a class="si-noteref" href="#f12" id="backref_12">12</a> gibi anılarım olduğunu belirtmek isterim; anlayacağınız gibi başkasının sır ve itiraflarını durup dinlemeye pek de uygun biri değilim. O halde neden insanlar bana sırlarını anlatır? Bilemiyorum, belki de akşam yemeğinden sonra vakit geçirmek için. Charley, sevgili arkadaşım, akşam yemeği harikaydı ve sonuçta buradaki bu adamlar sessizce iskambil oynamayı fazlasıyla zahmetli bir iş gibi görüyorlar. Rahat koltuklarda uzanıp keyif yaparken kendi kendilerine, ‘Şimdi kim uğraşacak, iyisi mi Marlow konuşup anlatsın,’ diye düşünüyorlar.</p>
			<p class="calibre10">Konuşup anlatalım! Öyle olsun bakalım. Mükellef bir ziyafetin ardından, deniz seviyesinden altmış metre yukarıda, elimizin altında bir kutu kaliteli puroyla ve aramızda en iyimize, en beceriklimize bile bu dünyaya sadece sıkıntılara katlanmaya geldiğimizi, ışıkla karanlığın kesiştiği bir noktada herkesin kendi yolunu seçmek zorunda kalacağını, her değerli dakikayı ve geri dönüşü olmayan her adımı hesaplamamız gerektiğini ve –nihayetinde o kadar emin olmasak da– sona adam gibi varacağımızı umarken bir yandan da dirsek dirseğe yolculuk yaptığımız insanlardan pek az yardım göreceğimizi unutturacak pırıl pırıl yıldızların aydınlattığı bu harika akşamda Efendi Jim’den bahsetmek yeterince kolay. Elbette tüm yaşamı akşam yemeği sonrası yakılan bir puroyu içmek kadar keyifle geçen adamlar var etrafımızda; rahat, hoş ve boş, belki de daha son söz söylenmeden, daha sonuna gelinmeden unutulan –eğer bir sonu varsa tabii– anlamsız bir mücadele içinde geçmiş hayatlar.</p>
			<p class="calibre10">Onunla ilk defa o soruşturma sırasında göz göze geldik. Denizle şu ya da bu şekilde bir bağı olan herkesin orada olduğunu bilmeniz gerekir zira Aden’den o gizemli telgraf geldiğinden beri hepimizin çenesinin düşmesine neden olan bu olay günlerdir herkesin dilindeydi. Gizemli diyorum; çünkü alabildiğine bariz ve tatsız bir gerçeği yansıtsa da bir bakıma gizemli bir olaydı bu. Tüm sahil şeridinde başka bir şey konuşulmuyordu. Sabahları ilk iş olarak gemideki kamaramda giyinirken tahta bölme perdesinin arasından Zerdüşt çevirmenimin kilerde kendisine ikram edilen bir bardak çayı içerken kamarotla Patna hakkında çene çaldığını duyuyordum. Kıyıya ne zaman çıksam bir tanıdıkla karşılaşır karşılaşmaz bana ilk söylediği şey, ‘Bundan daha ilgi çekici, hayret uyandırıcı bir şey duydun mu hiç?’ demek oluyordu ve artık tabiatına göre ya alaycı bir tavırla tebessüm ediyor veya üzgün görünüyor ya da küfrediyordu. Birbirine tamamen yabancı insanlar sırf olayla ilgili fikir alışverişinde bulunmak için kırk yıllık ahbaplar gibi sohbete girişiyorlardı. Şehirde ne kadar lanet olası serseri, aylak varsa bu olayın konu olduğu sohbetlerde dağıtılan beleş içkilere konuyordu. Liman idaresinde, bütün gemi taşımacılığı firmalarının ofislerinde, acentenizde, beyazların, yerlilerin, melezlerin, taş merdivenlerin basamaklarında yarı çıplak çömelmiş kayıkçıların arasında hep bu olay konuşuluyordu. Bazıları öfkeliydi, birçoğu da işi şakaya vuruyordu ve gemidekilerin akıbetinin ne olduğuyla ilgili tartışmaların sonu gelmiyordu. Bu birkaç hafta boyunca böyle devam etti ve bu olayın gizemli bir yanı olabileceğine dair görüş de sonunda yaygınlaşıp trajik bir hal aldı. Güzel, güneşli bir sabahta liman idaresine çıkan merdivenlerin yanındaki gölgelik alanda durduğum sırada rıhtım boyunca yürüyüp bana doğru yaklaşan dört adam çarptı gözüme. Bir an için bu tuhaf grubun nereden çıktığını merak ettim ve birden, ‘İşte, geldiler!’ diye bir çığlık attım.</p>
			<p class="calibre10">Sahiden de gelenler onlardı. Üç tanesi normal irilikte adamlardı ama dördüncüsü kolay kolay kimsenin sahip olamayacağı kadar büyük bir cüsseye sahipti. Esaslı bir kahvaltıyı midelerine indirip Dale vapur hatlarının harici sefer yapan ve gün doğumundan yaklaşık bir saat sonra limana demirleyen gemisinden henüz inmişlerdi. Yanılıyor olamazdım; Patna’nın neşeli kaptanını ilk bakışta tanımıştım: güzelim dünyamızın tropikal kuşağındaki en şişman adam. Üstelik, yaklaşık dokuz ay önce ona Semarang’da rastlamıştım. Gemisi liman ağzında yükleme yapıyordu ve kaptan bir yandan Alman İmparatorluğu’nun zorba kurumlarına küfrediyor, bir yandan da biranın şişesini gözünü kırpmadan bir guldene satan De Jongh’un dükkânında bütün gün boyunca ve üst üste her gün sünger gibi içiyordu. Nihayet De Jongh dayanamayıp beni yanına çağırıyor ve kösele gibi suratını buruşturup, ‘İş iştir, ben parama bakarım ama kaptan olacak bu herif benim midemi bulandırıyor. Pöhh!’ diye yakınıyordu.</p>
			<p class="calibre10">Gölgede durmuş ona bakıyordum. Diğerlerinden biraz önde, telaşlı telaşlı yürüyordu ve üzerine vuran güneş ışınları koca cüssesini ürkütücü bir biçimde ortaya çıkarıyordu. Kaptanın bu görüntüsü aklıma arka ayakları üzerinde yürüyen eğitimli bir fil yavrusunu getirdi. Kılığı kıyafeti de çok çarpıcıydı doğrusu: Üzerinde parlak yeşil ve koyu turuncu renkte dikine çizgileri olan pis bir pijama, ayağında eski püskü bir çift hasır terlik vardı ve başkasının attığı, kafasına iki numara küçük gelen geniş siperli bir şapkayı başına Manila kenevirinden yapılma bir sicimle tutturmuştu. Onun gibi bir adamın ödünç kıyafetleri üzerine uydurma konusunda zerre kadar şansı olmadığını kolayca anlayabilirsiniz. Neyse. Sağına soluna bakmadan delice bir telaşla yürüyüp bir metre ötemden geçti ve yüreğindeki tüm saflıkla ifadesini, raporunu –ya da adına her ne diyorsanız– vermek üzere liman idaresinin merdivenlerini hızla çıktı.</p>
			<p class="calibre10">Anlaşılan o ki, ilk olarak sevkıyat amiri ile görüşmüş. Archie Ruthvel ofise henüz gelmişti ve anlattığı kadarıyla başkâtibine fırça çekerek yoğun işgününe başlamak üzereydi. Bazılarınız onu tanıyor olabilir. İçler acısı denecek kadar cılız bir boynu olan ve gemi kaptanlarından ne yiyecek –bir parça tuzlu domuz eti, bir torba peksimet, birkaç patates filan– koparırım diye sürekli kaygı içinde yaşayan nazik Portekizli melez. Hatırlıyorum da, bir yolculuk sırasında yemek için gemiye alınan hayvanlardan geriye kalan canlı bir koyunu ona vermiştim: Karşılığında benim için bir şey yapmasını istediğimden değil –yapamazdı zaten– fakat maaşı dışında ekstra kazanç elde etmenin kutsal bir hak olduğuna yönelik o çocuksu inancı bana çok dokunaklı gelmişti. Neredeyse güzel denecek kadar somut ve güçlü bir histi bu. Irk –daha ziyade iki ırk– ve iklim... Neyse, boş verin. Hayat boyu dostluğunu kazandığımı biliyorum.</p>
			<p class="calibre10">Evet, Ruthvel söylediğine göre başkâtibi –sanırım iş ahlakı üzerine– sert bir biçimde azarlıyormuş ki tam o sırada arkasında hafif bir patırtı işitmiş ve kafasını çevirip bakınca –kendi ifadesiyle aktarıyorum– çizgili ve pamuklu bir kumaşa sarılıp sarmalanmış bir buçuk tonluk bir şeker fıçısını andıran yuvarlak ve devasa bir şeyin ofisin geniş zemini üzerinde durduğunu görmüş. Dediğine göre o kadar afallamış ki uzun bir müddet bu şeyin canlı olduğunu fark edememiş ve öylece hareketsiz oturup bu nesnenin ne amaçla ve ne şekilde masasının önüne getirildiğini merak etmiş. Bekleme odasından kemerli giriş kapısına uzanan koridora doluşan <em class="calibre2">punka</em> sallayan yelpazeciler, çöpçüler, polis memurları, limandaki gemilerin dümencileri ve tayfaları boyunlarını uzatmıştı ve neredeyse birbirlerinin üzerine tırmanıyorlardı. Tam bir kargaşa. O arada içeri giren adam da şapkasını çıkarıp başıyla hafifçe selam vererek Ruthvel’e yaklaşmış. Ruthvel’in bana dediğine göre herifin görüntüsü o kadar rahatsız ediciymiş ki karşısındaki bu yaratığın ne istediğine pek anlam veremeden bir süre onu dinlemiş. Yaratık kulak tırmalayıcı, kederli ama kendinden emin bir sesle konuşuyormuş ve bunun Patna vakası ile ilgili olduğu yavaş yavaş Archie’nin kafasına dank etmiş. Dediğine göre, karşısında duran bu herifin kim olduğunu idrak eder etmez bayağı fenalaşmış –Archie çok anlayışlı ve kolayca keyfi kaçan biridir– ama kendini toparlayıp, ‘Dur! Seni dinleyemem. Liman amirine gitmen lazım. Seni dinlemem mümkün değil. Senin Kaptan Elliot ile görüşmen lazım. Bu taraftan, bu taraftan!’ diye bağırmış. Ayağa fırlayıp o uzun bankonun etrafından koşar adım dolaşmış, adamı çekiştirip itmeye başlamış. Adam da ilk başta şaşkın ve itaatkâr bir tavırla karşı koymamış ve ancak özel büronun kapısına geldikleri vakit hayvani bir içgüdüyle durup direnmiş ve ürkmüş bir boğa gibi homurdanmış. ‘Bana baksana sen! Ne oluyor? Bırak beni!’ Archie kapıyı çalmadan ardına kadar açmış ve, ‘Patna’nın kaptanı efendim!’ diye bağırmış. ‘İçeri girin kaptan.’ Yaşlı adamın başını önünde duran yazıdan hızla kaldırdığını ve bu yüzden adamcağızın burnunun üzerinde duran küçük gözlüğünün düştüğünü gören Archie kapıyı hızla çarpıp, üzerinde imzalaması için birtakım evrakların durduğu masasına yine koşar adımlarla geri dönmüş. Ama dediğine göre koridordaki şamata o kadar berbatmış ki, kendi adını nasıl telaffuz ettiğini hatırlayacak kadar bile toparlayamamış kafasını. Archie her iki yarıküredeki en hassas sevkıyat amiridir. Dediğine göre adamı aç bir aslanın önüne atmış gibi hissetmiş kendini. Hiç kuşku yok ki ofiste korkunç bir velvele kopmuştu. Ben bile ta aşağıdan işitmiştim ve eminim ki kıyıdaki gezi yolundan bandonun yer aldığı üstü kapalı sahneye kadar duyulmuştur o gürültü. İhtiyar Elliot babanın da ağzı iyi laf yapardı doğrusu ve istedikten sonra, hem de karşısındakinin kim olduğunu asla umursamadan avazı çıktığı kadar bağırabilirdi. Genel valiye bile bağırabilirdi. Hatta bir defasında bana, ‘Ben kariyerimde gelebileceğim en üst noktaya geldim. Emekliliğim garanti. Kıyıda köşede iyi kötü bir birikimim var ve şayet benim görev anlayışımı beğenmiyorlarsa kalkar gider, memleketime dönerim. Ben yaşlı bir adamım ve hiçbir zaman lafımı sakınmadım. Artık tek arzum, ölmeden önce kızlarımın evlendiğini görmek,’ demişti. Bu meseleye aklını fena halde takmıştı. Kızlarının üçü de şaşırtıcı derecede onu andırmalarına rağmen epey hoş ve güzellerdi. Elliot baba kızlarının evliliğiyle ilgili kuruntulu düşüncelere kapılıp tersinden kalktığı sabahlar ofistekiler bunu onun gözlerinden okur ve tedirginliğe kapılırlarmış zira anlattıklarına göre ihtiyarın birilerinin hakkından kolayca gelip, onu çiğ çiğ yiyeceğine kesin gözle bakılırmış. Ne ki, o sabah dönek Alman’ı yememiş; ama çiğ çiğ yeme benzetmesiyle lafımı sürdürmeme izin verirseniz, onu çiğneyip deyim yerindeyse küçük parçalar halinde geri tükürmüş.</p>
			<p class="calibre10">Böylece kısa bir süre sonra kaptanın devasa kütlesinin telaşla merdivenlerden inip dış basamaklarda hareket etmeden öylece durduğunu gördüm. Derin derin düşünmek amacıyla hemen az ötemde durmuştu. O tombul, mora çalan yanakları tir tir titriyordu. Parmaklarını ısırıyordu ve bir müddet sonra canı sıkkın, öfkeli gözlerle yan yan bakarken beni fark etti. Onunla birlikte karaya çıkan diğer üç adam grup halinde biraz daha ötede duruyorlardı. Aralarında soluk benizli, hınzır ifadeli, ufak tefek, kolu askıda biri vardı. Uzun boylu, çırpı gibi kara kuru, bir süpürge sopası kadar zayıf olan diğer herif mavi bir flanel ceket giymişti. Sarkık kırlaşmış bıyıklarıyla etrafını kaygısız ve ahmakça bir ifadeyle süzüyordu. Üçüncüsü ise dimdik duran, geniş omuzlu bir delikanlıydı. Elleri ceplerindeydi ve kendi aralarında ciddi bir havada sohbet eden diğer ikisine sırtını dönmüştü. Kıyıdaki boş gezinti yoluna dalmıştı gözleri. Toz toprak içinde, pencereleri jaluzili külüstür bir araba bu grubun hemen az ötesine gelip durdu ve sağ ayağını dizinin üstüne atan sürücü bütün dikkatini titizlikle ayak parmaklarını incelemeye verdi. Hiç kıpırdamayan, başını bile çevirmeyen delikanlı sadece güneş ışınlarının aydınlattığı yola dikmişti gözlerini. Jim’i ilk görüşümdü bu. Ancak genç insanların sergileyebileceği kadar kayıtsız ve erişilmez bir tavır sergiliyordu. Boylu boslu, endamı yerinde, temiz yüzlü, ayakları yere sağlam basan, alabildiğine umut vaat eden, geleceği parlak bu delikanlı orada öylece dikilip duruyordu; ona bakarken onun bildiklerini ve biraz daha fazlasını bilen biri olarak, kendini olduğundan farklı biri gibi gösterip sanki benden bir şeyler elde etmeye çalıştığını fark etmişçesine öfkelendim. Bu kadar anlamlı ve etkileyici görünmeye hakkı yoktu. Kendi kendime, ‘Eğer bu gibiler bu şekilde hataya düşerlerse...’ diye geçirdim aklımdan ve bir defasında yelkenli bir teknenin İtalyan kaptanının, beceriksiz yardımcısı gemilerle dolu bir liman ağzında demir atarken çapa demirlerinin zincirlerini birbirine dolaştırdığını görünce küçük düşmenin verdiği öfkeyle yaptığı gibi şapkamı yere atıp üzerinde tepinebileceğim hissine kapıldım. Jim’in orada durmuş, öylesine rahat bir tavır sergilediğini görünce kendi kendime, ‘Aptal mı bu adam, yoksa vurdumduymaz, katı yüreklinin teki mi?’ diye sordum. Neredeyse bir melodi tutturup ıslık çalmaya hazır bir hali vardı. Ve dikkatinizi çekerim, diğer ikisinin hal ve tavırları zerre kadar umurumda değildi. Onların tiplerine baktığınızda artık halka mal olmuş bir hikâyeye dönüşen ve resmî bir soruşturmanın konusu olan olayda rol alabilecek herifler olduğunu anlardınız. Patna’nın kaptanı, ‘Yukarıdaki o ihtiyar hilekâr bana aşağılık köpek dedi,’ diye söyleniyordu. Beni tanıyıp tanımadığını bilemiyorum. Ama sanırım tanımış olmalıydı; göz göze gelmiştik bir kere. O bana ters ters baktı, ben de gülümsedim; yukarıdaki açık pencereden işittiğim sıfatlar arasında aşağılık köpek en hafif tabirdi. Dilimi tutamamak konusundaki tuhaf beceriksizliğim nüksetti ve, ‘Yapma ya, öyle mi?’ dedim. Başını salladı, başparmağını tekrar ısırdı, alçak sesle küfür etti. Sonra başını kaldırdı ve asık bir suratla küstahça bana bakıp, ‘Peh! Pasifik uçsuz bucaksız bir yer dostum. Siz kahrolası İngilizler elinizden geleni ardınıza koymayın; benim gibi adamlar için bol bol yer olduğunu biliyorum. Apia’ da, Honolulu’da sürüyle tanıdığım var...’ deyip dalgın ve düşünceli bir havada duraksadığı sırada ben de bu saydığı yerlerdeki ‘tanıdıklarının’ ne türden insanlar olduklarını kolayca kafamda canlandıracak fırsatı bulmuştum. Ben de bir zamanlar bu gibi insanlarla tanışmış olduğumu saklayacak değilim. Kiminle dostluk edersek edelim hayatın güzelliklerinden aynı ölçüde keyif alabilirmiş gibi davranmamız gereken dönemler vardır. Benim de böyle bir dönemim oldu ve üstelik geçmişte böyle bir ihtiyaç duyduğum için surat asıp hayata küsmüş gibi davranacak değilim; zira çoğu ahlaktan –nasıl desem?– düzgün hal ve tavır takınmaktan ya da aynı ölçüde önem taşıyan başka niteliklerden yoksun olan o kötü arkadaşlar sizlerin gerçekten ihtiyaç duymadığınız halde –sırf alışkanlıktan, korkaklıktan, cömertlikten ve daha burada sayamayacağım onlarca sinsi ve yetersiz nedenden ötürü– masanıza buyur ettiğiniz tüccar kimliğindeki o saygın hırsızlardan iki kat daha öğretici ve yirmi kat daha eğlendiriciydi.</p>
			<p class="calibre10">‘Siz İngilizler hepiniz hilekârsınız,’ diye sürdürdü konuşmasını benim yurtsever Flensburg’lu ya da Stettin’ li Avustralyalım. O değerli kuşa yuva olup adı kötüye çıkan Baltık Denizi’nin kıyısındaki o küçük limanın hangisi olduğunu şu anda gerçekten de hatırlayamıyorum. ‘Siz kim oluyorsunuz da bağırıyorsunuz? Ha? Söyle bana? Siz diğer insanlardan daha üstün değilsiniz; o ihtiyar düzenbaz da bana çatacak diye ortalığı velveye veriyor.’ Kaptanın kalın göğüs kafesi bir çift sütunu andıran bacakları üzerinde titriyordu; herif baştan aşağıya titriyordu. ‘Siz İngilizler bunu sürekli yapıyorsunuz. Pire için yorgan yakıp yaygara koparıyorsunuz; sizin kahrolası ülkenizde doğmadım diye bunlar hep. Lisansımı geri alın. Sizin olsun. Lisans misans istemiyorum. Benim gibi bir adamın sizin lanet olası lisansınıza ihtiyacı yok. Tüküreyim o lisansın içine!’ deyip okkalı bir tükürük salladı. Sanki durduğu yerden uzaklaşmasını engelleyen ve ayak bileklerini sıkı sıkı kavrayan görünmez ve esrarengiz bir güçten kurtulmak istercesine, öfke içinde tepinip ayaklarını sürürken bir yandan da, ‘Amerigan vatandaşı olacam ben!’ diye bağırdı. O kadar büyük bir hararetle burnundan soluyordu ki bir topuzu andıran kafasından dumanlar çıkıyordu adeta. Oradan çekip gitmemi engelleyen esrarengiz bir durum yoktu ortada: En bariz his meraktır ve bu his elleri cebinde sırtını kaldırıma dönmüş, arkadaşı hazır olur olmaz yürüyüşe çıkacakmış bir adam havasında gözlerini Malabar Oteli’nin sarı boyalı kemeraltındaki çimlik alanına diken delikanlının içinde bulunduğu durumu bütün ayrıntılarıyla öğrenince ne gibi bir tepki vereceğini öğrenme isteği uyandırıyordu bende. Delikanlı böyle bir görüntü çiziyor ve bu da benim nefretimi kabartıyordu. Onun bunaldığını, afalladığını, baştan aşağı yıkıma uğradığını, iğneye geçirilmiş bir böcek gibi kıvrandığını görmek istiyordum. Bir yandan da buna tanık olmak beni biraz korkutuyordu. Sanırım ne demek istediğimi anlıyorsunuz. Suç işlediği için değil ama suça yönelecek kadar âciz oluşu, ne mal olduğu anlaşılmış, foyası ortaya çıkmış birini seyretmek kadar korkunç bir şey yoktur. En sıradan cesaret ve dayanıklılık gösterisidir bizi yasalar karşısında suçlu olmaktan koruyan; tıpkı emin olmasak da dünyanın bazı yerlerinde, her çalının arkasında ölümcül bir yılan bulunduğundan kuşku duymamız gibi bilinmeyen bir zaaftan kaynaklanır bu – gizlenmiş, gözetlenen ya da gözetlenmeyen, kaçınılan ya da cesurca küçümsenip hafife alınan, bir ömür boyunca bastırılan ya da göz ardı edilen, hiçbirimizin güvence altında olmadığını hissettiren o zaaf. Kendimizi kapana kısılmış ve mecbur hissedip ismimizi lekeleyen, asılmamıza neden olan şeyler yaparız ve lanetlenmemize ve boynumuza geçirilecek idam ipine rağmen yine de bu zaaf karşısında cesaretimizi koruruz. Bazen önemsiz gibi görünseler de bazılarımızı tamamen mahveden şeyler vardır. Orada dikilip duran o delikanlıyı izliyordum. Görünüşü hoşuma gitmişti; nasıl göründüğünü biliyordum; doğru yerden çıkıp gelmişti; o bizden biriydi. Kendi gibilerin soyunu sopunu, geldiği yerleri, asla zeki ya da eğlenceli olmayan ve tüm varlıkları dürüst inançlara ve cesurca bir içgüdüye dayanan erkekleri ve kadınları temsil eden, onları simgeleyen biri gibi dikilip duruyordu orada. Cesaretten kastım askerî, sivil ya da özel herhangi bir cesaret değil. Doğuştan gelen ve günahın cazibesine karşı durma cesaretinden söz ediyorum. Zekâ ve bilgiye dayanmayan ama, Tanrı biliyor ya, yapmacık bir tavır takınmadan hazırlıklı ve gönüllü olmaktan, inceliksiz ve kaba olduğunu düşünseniz de paha biçilmez bir dayanabilme cesaretinden, dahili ve harici tehditler karşısında, insan doğasının gücü ve baştan çıkarıcı yozlaşması karşısında düşünmeden, eğilip bükülmeden, gerçeklerin ezici gücüne, ibret verici olayların kötü etkilerine, suç işlemeye teşvik edici fikirlere karşı dayanıklı bir inancın desteğiyle direnen o cesaret ve metanetten bahsediyorum. Fikirlerin canı cehenneme! Fikirler zihninizin bir köşesine yerleşip sizi sürekli dürtükleyen, her biri içinizdeki cevherden bir parça koparıp alan, adam gibi bir hayat sürmek ve acı çekmeden ölmek istiyorsanız birkaç basit düşünceye sıkıca tutunmanız gerektiği inancını ufak ufak zihninize zerk eden sokak serserileri, derbeder hovardalardır!</p>
			<p class="calibre10">Bunun doğrudan Jim’le bir alakası yok; sadece Jim hayat boyu sağımızda solumuzda bizimle beraber yürüdüğünü hissetmek istediğimiz, zekânın aşırılık ve çılgınlıklarından, cesaret ve yüzsüzlüğün –evet, yüzsüzlük diyelim– sapkınlıklarından rahatsız olmayan şu hoş ve boş türün dış görünüş itibarıyla tipik bir örneğiydi. Dış görünüşünün yarattığı etkiye bakarak güvertenin sorumluluğunu –hem mecazi hem de mesleki anlamıyla– gönül rahatlığıyla teslim edeceğiniz türden bir adamdı o. Ben şahsen teslim ederdim; zira benim bu gibi işlerden anlıyor olmam gerekir. Denizcilik yaptığım dönemde Kızıl Bayrak’a hizmet etmek üzere mesleğe yeterince genç kazandırmamış mıydım? O meslek ki, tüm sırrı tek bir kısa cümleyle ifade edilebilir; ama yine de bu cümle düşüncelerinin ayrılmaz bir parçası olana, gördükleri her rüyada yer alana dek genç beyinlere her gün yeniden aşılanmalıdır! Deniz bana cömert davranmıştı ama elimden geçen ve artık bazıları yetişkin insanlar olmuş ve bazıları da boğulup gitmiş olan tüm bu gençleri aklıma getirdiğim zaman benim de görevimi layıkıyla yaptığımı düşünüyorum. Yarın memlekete dönecek olsam bahse girerim ki iki güne kalmaz yüzü güneşten yanmış genç bir kaptan yardımcısı bir rıhtımın girişinde arkamdan yetişip, gür ve heyecanlı bir sesle, ‘Beni hatırlamadınız mı efendim? Ben falanca gemiden küçük bilmem kim. İlk deniz seferimi o gemide yapmıştım.’ Ben de boyu ancak şu sandalyenin arkalığı kadar olan ve şaşkın şaşkın etrafına bakan o ufak delikanlıyı ve iskele sütunları arasında kayarcasına yavaş yavaş ilerleyen gemiyi sessizce izleyen ama mendilini sallayamayacak kadar üzgün annesini ve ablasını ya da belki de oğlunu yolcu etmek, onunla birlikte erkenden limana gelen ve belli ki bocurgatlarla ilgilenirken bütün sabahı orada geçiren, gemide çok uzun kaldığı için de en nihayet oğluna doğru dürüst veda edip onu uğurlayamadan bir an önce kıyıya çıkmak için koşuşturan orta yaşlı nazik babasını hatırlarım. Pupada duran gemi kılavuzu ağır ağır konuşarak bana, ‘Gemiyi rıhtım hattında biraz bekletin kaptan,’ diye seslenir. ‘Kıyıya çıkmak isteyen bir beyefendi var burada. Hadi bakalım efendim. Neredeyse Talcahuano’ya kadar bizimle seyahat edecektiniz. Şimdi inme vaktiniz geldi; dikkatli olun, acele etmeden, yavaş yavaş... Tamamdır. Ön taraftaki palamarları yeniden laçka edin.’ Cehennem çukuru gibi dumanlar salan römorkörler yaşlı nehrin sularını çalkalayıp köpürterek ilerler; kıyıdaki beyefendi pantolonundaki tozları silkelerken yardımsever kamarot da adamcağızın gemide bıraktığı şemsiyesini arkasından fırlatır. Artık her şey yolundadır. Adam kendi payına düşeni yapıp denize kurbanını sunmuştur ve artık evine gidip bu konuya hiç kafa yormuyormuş gibi yapacaktır; o küçük ve hevesli kurbanı daha ertesi sabaha kalmadan fena halde deniz tutacaktır. Yavaş yavaş denizcilik mesleğinin tüm o küçük gizemlerini ve büyük sırrını öğrenince, denizin vereceği hüküm gereği ya yaşamaya devam edecek ya da ölüp gidecek; atılan her yazı turayı denizin kazandığı bu budalaca oyunda rol oynayan adam da ağır ve genç bir elin sırtına vurmasından ve, ‘Beni hatırladınız mı efendim? Ben küçük bilmem kim,’ diyen neşeli bir denizci delikanlının sesini işitmekten mutluluk duyacaktır.</p>
			<p class="calibre10">Bunun keyifli bir şey olduğunu söylemek isterim; hayatınızda en azından bir kez olsun doğru bir şey yapmış olduğunuzu anlatır size. Benim sırtıma bu şekilde vuruldu ve o ağır elin verdiği acıyla yüzümü buruşturduğum da oldu; kendimi tüm gün boyunca coşkulu hissettim ve içtenlik ve samimiyetle sırtıma inen o el sayesinde şu dünyada kendimi daha az yalnız hissederek yatağa girdim. Küçük bilmem kimleri hatırlamaz olur muyum hiç! Ben dış görünüşüne bakıp adamı gözünden tanımayı bilmez miyim. Tek bir manalı bakışa güvenip güverteyi o delikanlıya teslim eder, ardından da rahat bir uyku çekerdim ve Tanrı’m! O güverte asla emin ellerde olmazdı. Bu düşünce insanda büyük bir dehşet hissi uyandırıyor. Jim, yeni, pırıl pırıl bir İngiliz altını kadar saf ve hakiki görünüyordu fakat bu madenî parada şeytani bir alaşım vardı. Ne kadarı sahteydi acaba? Nadir bulunan ve lanetli bir madenin zerresi, küçücük bir damlası kadar belki! Ama Jim orada o umursamaz havalarında dikilip dururken insan onun muhtemelen sıradan pirinç madeninden daha nadir olup olmadığını merak ediyordu.</p>
			<p class="calibre10">Buna inanamıyordum. Onun, denizcilik mesleğinin onuru adına kıvrandığını görmek istiyordum. Dikkate bile almadığım diğer iki önemsiz adam, kaptanlarını fark edince yavaşça bize doğru yürümeye başladılar. Yürürken de bir yandan sohbet ediyorlardı, ben ise artık göze görünmediklerini varsayıp zerre kadar umursamıyordum bu ikisini. Birbirlerine bakıp sırıtıyorlardı. Belki de aralarında şakalaşıyorlardı, bilemiyorum. Birinin kolunun kırık olduğunu gördüm; uzun boylu, kır bıyıklı olanı ise başmakinistti ve epey kötü nam salmış biriydi. Onlar önemsiz şahsiyetlerdi. Yaklaştılar. Kaptan suratında donuk bir ifadeyle ayaklarına bakıyordu. Sanki berbat bir hastalık ya da bilinmeyen bir zehrin esrarengiz, deva bulmaz etkisi yüzünden olağanüstü boyutlarda şişmişti herif. Başını kaldırdı, iki önemsiz adamın karşısında durup beklediklerini gördü –sanırım bu ikisine bir şeyler söylemek için– şişmiş suratını garip, alaycı bir ifadeyle çarpıtarak ağzını açtı ve sonra sanki aklına bir anda bir şey gelmiş gibi durdu. Ağzını sessizce kapatırken kalın, pembemsi dudakları birbirine değdi, kararlı adımlarla paytak paytak yürüyerek arabanın yanına gitti ve kapı koluna o denli şuursuz bir şiddetle asılıp sabırsızca ve vahşice çekiştirmeye başladı ki, arabanın önüne koşulmuş midilliyle birlikte yana devrileceğini sandım. Dalgın gözlerle ayak tabanına bakan sürücü sarsıntıyla birlikte bir anda düşüncelerinden sıyrıldı, büyük bir korkuya kapıldı ve düşmemek için iki eliyle sıkıca tutunurken oturduğu yerde başını çevirip arabasına güçlükle binmeye çalışan bu devasa gövdeyi gördü. Küçük at arabası gürültülü bir şekilde sarsılıp sallandı ve o eğilmiş başın kıpkırmızı ensesi, gerilen baldırların iriliği, rengi atmış, yeşil ve turuncu çizgili pis pijamanın sırtı, cırtlak renklere bürünmüş o iğrenç kütlenin adeta bir çukur kazıp zorla içine girmeye çalışırmışçasına ortaya koyduğu çaba, tıpkı ateşli bir hastalığa yakalanmış birini dehşete düşüren o garip ve kendine özgü sanrılar gibi insanın gerçeklik hissini gülünç ama aynı zamanda ürkütücü bir etkiyle altüst ediyordu. Kaptan at arabasının içinde kayboldu. Arabanın çatısı yarılıp ikiye bölünseydi, tekerlekler üzerindeki kasası olgunlaşmış bir pamuk kozası gibi çatlayıp açılsaydı şaşmazdım doğrusu. Fakat sadece yayları gıcırdayarak çöktü ve birden jaluzilerden biri çatırdayarak aşağı indi. Kaptanın daracık aralığa sıkışmış omuzları yeniden göründü; bir yere bağlanmış balon gibi sağa sola sallanan şişmiş kafası dışarı sarkmış, kan ter içinde kalmış bir halde öfkeyle ağzından tükürükler saçıyordu. Çiğ bir et kütlesini andıran kıpkırmızı, küt yumruğunu arabacıya vahşice sallayarak kükrer gibi bir sesle, hareket edip yola koyulmalarını söyledi. Nereye? Belki de Pasifik Okyanusu’na. Sürücü kamçısını salladı; midilli burnundan soludu, hafifçe şahlanır gibi oldu ve dörtnala ileri atıldı. Nereye? Apia’ya mı? Honolulu’ya mı? Oyalanıp eğlenebileceği 6.000 millik bir tropikal kuşak vardı ve ben tam olarak nereye gideceğini duymamıştım. Homurdanıp burnundan soluyan midilli göz açıp kapayıncaya kadar herifi kapıp sonsuzluğa götürdü ve onu bir daha asla görmedim; üstelik en son, ardında beyaz bir toz bulutu bırakarak köşeyi dönüp gözden yiten o küçücük, köhne at arabasında otururken gördüğüm kaptanı bir daha gören var mı bilmiyorum. Çekip gitmiş, ortadan kaybolmuş, sırra kadem basmıştı; işin garibi, sanki o at arabasını da kendisiyle birlikte alıp götürmüştü; zira doru renkte, kulağı kesik bir midilliye ve ayağı yaralı, canından bezmiş Tamil kökenli bir sürücüye de bir daha rastlamadım. Kuşku yok ki Pasifik Okyanusu büyüktü; fakat orada becerilerini sergileyecek bir yer bulup bulmadığını bilemesem de, süpürgesine binip havalanan bir cadı gibi ortadan kaybolduğu kesindi. Kolu askıdaki ufak tefek adam bir kuzu gibi melercesine, ‘Kaptan! Hey, kaptan! Kapta-aa-an!’ diye sızlanarak at arabasının arkasından koşmaya başladı fakat birkaç adım attıktan sonra birden durdu ve boynunu büküp yavaş yavaş geriye doğru yürümeye başladı. Uzaklaşan tekerleklerin gürültüsüyle birlikte genç adam gerisingeri durduğu yere döndü. Gözden kaybolan at arabasının ardından bakarken ne yerinden kımıldadı ne de en ufak bir el kol hareketi yaptı.</p>
			<p class="calibre10">Tüm bunlar anlatmak için sarf ettiğim zamandan çok daha kısa bir sürede olup bitti; zira gözümün önünde bir anda yaşananları zihninizde daha iyi canlandırabilesiniz diye tasvir ederek yorumluyorum. Ardından, Patna’nın zavallı kazazedeleriyle ilgilenmek üzere Archie’nin gönderdiği melez memur ortaya çıktı. Üstlendiği görevi layıkıyla yerine getirmek ister bir havada sağına soluna bakınarak, büyük bir hevesle dışarı fırlamış ve aceleden şapkasını bile giymemişti. Esas oğlan ortalarda yoktu gerçi ama memur diğer iki herife önemli adam pozlarıyla yanaştı ve hemen ardından kolu askıda ve belli ki kavga çıkarmak için fırsat kollayan adamla ağız dalaşına girdi. Ona kimse emir yağdıramazdı, ‘hele ki bir memur parçası’. Burnu havada bir melez, kıçıkırık bir kâtip bozuntusu, sürüyle yalan uydurup gözünü korkutamazdı. Anlattığı hikâye doğru olsa bile ‘böyle bir maksatla’ gözünün korkutulmasına ‘asla’ izin veremezdi! Bas bas bağırarak gidip yatacağını söyledi. ‘Eğer Tanrı’nın cezası bir Portekizli olmasaydın, şu anda benim bir hastanede yatıyor olmam gerektiğini anlardın!’ diye bağırdığını da işittim. Sağlam kolunun yumruğunu memurun burnuna doğru uzattı; etraflarında kalabalık bir grup insan toplanmaya başlamıştı; şaşkınlık içinde bocalayan fakat ağırbaşlılığını korumak için elinden geleni yapan melez, niyetini açıklamaya çalıştı. Tartışmanın sonunu görmek için daha fazla beklemeden oradan uzaklaştım.</p>
			<p class="calibre10">Fakat tesadüf bu ya, o sıralarda hastanede bir adamım vardı ve soruşturmanın başlamasından bir gün önce onu görmeye giderken beyaz adamların koğuşunda o ufak tefek herifin, kolu atele bağlanmış ve epey sersemlemiş halde sırtüstü yattığını görmüştüm. Uzun boylu, kırlaşmış sarkık bıyıkları olan diğer adamın da hastanede olduğunu büyük bir şaşkınlıkla fark ettim. Kolu kırık arkadaşıyla Portekizli memurun tartışması sırasında onu kâh durduğu yerde kasılarak kâh ayaklarını sürüyerek, korkmamış görünmeye çalışıp oradan sıvışmak için hamle yaparken gördüğümü hatırlıyorum. Anladığım kadarıyla limanın yabancısı değildi ve zor durumda kalınca doğruca Mariani’nin bilardo salonuna gidip pazaryerinin yanındaki meyhaneye kapağı atmayı başarmıştı. Mariani denen ve bizim uzun boylu herifi tanıyan, hatta kirli işler çevirmesine bir-iki defa yardım eden o kepaze serseri neredeyse önünde eğilip yürüdüğü yeri öpmüş ve birkaç şişe içkiyle birlikte onu derme çatma evinin üst katındaki bir odaya kapatmış. Anlaşılan o ki, herif can güvenliği konusunda anlaşılmaz bir endişeye kapılmıştı ve saklanmak istiyordu. Ne var ki, Mariani uzun bir zaman sonra (kamarotuma sattığı puroların parasını istemek için gemiye geldiğinde) yıllar önce çevirdiği kirli işlerden birinde gördüğü yardımdan ötürü minnet duyduğundan onun için sorgusuz sualsiz çok daha fazlasını yapacağını söylemişti. Adaleli göğsünü iki defa yumruklayıp, gözyaşlarıyla parlayan o kocaman siyah gözlerini devirerek, ‘Antonio asla unutmaz! Antonio asla unutmaz!’ demişti. Ahlaka aykırı bu minnettarlığın nedeni tam olarak neydi asla öğrenemedim; fakat bu her ne ise, yersiz bir korkuya kapılan ve Mariani’nin hazırladığı kuvvet ilaçlarıyla ruh halini dengelemeye çalışan adamımıza kilitli kapılar ardında, yerlere sıvası dökülmüş bir odada; bir sandalye, bir masa, köşede bir şilte gibi her türlü imkânı sağlamıştı. Bu durum üçüncü günün akşamına kadar sürmüş ve o akşam korkunç çığlıklar atan adamımız bir kırkayak sürüsünden kurtulmak için çareyi kaçmakta bulmuş. Odanın kapısını sert bir hareketle açıp can havliyle daracık merdivenlerden aşağıya adımını atınca Mariani’nin üzerine kapaklanmış, sonra ayağa kalkıp kendini toparlayarak bir tavşan gibi sokağa fırlamış. Ertesi sabah polis bunu bir çöp yığınının içinden çekip çıkarmış. İlk başta kendisini asmaya götürdükleri fikrine kapılmış ve polisin elinden kurtulmak için kahramanca mücadele etmiş, fakat yatağının yanına gidip oturduğumda iki gündür çok sakin olduğunu öğrendim. Yastığa dayadığı zayıf, kır bıyıklı bronzlaşmış suratı sağlıklı ve sakin görünüyordu; bakışlarındaki ifadesiz pırıltıda saklı, bir pencere camının ardında sessizce gizlenen ve tarifsiz bir dehşeti andıran o hayalî korku olmasa savaştan yıpranmış çocuk ruhlu bir askerin suratına bile benzetilebilirdi. Öylesine sakindi ki, şu meşhur olayla ilgili bir de onun ağzından birtakım açıklayıcı bilgiler edinmek gibi tuhaf bir umut beslemeye başladım. Nihayetinde, utanç verici bir uğraşın ve belli bir davranış kalıbına duyulan vefanın bir arada tuttuğu bir topluluğa üye biri olmaktan öte beni ilgilendirmeyen bir olayın üzücü ayrıntılarını deşmeye neden bu kadar hevesli olduğumu açıklamak zor. Hastalıklı bir merak diyebilirsiniz belki buna; fakat ben birtakım şeyleri su yüzüne çıkarmak arzusundaydım. Belki de, şuursuzca bir ipucu yakalayacağımı, adamakıllı ve haklı bir gerekçe, affedici bir açıklama, ikna edici bir bahane kırıntısı bulacağımı umuyordum. Şimdi ise, imkânsızı umduğumu gayet iyi anlamıştım – zira insan yaradılışının en inatçı hayaletini, bir sis gibi yükselen, bir kurt gibi kemiren ve ölümün kaçınılmazlığından daha ürpertici olan o gizli ve rahatsız edici kuşkuyu –yerleşik davranış kalıplarıyla yüceltilen egemen gücün kuşkusunu– yatıştırmaya, kafamdan atmaya çalışıyordum; buna tesadüf etmek son derece zordur; bu, korkulu haykırışlara yol açar, panik doğurur ve insanlara sinsice kahpelik, kötülük yaptırır; gerçek felaketin gölgesidir bu. Bir mucize mi bekliyordum? Ve neden bunu bu kadar büyük bir şevkle arzuluyordum? Daha önce hiç görmediğim bu genç adam için ufacık bir mazeret bulmayı kendi iyiliğim için mi arzuluyordum? Jim’in salt dış görünüşünün bile, onun zaafını biliyor olmanın akla getirdiği düşüncelere kişisel bir kaygı ile yaklaşmak isteğini de uyandırması bu olayı bir gizemli ve dehşetli bir olguya dönüştürüyor, gençliği, onun gençliğine benzeyenlerimiz için bu yıkıcı bir yazgının ipuçlarını taşıyordu. Korkarım, merakımın ardında böyle bir gizli gerekçe yatıyordu. Aradan bu kadar zaman geçtikten sonra anladım ki, mucizevi olan tek şey ahmaklığımın boyutuymuş. O yıpranmış, perişan haldeki hilebaza bakıp kuşku hayaletini kafamdan kesinlikle def edebileceğimi ummuştum. Kendimi epey çaresiz hissediyor olmalıydım ki, tarafsızca ve dostça sorduğum birkaç soruya herhangi bir hasta gibi uyuşukça bir hevesle cevap vermesinin ardından ben de hiç vakit yitirmeden, Patna sözcüğünü hassas bir soru içinde, ipeklere sarıp sarmalayarak sordum. Hassasiyetim bencilceydi; onu ürkütmek istemiyordum; onun için kaygılanmıyordum; ona ne kızıyor ne de acıyordum: Yaşadığı deneyimin önemi yoktu ve yakayı sıyırıp sıyırmamasını da umursamıyordum. Ufak tefek günahlar işleyerek hayatını geçirmiş, yaşını başını almıştı artık ve ne nefret ne de acıma hissi uyandırırdı insanda. Sanki hafızasını biraz yoklar gibi yapıp, ‘Patna mı?’diye sordu ve, ‘tabii ya, ben buranın gediklilerindenim. Onun battığını gördüm,’ dedi. Böyle budalaca bir yalan karşısında öfkemi dışa vurmaya hazırlanıyordum ki, yumuşak bir ses tonuyla, ‘O gemi sürüngenlerle doluydu,’ diye ekledi.</p>
			<p class="calibre10">Bunu duyunca duraksadım. Ne demek istiyordu? Donuk bakan gözlerinin ardındaki o yatışmamış, hayalî korku sanki kımıldamadan durmuş efkârlı efkârlı bana bakıyordu. Düşünceli bir havada, ‘Gece nöbeti sırasında gemiyi batarken izlemem için beni ranzamdan kaldırdılar,’ diye sürdürdü konuşmasını. Birden sesi korkutucu denecek kadar güçlü çıkmaya başlamıştı. Akılsızlığımdan ötürü pişmanlık duymuştum. Koğuşta kar beyaz şapkalı hemşirelerden bir tanesi bile göze çarpmıyordu fakat az ötede, uzun sıralar halinde dizilmiş boş karyolaların ortasında, liman ağzındaki gemilerden birinde kazaya uğramış, alnı özensizce bandajlı, esmer ve cılız bir adam yatağında dikildi. Birden bizim o ilginç ve perişan herif bir ahtapotun dokunacı gibi ince kolunu ileriye uzatıp omzumu kavradı. ‘Sadece benim gözlerim o kadar uzağı görecek kadar sağlamdı. Gözlerimin keskinliği meşhurdur. Sanırım beni bu yüzden çağırdılar. Hiçbiri geminin battığını görecek kadar atik değildi ama sonunda battığını gördüler ve hep bir ağızdan bağırdılar,’ diyerek kurt ulumasına benzer bir ses çıkardı. Bu ses yüreğimin derinliklerine işledi. Öte yanda yatağında doğrulan kazazede, ‘Ah! Şunu sustursanıza,’ diye öfkeyle inledi. Bizimki de, ‘Bana inanmıyorsun galiba,’ diyerek kelimelerle ifade edilemeyecek bir kibirle konuşmaya devam etti. ‘Basra Körfezi’nin bu yanında benimkiler kadar keskin göz bulamazsınız. Yatağın altına baksana.’</p>
			<p class="calibre10">Tabii ki ben de ânında eğilip baktım. O durumda bakmayanın alnını karışlarım. ‘Ne görüyorsun?’ diye sordu. Kendimden büyük bir utanç duyarak, ‘Hiçbir şey,’ dedim. Hoyrat ve küçümseyici bakışlarla yüzümü inceledi. ‘Tabii ya,’ dedi, ‘ama ben baksaydım görebilirdim. Dediğim gibi, benimkiler kadar keskin göz yok.’ Sırrını benimle paylaşıp rahatlamak için can atarmışçasına tekrar omzumdan kavrayıp beni kendine doğru çekti. ‘Milyonlarca pembe kurbağa. Benimkiler kadar keskin göz yok. Milyonlarca pembe kurbağa. Bir geminin battığını görmekten daha kötüdür bu. Bütün bir gün batan gemilere bakıp pipomu tüttürebilirim. Neden bana pipomu geri vermiyorlar? Bu kurbağaları seyrederken bir yandan pipomu tüttürebilirdim. Gemi kurbağalarla doluydu. Onları izlemek lazım anlıyor musun?’ Suratında alaycı bir ifadeyle göz kırpıyordu. Alnımda biriken terler üzerine damlıyordu. Kaba pamuklu kumaş ceketim ıslak sırtıma yapışmıştı. Öğleden sonra çıkan meltem esintisi sıra sıra dizilmiş karyolaların üzerinde sertçe esti, pirinç çubuklara asılı perdelerin kıvrımları kıpırdanırken takır tukur sesler çıkardılar, boş yatakların üzerindeki örtüler boş zemin boyunca sessizce sağa sola savruldu ve iliklerime kadar titredim. Hafifçe içeri dolan tropik esinti o boş koğuşta memleketteki eski bir ahırda esen sert bir kış rüzgârı misali karamsar bir hava yaratmıştı. Ötede yatan ve öfke ve endişeyle titreyen sesi duvarlar arasında çınlayan kazazede, ‘Bayım, aman bağırmasına fırsat vermeyin,’ diye seslendi. Omzumu kavrayan eliyle beni çekiştirirken bir yandan da pis pis suratıma bakıyordu. ‘Gemi onlarla doluydu, anlıyor musun ve çaktırmadan, sessizce sıvışmamız lazımdı.’ Korkunç bir hızla mırıldanıyordu. ‘Hepsi de pembeydi, hepsi de pembe. Çoban köpekleri kadar iriydiler ve başlarının üzerinde birer göz vardı ve çirkin ağızlarının etrafında pençeleri vardı. Öhö! Öhö!’ Elektriğe kapılmış gibi hızla sarsılıp kasılmaya başlayınca düz yatak örtüsünün altındaki zayıf ve titrek bacaklarının hatları ortaya çıktı; omzumu bırakıp havadaki bir şeyi yakalamak istermiş gibi elini ileriye uzattı; vücudu gerilip bırakılmış bir arp yayı gibi titredi; ben aşağı bakarken donuk bakışlarındaki hayalî korku belirginleşti. Soylu ve sakin hatlara sahip o yaşlı asker suratı sinsi bir kurnazlığın, tiksindirici bir uyanıklığın ve çaresizce bir korkunun beraberinde getirdiği yozlaşmayla gözlerimin önünde dağılıp parçalandı. Çığlık atmamak için kendini zaptedip ihtiyatlı bir sesle ve yavaşça el kol hareketleri yaparak yeri işaret etti ve: ‘Şşş, şimdi orada ne yapıyorlar?’ diye sordu. Tüm bu gösterinin anlamı zihnimde bir şimşek gibi çaktı ve o anda zekâmdan rahatsız oldum. ‘Hepsi uyuyor,’ diye cevap verdim ona bakmamaya çalışarak. İşte olmuştu. Duymak istediği buydu; yatışması için gereken kelimeler bunlardı. Uzun bir soluk aldı. ‘Şşş! Sessiz ol, kıpırdama. Ben buranın gediklilerindenim. O vahşi canavarları iyi tanırım. İlk kımıldayanın kafasını ezeceksin. Onlardan sürüyle var ve gemi suyun üzerinde on dakikadan fazla kalmaz.’ Yeniden hızlı hızlı soluklandı. Birden, ‘Çabuk ol!’ diye bağırdı ve ardı ardına çığlıklar atmaya başladı. ‘Hepsi de uyanık, milyonlarcası. Üzerimde geziniyorlar! Dur! Bekle! Onları sinekler gibi öbek öbek ezeceğim. Bekle beni! İmdat! İmdaaat!’ Uzun ve aralıksız bir uluma, yaşadığım şaşkınlığı daha da artırdı. Ötede yatan kazazedenin her iki elini acıklı bir yüz ifadesiyle sargılı başına doğru kaldırdığını gördüm. Önlüğünü çenesine kadar iliklemiş bir hastabakıcı, adeta bir teleskopun dar ucunda belirirmiş gibi koğuşun öte yanında ortaya çıktı. Bozguna uğradığımı kabullendim ve daha fazla vakit kaybetmeden yere kadar inen pencerelerin birinden sıvışıp kendimi koridora attım. Herifin uluması bir intikam gibi beni takip etti. Tenha bir merdiven sahanlığına doğru yöneldim ve birden kendimi son derece sessiz bir ortamda buldum; boş ve parlak merdivenlerden aşağıya inerken bu sessizlik sayesinde allak bullak olmuş düşüncelerimi toparladım. Aşağıda avlunun bir yanından ötekine doğru yürüyen bir stajyer cerraha rastladım. Beni durdurup, ‘Adamınızı mı görmeye geldiniz kaptan?’ diye sordu, ‘Sanırım kendisini yarın taburcu edebiliriz. Gerçi bu aptallar kendilerine bakmayı hiç bilmiyorlar. Şu hac gemisinin başmakinisti burada yatıyor. En beterinden garip bir delirium tremens<a class="si-noteref" href="#f13" id="backref_13">13</a> vakası. Yunan mıdır, İtalyan mıdır nedir, o herifin meyhanesinde üç gün boyunca dur durak bilmeden içmiş. Olacağı bu tabii. Bana dediklerine göre günde dört şişe brendi. Eğer bu doğruysa, şaşılacak bir durum. Sanki midesi demirle kaplı herifin. Kafa gitmiş tabii fakat işin garibi yaşadığı hezeyanın belli bir yolu yordamı olması.<a class="si-noteref" href="#f14" id="backref_14">14</a> Neler olduğunu anlamaya çalışıyorum. Böyle bir hezeyanın bir mantık silsilesi olması ise son derece sıra dışı. Normal şartlarda yılanlar görmesi lazım ama bu görmüyor. Günümüzde geleneksel bilgilerin değeri kalmadı. Bunun gördüğü hayaller kurbağalarla ilgili. Ha, ha, ha! Yok, yok, cidden söylüyorum ki daha önce bir hezeyan vakası hiç bu kadar ilgimi çekmemişti. Aslında o alkol cümbüşünün ardından ölmüş olmalıydı. Bünyesi sağlammış doğrusu. Tropikal bölgelerde yirmi dört sene. Gidip bir göz atmalısınız. O ihtiyar ayyaşın asil bir duruşu var. Gördüğüm en sıra dışı adam – tıbbi açıdan elbette. Bakmak ister misiniz?’</p>
			<p class="calibre10">Doktorun konuşması boyunca kibarca ilgileniyormuş gibi yaptım ama en sonunda üzgün bir yüz ifadesi takınıp zamanım olmadığı gibisinden bir şeyler mırıldandım ve aceleyle elini sıktım. Doktor arkamdan, ‘O soruşturmada hazır bulunması mümkün değil. Tanıklığı önem taşıyor mu sizce ne dersiniz?’ diye seslendi.</p>
			<p class="calibre10">Ana kapıdan çıkarken dönüp, ‘Zerre kadar önemi yok,’ diye cevap verdim.”</p>
			</div>
			<div class="si-footnotes">
				<div class="si-footnote" id="f12"><a class="si-backref" href="#backref_12">12</a><span>. John Bunyan’ın <em class="calibre2">Hac Yolunda</em> alegorisine gönderme. (Ç.N.)</span></div>
				<div class="si-footnote" id="f13"><a class="si-backref" href="#backref_13">13</a><span>. Alkol zehirlenmesi sonrası yaşanan titremeli hezeyan. (Ç.N.)</span></div>
				<div class="si-footnote" id="f14"><a class="si-backref" href="#backref_14">14</a><span>. “Deli olmasına deli ama mantığı dayak değil.” cümlesine gönderme. (William Shakespeare, <em class="calibre2">Hamlet</em>, Perde II, Sahne II) (Ç.N.)</span></div>
			</div>
  </body>
</html>
