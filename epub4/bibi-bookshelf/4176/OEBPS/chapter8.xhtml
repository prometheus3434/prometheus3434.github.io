<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>Lord Jim</title>
    <meta name="Adept.resource" value="urn:uuid:cc9d898c-6c8e-49e7-9b00-781df8de68c9"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="epub-type_cover" id="chapter8">
<div class="html5_section">
			<h1 class="calibre9">VIII</h1>

			<p class="calibre10">“Geminin her an denizin dibini boylamasını ve içeri hücum eden suyun onu bir kıymık parçası gibi geriye savurmasını beklerken ambar ağzında ne kadar kımıltısız dikilip durduğunu bilemiyorum. Uzun bir süre olmasa gerek. Belki iki dakika. Göremediği ama seslerini işittiği iki adam uykulu uykulu aralarında konuşmaya başlamış ve nereden geldiğini bilemediği tuhaf ayak sesleri duymuş. Bu belli belirsiz seslerin üzerine felaketten önceki o korkunç dinginlik, kazanın hemen öncesindeki sabırları zorlayıcı o sessizlik çökmüş; o anda Jim’in aklına hemen koşup gemi batarken yüzebilsinler diye sandalların halatlarını kesmek için yeterince zamanı olabileceği gelmiş.</p>
			<p class="calibre10">Patna’nın uzun bir kaptan köprüsü vardı ve tüm sandallar dördü bir, üçü de diğer yanda olmak üzere oradaydı – en küçük sandal iskele tarafında neredeyse dümen kutusuyla aynı hizadaydı. Jim ikna edici olmak için gözle görülür bir hevesle sandalları derhal devreye sokmak için büyük özen gösterdiğini anlatıyordu bana. Görevinin bilincindeydi. O konuda yeterince iyi bir kaptan yardımcısı olduğunu söyleyebilirim. Endişeyle yüzüme bakıp, ‘En kötü durumlar için hazırlıklı olmaya her zaman önem verdim,’ dedi. Bu sağlam ilkeyi başımla onaylarken, insanın o ilk anda algılanamayan güvenilmezliğini göz ardı ettim.</p>
			<p class="calibre10">Sarsak adımlarla koşmaya başlamış. Bacakların üzerinden atlamak, insanların başlarına çarpmaktan kaçınmak için dikkatli olmak zorundaymış. Ansızın biri aşağıdan elini uzatıp ceketinin eteğine yapışmış ve sıkıntılı bir sesle konuşmaya başlamış. Sağ elinde taşıdığı fenerin ışığı yukarı bakan esmer bir yüze vurmuş. Adamın biri gözleriyle ve sesiyle aynı anda ona yalvarıyormuş. Jim ısrarla, umutsuzluk içinde adeta bir dua gibi defalarca söylenen su kelimesini anlayabilecek kadar yolcuların dilini öğrenmişti. Ondan uzaklaşmak için şöyle bir silkinmiş ama bu kez de bir kolun bacağına asıldığını hissetmiş.</p>
			<p class="calibre10">Sanki olayın etkisini daha atlatamamış gibi, ‘O gariban boğulmak üzere olan bir adam gibi yapışmıştı bana,’ dedi. ‘Su, su! Ne suyundan bahsediyordu bu? Ne geçiyordu aklından? Elimden geldiğince sakin olmaya çalışarak bacağımı bırakmasını emrettim. Beni engelliyordu, zaman tükeniyordu ve diğer insanlar da kıpırdanmaya başlamıştı; zamana ihtiyacım vardı – sandalların halatlarını kesip suya bırakmak için zaman gerekiyordu. Herif şimdi de elime yapışmıştı ve bağıracağını hissediyordum. Bir an bunun paniğe yol açmak için yeterli olacağı düşüncesi geçti aklımdan ve boşta kalan kolumu kaldırıp feneri suratına indirdim. Camlar şıngırdadı, fener söndü ama darbenin etkisiyle herifin elinden kurtuldum ve koşmaya başladım. Bir an önce sandallara ulaşmak istiyordum; sandallara ulaşmam gerekiyordu. Bu sefer yattığı yerden sıçrayıp arkamdan gelmeye başladı. Dönüp üzerine yürüdüm. Sessiz durmuyordu; bağırmaya çalıştı. Ne istediğini anlayana kadar adamı neredeyse gırtlaklıyordum. İçmek için biraz su istiyordu; yolculara kısıtlı su veriliyordu ve daha önce birkaç kez bu adamın yanında bir oğlan çocuğu görmüştüm. Çocuğu hastaydı ve susamıştı. Oradan geçerken beni görmüştü ve biraz su için yalvarıyordu. Hepsi bu. Karanlıkta köprünün altındaydık. Adam durmadan bileklerime yapışıyordu; ondan kurtulmak mümkün değildi. Hemen kamarama koştum, mataramı kaptım ve eline tutuşturdum. Ânında gözden kayboldu. O âna kadar ne kadar susadığımı fark etmemiştim.’ Elini şakağına götürüp dirseğinin üzerine yaslandı.</p>
			<p class="calibre10">Sırtımdan aşağıya doğru inen bir ürperti hissettim; tuhaf bir hisse kapıldım. Jim’in kaşlarını gölgeleyen parmakları hafifçe titredi. Kısa süren sessizliği bozarak anlatmaya devam etti.</p>
			<p class="calibre10">‘Bu gibi şeyler hayatta insanın başına bir kez gelir...Ah! Neyse! Nihayet kaptan köprüsüne çıktığımda heriflerin sandallardan birini kalastralardan aşağıya indirdiklerini gördüm. Bir sandal! Merdivenden yukarı tırmanıyordum ki omzuma sert ve kıl payı başımı ıskalayan bir darbe geldi. Ama bu beni durdurmadı ve başmakinist –o vakte kadar onu ranzasından kaldırmışlardı– elindeki demir çubuğu yeniden havaya kaldırdı. Her nasılsa artık hiçbir şeye şaşırmayacak kadar meşguldü zihnim. Tüm bunlar gayet doğal –ve berbat, berbat– görünüyordu. O sefil manyağın darbesini savuşturdum, onu tutup küçük bir çocuk gibi havaya kaldırdım. Ayakları yerden kesilmiş halde kollarımda çırpınırken bir yandan da, “Yapma! Yapma! Seni o kara derililerden biri zannettim,” diye fısıldamaya başladı. Onu fırlattım attım, köprü boyunca yerde kayarak savruldu ve ufaklığa –yardımcı makinist– çarparak ayaklarını yerden kesti. Sandalın etrafında koşuşturan kaptan sağına soluna bakınıp vahşi bir hayvan gibi hırlayarak dümdüz üzerime yürüdü. Kılımı bile kıpırdatmadım. Orada işte şunun gibi’ –koltuğunun yanındaki duvara parmaklarıyla hafifçe vurdu– ‘kımıldamadan dimdik durdum. Sanki o âna dek tüm bunları duymuş, görmüş, yirmi kez zihnimde yaşamıştım. Hiçbiri beni korkutmuyordu. Kolumu gerip yumruk atmaya hazırlanmıştım ki kaptan birden durdu ve homurdanarak, “Ah! Sen miydin? Çabuk bana yardım et,” dedi.</p>
			<p class="calibre10">Evet, öyle buyurdu. Çabuk! Sanki yeterince çabuk olmak mümkünmüş gibi. “Bir şeyler yapmayacak mısınız?” diye sordum. “Evet. Buradan sıvışacağım,” diye omzunun üzerinden hırladı. Sanırım o anda ne demek istediğini anlamamıştım. O arada başmakinist ve yardımcısı ayağa kalkmışlardı ve hızla sandala doğru koşuyorlardı. Ayaklarını yere vurup tepiniyor, hırlar gibi konuşuyor, itişip kakışıyor, homurdanarak fısıldayıp sandala, gemiye, birbirlerine –hatta bana– lanet okuyorlardı. Yerimden kımıldamadım ve ağzımı açmadım. Geminin havuzdaki kuru bir kızak üzerine çekilmiş gibi eğik ve hareketsiz duruşunu izledim.’ Avucunu yere çevirip elini havaya kaldırarak parmak uçlarını aşağıya doğru eğdi ve, ‘Tek farkı şöyle durmasıydı,’ diye tekrarladı. ‘Baş bodoslamasının üzerinden ufuk çizgisini apaçık görüyordum; uzaklardaki kapkara ışıldayan ve durgun –bir göl kadar, ölü gibi, denizin hiç olmadığı kadar, bakmaya katlanamayacağım kadar– durgun suları görebiliyordum. Baş tarafı eğik suda duran ve artık payanda vurulamayacak kadar çürümüş eski bir demir sac tabakasının batmasını engellediği bir gemi gördünüz mü hiç? Gördünüz mü? Ah, evet! Payanda vurmak öyle mi? Onu da düşündüm. Akla gelebilecek her şeyi düşündüm; ama bir gemi bölmesine beş dakikada –hatta elli dakikada– payanda vurabilir misiniz? Aşağıya inecek adamları nereden bulacaktım? Peki ya kalaslar – ya kalaslar? Eğer o bölmeyi görmüş olsaydınız ahşap tokmağı kaldırıp ilk darbeyi vuracak cesareti bulur muydunuz kendinizde? Bulurdum demeyin: bölmeyi görmemiştiniz; kimse buna cesaret edemezdi. Lanet olsun! Öyle bir şey yapmak için en azından binde bir ihtimal, bir nebze şans olduğuna inanmanız lazım; zaten inanmazdınız. Kimse inanmazdı. Orada öylece durduğum için benim aşağılık biri olduğumu düşünebilirsiniz ama siz olsanız ne yapardınız? Ne yapardınız? Ne siz ne başkası bunu bilemez. İnsanın gidişatı değiştirecek zamanı olmalı. Ne yapabilirdim ki? Tek başıma kurtaramayacağım –hiçbir şeyin kurtaramayacağı– o insanları korkutup dehşete mi sürükleseydim? Buraya bakın! Bu koltukta, sizin karşınızda oturduğum ne kadar doğruysa...’</p>
			<p class="calibre10">Her birkaç kelimede bir hızlı hızlı nefes alıyor, sanki duyduğu o manevi ıstırap içinde anlattıklarının yarattığı etkiyi tartmak için yüzüme kaçamak bakışlar fırlatıyordu. Karşımda konuşuyordu ama yaşadıklarını sanki bana değil, daha çok zıt fikirler içinde olduğu görünmez bir şahsiyete, varlığının ayrılmaz ve muhalif ortağına –ruhuna egemen olan bir başka güce– anlatıyordu. Bunlar bir mahkemenin yargılama yetkisinin ötesinde kavramlardı: Bu, hayatın gerçek özüne dair çok hassas ve çok ciddi bir tartışmaydı ve bir yargıca ihtiyacı yoktu. Ama Jim bir müttefike, bir yardımcıya, bir işbirlikçiye ihtiyaç duyuyordu. Kuşatılma, gözleri bağlanma, tuzağa düşürülme, sindirilme tehlikesiyle karşı karşıya olduğumu; hak talep eden saygın insanlara ve mecburiyetleri olan itibarsızlara karşı ne kadar adil olmaya çalışsam da belki de bir karara varmanın imkânsız olduğu bu tartışmada kesin taraf tutmaya zorlandığımı hissettim. Onu kendi gözleriyle görmemiş olan ama sadece ikinci bir ağızdan onun kelimelerini duyan sizlere ne kadar karışık hisler içinde olduğumu anlatamam. Sanki akla hayale sığmayacak bir şeyi anlamamı istiyordu; böyle bir hissin yarattığı rahatsızlığı neyle kıyaslayıp size anlatabilirim bilmiyorum. Gerçekliğin ve yalanların samimi taraflarının içine sinip pusuya yatmış bir uzlaşmayı göz önüne almaya itiliyordum. Jim insanın içindeki her iki dünyaya da aynı anda hitap edebiliyordu. Sürekli gün ışığına dönük olana ve tıpkı ayın öteki yüzü gibi, ebedî bir karanlıkta gizlice var olan, sadece zaman zaman kıyısına titrek, kül rengi bir ışığın vurduğu içimizdeki öteki dünyaya. Beni etkilemişti. Bunu kabulleniyor ve itiraf ediyorum. Bu muğlak, anlaşılması güç ve kabul buyurursanız önemsiz bir durumdu: Yolunu yitirmiş bir gençti o –onun gibi milyonlarca insan var– ama bizden biriydi. Bir karınca yuvasının suyun altında kalması kadar önemden yoksun bir olaydı bu; ama gelgelelim sanki türünün en has örneğiymiş, sanki anlattıklarındaki o muğlak gerçeklik, insanoğlunun kendine dair algılamasını etkileyecek kadar önemliymiş gibi, tavrındaki o gizem beni kavrayıp ele geçirmişti...”</p>
			<p class="calibre10">Marlow sönen purosunu yakmak için ara verdi, sanki anlattığı hikâyeyi tümden unutmuş gibi bir havaya büründü ve birden tekrar konuşmaya başladı.</p>
			<p class="calibre10">“Benim hatam tabii. Bu kadar ilgilenecek ne var. Bendeki zaaf bu işte. Jim’in zaafı ise farklıydı. Benimki küçük teferruatlara –dış görünüşe– ayırt edici bir gözle yaklaşmamaktır; elde dokunmuş kaba bir yünlüyle ince, tiril tiril bir keten kumaşı ayırt edecek göz yok bende.” Marlow bir an üzgün bir ifadeye bürünerek, “Çok insan tanıdım,” diye sürdürdü lafını, “ve üzerimde –diyelim ki bu delikanlı kadar– belli bir etki bıraktılar. Her seferinde de sadece insan yanlarını gördüm. Tamamıyla kör olmaktan daha evla ama emin olun bana hiçbir üstünlük sağlamayan kahrolası demokratik bir bakış açısı. İnsanlar üzerlerindeki ince keten kumaşın farkına varılmasını bekler. Fakat ben bu gibi şeylere hiç heves edip ilgi duyamadım. Ah! Bu bir kusur, bir zaaf; ardından yumuşak bir akşamüstü karanlığı çöker, vist<a class="si-noteref" href="#f17" id="backref_17">17</a> oynamaya üşenen bir grup adam bir araya gelir – ve bir hikâye...”</p>
			<p class="calibre10">Marlow yeniden susup belki de teşvik edici bir yorum bekledi ama kimseden ses çıkmadı; sadece ev sahibi sanki üstlendiği bir görevi gönülsüzce yerine getirir gibi, “Çok incelikli anlatıyorsunuz Marlow,” dedi.</p>
			<p class="calibre10">“Kim, ben mi?” dedi Marlow alçak bir sesle. “Yok, hayır! Bilakis o incelikli anlatıyordu ve bu hikâyenin anlaşılması için ne kadar çaba sarf etsem de sayısız ve tekdüze sözcüklerle anlatılamayacak kadar ince ayrıntıyı kaçırıyorum. Ayrıca Jim son derece yalın anlatarak meseleyi karmaşık hale getiriyordu – o saf mı saf hergele!.. Tanrı aşkına! Hayret verici biriydi Jim. Orada, karşıma geçip oturmuş, hiçbir şeyden korkmadığını söylüyor ve bir de buna inanıyordu. Bu inanılmaz derecede safça ve muazzam, muazzam bir şeydi! Sanki iyice tepemi attırmaya çalıştığından kuşkulanırmışçasına belli etmeden onu izliyordum. Dürüst ve adil olunduğunda, dikkatinizi çekerim – dürüst ve adil olduğunda yüz yüze gelip göğüs geremeyeceği hiçbir şey olmadığından emindi. Daha ‘şu boya’ gelip, ‘küçük bir çocuk’ olduğundan beri, insanı karada ve suda kuşatabilecek tüm zorluklara karşı kendini hazırlıyordu. Böylesine bir önseziye sahip olmaktan gururla bahsediyordu. Tehlikeler ve bunları nasıl savuşturacağı üzerine ayrıntılı bir biçimde kafa yormuş ve en kötüsünü bekleyerek buna en iyi şekilde hazırlanmıştı. Coşkun ve asil bir hayat sürmüş olmalıydı. Düşünebiliyor musunuz? Bir dizi serüven, onca şan şeref, böylesine başarılı bir ilerleme! Ve her gün içindeki yaşamı taçlandıran o zekâ ve anlayışının son derece farkında olması. Jim kendinden geçmişti; gözleri parlıyordu ve sarf ettiği her kelimenin saçmalığıyla sıkışan kalbim göğüs kafesimin içinde giderek daha da ağırlaşıyordu. İçimden gülmek gelmiyordu ama ola ki gülerim diye duygularımı belli etmeyen bir surat ifadesi takındım. Jim ise kızgınlık alametleri gösteriyordu.</p>
			<p class="calibre10">‘Her zaman umulmayan gerçekleşir,’ dedim teskin edici bir ses tonuyla. Kalın kafalılığım onu kızdırmış olmalıydı ki, küçümsercesine, ‘Pehh!’ dedi. Sanırım umulmayanın ona zarar veremeyeceğini ima ediyordu; akıl almaz ve kavranmaz olmadığı sürece o kusursuzca hazırlıklı haliyle her şeyin üstesinden gelebilir, umulmayanla başa çıkabilirdi. Ama gafil avlanmıştı ve kendi kendine fısıldayarak denizlere, gökyüzüne, gemiye ve insanlara lanet okuyup beddua ediyordu. Her şey ona ihanet etmişti. Kandırılmıştı ve asilce boyun eğip parmağını bile kıpırdatmasına mani olan bir teslimiyet içindeyken diğerleri ne yapılması gerektiğini çok açık bir biçimde kavramış, sandalı suya indirip bir an önce binmek için kan ter içinde birbirleriyle itişip kakışıyordu. Orada bir şeyler son anda ters gitmişti. Anlaşılan o ki, bu telaş ve kargaşa sırasında, en öndeki sandal kalastrasının sürgülü cıvatasını –nasıl becerdilerse artık– sıkıştırmışlar ve kazanın ölümcül sonuçlarını düşündükçe, kalan akılları da başlarından gidiyormuş. Bu sefil heriflerin uyuyan bir dünyanın sessizliğinde suda dingin ve hareketsizce duran bir gemide çılgınca uğraşması, sandalı serbest bırakmak için, elleri ayakları üzerinde sürünerek, çaresizce ayağa kalkarak, çekiştirip, itip, birbirlerine kin duyarcasına hırlaşarak öldürmeye ve gözyaşı dökmeye hazır, zamana karşı verdikleri mücadele eminim gözle görmeye değer bir sahne olmalıydı; onları birbirlerinin boğazlarına sarılmaktan alıkoyan tek şey, katı ve sert bakışlı bir amir gibi sessizce arkalarında dikilen, enselerinde soğuk nefesini hissettikleri ölüm korkusuydu herhalde. Evet! Tam izlemeye değer bir sahne. Jim bunların tümüne tanık olmuştu ve olanlardan öfkeyle ve küçümsercesine söz edebiliyordu; sonunda, sahip olduğu bir altıncı his marifetiyle olanları saniyesi saniyesine hatırladığı kanaatine vardım; zira diğerlerinden uzak durup onlara da sandala da tek bir kez bile bakmadığına dair bana yemin etmişti. Ve ben ona inanıyorum. Sanırım gemideki eğimin giderek daha tehditkâr bir hal almasını, tam bir güven ve huzur ortamındayken gelip çatan ve Demokles’in Kılıcı gibi o hayal gücü kuvvetli kafasının üzerinde sallanan bu belayı izlemekle epey meşguldü.</p>
			<p class="calibre10">Gözlerinin önünde hiçbir şey hareket etmiyordu ve zihni hiçbir engele takılmadan karanlık ufuk çizgisinin birden kayıp yukarı fırlamasını, uçsuz bucaksız denizin aniden yan yatmasını, hızla kabarıp üzerine gelen dalgaları, şiddetle savrulup düşmeyi, bir cehennem çukuru gibi açılan okyanusun her şeyi içine almasını, umutsuz çırpınışları, bir mezar kapağı gibi üzerine ebediyen kapanan yıldızların parlattığı gökyüzünü –gencecik hayatının en büyük isyanını– ve nihayet dünyasının kararıp o zalim sona ulaştığını kafasında canlandırabiliyordu. Bunu yapabiliyordu! Tanrı aşkına! Onun yerinde kim olsa bunu yapmazdı ki? Ve unutmayın, Jim bu tuhaf anlatımı açısından mükemmel bir sanatçıydı ve hızla hareket eden ve insanı esir alan sağlam bir hayal gücüne sahipti. Bu hayal gücünün ona izlettiği manzara tepeden tırnağa bir taş gibi kaskatı kesilmesine neden olmuştu; ama kafasında da sürüyle düşünce, yavan, kör, dile getirilemeyen düşünceler –berbat düşünceler– bir girdaba kapılmış gibi cirit atıyormuş. Karşıma geçip sanki dilediğimi yasaklayıp dilediğimi serbest bırakma gücü bendeymiş gibi kendiyle ilgili itiraflarda bulunduğunu söylemiş miydim size? Ona hiçbir faydası dokunmayacak olsa da onu affedeceğimi umuyor, bu fikre sıkıca sarılıyordu. Bu, hiçbir büyük aldanmanın önemsizmiş gibi gösteremeyeceği, hiç kimsenin elinden bir şey gelmeyen; Yaratıcı’nın bile günahkârı yazgısına terk edip ne hali varsa görmeye bıraktığı durumlardan biriydi.</p>
			<p class="calibre10">Jim köprünün sancak tarafındaki köprüde, sandal için verilen ve çılgınca bir karmaşa ve gizlice kurulan kumpaslarla devam eden mücadeleden olabildiğince uzakta durmuş. Tüm bu yaşananlar sırasında iki Malay ellerini dümenden ayırmamışlar. Tanrı’ya şükür ki okyanuslarda nadiren görülebilecek bu olayın başaktörlerini gözünüzün önünde canlandırın bir. Dördü vahşice ve gizliden gizliye süren bir mücadeleye çılgınca kapılmış; diğer üçü yerinden kımıldamadan olan biteni seyrediyor ve aşağıda, tentelerin altında her şeyden habersiz tüm tükenmişlikleri, hayalleri, umutlarıyla birlikte yatan, görünmez bir el sayesinde yok olmanın eşiğinde tutulan yüzlerce insan. Gerçekten de ölümün kıyısında olduklarına şüphem yok; geminin hali göz önüne alınacak olursa bu meydana gelebilecek bir kazanın mümkün olabilecek en etkili anlatımıydı. Sandalın etrafındaki o sefillerin korkudan kafalarının karışması gayet doğaldı. Doğrusu, eğer o durumda olsaydım, ardı ardına geçen o saniyeler boyunca geminin batmadan suyun üzerinde durmasına binde bir ihtimal bile vermez, tek kuruşuna bahse girmezdim. Ama gemi hâlâ yüzmeye devam ediyormuş! Uyuyan hacılar bu hac yolculuklarında farklı bir sonun acısıyla yüzleşeceklerdi. Sanki merhametine sığındıkları o her şeye kadir Tanrı yeryüzündeki mütevazı tanıklıklarına bir süre daha ihtiyaç duymuş ve yukarıdan okyanusa bakıp, emir verircesine, ‘Öldürmeyeceksin!’ diye işaret etmişti. Eski bir demirin –ara sıra tanıdığımız ve yaşamın yüküne yıpranmadan göğüs geren o insanların cesaretleri gibi– ne kadar da sağlam olduğunu bilmesem, o yolcuların gemiden sağ salim kurtulması, açıklaması mümkün olmayan bir olay gibi zihnimi kurcalayacaktı. Bu yirmi dakikalık olayın en şaşılacak yanlarından biri ise bana göre iki dümencinin tutumlarıydı. Bu ikisi mahkemede tanıklık etmeleri için Aden’den getirilmiş çeşitli yerlilerin oluşturduğu gruptandı. Biri çok gençti, büyük bir mahcubiyet altında ezilirmiş gibi hareket ediyordu ve pürüzsüz, sarı, neşeli çehresiyle olduğundan bile daha genç duruyordu. Çok iyi hatırlıyorum ki, Brierly tercüman aracılığıyla ona olaylar yaşanırken ne düşündüğünü sormuş ve tercüman da tanıkla kısa bir konuşma yapıp mahkemeye dönerek çok önemli bir şey söyleyecekmiş havalarında, ‘Hiçbir şey düşünmediğini söylüyor,’ demişti.</p>
			<p class="calibre10">Sabırla bakan gözlerini sürekli kırpıştıran, devamlı yıkanmaktan rengi solmuş mavi keten bir mendili maharetle atılan bir düğümle kırlaşmış saç tellerinin üzerine bağlamış, avurtları çökmüş, esmer cildi birbirine geçmiş kırışıklarla daha da koyulaşmış diğer dümenci ise geminin başına kötü bir şey geldiğinden haberdar olduğunu ama hiç kimseden bir emir gelmediğini açıkladı; bir emir işittiğini hatırlamıyordu; o halde dümeni niye bırakacaktı ki? Sorulan diğer sorulara ise sıska omuzlarını silkip o sırada beyaz adamların korkuya kapılıp gemiyi terk etmeye hazırlandıklarının asla aklına gelmediğini belirterek cevap vermişti. Buna şimdi de inanmıyordu. Kendisinin anlayamadığı bazı gizli nedenler olabileceğinden söz ederken yaşlı çenesini bilmiş bilmiş sallamıştı. Bak sen! Gizli nedenler. Çok tecrübeli biriydi ve –başını kaldırmayan Brierly’ye dönerek– ‘O beyaz Tuan’ın bilmesini isterim ki yıllar boyu birçok beyaz adama denizde hizmet ederek birçok şey öğrendim,’ demiş ve birden heyecandan titreyen bir sesle, büyülenmiş gibi oturup mahkemeyi izleyenlerin dikkatini dağıtan sürüyle tuhaf isim sayıp dökmeye başlamıştı; ölüp gitmiş kaptanların, unutulmuş gemilerin isimleri, sanki dilsiz zaman asırlardır üzerlerinde uğraşmış gibi kulağa aşina gelen ama çarpıtılıp bozulmuş seslerden ibaret isimler. En sonunda onu susturdular. Mahkemeye bir sessizlik –en azından kesintisiz bir dakika boyunca süren ve yavaşça derin bir uğultuya dönüşen bir sessizlik– çöktü. Mahkemenin ikinci gününde yaşanan en ilginç olay buydu ve ilk sıranın en sonunda karamsar bir havada oturup kafasında adeta gizemli bir savunma fikri canlanan bu sıra dışı ve aleyhte tanığa bir an için bile bakmayan Jim dışında herkesi etkiledi.</p>
			<p class="calibre10">Dediğim gibi bu iki Hintli gemici idareden çıkmış, gidecek yeri olmayan ve yazgılarında varsa ölümün gelip onları bulacağı o geminin dümeninden ayrılmadılar. Beyaz adamlar onların tarafına bile bakmıyordu ve muhtemelen varlıklarını dahi unutmuşlardı. Jim bunu kesinlikle hatırlamıyordu. Hiçbir şey yapamadığını hatırlıyordu ama; hiçbir şey yapamıyordu ve artık tek başınaydı. Gemiyi batırmaktan başka yapacak bir şey yoktu. Kargaşa çıkarmak faydasızdı. Öyle değil mi? Kafasında giderek pekişen kahramanca bir basiret ve sağduyu sergileme fikrine sıkıca sarılıp hiç sesini çıkarmadan dimdik durdu. Başmakinist düşmemeye özen göstererek köprünün öte yanından koşup geldi ve Jim’in koluna yapıştı.</p>
			<p class="calibre10">‘Gelip yardım etsene! Tanrı aşkına gel de yardım et!’</p>
			<p class="calibre10">Ardından parmak uçlarında hızlı adımlar atarak sandallara doğru gitti ve derhal geri dönüp yeniden Jim’in koluna endişe içinde yapıştı, yalvarıp yakarmaya ve bir yandan da küfretmeye başladı.</p>
			<p class="calibre10">‘Sanırım bıraksam ellerimi öpecekti,’ dedi Jim acımasız bir ifadeyle, ‘ve hemen ardından ağzından tükürükler saçarak, “Eğer vaktim olsaydı o kafanı kırmak isterdim,” diye fısıldadı kulağıma. Onu itip uzaklaştırdım. Birden boğazıma sarıldı. Kahrolası serseri! Ona vurdum. Bakmadan yapıştırdım yumruğu. Hıçkırıklara boğularak, “Kaçıp canını kurtarmayacak mısın? Lanet olası korkak!” dedi. Bana kahrolası korkak dedi! Ha! Ha! Ha! Ha! Bana – ha! ha! ha!..’</p>
			<p class="calibre10">Koltuğunda iyice geriye yaslanmıştı ve kahkaha atarken titriyordu. Hayatımda çıkardığı o ses kadar hazin bir başka şey işitmemiştim. Turist grubunun eşekler ve piramitlerden tutun da, pazaryerinde yapılan alışverişlere kadar uzanan neşeli sohbetinin üzerine bu ses bir felaket habercisi gibi gelip çökmüştü sanki. Uzayıp giden loş koridorun öte yanından işitilen sesler kesildi. Solgun bir leke gibi görünen yüzler aynı anda bize doğru döndü ve o kadar derin bir sessizlik hâkim oldu ki, terasın mozaik zeminine düşen bir çay kaşığı tiz bir çığlık gibi çınladı.</p>
			<p class="calibre10">‘Etrafta bu kadar insan varken böyle gülmemelisin,’ dedim uyarırcasına. ‘Hoş bir şey değil.’</p>
			<p class="calibre10">Sanki duymamış gibi davrandı ilk önce ama bir süre sonra, beni tamamen ıskalayan, sanki gözleri korkunç bir görüntüye takılmış gibi delici bakışlarla, ‘Peh!’ dedi kayıtsızca. ‘Sarhoş olduğumu düşünecekler.’</p>
			<p class="calibre10">Bunun ardından o görüntüsüne bakıp artık tek laf etmez diye düşünebilirdiniz. Ama endişe etmeyin! Nasıl ki sırf kendi iradesiyle yaşamını sona erdirmesi mümkün değilse, susup anlatmaması da mümkün değildi artık.”</p>
			</div>
			<div class="si-footnotes">
				<div class="si-footnote" id="f17"><a class="si-backref" href="#backref_17">17</a><span>. Bir iskambil oyunu. (Ç.N.)</span></div>
			</div>
  </body>
</html>
