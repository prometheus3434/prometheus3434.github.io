<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>Lord Jim</title>
    <meta name="Adept.resource" value="urn:uuid:cc9d898c-6c8e-49e7-9b00-781df8de68c9"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="epub-type_cover" id="chapter43">
<div class="html5_section">
			<h1 class="calibre9">XLIII</h1>

			<p class="calibre10">“Jim’in koltuğunun arkasında duran Tamb Itam yıldırım çarpmışa döndü. Jim’in sözleri müthiş bir heyecan yaratmıştı. ‘Bırak gitsinler zira benim düşünceme göre en iyi çözüm bu ve fikirlerimin daha önce sizi asla yanılgıya düşürmediğini biliyorsunuz,’ dedi Jim. Bir sessizlik oldu. Avlunun karanlığında kalabalıktan sessiz fısıldaşmalar, bir o yana bir bu yana seğirtenlerin ayak sesleri yükseliyordu. Doramin koca kafasını kaldırdı ve insanların içinden geçenleri okumanın gökyüzüne dokunmaktan daha kolay olmadığını söyledi ama Jim’in önerisine rıza gösterdi. Diğerleri de, ‘En iyisi bu,’ ‘Bırakalım gitsinler,’ diyerek sırayla fikirlerini belirtti. Fakat şeflerin çoğu, ‘Efendi Jim’e inanıyoruz,’ demekle yetindi.</p>
			<p class="calibre10">Jim’in iradesinin kolayca kabul edilip fikrinin benimsenmesinin altında, içinde bulunulan durumun esas anlamı yatıyordu; onların Jim’e duyduğu inanç ve Jim’in doğruluğu; ve Jim’i kendi gözünde asla saflardan ayrılmayan kusursuz adamlarla onu eşit kılan bu sadakate tanıklık edilmesi. Stein’ın sözleri, onun zaaflarına ve erdemlerine kayıtsız kalan, büyük bir kederin ve ebedî ayrılığın şaşkınlığı içinde dökülecek hüzün gözyaşlarını ona çok gören şu coşkulu ve sadık sevgiye aldırmayan bir dünyaya onu bir daha asla kaptırmayacak uzak diyarların üzerinde çınlıyordu: ‘O bir hayalperest! Bir hayalperest!’ Hayatının son üç yılındaki katıksız içtenlik ve dürüstlüğünün insanların cehaletine, korkularına ve öfkesine üstün geldiği andan itibaren Jim artık gözüme onu son kez gördüğüm gibi –karanlık bir denizin loş kıyısında kalan o son cılız ışığı üzerine çekmiş küçücük beyaz bir nokta olarak– değil, ruhunun yalnızlığında daha büyük ve daha acınası, onu en çok seven o kız için bile acımasız ve çözülmez bir gizem olarak görünüyordu.</p>
			<p class="calibre10">Jim’in Brown’a güvensizlik duymadığı çok belliydi; doğruluğu kaba bir içtenlikle, eylemlerinin erdemini ve sonuçlarını mertçe bir samimiyetle kabullenişiyle desteklenen hikâyesinden kuşku duymak için bir neden yoktu. Fakat Jim, Brown’un kavranması neredeyse imkânsız ve iradesine karşı konulduğu vakit dizginlenmeye çalışılan bir diktatör gibi kindar bir öfkeye kapılmasına neden olan bencilliğinden habersizdi. Jim, Brown’a güvense de, belli ki bir çatışmayla ya da kan dökülmesiyle sonuçlanacak bir yanlış anlama olabileceği endişesi taşıyordu. Bu yüzden Malay şefler yanından ayrılır ayrılmaz Mücevher’den kendisine yiyecek bir şeyler getirmesini istemişti; çünkü kasabanın idaresini ele almak için hemen kaleden çıkıyordu. Kız, Jim’in yorgun olduğunu, dinlenmesi gerektiğini öne sürüp yakınınca da, Jim, eğer bir şey olursa kendini asla affetmeyeceğini söyledi ve, ‘Ben bu ülkedeki her candan sorumluyum,’ dedi. Jim ilk başta biraz huysuz ve karamsardı; kız –Stein’ın Jim’e hediyesi olan– tabakları ve yemek takımlarını Tamb Itam’ın elinden alıp ona kendi elleriyle servis yaptı. Bir süre sonra Jim’in keyfi yerine geldi; kıza bir gece daha kalenin komutasını üstlenmesi gerektiğini söyledi. ‘Halkımız tehlike içindeyken bize uyku yok koca kız,’ dedi. Daha sonra şakayla karışık kızın bütün adamları içinde en iyisi olduğunu söyledi. ‘Eğer sen ve Dain Waris istediğinizi yapabilseydiniz bu zavallıların bir teki bile bugün hayatta olmayacaktı.’ Kız oturduğu koltukta geriye yaslanarak, ‘Çok kötü adamlar mı?’ diye sordu. Jim biraz duraksadıktan sonra, ‘Bazı insanlar diğerlerinden çok daha kötü olmasalar da bazen kötü davranışlar sergilerler,’ dedi.</p>
			<p class="calibre10">Tamb Itam kalenin dışındaki rıhtıma kadar efendisini takip etti. Açık ama mehtapsız bir geceydi ve nehrin orta yeri karanlıktı; nehrin her iki kıyısındaki sular, sahilde yakılan çok sayıda ateşten yayılan ışıkları Tamb Itam’ın ifadesiyle ‘Bir ramazan gecesindeki’ gibi yansıtıyordu. Savaş teknelerinin bazıları karanlık sularda sessizce süzülüyor, bazıları da demirlemiş vaziyette yüksek sesle suları şapırdatarak suyun üzerinde hareketsizce duruyordu. O gece Tamb Itam bindikleri kanoda epey kürek çekti ve efendisinin peşinde taban tepti. Ateşlerin yakıldığı sokakta ve adamların küçük gruplar halinde tarlalarda nöbet tuttuğu kasabanın civarında ve iç kısımlarda bir aşağı bir yukarı yürüdüler. Efendi Jim emirler veriyor ve herkes ona itaat ediyordu. En son, Jim’in adamlarından oluşan bir müfrezenin o gece nöbet tuttuğu racanın kampına gittiler. Yaşlı raca, sabah erken saatlerde cariyelerinin çoğunu yanına alarak bir akarsu kolu üzerindeki orman köyünde bulunan küçük evine kaçmıştı. Kasım ise kasabada kalıp bir gün önceki diplomasi mekiğine makul bir açıklama getirmek için o malum gayretkeş havasını takınarak konsey toplantısına katıldı. Kendisine çok soğuk davranılmasına rağmen Kasım sessizliğini korudu, gülümsemeyi elden bırakmadı ve uyanık davrandı; Jim, o gece adamlarıyla birlikte kampı işgal etmeyi düşündüğünü sert bir ifadeyle kendisine bildirdiğinde buna çok sevindiğini açıkça söylemişti. Toplantı sona erip konsey dağıldıktan sonra dışarı çıkıp bir o şefin bir bu şefin yanına yaklaşarak, yüksek sesle ve hoşnut bir ifadeyle racanın yokluğunda, mülkünün korunacak olmasından duyduğu sevinci dile getirdi Kasım.</p>
			<p class="calibre10">Jim’in on kadar adamı yürüyerek kampa girdi. Racanın kampı derenin ağzına hâkimdi ve Brown, tepeden aşağı inene kadar Jim orada kalmaya niyetliydi. Kampın kazıklı duvarının dışında çimenlik bir alanda ateş yakıldı ve Tamb Itam efendisi için alana küçük bir açılır kapanır sandalye koydu. Jim, ona uyumaya çalışmasını söyledi. Tamb Itam bir hasır buldu ve biraz ötede yere serdi; fakat gece sona ermeden önemli bir yolculuğa çıkacağını bilmesine rağmen uyuyamadı. Efendisi ateşin önünde başını eğmiş, ellerini arkasında kavuşturmuş, bir ileri bir geri yürüyordu. Yüzünde üzgün bir ifade vardı. Tamb Itam, Jim ne zaman kendisine doğru yaklaşsa, efendisinin izlendiğinin farkına varmasını istemediğinden uyurmuş gibi yapıyordu. Nihayet efendisi durdu ve yerde yatan Tamb Itam’a bakıp yumuşak bir sesle, ‘Vakit geldi,’ dedi.</p>
			<p class="calibre10">Tamb Itam hemen kalktı ve hazırlıklarını yaptı. Görevi, Brown’un sandalının gelmesinden bir saat önce nehir aşağı gidip beyazların taciz edilmeden nehri geçmelerine izin verilmesiyle ilgili nihai ve resmî kararı Dain Waris’e bildirmekti. Jim bu iş için ondan başkasına güvenmiyordu. Tamb Itam yola çıkmadan önce (Jim’in yanındaki konumu herkesçe tanınmasını sağladığından) formalite icabı üstlendiği görevi simgelemek üzere Jim’in kendisine sembolik bir şey vermesini istedi. ‘Çünkü bu önemli bir mesaj ve ileteceğim sözler sana ait Tuan,’ dedi Tamb Itam. Efendisi elini önce bir cebine sonra diğerine soktu ve nihayet işaretparmağına takmayı alışkanlık edindiği Stein’ın gümüş yüzüğünü çıkarıp Tamb Itam’a verdi. Tamb Itam yola çıktığında, Brown’un tepedeki kampı, beyaz adamların kestiği ağaçlardan birinin dalları arasından süzülüp parlayan cılız bir ışıltı dışında karanlığa gömülmüştü.</p>
			<p class="calibre10">Akşamın erken saatlerinde Brown, Jim’in kendisine yolladığı katlanmış bir parça kâğıdı açtı ve, ‘Gidiş yolunuz açık. Sabah suların yükselmesiyle birlikte sandalınız yüzmeye başlar başlamaz yola çıkın. Adamlarınız dikkatli olsun. Derenin her iki yanındaki çalılıklar ve nehir ağzındaki kamp tepeden tırnağa silahlı adamlarla doludur. Çatışma yaşanırsa kurtulma şansınız olmaz ama kan dökülmesini istediğini sanmıyorum,’ notunu okudu, ardından kâğıdı yırtıp küçük parçalara böldü ve notu kendisine ileten Cornelius’a dönüp alaycı bir sırıtışla, ‘Hoşça kal benim seçkin dostum,’ dedi. Cornelius gündüz vakti kaledeydi, öğleden sonra ise Jim’in evinin etrafında sinsi sinsi dolaşmıştı. Jim notunu iletmesi için onu seçmişti zira İngilizce biliyordu ve Brown onu tanıyordu; ayrıca akşam karanlığında tepeye yaklaştığı sırada Brown’un adamlarından birinin tedirginliğe kapılıp bir Malay zannederek onu vurma ihtimali de yoktu.</p>
			<p class="calibre10">Cornelius kâğıdı Brown’a verdikten sonra tepeden ayrılmadı. Brown, yakılan küçük bir ateşin başında oturuyordu; diğer adamların tümü de yerde yatıyorlardı. Cornelius asabi bir sesle, ‘Bilmek istediğini düşündüğüm bir şey söyleyebilirim sana,’ diye mırıldandı. Brown oralı olmadı. ‘Onu öldürmedin,’ diye devam etti Cornelius, ‘peki karşılığında ne elde ettin? Racadan para alabilir, ayrıca Bugi’lerin evlerinin yağmalanmasından pay elde edebilirdin ama şimdi hiçbir kazancın olmayacak.’ Brown, Cornelius’un suratına bile bakmadan, ‘Artık buradan gitsen iyi olur,’ diye homurdandı. Fakat Cornelius gidip Brown’un yanına çöktü ve ara sıra dirseğine dokunup fısır fısır konuşmaya başladı. Söylediklerini duyan Brown önce yerinde şöyle bir doğrulup küfür savurdu. Cornelius, Dain Waris’in silahlı bir grup adamla nehrin aşağısında beklediğinden söz etmişti sadece Brown’a. Brown ilk anda satıldığını ve büyük bir ihanete uğradığını düşündü fakat bir an düşününce işin içinde bir döneklik olamayacağına kanaat getirdi. Hiçbir şey söylemedi ve bir süre sonra Cornelius tamamen kayıtsız bir tavırla nehirden bir başka çıkış yolu olduğunu ve kendisinin bu yolu çok iyi bildiğini söyledi. Brown söylenenlere kulak kabartarak, ‘Bunu da öğrendiğim iyi oldu,’ dedi; bunun üzerine Cornelius kasabada neler olup bittiğinden söz etmeye başladı ve Brown’un kulağına eğilip sanki uyandırmak istemediği adamların arasında konuşurmuş gibi tekdüze ve alçak bir sesle fısıldayarak konseyde konuşulanları dedikodu yapar gibi bir bir aktardı. ‘Beni zararsız hale getirdiğini sanıyor öyle değil mi?’ diye zor işitilir bir sesle mırıldandı Brown. Cornelius da, ‘Evet. Budalanın tekidir o. Küçük bir çocuk. Buraya geldi ve beni soyup soğana çevirdi,’ diye homurdandı, ‘ayrıca bütün insanları kendine inandırdı. Fakat eğer o, insanların inançlarını sarsacak bir şey olursa, o ahmak ne hale düşer düşünsene! Ve sizi nehrin aşağısında bekleyen Bugi Dain ise Patusan’a ilk geldiğinizde peşinize düşüp sizi buralara kadar kovalayan adamın ta kendisi Kaptan.’ Brown umursamaz bir tavırla, Dain Waris’ten kaçınmanın iyi bir fikir olabileceğini söyledi ve Cornelius da ilgisiz ve düşünceli havalar takınarak Waris’in kampını arkadan dolanıp atlatmak için nehrin akıntısız ve Brown’ un sandalının sığabileceği kadar geniş bir yerini avucunun içi gibi bildiğinden bahsetti. Sanki sonradan aklına gelmiş gibi, ‘Ama sessiz olmanız lazım,’ dedi, ‘zira nehrin bir noktasında Waris’in kampının yakınından geçeceğiz. Hem de çok yakınından. Sandallarını kıyıya çıkarıp sahilde kamp kurmuşlar. ‘Korkma. Fareler kadar sessiz olmasının biliriz biz,’ dedi Brown. Cornelius, nehirden çıkabilmesi için Brown’un sandalına kılavuzluk yapması durumunda kanosunun yedeğe alınıp çekilmesini şart koştu. ‘Hızlıca geri dönmem gerekecek,’ diye açıklamada bulundu.</p>
			<p class="calibre10">Çevreye dağılmış nöbetçiler, beyaz hırsızların sandallarını almak için tepeden indiklerini kampa bildirdiklerinde şafağın sökmesine iki saat vardı. Çok kısa bir süre içinde, Patusan’ın bir ucundan diğerine silahlı her adam teyakkuza geçti. Ama nehrin kıyıları o kadar büyük bir sessizlik içindeydi ki, birden alazlanarak zaman zaman canlanan kamp ateşleri olmasa, kasabanın sanki barış dönemlerindeki gibi uykuda olduğu sanılabilirdi. Suyun hemen üzerine yoğun bir sis çökmüştü ve yaydığı aldatıcı gri ışıkta hiçbir şey seçilmiyordu. Brown’un uzun sandalı koyu geride bırakıp nehre doğru süzülürken Jim, racanın kampının önündeki alçak noktada, tam da Patusan kıyılarına ilk defa ayak bastığı yerde duruyordu. O griliğin içinde bir gölge belli belirsiz ortaya çıktı; tek başına ve kocaman bir karaltı gibi hareket etmesine rağmen bir görünüp bir kayboluyordu. Karaltının içinden alçak sesler, mırıltılar yükseliyordu. Dümendeki Brown, sakin bir sesle konuşan Jim’in, ‘Yolunuz açık. Sis yoğun olduğu müddetçe akıntıya güvenseniz iyi olur; yakında kalkar ama bu sis,’ dediğini duydu. ‘Evet, yakında önümüzü daha iyi göreceğiz,’ diye yanıt verdi Brown.</p>
			<p class="calibre10">Kampın dışında ellerinde misket tüfekleriyle hazır bekleyen otuz-kırk kadar adam nefeslerini tuttu. Stein’ın verandasında gördüğüm, açık denizlerde ticaretle uğraşan gemi sahibi Bugi de onların arasındaydı. Nehrin alçak noktasını neredeyse sıyırarak geçen sandalın bir an için sanki kocaman bir dağ gibi suyun üzerinde yükseldiğini söylemişti bana. ‘Eğer bir gün açıkta beklemeye değeceğini düşünürseniz,’ diye seslendi Jim, ‘size bir şeyler göndermeye çalışacağım. Bir öküz, biraz tatlı patates – ne bulabilirsem.’ Dağ gibi yüksek gölge ilerlemeye devam etti. Sisin içinden yükselen ifadesiz ve boğuk bir ses, ‘Evet. Tabii,’ dedi. Kulak kesilmiş, dikkatle konuşmaları dinleyenlerin hiçbiri bu kelimelerin ne anlama geldiğini kestiremedi; sonra, Brown ve adamları sandallarının içinde uzaklaşıp en ufak bir ses bile çıkarmadan bir hayalet gibi sisin içinde kayboldular.</p>
			<p class="calibre10">Sisin içinde görünmez olan Brown, sandalın kıç tarafında oturan Cornelius ile dirsek dirseğe Patusan’dan çıkıyordu. ‘Belki de küçük bir tosun yollar sana,’ dedi Cornelius. ‘Evet. Öküz. Tatlı patates. Eğer o söylediyse, mutlaka gönderir. Her zaman doğruyu söyler o. Varıma yoğuma el koydu o. Sanırım birçok evi yağmalamaktansa küçük bir tosunu tercih edersin.’ ‘Sana dilini tutmayı öneririm yoksa sandaldakilerden biri seni tutup bu kahrolası sisin içinde nehre fırlatabilir,’ dedi Brown. Sandal sanki suda hareketsiz duruyordu; göz gözü görmüyordu. Yanı başlarındaki nehir bile görünmüyor, sadece yoğunlaşan su damlacıkları sakallarından ve suratlarından süzülüyordu. Bunun tuhaf bir şey olduğunu söylemişti Brown bana. Sandaldaki her bir adam nehrin akıntısında bir başına sürüklendiği hissine ve etrafını iç çeken, mırıldanan hayaletlerin kuşattığı şüphesine kapılıyordu. ‘Beni nehre atacaksınız, öyle mi? Fakat o zaman en azından nerede olduğumu bilirdim,’ diye mırıldandı Cornelius somurtarak. ‘Burada uzun yıllar yaşadım ben.’ Brown başını geriye atıp kolunu uzatarak işe yaramaz dümen yekesini bir ileri bir geri sallarken, ‘Böyle bir sisin arasında önünü görebilecek kadar uzun değil ama,’ dedi. ‘Evet, onu bile yapabilecek kadar uzun yaşadım burada,’ dedi Cornelius hırıltılı bir sesle. ‘Bak bu çok işe yarar,’ diye yorumda bulundu Brown. ‘O sözünü ettiğin akıntısız nehir kolunu böyle gözü kapalı, burnunun ucunu görmez vaziyette bulabileceğine inanmalı mıyım?’ Cornelius homurdandı. ‘Kürek çekemeyecek kadar yorgun musunuz?’ diye sordu kısa bir sessizliğin ardından. ‘Yok canım, daha neler!’ diye bağırdı Brown birden. ‘Çıkarın bakalım kürekleri.’ Sisin içinde küreklerin şiddetli takırtıları ve çarpma sesleri yankılandı ve bir süre sonra görünmez küreklerin görünmez ıskarmozlara sürtünme seslerine dönüştü. Suya daldırılan kürek palalarının çıkardığı hafif şıpırtılar dışında hiçbir değişiklik olmadı. Brown bunun havada süzülen bir sıcak hava balonunda kürek çekmekten farksız olduğunu söylüyordu. Bundan sonra Cornelius mızmızlanarak, sandalın yedeğinde çekilen kanosuna dolan suyu birinin boşaltmasını istemek dışında ağzını bir kez olsun açmadı. Sis yavaş yavaş açıldı ve nehrin ilerisinde hava berraklaştı. Brown sol yanlarında sanki yerini ağaran güne bırakıp giden gecenin ardından bakıyormuşçasına bir karanlık gördü. Birden başının üzerinde yapraklarla kaplı büyük bir ağaç dalı ve hemen yanında üzerlerinden sular sızan ve narince kıvrılmış incecik sürgünler belirdi. Cornelius tek kelime etmeden dümen yekesini Brown’dan devraldı.”</p>
			</div>
  </body>
</html>
