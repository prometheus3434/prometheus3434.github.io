<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>Lord Jim</title>
    <meta name="Adept.resource" value="urn:uuid:cc9d898c-6c8e-49e7-9b00-781df8de68c9"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="epub-type_cover" id="chapter39">
<div class="html5_section">
			<h1 class="calibre9">XXXIX</h1>

			<p class="calibre10">“O gece yaşanan tüm olaylar büyük bir öneme sahipti zira Jim’in dönüşüne kadar değişmeyecek bir durumu beraberinde getirmişti. Jim bir haftayı aşkın bir süredir Patusan’dan uzakta, ülkenin iç kesimlerindeydi ve ilk geri püskürtme harekâtını yöneten Dain Waris’ti. Bugi halkının deyimiyle ‘beyaz adam gibi mücadele etmesini bilen’ o cesur ve akıllı genç fazla düşünüp hazırlık yapmadan saldırganların işini derhal bitirmek istiyordu ama adamlarına laf geçiremiyordu. Waris, Jim’in ırksal farklılığından kaynaklanan itibarına ve yenilmez, doğaüstü bir güce sahip olduğuna dair bir inançtan kaynaklanan şöhretine sahip değildi. Şaşmaz gerçekliğin ve tükenmez zaferin gözle görülür, elle tutulur, vücut bulmuş hali de değildi. Sevilmesine, güvenilmesine ve hayranlık duyulmasına rağmen o yine de onlardan biriydi. Oysa Jim bizden biriydi. Üstelik, beyaz adam başlı başına bir güç abidesiydi ve kimse ona zarar veremezdi. Oysa Dain Waris öldürülebilirdi. Dile getirilmeyen bu düşünceler, sanki beyaz adamın yokluğunda onun yaşadığı yerde akıl ve cesaret bulmayı uman ve durumun aciliyeti üzerine kafa yormak için Jim’in kaleye döndürdüğü evinde toplanmaya karar veren kasabanın ileri gelenlerinin fikirlerini yönlendiriyordu. Kasabayı savunanlardan altı kişinin yaralanması göz önüne alındığında, Brown’un adamlarının atışlarının bir ölçüde isabetli ya da –şanslı– olduğu düşünülebilirdi. Yaralılar verandaya yatırılmış ve yerli kadınlar onlarla ilgilenmişti. Kasabanın aşağı kesimlerindeki kadın ve çocuklar ilk alarmın ardından kaleye gönderilmişlerdi. Jim’in ‘benim halkım’ dediği, küçük yerleşim yerlerini topluca terk edip kaleye girerek bir garnizon teşkil eden insanlar çok etkili olan ve büyük cesaret gösteren Mücevher’e itaat ettiler. Sığınmacılar, felaketle sonuçlanan hadiseler boyunca, son âna kadar olağanüstü bir gayretle mücadeleciliğini ortaya koyan Mücevher’in etrafında toplandılar; tehlikeyle ilgili ilk istihbarat geldiğinde Dain Waris derhal Mücevher’in yanına gitmişti; zira Patusan’da Jim’den başka hiç kimsenin barut stoku yoktu. Jim’le yakın ilişkisini mektup yoluyla sürdüren Stein, Patusan’a beş yüz fıçı barut ihraç edebilmek için Hollanda hükümetinden özel bir yetki<a class="si-noteref" href="#f75" id="backref_75">75</a> elde etmişti. Barut fıçılarının bulunduğu depo, yontulmamış kütüklerden yapılma ve üzeri tamamen toprakla örtülmüş küçük bir kulübeydi. Jim’in yokluğunda depo anahtarı Mücevher’de duruyordu. Jim’in yemek odasında gece on birde toplanan konseyde kız, Dain Waris’in derhal ve şiddetli bir karşılık vererek harekete geçme önerisini desteklemişti. Bana anlatılanlara göre, Jim’in uzun masanın başındaki boş sandalyesinin yanında duran ve cengâverce ateşli bir konuşma yapan Mücevher, konsey üyelerinin takdir ve onayını elde etmişti. Bir yılı aşkın bir süreden beri evinin avlu kapısından dışarı çıkmayan yaşlı Doramin büyük güçlüklerle toplantıya getirilmişti ve elbette oradaki en ileri gelen şahıstı. Konseydekiler hiç taviz vermeden saldırma niyetindeydi ve yaşlı adamın ağzından çıkacak söz, alınacak nihai kararda kesin belirleyici olacaktı; fakat kanımca, oğlunun ateşli cesaretinin farkında olan Doramin beklenen sözü telaffuz etmedi. Daha ağırdan alan görüşler toplantıya hâkim oldu. Hacı Saman adında biri uzun bir açıklama yaparak, ‘Bu zorba ve vahşi adamlar ne olursa olsun kendilerini ölümün kucağına attılar. Teslim olmazlarsa o tepenin üzerinde açlıktan ölecekler ya da kayıklarını sakladıkları yerden çıkarmaya çalışırken koyun öte yanındaki pusulardan açılacak ateşle öldürülecekler veya kaçıp ormana saklanacaklar ve orada bir bir can verecekler,’ diye görüşlerini belirtti. Hacı Saman sağlam stratejilerle ve bir savaş tehlikesini göze almadan bu kötü niyetli yabancıların yok edilebileceğini ileri sürdü ve sözleri özellikle de Patusan’la bağlantısı olanlar arasında büyük kabul gördü. Racanın teknelerinin çatışmanın sonucunu belirleyebilecek bir anda harekete geçememesi kasaba halkını huzursuz etmişti. Racayı konseyde diplomasi ustası Kasım temsil ediyordu. Çok az konuşmuş, dostça tebessüm ederek ve ne düşündüğünü belli etmeden konuşulanları dinlemişti Kasım. Toplantı sırasında neredeyse birkaç dakikada bir ulaklar içeri giriyor ve işgalcilerle ilgili haberler getiriyorlardı. Asılsız ve abartılı söylentiler uçuşuyordu havada: Güya nehrin ağzında kocaman topları olan ve kimi beyaz, kimi kara derili ve kana susamış, vahşi kılıklı adamlarla dolu çok büyük bir gemi vardı. Yaşayan her şeyi yok etmek üzere birçok tekneyle geliyorlardı. Yaklaşan ve anlaşılmaz bir tehlike olduğu hissine kapılmış sıradan insanlar korku içindeydi. Bir ara, avludaki kadınlar arasında bir panik yaşandı; biri tiz bir çığlık attı; bir koşuşturma oldu; çocuklar ağlamaya başladı. Hacı Saman onları sakinleştirmek için dışarı çıktı. Ardından kale nöbetçilerinden biri nehirde hareket eden bir şeye ateş açınca az kalsın köyündeki kadınları, mutfak gereçlerini ve bir düzine tavuğu bir kanoya doluşturmuş akıntıyı geçmeye çalışan bir köylüyü vuruyordu. Bu daha da büyük bir kargaşaya yol açtı. Bu sırada, Jim’in evindeki boş konuşmalar kızın huzurunda sürüyordu. Doramin öfkeli bir suratla oturmuş, sırayla konuşanları süzüyor ve bir boğa gibi yavaş ve burnundan soluyordu. Kasım, racanın teknelerine geri dönme talimatı vereceklerini zira efendisinin kampını savunmak için adamlara ihtiyaç duyulduğunu belirtene kadar ağzını açmayıp konuşmak için son ânı bekledi. Dain Waris, babasının bulunduğu bir ortamda fikir beyan etmiyordu ama kız, Jim’in adına konuşması için Waris’e üstelemişti. İşgalcileri bir an önce defetme endişesiyle Jim’in adamlarını onun emrine vermeyi önermişti. Fakat Waris, Doramin’e bir-iki kez baktıktan sonra olumsuz bir havada başını sallamakla yetindi. Nihayet, konsey dağılmadan önce düşmanın sandalını gözetleyebilmek için koya en yakın evlerin savaşma gücü yüksek adamlarla doldurulması kararını aldı. Sandala hiç kimse açıktan açığa müdahale etmeyecekti ve böylece tepedeki o haydutlar sandala binip gitmeye kalkıştıkları bir sırada üzerlerine ateş açılacak ve çoğu öldürülecekti. Yaylım ateşinden sağ kurtulanlar olursa, bunların kaçmasını ve ardından takviye kuvvetin gelmesini önlemek amacıyla Doramin, Dain Waris’e talimat verip yanına bir grup silahlı Bugi yerlisi almasını, Patusan’ın on mil aşağısında nehrin belli bir noktasına giderek orada bir kamp kurmasını ve akarsuyu kanolarla geçişe kapamasını emretti. Doramin’in takviye kuvvet geleceğine dair bir anlık bir endişe bile duymadığına emindim. Bana göre, sırf oğlunu tehlikelerden uzaklaştırma niyetiyle hareket ediyordu. Kasabaya yapılacak bir saldırıyı önlemek için, nehrin sol yakasının üzerindeki yerleşim yerine şafak vakti bir kazıklı çit yapılmasına karar verildi. Yaşlı <em class="calibre2">nakhoda</em> oradaki kumandayı üstlenme niyetini belirtti. Kızın gözetimi altında barut, kurşun ve tüfek kapsülü dağıtımı yapıldı hemen. Tam olarak nerede olduğu bilinmeyen Jim’e haber ulaştırmak için farklı yönlere ulaklar gönderilecekti. Ulaklar şafakla birlikte yola koyuldular ama Kasım daha önce kuşatma altındaki Brown ile iletişim kurmayı başarmıştı bile.</p>
			<p class="calibre10">Becerikli bir diplomat ve racanın sırdaşı olan Kasım, efendisinin kampına dönmek üzere kaleden ayrılırken, avludaki insanlar arasında sessiz sedasız, sinsice gezinen Cornelius’u da teknesine aldı. Kasım’ın kafasında kendince bir planı vardı ve Cornelius’a tercüman olarak ihtiyaç duyuyordu. Öte yandan, sabaha karşı içinde bulunduğu durumun umutsuzluğuna kafa yoran Brown, konuşlandığı tepe ile racanın kampı arasındaki bataklığa dönmüştü; gür bitkilerle dolu orman şeridinin bulunduğu boşluğun öte yanından dostça ama titrek ve gergin bir sesin İngilizce bağırarak, güvenliğini temin etme vaadiyle ve çok önemli bir meseleyi görüşmek üzere yukarı gelebilmek için izin istediğini duydu. Çok mutlu olmuştu. Kendisini dikkate alıp konuştuklarına göre artık avlamak için peşine düşülen vahşi bir hayvan değildi. Bu dostça ses, öldürücü darbenin ne zaman ve nereden geleceğini bilmeyen adamların sürekli tetikte olmanın verdiği o korkunç sıkıntıyı üzerlerinden atmasını sağladı. Brown önce isteksizmiş gibi davrandı. Sesin sahibi kendisini, ‘Beyaz bir adam, burada yıllardır sefalet içinde yaşayan, zavallı yaşlı bir adam,’ olarak tanıttı. Tepenin yamaçları ıslak ve soğuk çiyle kaplıydı ve karşılıklı bağırışların ardından Brown, ‘Hadi öyleyse gelin buraya fakat yalnız olarak!’ diye seslendi. Brown’un –o sıradaki çaresizliğini hatırlayıp öfkeyle kıvranırken– bana dediğine göre, aslında tepeye çıkanın yalnız olup olmaması hiçbir şeyi değiştirmiyordu. Birkaç metre ötesini bile doğru dürüst göremiyorlardı ve hiçbir döneklik, içinde bulundukları durumu daha da kötü yapamazdı. Brown, Cornelius’un hafta içi giydiği paçavraya dönmüş pis gömleği ve pantolonundan ibaret kıyafeti ve başında kenarı yırtık bir şapkayla yalınayak ilerleyip siperlere tereddütle sokularak, kuşku içinde etrafı süzüp kulak kabartarak kendisine doğru yaklaştığını hayal meyal görebiliyordu. ‘Bu tarafa doğru gelin! Güvendesiniz korkmayın!’ diye bağırırken adamları da durmuş onları izliyordu. Birden tüm yaşam umutları o üstü başı dökülen, yerde yatan ağaç gövdesinin üzerinden beceriksizce adımını atıp, ekşimiş, kaygılı bir suratla etrafındaki sakallı, endişeli ve uykusuz haydutları süzerek, titrek adımlarla kendilerine yaklaşan sefil adama bağlanmıştı.</p>
			<p class="calibre10">Cornelius ile yarım saat baş başa verip konuşmak, Patusan’ın iç meseleleri konusunda Brown’un gözlerini açmıştı. Önünde fırsatlar vardı. Hem de çok büyük fırsatlar; fakat Cornelius’un önerisi üzerine konuşmadan önce iyi niyet göstergesi olarak tepeye biraz yiyecek gönderilmesini talep etti. Cornelius ayaklarını sürüyerek uyuşuk adımlarla racanın sarayının olduğu taraftan bayır aşağı indi ve bir süre sonra beraberlerinde biraz pirinç, biber ve kurutulmuş balıkla Tunku Allang’ın adamları geldi. Bu hiç yoktan iyiydi. Hem de çok iyi. Daha sonra Cornelius, yanında Kasım’la birlikte geri döndü. Kasım güler yüzlü, güven telkin eden bir havada, ayağında sandaletleri ve boynundan ayak bileklerine kadar lacivert bir kumaşa sarınmış vaziyette yürüyordu. Brown’a mesafeli durarak el sıkıştı ve üç adam görüşüp konuşmak üzere bir kenara çekildiler. Özgüvenleri yerine gelen Brown’un adamları birbirlerinin sırtına vurup bilgiç bilgiç kaptanlarına bakarken bir yandan da yemek pişirmek için hazırlık yapıyorlardı.</p>
			<p class="calibre10">Kasım, Doramin’den ve Bugi halkından nefret ediyordu fakat esasen ülkeye gelen yeni düzen tiksindiriyordu onu. Bu beyaz adamların, racanın yandaşlarıyla beraber bir araya gelip Jim dönmeden önce Bugi’leri yenilgiye uğratabileceğini düşünüyordu. Bunun ardından hiç şüphesiz kasaba halkının ihaneti gelecek ve yoksul insanları koruyan beyaz adamın saltanatı sona erecek diye de akıl yürütüyordu. Bu yeni müttefiklerin icabına daha sonra bakılırdı nasıl olsa. Burada onların dostları olmayacaktı. Kasım tam bir insan sarrafıydı ve işgalcilerin toplum dışına itilmiş serseriler, yersiz yurtsuz paryalar olduğunu anlayacak kadar beyaz adam tanımıştı. Brown sert ve gizemli tavrını korudu. Cornelius’un tepeye gelmek için kendisine ilk kez seslendiğini duyduğunda, sadece oradan kaçmak için bir fırsat bulabileceğini ummuştu. Fakat daha aradan bir saat geçmeden zihnine başka düşünceler doluşmaya başladı. Şartlar zorlayınca, büyük bir mecburiyet duyarak yiyecek çalmak, belki birkaç ton kauçuk ya da sakız, olmadı biraz para gasp etmek amacıyla buraya gelmiş ama ölümcül tehlikelerle karşı karşıya kalmıştı. Şimdi ise Kasım’ın önerilerini göz önüne aldığında tüm bir ülkeyi soyup gasp edebileceğini düşünüyordu. Kahrolası bir herif ortaya çıkıp anlaşıldığı kadarıyla tek başına bu tarz bir işin altından kalkmıştı. Gerçi çok başarılı olmuş olamazdı. Belki de birlikte işler çevirebilirler, her şeyi son damlasına kadar sömürüp sessizce sıvışabilirlerdi. Brown, Kasım’la yürüttüğü müzakereler sırasında, büyük bir gemiye ve çok sayıda adama sahip olduğuna inandıklarını fark etmişti. Kasım, birçok topu olan bu büyük gemiyi ve adamlarını alıp nehre getirerek gecikmeden racanın hizmetine sunması için Brown’a ısrarla rica ediyordu. Brown bunu yapabileceğini söyledi ve bu esas üzerine görüşmeler karşılıklı güvensizlik içinde sürdü. Nazik ve cevval Kasım, sabahtan öğlene kadar üç defa racaya danışmak için tepeden aşağıya indi ve büyük bir telaş içinde, uzun adımlarla tepeye geri çıktı. Brown, bir yandan pazarlık yaparken, ambarında bir yığın pislikten başka bir şey olmayan perişan vaziyetteki uskunasının bir savaş gemisi, uskunada nöbete kalan bir Çinli ile vaktiyle sahile vuran enkazları toplayıp satarak geçinen topal bir Levuka’lının<a class="si-noteref" href="#f76" id="backref_76">76</a> ise koca bir mürettebat yerine konduğunu düşünerek acı acı güldü. Brown öğleden sonra bir miktar daha yiyecek ve adamlarının kendilerine barınak yapmaları için yeterince hasır temin etti ve biraz para sözü aldı. Adamları hasırların gölgesinde uzanıp kavurucu güneşten korunarak horul horul uyurken, Brown güneşin altında, yerde yatan ağaçlardan birine oturup kendine ziyafet çekmeye hazırlanan aç bir akbaba gibi gözlerini şehrin ve nehrin manzarasına dikti. Burada yağmalanacak o kadar çok şey vardı ki. Evindeymiş gibi rahat davranan Cornelius ise yanı başında durmuş konuşuyor, civardaki yerleri işaret edip tavsiyelerde bulunuyor, kendince Jim’in kişiliğinden söz ediyor ve kendi üslubuyla son üç yılın olaylarını anlatıyordu. Görünüşte kayıtsız ve gözleri uzaklara dalmış Brown aslında her kelimeyi dikkatle dinliyor ve şu Jim denen adamın nasıl biri olabileceğini tam olarak kestirmeye çalışıyordu. ‘Neymiş adı? Jim! Jim! Bu yeterli bir isim değil ki.’ Cornelius küçümser bir ses tonuyla, ‘Ona Jim derler,’ dedi. ‘Burada Tuan Jim diye hitap ediyorlar ona. Yani sizin deyişinizle Lord Jim.’ ‘Kim bu adam? Nereli?’ diye sordu Brown. ‘Nasıl bir adam? İngiliz mi?’ ‘Evet, evet, bir İngiliz. Ben de İngiliz’im. Malakka kökenli. Budalanın tekidir o. Tek yapmanız gereken onu öldürmek. O vakit kral olursunuz burada. Her şey ona ait,’ diye açıklamada bulundu Cornelius. Brown yarı duyulur bir sesle, ‘Bana öyle geliyor ki pek yakında birileriyle paylaşmak zorunda kalabilir elindekileri,’ diye yorum yaptı. Cornelius ise ısrarcı bir havada, ‘Yok, yok. En doğrusu ilk fırsatta onu öldürmek ve sonra ne isterseniz yapabilirsiniz,’ dedi. ‘Ben yıllardır burada yaşıyorum ve size bir dost tavsiyesinde bulunuyorum.’</p>
			<p class="calibre10">Brown öğleden sonranın büyük bir kısmını Cornelius ile sohbet ederek ve yağmalamayı kafasına koyduğu Patusan’ın manzarasını şeytani bir hazla seyrederek geçirdi ve bu arada adamları da dinlendiler. Aynı gün Dain Waris’in kanolardan oluşan filosu koya en uzak kıyıdan birer birer süzülerek ilerledi ve Brown’un geri çekilmesini engellemek için nehir yolunu kapamaya gitti. Brown’un bundan haberi yoktu ve günbatımından bir saat önce tepeye varan Kasım bu konuda ona bilgi vermemek için büyük özen gösterdi. Kasım, Brown’un gemisinin nehrin yukarısına gelmesini istiyordu ve bu bilginin onu caydırmasından korkuyordu. Brown’un gemisine ‘talimat’ göndermesi için baskı yapıyor ve bir yandan da gizlilik içinde karadan nehrin ağzına ulaşıp ‘talimatı’ Brown’un gemideki adamlarına ulaştıracak güvenilir bir ulak görevlendirebileceğini açıklıyordu. Brown biraz düşündükten sonra, cebindeki defterden bir yaprak kopardı ve üzerine, ‘Her şey yolunda gidiyor. Büyük bir iş üzerindeyiz. Ulağı alıkoyun,’ diye bir not yazdı. Bu hizmet için Kasım tarafından ulak olarak seçilen ağırkanlı genç, görevini sadakatle yerine getirdi ve ödül olarak sabık bir enkaz toplayıcısı ve bir Çinli tarafından tepeüstü uskunanın boş ambarına atıldı ve ambar kapağı alelacele üzerine kapandı. Daha sonra gence ne olduğu konusunda Brown bir şey söylemedi.”</p>
			</div>
			<div class="si-footnotes">
				<div class="si-footnote" id="f75"><a class="si-backref" href="#backref_75">75</a><span>. Hollanda idaresi, yüksek miktarda barut stoklamayı düşmanca niyetlerle kendilerine karşı kullanılma ihtimaline karşı özel izne tabi tutuyordu. (Ç.N.)</span></div>
				<div class="si-footnote" id="f76"><a class="si-backref" href="#backref_76">76</a><span>. Levuka, Güney Pasifik’te Fiji Adaları’nda bir liman kenti. (Ç.N.)</span></div>
			</div>
  </body>
</html>
