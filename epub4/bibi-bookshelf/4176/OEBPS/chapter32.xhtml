<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>Lord Jim</title>
    <meta name="Adept.resource" value="urn:uuid:cc9d898c-6c8e-49e7-9b00-781df8de68c9"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="epub-type_cover" id="chapter32">
<div class="html5_section">
			<h1 class="calibre9">XXXII</h1>

			<p class="calibre10">“Jim kendini sağlama alıp adamları önüne katarak kapıdan çıkardı. Tüm o zaman zarfında küçük bir elin kavradığı meşale en ufak bir titreme olmadan dimdik durmuştu. Üç adam tam bir sessizlik ve itaat içinde komut verilmiş askerler gibi yürüyüp çıktılar depodan. Jim adamları sıraya dizdi. ‘Kol kola girin!’ diye emretti. Adamlar denileni yaptı. ‘Kolunu ilk çeken ya da kafasını döndüren kendini ölmüş bilsin,’ dedi Jim. ‘Marş, marş!’ Adamlar bir arada dimdik yürümeye başladı; Jim de peşlerinden ilerledi. Etekleri yere sürünen beyaz elbisesi, beline kadar uzanan siyah saçlarıyla kız da meşaleyi tutmuş Jim’in yanı sıra yürüyordu. Dimdik ve salınarak yürüyen kız sanki ayakları yere temas etmeden kayar gibi ilerliyordu; sadece yere sürünen eteklerinin ve uzun otların hışırtısı işitiliyordu. ‘Durun!’ diye bağırdı Jim.</p>
			<p class="calibre10">Nehir kıyısı dik bir yokuş halinde uzuyordu; büyük bir ferahlık ve serinlik hissediliyordu ve meşalenin ışığı en ufak bir dalgalanma olmadan köpüren karanlık suların kıyısını aydınlatıyordu; kıyının sağında ve solunda çatıların sivri siluetleri altında yan yana dizilmiş evler seçiliyordu. ‘Ben bizzat ziyaretine gelene kadar Şerif Ali’ye selamlarımı iletin,’ dedi Jim. Adamlardan bir teki bile başını çevirmedi. ‘Atlayın!’ diye gürledi Jim. Üçü birden kol kola, yekvücut cup diye nehre daldılar ve yukarı doğru sular sıçradı, kara kafalar suyun içinde bata çıka ilerledi ve gözden yitti; müthiş bir gayretle kulaç atarlarken suyu köpürtüp sıçratmaya devam ettiler; fakat arkalarından kurşun sıkılır düşüncesiyle büyük bir korkuya kapılarak suyun altına dalınca sesler giderek işitilmez oldu. Jim sessizce ve ilgiyle olup bitenleri izleyen kıza döndü. Kalbinin sanki birden göğsüne sığmayacak, gırtlağını tıkayıp onu boğacak kadar büyüdüğünü hissediyordu. Jim muhtemelen bu yüzden uzun bir süre konuşamadı ve kız bakışlarına karşılık verdikten sonra kolunu iyice geriye atıp elindeki yanan meşaleyi hızla suya fırlattı. Kıpkırmızı parlayan alevler gecenin karanlığında havada süzülerek şiddetli bir tıslamayla sulara gömüldü. Yıldızların dingin, yumuşak ışığı Jim’le kızın üzerine vuruyordu.</p>
			<p class="calibre10">Jim en sonunda konuşmayı becerebildiğinde kıza neler söylediğinden bahsetmedi bana. Pek de öyle etkileyici ve güzel şeyler söyleyebildiğini sanmıyorum. Her yere müthiş bir dinginlik hâkimdi; gece nefesini üzerlerine üflüyordu ve sevgiyi, şefkati korumak için var olan o gecelerden biriydi. Ruhumuzun sanki karanlık kabuğunu kırıp özgür kaldığı, bazı suskunlukları konuşmalardan daha anlamlı kılacak bir hassasiyetle ışıldadığı anlar vardır. Kıza gelince, Jim’in bana dediğine göre biraz bitkin düşmüştü. ‘Heyecandan olsa gerek, tahmin edersin. Etkinin doğurduğu bir tepki. Aşırı yorulmuş olmalıydı – ve tüm o yaşadıkları. Ve-ve-neyse, tümünün canı cehenneme. Kız benden hoşlanıyordu anlayacağın... Ben de... elbette bilemiyordum... hiç aklımdan geçmemişti...’</p>
			<p class="calibre10">O sırada Jim ayağa kalktı ve heyecanlı ve sıkıntılı bir havada bir aşağı bir yukarı yürümeye başladı. ‘Ben-ben onu çok seviyorum. Kelimelerle ifade edemeyeceğimden çok hem de. Elbette insan anlayamıyor. Varlığınızın, yaşadığınız her gün bir başka insan açısından mutlaka önemli ve gerekli –anlıyor musun kesinlikle gerekli– olduğunu idrak etmeye başladığınız zaman davranışlarınızı, eylemlerinizi farklı bir gözle değerlendiriyorsunuz. Ben bunu hissettim. Harika bir duygu. Fakat bir an kızın nasıl bir hayatı olduğunu düşün. Gerçekten de berbat, korkunç şeyler yaşamış! Değil mi? Ve benim buraya gelip, onu öyle bulmam. Hani dolanmaya çıkmışım ve birden ıssız, karanlık bir yerde boğulmak üzere olan birine rastlamışım gibi. Tanrı’m! Kaybedecek bir saniye bile yok. Ayrıca bir de güven duygusu var tabii. Sanırım bunun üstesinden gelebilirim...’</p>
			<p class="calibre10">Kızın bu konuşmalardan bir süre önce yanımızdan ayrılıp bizi yalnız bıraktığını belirtmeliyim. Jim eliyle göğsüne vurdu. ‘Evet! Bunu hissediyorum ama inanıyorum ki benimki hak edilmiş bir şans!’ Jim’in başına gelen her şeye özel bir anlam yükleme yeteneği vardı. Aşk macerasına bakış açısı da buydu; masalsı, biraz ciddi ve aynı zamanda da gerçek; zira Jim’in inancı gençliğin tüm o sarsılmaz ciddiyetini yansıtıyordu. Bundan kısa bir müddet sonra, bir başka olay vesilesiyle sohbet ettiğimiz sırada, ‘Yalnızca iki yıldan beri buradayım ve inan ki bir başka yerde yaşayabileceğimi tasavvur etmek bile zor geliyor. Dışarıda bir dünya olduğu düşüncesi bile beni korkutmaya yetiyor çünkü…’ Nehir kıyısında yürüyorduk ve bir an sessizleşip hüzünlü gözlerini küçücük bir kurumuş çamur parçasını iyice ezmekle meşgul çizmesine dikerek, ‘Anlıyor musun çünkü buraya ne amaçla geldiğimi henüz unutmadım!’ diye sürdürdü lafını.</p>
			<p class="calibre10">Jim’e bakmaktan kaçındım ama sanırım hafifçe iç geçirdiğini işitmiştim; kıyıda bir-iki dönemeç boyunca sessizce ilerledik. ‘Ruhum ve vicdanım üzerine yemin ederim ki,’ diye yeniden başladı Jim, ‘eğer böyle bir şeyi unutmak mümkünse, o zaman bunu aklımdan çıkarıp unutmaya hakkım var. Burada istediğin adama sorabilirsin.’ Ses tonu değişti. Sonra yumuşak, arzu dolu bir sesle, ‘Tüm bu insanlara,’ dedi, ‘benim için her şeyi yapmaya hazır tüm bu insanlara, böyle bir şeyi anlatmanın asla mümkün olmaması garip değil mi? Asla! Bana inanıp güvenmeseydin onları asla saldırı için bir araya getiremezdim. Sanki zor bir şeymiş gibi geliyor insana. Ben budalanın tekiyim, öyle değil mi? Daha ne isteyebilirim ki? Onlara kim cesurdur, kim haklı ve adildir, canlarını kime emanet ederler diye sorsan, Tuan Jim diye cevap verirler. Ama asla ve asla gerçeği, salt gerçeği bilemezler.’</p>
			<p class="calibre10">Onunla geçirdiğim son gün bana bunları söylemişti Jim. Hiç sesimi çıkarmadan dinledim: Daha başka şeyler söyleyeceğini ve meselenin özüne ineceğini hissetmiştim. Yoğun ışıltısıyla yeryüzünü huzursuzca devinen bir toz zerreciği gibi gölgede bırakan güneş ormanın arkasında batmıştı ve süt mavisi bir gökyüzünden yayılan ışık, gölgelerin ve pırıltının olmadığı bir dünyanın üzerinde dingin ve düşünceli bir büyüklük yanılsaması yaratıyordu. Jim’i dinlerken neden nehrin ya da havanın giderek kararması bu kadar çok dikkatimi çekmişti bilmiyorum; elle tutulamayan siyah bir toz kütlesinin tüm görünür şekillerin üzerine biteviye ve sessizce alçalıp onları giderek daha derinlere gömmesi gibi, siluetleri bozup yok eden gecenin çökerken izlediği o karşı konulamaz, yavaş seyir.</p>
			<p class="calibre10">‘Tanrı’m!’ dedi Jim birdenbire, ‘İnsanın ne yapsa anlamsız geleceği ve kendini bir ahmak gibi hissedeceği günler vardır; ama sana ne istersem anlatabileceğimi biliyorum. Aklımın bir köşesini işgal eden o lanet olası meseleyi tamamen geride bıraktığımdan... unuttuğumdan bahsediyorum sana... Biliyorsam ne olayım! Sakin kafayla o yaşadıklarımı düşünüyorum. Sonuçta, neyi kanıtladı ki bu? Hiçbir şeyi. Ama sanırım sen öyle düşünmüyorsun...’</p>
			<p class="calibre10">İtiraz eden bir ses tonuyla mırıldandım.</p>
			<p class="calibre10">‘Sorun değil,’ dedi. ‘Halimden memnunum... hemen hemen. Kendime olan güvenimi tazelemek için karşıma çıkan ilk adamın suratına bakmam yeterli. İçimde kopan fırtınayı anlatmak mümkün değil onlara. Bundan ne çıkar ki? Kabul et! O kadar da başarısız olmadım.’</p>
			<p class="calibre10">‘Hiç de başarısız olmadın,’ dedim.</p>
			<p class="calibre10">‘Ama yine de beni gemine almazdın, öyle değil mi?’</p>
			<p class="calibre10">‘Lanet olsun sana!’ diye bağırdım. ‘Kes şunu.’</p>
			<p class="calibre10">‘Bak işte! Gördün mü?’ dedi adeta beni faka bastırıp böbürlenircesine. ‘Ama,’ diye devam etti, ‘bunu buradaki insanlardan birine anlatmaya çalış hele bir. Senin bir budala, bir yalancı olduğunu düşünecekler. Ve bu yüzden buna katlanabiliyorum. Ben onlar için bir-iki şey yaptım ama onlar da karşılığında bana bunu, bu özgüveni verdiler.’</p>
			<p class="calibre10">‘Sevgili dostum,’ diye bağırdım, ‘onlar için her zaman çözülmez bir gizem, bir muamma olarak kalacaksın.’ Bunun üzerine ikimiz de sessizleştik.</p>
			<p class="calibre10">Başını kaldırıp bakmadan önce, ‘Gizem,’ diye tekrar etti. ‘O halde her zaman burada kalsam iyi olacak.’</p>
			<p class="calibre10">Güneş battıktan sonra, çıkan her hafif esintiyle birlikte yayılan karanlık iyice üzerimize çöktü. Çitle çevrilmiş bir patikanın ortasında Tamb Itam’ın kımıltısız, çelimsiz, tetikte ve sanki tek bacaklıymış gibi dikilmiş duran siluetini gördüm; karanlık boşluğun ötesinde, çatının destek direkleri arkasında bir ileri bir geri hareket eden beyaz bir şey gözüme çarptı. Jim hemen bir adım gerisinde kendisini takip eden Tamb Itam’la akşam turlarına başlar başlamaz ben de tek başıma kalkıp eve gittim ve hiç ummadığım bir şekilde kız önümü kesti; belli ki bu fırsatı kolluyordu.</p>
			<p class="calibre10">Kızın benden tam olarak ne elde etmek istediğini size anlatmam zor. Kuşkusuz çok basit ama imkânsız bir şeyi, örneğin bir bulutun biçimini tam olarak tarif etmem gibi soyut bir bilgiyi edinmek istiyordu. Bir güvence, bir açıklama, bir vaat peşindeydi. Bunu nasıl nitelendirebilirim bilemiyorum. Bir adı yoktu bunun. Dışa doğru çıkıntı yapan çatının altı karanlıktı ve tek seçebildiğim kızın elbisesinin dökümlü çizgileri, solgun, oval yüzü, bembeyaz parlayan dişleri ve muazzam derinlikte bir kuyunun ta dibine baktığınız zaman fark edebileceğiniz türden belli belirsiz bir kımıltıyı, bir pırıltıyı yansıtırcasına üzerime çevirdiği kocaman, siyah gözbebekleriydi. Orada kımıldayan nedir acaba? diye kendinize sorarsınız. Kör bir canavar mı yoksa evrenin kayıp bir ışıltısı mı? Gülmeyin ama, bu kızın çocuksu cehaletinin, Sfenks’in yanından gelip geçenlere sorduğu çocukça bilmecelerden daha gizemli olduğunu düşünüyordum. Daha gözlerini açmadan Patusan’a götürmüşlerdi onu. Orada büyümüştü; hiçbir şey görmemiş, hiçbir şey öğrenmemişti ve hiçbir konuda fikri yoktu. Patusan dışında başka herhangi bir yerin varlığından haberdar olup olmadığını soruyordum kendime. Dış dünyaya ait kafasında ne gibi düşünceler oluşturduğunu kavramam mümkün değildi: Patusan’ın yerlileri arasında ihanete uğramış bir kadınla, uğursuz, bunak bir kocakarıdan başka kimseyi tanımıyordu. Karşı konulmaz bir cazibeye sahip sevgilisi de ona oradan gelmişti; ama ya sevgilisi kalkıp da her zaman kendine ait olanı geri isteyen o bilinmez diyarlara geri dönerse hali ne olacaktı? Annesi ölmeden önce gözyaşları içinde bu konuda kendisini uyarmıştı...</p>
			<p class="calibre10">Kız kolumu sıkıca yakalamış ve ben durur durmaz telaşla elini geri çekmişti. Hem cüretkâr hem de çekingendi. Hiçbir şeyden korkmuyordu ama karanlıkta el yordamıyla yolunu bulmaya çalışan cesur biri gibi müthiş bir tereddüt ve aşırı bir yabancılık yaşıyordu. Jim üzerinde her an hak iddia edebilecek o bilinmeyen diyarlara aittim ben de. Adeta oraların tabiatının, gizli planlarının bir parçasıydım; tehditkâr bir gizemin sırdaşıydım ve belki de gücümü oraların gücünden alıyordum! Sanırım tek bir sözümle Jim’i kollarından çekip alabileceğimi düşünüyordu. Jim’le yaptığım uzun sohbetler boyunca ıstırap çekip endişe yaşadığına kesin kanaat getirmiştim; ruhundaki vahşilik çektiği ıstırabın yarattığı o muazzam durumla denk olsaydı, gerçek ve dayanılmaz bir acı beni öldürmeyi planlamaya bile sevk edebilirdi onu. Benim izlenimim bu ve size bundan daha fazlasını anlatamam: Bütün bunlar yavaş yavaş aklıma geliyordu ve her şey giderek açıklığa kavuştukça kuşku ve şaşkınlık yaşadım. Beni kendine inandırmıştı fakat onun o patavatsız ve öfkeli fısıltısının, yumuşak, tutkulu tavırlarının, birden nefesi kesilmiş gibi susmasının ve hızla, yalvarır gibi öne uzattığı beyaz kollarının yarattığı etkiyi tarif edecek kelimeleri bulmakta zorlanıyorum. Kollarını aşağı indirdi; bir hayaleti andıran bedeni ince bir ağaç gibi rüzgârda salındı, solgun, oval yüzü asıldı; yüz hatlarını seçmek imkânsızdı, gözlerindeki karanlık dipsiz bir kuyuyu andırıyordu; elbisesinin geniş kolları karanlıkta bir çift kanat gibi açıldı ve başını ellerinin arasına alıp sessizce durdu.”</p>
			</div>
  </body>
</html>
