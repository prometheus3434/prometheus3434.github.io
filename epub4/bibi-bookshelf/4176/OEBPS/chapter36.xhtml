<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>Lord Jim</title>
    <meta name="Adept.resource" value="urn:uuid:cc9d898c-6c8e-49e7-9b00-781df8de68c9"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="epub-type_cover" id="chapter36">
<div class="html5_section">
			<h1 class="calibre9">XXXVI</h1>

			<p class="calibre10">Marlow bu sözlerle hikâyesini bitirdi ve dinleyicilerin hiç vakit yitirmeden dağılmalarını dalgın ve endişeli gözlerle izledi. Dağılan grup birer ikişer verandadan uzaklaştı; sanki bu tamamlanmamış hikâyenin son sahnesi, yarım kalmışlığı ve anlatanın üslubu bir tartışmaya yer bırakmamış, üzerine bir yorum yapmayı imkânsız kılmıştı. Her biri sanki izlenimlerini bir sır gibi beraberinde götürüyordu; fakat bu dinleyiciler arasında tek bir adam ileride hikâyenin son sözlerini duyacaktı. İki yılı aşkın bir süre sonra, bu adam memleketinde olduğu bir sırada üzeri Marlow’un dik ve köşeli elyazısıyla yazılmış kalın bir paket aldı.</p>
			<p class="calibre10">Ayrıcalıklı adam paketi açtı, içine baktı ve sonra onu elinden bırakıp pencereye doğru yürüdü. Kaldığı daire yüksek bir binanın en üst katındaydı ve temiz pencerelerden baktığında, sanki bir deniz fenerinde durup etrafı gözlermiş gibi bakışları çok uzaklara erişebiliyordu. Çatıların eğimleri parlıyor, siyah, kırık dökük çatı sırtları birbiri ardına köpüksüz kapkara dalgalar gibi biteviye uzayıp gidiyordu; ayaklarının altındaki şehrin derinliklerinden birbirine karışmış mırıltılar yükseliyordu durmadan. Dört bir yana gelişigüzel dağılmış çok sayıda kilisenin kuleleri suyolu olmayan ve bir labirent gibi birbirine dolanmış sığlıklar üzerindeki deniz fenerleri misali göğe yükseliyordu; şiddetli yağmur kış akşamları çöken o alacakaranlığa karışıyor ve saat kulelerinden birinin çınlayan gong sesi güçlü ve sert titreşimler yayarak binaların üzerinden geçip gidiyordu. Adam kalın perdeleri çekti.</p>
			<p class="calibre10">Abajurlu okuma lambasından yayılan ışık, rüzgâr almayan bir su birikintisi gibi masanın üzerinde uyuyordu. Sessiz adımlarla halının üzerinde yürüdü. Dünyayı dolaştığı günler geride kalmıştı. Artık bir türlü keşfedilemeyen şu tepenin ardındaki, bu nehrin karşı yakasındaki, dalgaların ötesindeki ülkelerin arayışı içinde ne umut kadar sınırsız ufuklarla ne de tapınaklar kadar sessiz ve heybetli ormanlara çöken alacakaranlıklarla karşılaşacaktı. Saat kulesinin vuran gongu sanki, ‘Artık bitti! Artık bitti!’ diye çınlıyordu. Fakat lambanın altında açılmış duran paket o sesleri, görüntüleri, geçmişin tat ve kokularını, zihinden silinmeye yüz tutmuş suratları, tutkulu ve teselli vermeyen güneş ışınlarının vurduğu uzak denizlerin kıyılarında boğulup giden uğultulu, cılız mırıltıları geri getirmişti. Adam iç geçirdi ve oturup okumaya başladı.</p>
			<p class="calibre10">İlk olarak zarfa üç ayrı belge eklenmiş olduğunu gördü. Birbirine tutturulmuş çok sayıda sayfa vardı; kare biçiminde geniş, griye çalan renkteki bir kâğıda daha önce hiç görmediği bir elyazısıyla birkaç kelime yazılmıştı ve Marlow’un yazdığı açıklayıcı notların olduğu bir mektup gözüne çarptı. Bu mektubun arasından zamanla sararmış ve katlı yerleri yıpranmış bir başka mektup çıktı. Bunu alıp bir kenara koydu ve Marlow’un mesajına döndü, ilk birkaç satıra hızla göz gezdirdi ve sonra durup ağır ağır, keşfedilmemiş bir ülkeyi bir anlığına görüp yavaş adımlarla ve dikkatli bakışlarla yaklaşan biri gibi okumaya devam etti.</p>
			<p class="calibre10">“... Sanırım unutmuş değilsiniz,” diye sürüyordu mektup. “Bir tek sizin duyduğunuz ilgi sayesinde Jim’in hikâyesinin geri kalanını aktarmak mümkün oldu. Ama Jim’in kaderini kendinin çizdiğini, yazgısına hâkim olduğunu kabul etmediğinizi gayet iyi hatırlıyorum. Onun edindiği itibardan, kucağında bulduğu görevinden, merhamet ve gençlikten doğan aşktan usanmış ve tiksinmiş birine dönüşeceği ve felaketiyle tanışacağı kehanetinde bulunmuştunuz. ‘Bu gibi şeylerin’ beraberinde getirdiği yanıltıcı tatmini, kaçınılmaz yanılgıyı çok iyi bildiğinizi söylemiştiniz. Ayrıca ‘hayatınızı onlara adamak’ (onlar derken esmer, sarı benizli ya da siyah insanların tümünü kastediyordunuz) ‘ruhunuzu yabani bir adama satmak gibi’ dediğiniz de geliyor aklıma. ‘Böyle şeylerin’ sadece mensubu olduğumuz ve sosyal düzeni ve ahlaki gelişimi tesis eden ırkın fikirlerine dayanan gerçeklere yürekten inanılması halinde katlanılabilir ve sürekli olacağını iddia etmiştiniz. ‘Onun gücünü arkamızda hissetmek isteriz,’ demiştiniz. ‘Hayatımızdan bilinçli olarak feragat etmeye değecek bir şeyler olduğuna inanmak için önce bunun gerekliliğine ve adaletine inanmak isteriz. O olmadan feragat sadece kayıtsızca bir ihmalkârlıktır. Kendimizi feda ettiğimiz yol, cehennem azabı çekilen yoldan farksızdır.’ Bir başka deyişle, saflardan kopmadan mücadele etmemiz gerektiğini, aksi takdirde yaşamımızı boş yere feda etmiş olacağımızı öne sürmüştünüz. Olabilir! Bilmelisiniz ki –bunu hiçbir art niyet taşımadan söylüyorum– siz de tek başınıza bir-iki yerde serüven aradınız ve akıllıca davranarak sağ salim atlattınız. Ne var ki esas mesele Jim’in koca bir insanlık âlemi içinde bir tek kendi kendiyle uğraş veriyor olması ve en sonunda düzen ve ilerlemenin yasalarından daha yüce bir inancı kabul edip etmemesiydi.</p>
			<p class="calibre10">Hiçbir şey iddia etmiyorum. Belki de hikâyenin geri kalanını okuduktan sonra siz karar verirsiniz. Zaten ‘şüphe altında’ ifadesinde büyük bir doğruluk payı vardır. Jim’i tam olarak anlamak imkânsızdır. Hele de onu son kez başkalarının gözünden gördüğümüz zaman. Jim’in ifadesiyle ‘başına gelen’ o son olaylara, hikâyenin son kısmına dair bütün bildiklerimi size anlatmak konusunda hiçbir tereddüdüm yok. İnsan bunun belki de Jim’in kusursuz dünyaya bir mesaj vermek için beklediğini tahmin ettiğim o muhteşem fırsat, o son ve tatminkâr sınav olup olmadığını merak ediyor. Hatırlarsanız son kez yanından ayrılırken bana yakında memlekete gidip gitmeyeceğimi sormuş ve, ‘Onlara söyle!’ diye bağırmıştı arkamdan... Kabul emeliyim ki merak ve umut içinde ne diyeceğini beklemiştim ama lafın gerisini, ‘Yok. Boş verin!’ diye bağırarak getirmişti. O halde hepsi buydu ve başka bir şey söylemesini beklemek faydasızdı; verilecek hiçbir mesaj yoktu; ancak her birimizin, çoğu zaman büyük ustalıkla sıralanmış kelimelerden bile daha esrarengiz olan gerçeklerin dilini kullanarak kendi adına yapacağı yorumlar, çıkaracağı anlamlar dışında hiçbir mesaj yoktu. Gerçek şu ki Jim kendini kurtarmak için bir girişimde daha bulundu fakat o da başarısızlıkla sonuçlandı. Ekteki o griye çalan büyük kâğıdı okursanız bunu anlayabilirsiniz. Yazmaya çalışmıştı; oradaki o sıradan elyazısını fark ettiniz mi? ‘Kale, Patusan’ başlıklı yazı. Sanırım kaldığı evi ve yerleşkeyi bir savunma kalesine dönüştürme niyetini gerçekleştirmişti. Mükemmel bir plandı bu: derin bir hendek, etrafı kazıklı çitlerle çevrilmiş toprak bir duvar ve dört bir yanı tarayıp savunmak için belli açılarla tablalar üzerine yerleştirilmiş toplar. Doramin topları temin edecekti; böylece Jim’in tarafındaki her adam bütün sadık yandaşların aniden bastıran bir tehlike karşısında toplanıp güvenle sığınabilecekleri emniyetli bir yer olduğunu bilecekti. Tüm bunlar Jim’in akla uygun öngörülerinin ve geleceğe olan inancının göstergesiydi. ‘Benim halkım’ dediği kişiler –Şerif Ali’nin kampından kurtarılıp azat edilmiş köleler– kendilerine ait kulübeleri ve toprak sığınağın altındaki küçük alanlarda görev alan askerler olarak Patusan Kalesi’nde müstakil bir kışla oluşturacaklardı. O alanın içinde Jim yenilmez bir ev sahibi olacaktı. ‘Kale, Patusan.’ Gördüğünüz gibi herhangi bir tarih yok. Gelmesi beklenen o günün kaçıncı gün olduğunun hangi adla söylendiğinin ne önemi var? Jim’in kalemi eline aldığında aklında kim olduğunu tahmin etmek de imkânsız: Stein mı? Ben mi? Dünyanın geri kalanı mı? Yoksa bu sadece yazgısıyla yüzleşmiş yalnız bir adamın amaçsız, ürkmüş çığlığı mıydı? Kalemi ilk kez elinden fırlatıp atmadan önce, ‘Korkunç bir şey oldu!’ yazmıştı; bu kelimelerin altında bir okun ucuna benzeyen mürekkep lekesine bakın. Bir süre sonra sanki eli kurşun kadar ağırmış gibi kargacık burgacık harflerle, ‘Benim şimdi hiç vakit yitirmeden...’ diye bir şeyler karalamış. Kalem mürekkep akıtmaya başlamış ve o da yazmaktan vazgeçmişti. Başka da bir şey yok; öte yanına hiçbir bakışın ve sesin ulaşamayacağı kadar geniş bir uçurum görmüştü. Bunu anlayabiliyorum. Açıklanamaz bir gizemin, hâkim olmak için elinden geleni yaptığı yazgısının bir hediyesi olan kendi kişiliğinin altında ezilmişti.</p>
			<p class="calibre10">Size ayrıca eski bir mektup yolluyorum. Jim’in yazı çekmecesinde özenle korunmuş halde bulunan çok eski bir mektup. Babası yollamış ve tarihe bakılırsa Patna gemisinde görev almadan birkaç gün önce Jim’in eline geçmiş olmalı. Herhalde memleketinden gelen son mektup bu olmalı. Bunca sene mektubu bir hazine gibi saklayıp korumuştu. Yaşlı, saygıdeğer papaz denizci oğlunu çok seviyordu. Şöyle bir göz gezdirmiştim o mektuba. Sevgi ve şefkat sözcüklerinden fazla bir şey yazmıyordu. ‘Sevgili James’ diye hitap ettiği oğlundan aldığı son mektubun çok ‘içten ve eğlenceli’ olduğunu yazıyordu. ‘İnsanlara karşı sert ve kırıcı olma, onları acımasızca ve aceleyle yargılama,’ diye öğütte bulunuyordu. Manevi değerlerden dem vuran ve aileden haberler veren dört sayfadan ibaret bir mektup. Tom papaz olmuştu. Carrie’nin kocası para kaybetmişti. Yaşlı adam tatlı bir dille Yaradan’a olan güveninden ve evrenin yerleşik düzeninden bahsediyor ama bu düzenin içindeki küçük tehlikelere ve küçük lütuflara da dikkat çekiyordu. İnsan bu saçları ağarmış ve sakin adamı, kırk yıl boyunca itikat ve erdem, yaşama bağlılık ve ölmenin insan onuruna yakışan tek biçimi üzerine döne döne kafa yorduğu, sayısız vaaz kaleme aldığı, dünyanın öte yanındaki oğluna yazdığı mektuplar vasıtasıyla konuştuğu, raflarında sıra sıra kitapların dizili olduğu, duvarlarının rengi ağarmış, rahat ve huzurlu bir sığınak gibi benimsediği çalışma odasında otururken gözlerinin önüne getirebiliyor. Ama arada mesafeler olsa ne yazar? Erdem dünyanın her yerinde aynıdır ve sadece tek bir inanç, makul tek bir yaşama ve ölme biçimi vardı. ‘Sevgili James’inin bunu asla unutmayacağını’ ve ‘bir kez şeytana uyan birinin aynı zamanda ahlakını yitireceğini ve mahvolacağını’ aklından çıkarmayacağını umuyordu. ‘O yüzden herhangi olası bir dürtü ve nedene dayanan ve yanlış olduğuna inandığın bir şeyi yapmaktan kesinlikle kaçın.’ Ailenin sevgili köpeğinden ve ‘siz oğlanların binmekten keyif aldığı’ ve artık yaşlılıktan gözleri görmez olduğu için vurulup öldürülmek zorunda kalınan midilliden de söz ediyordu mektup. Yaşlı adam Tanrı’nın lütfunu esirgememesini diliyordu; annesi ve evdeki tüm kızlar da sevgilerini yolluyorlardı... Hayır, Jim’in üzerine titreyerek sakladığı ve onca yıldan sonra ellerinin arasından uçan o kâğıdı yıpranmış ve sararmış mektupta başka bir şey yazmıyor. Bu mektuba asla cevap yazılmadı ama Jim’in dünyanın o sessiz köşesinde bir kabir kadar tehlikelerden ve çatışmadan uzakta yaşayan bu kendi halinde, bozulmamış dürüstlüğün havasını paylaşan sıradan kadın ve erkeklerle ne sohbetler yaptığını kim bilebilir? Jim’in başına bu kadar şey ‘gelen’ birinin bir zamanlar oralara ait olduğuna inanmak zor geliyor insana. O kadınların ve erkeklerin başına hiçbir şey gelmemişti oysa; onlar asla gafil avlanmamış, asla yazgılarıyla boğuşmaları gerekmemişti. Hepsi de, babasının zararsız dedikodularını okuduğumuzda gözümüzün önünde canlanan tüm o erkek ve kız kardeşler, kendi kanından ve canından o insanlar temiz, saf bakışlarla onu süzüyorlardı. Ben ise Jim’i artık büyük bir muammanın ortasında duran küçücük beyaz bir nokta olarak değil, en sonunda evine dönmüş, bütün endamıyla o huzurlu insanların arasında itibarsızca ve sert ve duygusal bir surat ifadesiyle ama her zaman sessiz, gölgelerin arasında ve ‘zan altında’ olduğunun farkındalığıyla duran biri olarak gözlerimin önüne getiriyordum.</p>
			<p class="calibre10">Son olayların hikâyesini zarfa koyduğum birbirine tutturulmuş sayfalardan okuyabilirsiniz. Kabul etmelisiniz ki, o yaşananlar Jim’in en çılgın çocukluk hayallerinin ötesinde bir romantizm ve serüvenle yoğrulmuştu; gelgelelim bana göre hikâyede derin ve ürkütücü bir mantık saklı: Sadece kurduğumuz hayaller ezici bir yazgının gücünü zincirlerinden boşaltıp üzerimize salabilir. Tedbirsizce düşünerek giriştiğimiz şeyler döner dolaşır bir gün başımıza dert açar; kılıçla oynayan kılıçla ölür.<a class="si-noteref" href="#f68" id="backref_68">68</a> En hayret verici yanı gerçekten yaşanmışlığı olan bu serüven böyle bir yazgının kaçınılmaz sonucu olarak çıkıyor karşımıza. Böyle bir şey olması gerekiyordu. Bir yandan bunu kendi kendinize tekrarlarken bir yandan da böyle bir şeyin sondan bir önceki lütuf yılında olmasına şaşarsınız. Fakat olan olmuştur ve bunun mantığını tartışmak yersizdir.</p>
			<p class="calibre10">Bu olayları sanki bizzat tanık olmuş gibi yazıyorum size. Edindiğim bilgiler bölük pörçüktü fakat parçaları birleştirdim ve ortaya anlaşılır bir tablo koymak için yeterince bilgi var. Merak ediyorum acaba bizzat Jim o yaşadıklarını nasıl anlatırdı. Bana o kadar çok içini dökmüştü ki zaman zaman şimdi çıkıp gelecek ve hikâyeyi kendi kelimeleriyle, kayıtsız ama hisli sesiyle, laubali tavırlarıyla, biraz kafası karışmış, biraz incinmiş ama ara sıra da uyum sağlamasına asla faydası dokunmayan gerçek kişiliğini bir an için gözler önüne sererek anlatacak gibi geliyor bana. Bir daha asla ne sesini duyabileceğim, ne de alnındaki beyaz çizgisiyle; heyecanla koyulaşan, ölçülemez derinlikteki mavi gözleriyle gençlik ışıltısı saçan güneş yanığı pürüzsüz pembe yüzünü görebileceğim.”</p>
			</div>
			<div class="si-footnotes">
				<div class="si-footnote" id="f68"><a class="si-backref" href="#backref_68">68</a><span>. İsa’ya atfedilen ve Matta İncili’nde de geçen bu söz aslında literatürde, <em class="calibre2">Those Who Live by the Sword, Die by the Sword </em>(Kılıçla Yaşayan Kılıçla Ölür) şeklinde yer alır ve şiddetle yaşayanın şiddetle öleceğini ifade eder. (Ç.N.)</span></div>
			</div>
  </body>
</html>
