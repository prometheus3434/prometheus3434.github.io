<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>Lord Jim</title>
    <meta name="Adept.resource" value="urn:uuid:cc9d898c-6c8e-49e7-9b00-781df8de68c9"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="epub-type_cover" id="chapter3">
<div class="html5_section">
			<h1 class="calibre9">III</h1>

			<p class="calibre10">Muazzam bir durgunluk dünyayı dört bir yandan sarıp kuşatmıştı ve yıldızlar, yaydıkları ışığın dinginlik ve huzuruyla birlikte sanki yeryüzünün üzerine sonsuz bir güvence saçıyorlardı. Batıda henüz yükselmeye başlayan geriye doğru yaslanmış yeniay, bir altın külçesinden tıraşlanıp gökyüzüne savrulmuş incecik bir yaprağı andırıyordu; buzdan bir çarşaf gibi pürüzsüz ve sakin bir görüntü çizen Umman Denizi ise pırıl pırıl yüzeyiyle karanlık bir ufkun dümdüz uzanan çizgisine kadar göz alabildiğine yayılıyordu. Pervane, sanki ritmi güvenli bir evrenin gizli düzeninin bir parçasıymış gibi aralıksız dönüyordu ve Patna’nın her iki yanında, pürüzsüz ve yumuşak pırıltılar saçarak biteviye akan yoğun kıvrımlı sular geride kaldıkça kabarıp geminin geçişinin hemen ardından derinden gelen tıslama sesleriyle birlikte hamle yapan, çarpıp dağılan köpüklü dalgacıklar, fırıl fırıl sağa sola savrulan burgaçlar halinde denizin yüzeyini bir anlığına çalkalayıp altüst ediyor; yavaşça sıçrayıp nihayet halka halka yayılan suyun ve gökyüzünün durgunluğu içinde yatışıyor, seyir halindeki geminin siyah bir lekeciği andıran gövdesi de kaçınılmaz surette tüm bunların merkezinde yer alıyordu. </p>
			<p class="calibre10">Yavrusunu besleyip koruyan bir annenin yüzündeki yumuşak ve duyarlı sevecenlik misali sessiz doğayı kuşatan, sınırsız güvence ve huzur veren bir hava, kaptan köşkündeki Jim’in içine dolmuştu. Güverteye gerilen tentelerin altında, kendini beyaz adamın bilgeliğine ve cesaretine teslim etmiş, beyaz adamın imansızlığına ve ateş gemisinin demirden gövdesine güvenen dayatmacı bir inancın hacıları, hasır minderlerin, battaniyelerin, güvertelerin dört bir yanındaki cilasız döşeme tahtalarının üzerinde, bulabildikleri her karanlık köşede, renkli kumaşlara sarınmış, pis paçavralara bürünmüş, başlarını küçük çıkınlara yaslamış, yüzlerini kıvırdıkları kollarına dayamış uyuyorlardı: Erkek, kadın, çocuk; genciyle yaşlısı, bir ayağı çukurda, bitap düşmüş ihtiyarıyla dinç ve kuvvetlisi bir arada, ölümün kardeşi uykunun karşısında eşitti.<a class="si-noteref" href="#f6" id="backref_6">6</a></p>
			<p class="calibre10">Geminin hızıyla birlikte önden geriye doğru hareketlenen bir hava akımı, yüksek küpeşteler arasındaki uzun ve loş boşluktan, sıra sıra yüzükoyun yatmış bedenleri yalayarak geçti; çadır tavan kirişlerinin altında sağa sola asılmış birkaç fenerden yayılan loş ışığın ve hiç durmadan sallanan gemiyle birlikte hafifçe titreşen ve bulanık halkalar halinde zemine yansıyıp dağılan aydınlığın altında yukarı kalkmış bir çene, bir çift yumulmuş göz, gümüş yüzükler takılı esmer bir el, yırtık bir örtüye sarılmış cılız bir kol, geriye yaslanmış bir baş, çıplak bir ayak, kurbanlık koyun gibi bıçağın altına yatmışçasına uzanmış çıplak bir boyun göze çarpıyordu. Zenginler, aileleri için ağır sandıklardan ve tozlu hasır minderlerden barınaklar yapmışlardı; tüm varlarını yoklarını paçavralardan yapılmış bohçalara sarıp sarmalamış ve başlarının altına yerleştirmiş yoksullar ise yan yana yatıyorlardı; elleri kulaklarının, yüzleri dirseklerinin üzerine yaslanmış yaşlı ve yalnız adamlar dizlerini karınlarına çekmiş seccadelerinin üzerinde uyuyorlardı: Omuzları dik ve alnını dizlerine dayamış bir baba, saçları karmakarış ve bir kolunu emreder gibi ileriye doğru uzatmış, sırtüstü yatan oğlunun yanında mahsun bir ifadeyle uyukluyordu; bir ceset gibi baştan aşağıya kefen misali beyaz bir örtüye bürünmüş bir kadının her iki kolunun altında birer çıplak çocuk vardı; hac yolculuğuna öncülük eden Arap’ın kıç tarafa istiflenmiş eşyaları şekilsiz bir yığın halindeydi ve bunların tepesinde sallanan fenerin ışığında karmakarış, birbirine geçmiş şekiller göze çarpıyordu: pirinçten yapılmış, pırıltılı, tombul tencereler, bir şezlongun ayak dayama yeri, mızrak uçları, bir yastık yığınına dayanmış eski bir kılıcın kını, tenekeden bir kahve cezvesinin ibrik ucu. Geminin kıç tarafını çevreleyen küpeştelerin üzerindeki uskurlu parakete, hac yolculuğunda aşılan her mil için düzenli aralıklarla ve tek bir vuruşla çınlıyordu. Ara sıra, uyuyan insan kalabalığından huzursuz bir rüyayı anlatan cılız ve hastalıklı iniltiler yükseliyor ve geminin derinliklerinden ansızın işitilen madenî sesler ve çınlamalar, bir küreğin sertçe yere sürtülmesi, bir fırın kapağının şiddetli çarpması, aşağıda gizemli işlerle uğraşan adamların içlerinde korkunç bir öfke birikmişçesine kulakları sağır edecek bir gürültüyle patlıyordu; tüm bunlar olup biterken narin ve yüksek gövdeli vapur, çıplak direkleri sallanmadan, gökyüzünün erişilmez dinginliği altındaki kıpırtısız suları durmadan yararak usulca ilerliyordu.</p>
			<p class="calibre10">Jim güvertede bir o yana bir bu yana volta atıyor, bu derin sessizlik içerisinde ayak sesleri adeta gemiyi yakından izleyen yıldızlardan yankılanıp kulaklarında çınlıyor, aç bir kurt gibi hevesle ufuk çizgisini tarayan ve sanki ulaşılmazı yakalamaya çalışan gözleriyse yaklaşmakta olan olayın gölgesini bile göremiyordu. Denize yansıyan tek gölge, devasa bir şerit halinde vapurun bacasından savrulan ve göğe yükseldikçe havada dağılıp kaybolan yoğun, kapkara dumanın gölgesiydi. Neredeyse hareket etmeden ayakta duran iki Malay, pusula dolabından yansıyan oval biçimli ışıkta pirinç kenarları bölük pörçük ışıldayıp parlayan dümen yekesinin her iki yanında sessizce gemiyi idare ediyorlardı. Ara sıra, pirinç kenarların ışık vurup aydınlanan kısmı üzerinde, dümen yekesininin dönen parmaklıklarını kâh tutup kâh bırakan esmer parmaklı bir el göze çarpıyordu; zincir dişlisinin halkaları dümen çarkının yivleri içinde öğütülürcesine sürtünüp gıcırdıyordu. Jim pusulaya bakıyor, zaman zaman gözlerini erişilmez ufka çeviriyor, artık iyiden iyiye sağlığına kavuşmuş biri olarak vücudunu telaşsızca, yavaş yavaş döndürüp eklemleri çatırdayana kadar geriniyordu; sanki hiç bozulmayacakmış gibi görünen bu dingin ve huzurlu ortamın verdiği cesaretle, ömrünün sonuna kadar başına gelebilecek hiçbir şeye aldırmayacağı hissine kapılıyordu. Arada bir, dümenin dişli kutusunun arkasındaki alçak, üç bacaklı bir sehpanın üzerine dört raptiye ile tutturulmuş bir haritaya boş gözlerle bakıyordu. Denizin derinliklerini tasvir eden kâğıt tabakası, bir destek direğine asılı güverte lomboz lambasının ışığı altında, suların pırıltılı yüzeyi kadar düz ve pürüzsüz görünüyordu. Üzerindeyse cetveller ve bir çift pergel duruyordu; geminin öğle vakti bulunduğu konum küçük siyah bir çarpıyla işaretlenmişti ve kurşunkalemle çizilmiş Perim’e<a class="si-noteref" href="#f7" id="backref_7">7</a> kadar uzanan dümdüz bir çizgi de geminin rotasını –kutsal yere, kurtuluş vaat eden ve ebedî yaşam ödülü sunan diyara götüren yolu– gösteriyordu; sivri ucu Somali kıyılarına dokunan kurşunkalem ise muhafazalı bir rıhtımın havuzunda suyun üzerinde duran yelkensiz bir gemi sereni gibi hareketsiz yatıyordu. Jim bir yandan hayretle, bir yandan da denizin ve gökyüzünün bu muazzam dinginliğine minnet duyarcasına, “Gemi ne kadar da istikrarlı gidiyor,” diye geçirdi aklından. Böyle zamanlarda Jim’in zihninde cesaret gerektiren işler canlanıyordu: Bu hayallerden ve hayallerinde kotardığı işlerin getirdiği düşsel başarılardan haz alıyordu. Bunlar yaşamın en güzel yanları, gizli gerçeği, saklı kalmış gerçekliğiydi. Bunların görkemli bir gücü, belirsizlikten gelen bir cazibesi vardı ve kahramanca bir yürüyüşle, resmigeçit yaparcasına gözünün önünden geçiyorlardı; beraberlerinde ruhunu da alıp götürüyorlar ve başlı başına sınırsız bir özgüvenin aşk iksiriyle onu sarhoş ediyorlardı. Jim’in yüzleşemeyeceği hiçbir şey yoktu. Bu düşünce onu, o denli hoşnut ediyordu ki, gözlerini kayıtsızca ileriye dikip boş boş bakarken gülümsedi; sonra dönüp geriye baktığında ise Patna’nın ardı sıra suda bıraktığı beyaz izin harita üzerinde kurşunkalemle çizilen siyah çizgi kadar düz olduğunu gördü. Kazan dairesinin havalandırmasından inip çıkan kül kovaları tangır tungur ederek gürültülü sesler çıkardı; bu teneke sesleri nöbetinin sonuna yaklaştığının habercisiydi. Jim halinden memnun ama aynı zamanda da düşüncelerine maceracı bir özgürlük tanıyan ve hayallerini teşvik eden bu huzurlu ortamdan ayrılmak zorunda olmasına hayıflanarak iç geçirdi. Öte yandan yavaş yavaş uykusu da geliyordu ve vücudundaki tüm kan sanki ılık süte dönüşmüşçesine kollarında ve bacaklarında keyifli bir rehavet hissediyordu. Bu arada geminin kaptanı pijaması içinde sessiz sedasız çıkıp gelmişti. Pijama gömleğinin düğmeleri tamamen açıktı. Suratı kırmızıydı ve tam olarak uyanamamıştı. Sol gözü yarı kapalıydı ve donuk bakan sağ gözünde aptalca bir ifade vardı; koca kafasını haritanın üzerine eğdi ve uykulu uykulu kaburgasını kaşıdı. Çıplak bedeninin görüntüsünde müstehcen bir şeyler vardı. Açık saçık göğsü, sanki uykusunda vücudundan ter yerine yağ fışkırmış gibi pörsümüştü ve vıcık vıcık parlıyordu. Sert, hissiz ve bir kalasın ucuna sürtülen tahta törpüsü gibi kulak tırmalayıcı bir ses tonuyla mesleki bir yorum yaptı; gerdanı, sanki alt çenesine bağlanmış bir torba gibi kat kat sarkıyordu. Jim irkildi ve saygıda kusur etmeden karşılık verdi; fakat her şeyi açığa vuran bir anda sanki ilk defa tanık olunan o tiksindirici, besili gövde adeta güzelim dünyamızda pusuya yatmış bütün kötü ve aşağılık şeylerin vücut bulmasını temsil edercesine Jim’in hafızasına sonsuza dek kazındı: Kurtuluşumuzun, çevremizdeki insanlara, gözümüzle gördüklerimize, kulaklarımızla duyduklarımıza ve ciğerlerimize dolan havaya bağlı olduğuna kalben inanırız.</p>
			<p class="calibre10">İncecik bir altın yaprağı andıran ve yavaş yavaş havada süzülerek alçalan ay, suların karanlığında kaybolmuş, yıldızların daha da güçlü parlamasıyla ve mat denizin bir tabak gibi düz yüzeyini kaplayan yarı şeffaf kubbenin ışıltısındaki derin kasvetle birlikte gökyüzünün ötesindeki sonsuzluk sanki yeryüzüne daha da yaklaşmıştı. Gemi suda kayarcasına o kadar rahat yol alıyordu ki, ileriye doğru hareket ettiğini insanın duyularıyla algılaması mümkün değildi; Patna sanki bir sürü halinde akın akın gelen güneş ışınlarının ardındaki semaların karanlık boşluğunda, gelecekteki nesillerin hayat bulmasını bekleyen ürkütücü ve durgun ıssızlıkta son sürat ilerleyen kalabalık bir gezegendi. “Aşağısı cehennem gibi sıcak,” dedi bir ses.</p>
			<p class="calibre10">Jim başını çevirip bakmadan tebessüm etti. Kaptan kıpırdamadan duruyordu ve sırtı Jim’e dönüktü: Bir lağımdan fışkırırcasına küfür dolu kelimeleri sağanak halinde üzerinize boca etmeden önce insanı yiyip bitirecekmiş gibi kızgın gözlerle dönüp ters ters bakmak işine gelmedikçe varlığınızın farkında değilmiş gibi davranmak bu döneğin numaralarından biriydi. Şimdi ise sadece surat asıp homurdanıyordu; kaptan köprüsü merdiveninin başında durup bir yandan da ıslak avuçlarında tuttuğu kirli ve terli bezi yoğuran yardımcı makinist şikâyetlerini sıralamaya devam etti. Denizcilerin yukarıda keyfine diyecek yoktu ve bu adamların ne işe yaradıklarını anlamakta güçlük çekiyordu. Oysa zavallı makinistler ne olursa olsun gemiye yol aldırmakla yükümlüydüler bir kere ve hazır elleri değmişken işlerin geri kalanını da yaparlardı nasıl olsa; yemin olsun ki bu adamlar... “Kapa çeneni!” diye aldırışsız bir sesle homurdandı Alman. “Tabii ya! Kapa çeneni... Ters giden bir şey olduğunda bize öfkelenmeyi iyi bilirsiniz ama, değil mi?” diye yakınmaya devam etti makinist. İçmişti ve kafası epey güzeldi; ama artık ne kadar günaha girdiği umurunda değildi zira şu son üç gün boyunca, kötü çocukların ölünce gittikleri yer için sıkı bir talimden geçmemiş miydi? Hiç şüphe yok ki geçmişti. Aşağıdaki lanet olası gürültünün kulaklarını sağır etmesi de cabasıydı. Bu kahrolası çürümüş hurda yığını eski bir güverte vincinden beter sesler çıkarıp tangırdıyordu; dakikada elli yedi devir yapan işe yaramaz buhar makinesinin pistonları arasında her gün ve her gece hayatını tehlikeye atmasına sebep olan neydi bir türlü anlayamıyordu. Kesinlikle doğuştan umursamaz ve dikkatsiz biriydi... “İçkiyi nereden buldun?” diye sordu Alman. Pusula dolabının ışığında bir yağ kütlesinden beceriksizce kesilip vücuda getirilmiş bir insan sureti gibi hareketsiz ama son derece vahşi bir görüntü çiziyordu. Jim gittikçe uzaklaşan ufka doğru bakıp gülümsemeye devam etti; yüreği cömertçe hislerle doluydu ve ne kadar da üstün biri olduğunu düşünüyordu. “İçki!” diye tekrarladı makinist sevimli ama tepeden bakan bir tavırla: Bacaklarını esnetip her iki eliyle küpeşteye tutunmuştu ve durduğu yerde hayal meyal seçiliyordu. “Sizden bulmadım kaptan. Siz haddinden fazla eli sıkı birisiniz. Öleceğini bilseniz adama bir damla içki koklatmazsınız. Siz Almanlara göre tutumlu olmak böyle bir şey. Ufacık şeylerin hesabını yapar, koca koca şeylere de parayı saçarsınız.” Duygulanmıştı. Başmakinist saat on civarı azıcık bir şey vermişti ona. “Üç-dört parmak işte o kadar!” Sıkı adamdı başmakinist; ama o ihtiyar düzenbazı ranzasından kaldırmaya beş tonluk vincin bile gücü yetmezdi. Hele ki bu gece imkânı yoktu bunun. Yastığının altında en kalitelisinden bir şişe brendiyle küçük bir çocuk gibi tatlı tatlı uyuyordu. Patna’nın kaptanının kalın gırtlağından derin bir hırıltı çıktı ve bu hırlamanın arasında <em class="calibre2">schwein</em><a class="si-noteref" href="#f8" id="backref_8">8</a> kelimesi hercai bir tüy gibi havada titreşip dalgalandı. Kaptan ve başmakinist yıllardır ahbap çavuştular; ikisi de, kemik çerçeveli gözlükler takan ve iki örgü yaptığı pek kıymetli gri saçlarını kırmızı ipek şeritlerle bağlayan, aynı güler yüzlü ve dalavereci, yaşlı Çinliye hizmet ediyorlardı. Patna’nın kayıtlı olduğu limandaki rıhtım alanı çalışanlarına göre bu ikisi yüzsüzlük ve hırsızlık konusunda “insanın aklına gelebilecek her şeyi” yapmıştı. Dış görünüşleri açısından ise birbirleriyle pek uyumlu bir ikili değildiler: Biri hissiz bakışlara sahip, kötü niyetli bir adamdı ve etine dolgun, besili bir vücudu vardı; ötekiyse cılız, kof ve riyakâr, çökmüş avurtları ve şakaklarıyla yaşlı bir atınki gibi uzun ve kemikli bir kafası olan, çukura kaçmış gözleriyle kayıtsız bakan biriydi. Doğu’da bir yerlerde –Kanton, Şangay ya da belki de Yokohama’da– deniz kazası geçirmişti; muhtemelen bizzat kendisi bile kazanın tam yerini ya da nedenini hatırlama gereği duymuyordu. Gençliğinin hatırına yirmi küsur yıl önce çalıştığı gemiden sessizce kovulmuştu ve başından geçen olayın bir nebze dahi talihsizlikle alakası olması kendisi için çok daha kötü olabilirdi. Daha sonra bu denizlerde buharlı gemi seferlerinin artması ve ilk başlarda onun mesleğinden adamların pek az sayıda olması sayesinde bir ölçüde “idare etti”. Yabancılara kederli bir mırıltıyla buralarda “epey tecrübeli” biri olduğunu söylemeye pek hevesliydi. Hareket ettiğinde kıyafetlerinin içinde bir iskeletin sallandığını sanırdınız; yürüyüşü amaçsızca gezinmeden ibaretti ve makine odasının aydınlığı civarında, dört ayak uzunluğundaki kiraz ağacından yapılma çubuğun ucundaki pirinç bir kaptan keyif almadan hileli tütün içip yarım yamalak doğrulara dayanarak felsefi kurallar geliştiren bir düşünürün ahmakça ciddiyetiyle dolaşmaya pek meraklıydı. Her şey bir yana, özel içki stokunu paylaşmaya asla yanaşmazdı; fakat o gece ilkelerini bir yana bırakmıştı ve bu beklenmedik ikram üzerine yarım akıllı bir delikanlı olan Wapping’li<a class="si-noteref" href="#f9" id="backref_9">9</a> yardımcısı çok mutlu olmuş, içkinin sertliğiyle birlikte iyice yüzsüzleşip çenesi düşmüştü. Alman asıllı Avustralyalı müthiş öfkelenmişti; bir egzoz borusu gibi oflaya poflaya burnundan soluyordu ve bu manzara karşısında az da olsa eğlenen Jim, aşağıya ineceği vakti iple çekiyordu. Nöbetin son on dakikası ateş almayan bir silah kadar sinir bozucuydu; bu herifler kahramanca serüvenlerin yaşandığı dünyaya ait değillerdi; gerçi fena adamlar da sayılmazlardı. Hatta kaptan bile... Oflaya puflaya homurtular çıkaran ve açık saçık küfürler savuran bu et kütlesine baktıkça midesi kalkıyordu; ama uykusu gelen ve üzerine tatlı bir mahmurluk çöken Jim’in bundan ya da başka herhangi bir şeyden tiksinecek hali yoktu. Bunların ne çapta adamlar olduklarının da önemi yoktu; Jim bu adamlarla haşır neşir oluyordu ama onlar kendisine dokunamazlardı; onlarla aynı havayı soluyordu ama o farklıydı... Acaba kaptan makinistin üzerine varır mıydı? Hayat kolaydı ve Jim aşırı bir özgüven duyuyordu. Kafasından geçen derin düşüncelerle ayaküstü kaçamak bir şekerleme yapmak arasındaki çizgi bir örümcek ağından daha inceydi.</p>
			<p class="calibre10">Yardımcı makinist yavaş yavaş konuyu değiştirip lafı mali durumuna ve cesaretine getirdi.</p>
			<p class="calibre10">“Kimmiş sarhoş? Ben mi? Hayır, hayır, kaptan! Bunu düşünmeyin bile. Başmakinistin bir serçeyi dahi sarhoş edecek kadar cömert olmadığını şimdiye kadar anlamış olmanız gerekir. Hayatımda içkinin tesiri altında asla kalmadım; beni sarhoş edecek alkol daha damıtılmadı. Sizin sodalı viskinize karşı ben sıvı alev içerim de kılım bile kıpırdamaz. Eğer sarhoş olduğumu düşünseydim yemin ederim kendimi kaldırır denize atar canıma kıyardım. Bunu yapardım! Bir saniye bile düşünmeden! Kaptan köprüsünden inmek istemiyorum. Böyle bir gecede nereye çıkıp da hava almamı bekliyorsunuz ha? Aşağıda, güvertedeki o haşaratların arasında mı? Olabilir mi sizce bu? Ayrıca sizin yapacağınız hiçbir şeyden de korkmuyorum.”</p>
			<p class="calibre10">Alman kaba saba ellerini yumruk yapıp havaya kaldırdı ve tek kelime etmeden salladı.</p>
			<p class="calibre10">Makinist şevkle ve özgüveninden zerre kadar taviz vermeden, “Ben korku nedir bilmem,” diye sürdürdü konuşmasını. “Bu çürümüş balıkçı gemisindeki kahrolası işlerin topunun üstesinden gelmekten de korkmam! Ayrıca bu dünyada hayatını tehlikeye atmaktan çekinmeyen bizim gibi insanlar olduğuna dua edin, yoksa sizin ve sac levhaları ambalaj kâğıdına dönmüş bu külüstürün hali nice olurdu? Sizin için hava hoş tabii. Şu ya da bu şekilde bir güzel yolunuzu buluyorsunuz; peki ya ben, ben ne kazanıyorum? Ayda topu topu yüz elli dolar<a class="si-noteref" href="#f10" id="backref_10">10</a> ve üstüne üstlük masraflarımı da kendi cebimden karşılıyorum. Size efendice, tüm saygımla soruyorum: Kim böyle kahrolası bir işte çalışır? Can güvenliği yok, gerçekten yok! Sadece ben, o korkusuz heriflerden biriyim...” Makinist ellerini küpeşteden çekti ve sanki cesaretinin büyüklüğünü göstermek istercesine kollarını alabildiğine açıp elleriyle hareketler yaptı; tiz sesi denizin üzerinde uzun uzun çınladı, söylediklerini daha iyi ifade edip vurgulamak için ayak parmakları üzerinde bir ileri bir geri yürüdü ve birdenbire sanki arkasından sopa yemiş gibi sendeleyip baş aşağı düştü. Yere devrilirken de, “Kahretsin!” diye bağırdı. Makinistin feryadının ardından bir anlık sessizlik yaşandı: Jim ve kaptan aynı anda öne doğru sendelediler ve dengelerini sağlayınca kaskatı kesilmiş halde ayakta durup şaşkın bakışlarını denizin çarşaf gibi dümdüz yüzeyine diktiler. Sonra başlarını kaldırıp yıldızlara baktılar.</p>
			<p class="calibre10">Ne olmuştu? Makineler uğultulu bir sesle gümbür gümbür çalışmaya devam ediyordu. Dünya yörüngesinde dönüp dururken onu dizginleyen bir engelle mi karşılaşmıştı? Neler olduğunu anlayamadılar; sonra birden durgun denizin ve bulutsuz gökyüzünün hareketsizliği, adeta ağzını açmış her şeyi yutmaya hazır korkunç bir yıkımın eşiğindeymiş gibi aşılması güç tehlikelerle dolu göründü gözlerine. Makinist sıçrarcasına kalkıp ayağa dikildi ve boş bir çuval gibi gerisingeriye yere yığıldı. Dayanılmaz bir acıyla boğuk sesler çıkaran bu çuval, yattığı yerden, “Bu da neydi?” diye seslendi. Çok çok uzaklardan işitilen gök gürültüsü gibi cılız bir ses, hatta bir sesten çok zar zor hissedilen bir titreşim yavaşça gelip geçti ve Patna sanki denizin derinliklerinden gelen bu gürlemeye yanıt verircesine titredi. Dümendeki iki Malay denizcinin beyaz adamlara dikilmiş gözleri parladı; ama dümen yekesini kavrayan esmer elleri yerlerinden kıpırdamadı. Yoluna devam eden geminin ince gövdesi sanki eğilip bükülebilen omurgalı bir yaratığa dönüşmüşçesine boylu boyunca birkaç parmak yükselir gibi olmuş ve ardından da denizin pürüzsüz yüzeyini sert darbelerle yararak ilerlemesine devam etmek üzere yeniden su seviyesine inmişti. Sonra Patna’nın titremesi kesildi ve belli belirsiz işitilen gök gürültüsü, sanki gemi suyun titreşip havanın uğuldadığı dar bir şeritten geçmiş gibi birdenbire durdu.</p>
			</div>
			<div class="si-footnotes">
				<div class="si-footnote" id="f6"><a class="si-backref" href="#backref_6">6</a><span>. Yunan mitolojisinde, Gece Tanrısı Nyks’in oğulları Thanatos (Ölüm) ve Hypnos (Uyku). (Ç.N.)</span></div>
				<div class="si-footnote" id="f7"><a class="si-backref" href="#backref_7">7</a><span>. Romanın yazıldığı dönemde, Kızıldeniz’de, Aden Körfezi açığında Büyük Britanya’ya ait bir kömür ikmal limanı. (Ç.N.)</span></div>
				<div class="si-footnote" id="f8"><a class="si-backref" href="#backref_8">8</a><span>. (Alm.) Domuz. (Ç.N.)</span></div>
				<div class="si-footnote" id="f9"><a class="si-backref" href="#backref_9">9</a><span>. Thames Nehri kıyısında, Doğu Londra’nın bir mahallesi. (Ç.N.)</span></div>
				<div class="si-footnote" id="f10"><a class="si-backref" href="#backref_10">10</a><span>. Malakka Boğazı civarındaki ülkelerin kullandığı para birimi olan dolar. (Ç.N.)</span></div>
			</div>
  </body>
</html>
