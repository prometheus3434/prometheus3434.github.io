<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>Lord Jim</title>
    <meta name="Adept.resource" value="urn:uuid:cc9d898c-6c8e-49e7-9b00-781df8de68c9"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="epub-type_cover" id="chapter41">
<div class="html5_section">
			<h1 class="calibre9">XLI</h1>

			<p class="calibre10">“Nehrin batı yakasında yakılan ateşler son âna kadar, gün iyice ağarıp bir bahar güneşi gibi üzerlerine ışıyana dek parlayarak alev alev yanmaya devam etti; ardından Brown ilerideki evlerin civarında toplanmış, rengârenk giysiler içindeki bir grup insanın arasında hareketsiz duran, başında bir miğferle Avrupalılara özgü bembeyaz kıyafetler giymiş bir adam gördü. ‘İşte o; bak! Bak!’ dedi Cornelius heyecanla. Brown’un bütün adamları ayağa fırlayıp feri sönmüş gözlerle kaptanlarının arkasında toplaştılar. Esmer yüzlü, parlak renkli kıyafetler içindeki grup, beyazlar giymiş adamı aralarına almış tepeye bakıyorlardı. Brown güneşe karşı siper yapmak için alınlara doğru kalkan çıplak kolları ve uzanıp işaret eden diğer esmer kolları görebiliyordu. Ne yapmalıydı? Etrafına, dört bir yanını kuşatan, denk olmayan taraflar arasında yapılacak mücadelenin alanını bir duvar gibi çevreleyen ormanlara baktı. Dönüp bir kez daha adamlarına baktı. Bir tiksinti, bir bitkinlik, yaşama arzusu, bir şans daha elde etme isteği yüreğinde mücadele içindeydi. Ülkenin bütün güçlerini arkasına almış o beyaz adamın duruşuna bakılırsa dürbünle kendisini izliyor olmalıydı, diye düşündü Brown. Hemen yerde yatan bir ağaç kütüğünün üzerine sıçrayıp avuçları dışadönük vaziyette kollarını havaya kaldırdı. Renkli giysiler içindeki grup beyaz adamın etrafında toplaştı, beyaz adam kâh grupla birlikte kâh grubu ardında bırakıp tek başına yürüdü ve nihayet onları tamamen geride bırakıp yavaş adımlarla en önde ilerlemeye başladı. Dikenli çalılıkların arasında bir görünüp bir kaybolan Jim neredeyse koya yaklaşana kadar Brown kütüğün üzerinde hareketsiz durdu ve ardından yere atlayıp derenin öte yakasında Jim’le buluşmak için tepeden aşağıya indi.</p>
			<p class="calibre10">Sanırım Jim’in hayatında ikinci kez umutsuzca sıçrayış yaptığı –kendisini, insanların güven ve sevgisini kazandığı Patusan’daki yaşamın kucağına düşüren sıçrayış– noktadan çok da uzakta olmayan bir yerde, hatta belki de tam o noktada buluştular. Derenin iki yakasında karşılıklı durdular ve ağızlarını açmadan önce sabit gözlerle birbirlerini tartıp anlamaya çalıştılar. Bakışlarında düşmanca ifadeler okunuyor olmalıydı; Brown’un daha görür görmez Jim’den nefret ettiğini biliyorum. İçinde beslediği bütün umutlar o anda birden sönüp gitmişti. Görmeyi umduğu adam bu değildi. Bu sebeple ondan nefret etmiş, kolları dirsek hizasından kesilmiş, damalı gri pazen gömleği içinde, kırlaşmış sakalları, güneşten kararmış, çökmüş suratıyla, karşısında kendinden emin, gözleri ışıl ışıl ve rahat tavırlarla duran gence bakıp içinden okkalı bir küfür sallamıştı. Bu delikanlı bir hayli yol almıştı ve kendisinden epey ilerdeydi! Yardıma muhtaç, yardım için her türlü tavizi vermeye razı gelecek bir adam durmuyordu karşısında. Tüm avantajlara sahipti; mal mülk, güvenlik, güç hepsi mevcuttu; arkasında ezici bir güç vardı! Ne aç ne de çaresizdi ve asla korkmuş bir hal ve tavrı da yoktu. Ayrıca Jim’in beyaz miğferinden kanvas tozluklarına ve kille beyazlatılmış çizmelerine kadar tepeden tırnağa tüm giysilerinin temizlik ve intizamında Brown’un karanlık ve tedirgin bakışlarını rahatsız eden, yaşamının şekillendiği dönemlerde hor görüp reddettiği bir şeyler vardı.</p>
			<p class="calibre10">Nihayet Jim her zamanki ses tonuyla, ‘Kimsin sen?’ diye sordu. Diğeri de, ‘Adım Brown,’ diye cevap verdi yüksek bir sesle. ‘Kaptan Brown. Senin ismin nedir?’ Jim biraz duraksadıktan sonra sanki duymamış gibi, ‘Seni buraya hangi rüzgâr attı?’ diye sordu. ‘Öğrenmek mi istiyorsun?’ dedi Brown hüzünlü bir sesle. ‘Bunu söylemek kolay. Açlık. Peki sen neden buradasın?’</p>
			<p class="calibre10">Sadece bir derenin çamurlu yatağının birbirinden ayırdığı ama tüm insanlığın dahil olduğu yaşama dair kavrayışın zıt kutuplarında duran iki adam arasında geçen bu tuhaf konuşmanın ilk cümlelerini bana aktaran Brown, ‘Bu sorum üzerine irkildi,’ dedi. ‘Herif bunu duyunca irkildi ve yüzü kıpkırmızı kesildi. Sorgulanamayacak kadar büyük ve önemli biriydi sanırım. Eğer bana hakaret ve istismar edebileceği –ve şimdiden ölmüş– bir adam gözüyle bakarsa kendisinin de durumunun asla iyi olmayacağını söyledim ona. Tepede silahını onun üzerine doğrultmuş bekleyen bir adamım vardı ve benden bir işaret bekliyordu yalnızca. Bunda şoke olup şaşıracak bir şey yoktu. Kendi hür iradesiyle kalkıp gelmişti buraya. “Gel anlaşalım,” dedim, “her ikimizin de birer ölü olduğunu varsayıp eşit taraflar olarak ve bunu temel alarak konuşalım. Ölüm karşısında hepimiz eşitiz.” Orada kapana kısılmış bir fareden farksız olduğumu biliyordum ama bir kez bu tuzağın içine sürüklenmiştik artık ve kapana kısılmış bir farenin bile ısırabileceğini söyledim. “Fare ölene kadar kapanın yanına gitmezseniz ısıramaz,” diye karşılık verdi hemen. O tür bir oyunla yerli arkadaşlarının yetinebileceğini ama onun fareye bile o denli kötü davranamayacak kadar beyaz olduğunu düşündüğümü söyledim. Evet, onunla konuşmak istemiştim ama canımı bağışlamasını isteyecek değildim. Benim arkadaşlarım da en az onun kadar adamdı. Ondan tek talebimiz bu anlaşmada yer alması ve işi çözüme kavuşturmamıza yardımcı olmasıydı. Karşımda bir odun gibi hareketsiz duruyordu ve ona bakıp, “Lanet olsun,” dedim, “her gün elinde dürbününle buraya gelip kaçımızın hâlâ ayakta ve sağ olduğunu saymak istemezsin sanırım. Gel. Ya o kahrolası kalabalığı beraberinde getir ya da bizi bırak gidip açık denizde açlıktan ölelim, Tanrı aşkına! Bu insanların senin halkın olduğuna ve senin de onlardan biri olduğuna dair tüm o abartılı konuşmalarına rağmen sen de bir zamanlar Beyaz’dın. Öyle değil mi? Peki bundan kazancın ne; burada senin için o kadar değerli olabilecek ne buldun? Söylesene? Belki de tepeden inip buralara gelmemizi istemiyorsun, öyle mi? Bire karşı iki yüz kişisiniz. Bizim aşağı inip açık alana gelmemizi istemiyorsunuz. Seni temin ederim ki bizimle işiniz bitene kadar sizi epey uğraştırmış oluruz. Kimseye zararı dokunmayan insanlara korkakça saldırmakla itham ediyorsun beni. Ben neredeyse kimseye zarar vermediğim halde açlıktan öleceksem onların zararsız olmasından bana ne? Ama ben korkak değilim. Siz de korkak olmayın. Getirin adamlarınızı meydana yoksa tüm iblislerin üzerine yemin olsun ki ne yapar eder zararsız kasabanızın yarısını bizimle birlikte yok ederiz!”’</p>
			<p class="calibre10">Brown bana bunu anlatırken berbat bir vaziyetteydi. Bir deri bir kemik kalmış, perişan olmuş bu adam, o ahır gibi kulübede pis bir yatağın üzerinde dizlerini çenesinin altına çekip oturmuştu ve suratında habis bir zafer ifadesiyle ara sıra başını kaldırıp bana bakıyordu.</p>
			<p class="calibre10">‘Aynen bunları söyledim ona. Ne diyeceğimi biliyordum,’ diye önce cılız bir sesle anlatmaya başladı yine; fakat daha sonra iyice galeyana gelip heyecanlanarak küçümser, hor görür hislerini yansıtan o ateşli konuşmasını müthiş bir hızla sürdürdü. ‘Ormana girip bir grup canlı iskelet gibi ne yapacağımızı bilmez halde dolaşarak tek tek düşüp daha ölmeden karıncalara yem olmaya niyetimiz yoktu. Hayır, asla!.. “Daha iyi bir yazgıyı hak etmiyorsunuz,” demez mi herif. “Peki sen neyi hak ediyorsun?” diye bağırdım ona, “Buralarda sinsice dolaşıp fırsat kollayan, sürekli buradaki masum hayatlardan sorumlu olduğunu ve o kahrolası görevini diline dolayan biri olarak, benim hakkımda, benim senin hakkında bildiğimden daha fazla ne biliyorsun? Ben buraya yiyecek için geldim. Duyuyor musun? Aç karnımızı doyurmak için yiyecek. Peki sen buraya neden geldin? Buraya geldiğinde ne talep ettin? Bizimle ya savaşın ya da geldiğimiz yoldan geri çekilip gitmemiz için yolu açın, sizden başka bir talebimiz yok,” dedim. Küçük bıyığını burarak, “Seninle şimdi burada savaşırım,” diye cevap verdi. “Ben de hemen burada beni vurmandan memnuniyet duyacağım,” dedim. “Benim için burası, yeni bir hayata başlangıç yeri olarak en az diğer yerler kadar iyi. Kahrolası bahtsızlığımdan bıktım usandım. Ama bu çok kolay bir yol olurdu. Benimle aynı sandalda adamlarım da var ve Tanrı biliyor ya, beladan kaçıp onları amansız dalgaların arasında, zor durumda bırakacak türden biri değilim,” dedim. Bir süre öylece dikilip düşündü ve sonra – başıyla akıntı yönüne doğru işaret ederek, “orada” beni canımdan bezdirecek ne yaptığımı öğrenmek istedi. Ben de, “Birbirimize hayat hikâyemizi anlatmak için mi buluştuk burada?” diye sordum ona. “Sanırım ilk önce sen anlatabilirsin. Hayır mı? Peki, zaten ben de dinlemek istemediğime eminim. Kendine saklayabilirsin hikâyeni. Benimkinden daha iyi olmadığını biliyorum en azından. Ben de yaşadım sen de yaşadın ama sen pis, çamurlu toprağa temas etmeden dolaşıp gezecek kanatlara sahip olması gereken o insanlardan biriymiş gibi konuşuyorsun. Ama ne yaparsın ki o toprak pis ve benim kanatlarım yok. Ben buradayım çünkü hayatımda bir kez korktum. Nerden korktuğumu bilmek ister misin? Hapishaneden. Hapse tıkılmaktan korkuyorum ve eğer bu bilgi işine yarayacaksa işte sana bunu söylemiş oldum. Anlaşıldığı kadarıyla bir hayli çıkar sağladığın bu kahrolası deliğe seni neyin soktuğunu soracak değilim. O senin şansın; benim şansıma da bir an önce kurşunu yeme ayrıcalığına sahip olmak ya da başımı alıp kendi yoluma gitmek ve açlıktan ölmek üzere buralardan kovulmak için yalvarmak düşüyor.”’</p>
			<p class="calibre10">Brown’un dermansız, tükenmiş bedeni o kadar şiddetli, kendinden emin ve kötücül bir coşkuyla titriyordu ki, sanki o kulübede kendisini bekleyen ölümü defetmiş gibiydi. Çılgınca kendine düşkün bu ceset karanlık ve ürkütücü bir mezardan çıkar gibi o paçavraların ve yoksunluğun arasından yükselmişti. O zaman Jim’e, şimdi bunları anlatırken bana –ve her defasında kendine– ne kadar yalan söylediğini bilmek imkânsız. Kibir, hafızamız üzerinde korkunç oyunlar oynar ve her tutkunun içtenlikle sürmesi, canlı kalması için biraz bahaneye ihtiyacı vardır. Brown, sefil bir dilenci kisvesi altında öteki dünyanın kapılarında durarak dünyanın suratına bir şamar indirmiş, yüzüne tükürmüş, günah ve kabahatlerinin temelindeki o küçümsemeyle bakmış ve isyan etmişti. Hepsinin üstesinden gelmişti – erkekler, kadınlar, vahşiler, tacirler, zorbalar, misyonerler ve o gürbüz suratlı kerata Jim. Ölüme yaklaştığı o anda yaşadığı bu zaferi, bütün dünyayı ayaklarının altında titrettiğini düşünüp neredeyse ölüm sonrası yaşadığı bu kuruntuyu ona çok görmüyordum. Brown tiksinti verici ıstıraplar içinde böbürlenirken, onun o en şaşaalı günlerinden bahseden insanların içten içe gülerek anlattıkları hikâye aklıma geliyordu ister istemez. Bir yılı aşkın bir süre Centilmen Brown’un gemisinin art arda günlerce gök mavisi bir denizin çevrelediği ve beyaz kumsalları üzerindeki misyoner evinin küçük bir nokta gibi göründüğü küçük yeşil bir adanın etrafında gezinip durduğu görülmüştü; karaya çıkmış Centilmen Brown ise Melanezya’ya artık katlanamayan romantik bir kıza kur yaparken bir yandan da kızın misyoner kocasına din değiştirme vaadinde bulunuyordu. Zavallı rahibin zaman zaman ‘Kaptan Brown’u doğru yola çekme’ ve onu kazanma niyetini ifade ettiği duyulmuştu. Kurnaz bir serserinin bir defasında ifade ettiği gibi misyoner, ‘yukarıdakiler, Batı Pasifik’te ticari gemi kaptanlığı yapan birinin neye benzediğini görsün diye Centilmen Brown’u cennetliklerin arasına katmaya çalışıyordu’. Brown, ölmek üzere olan bir kadınla kaçan ve kadının cesedinin yanı başında durup gözyaşı döken bir adamdı aynı zamanda. Brown’un o dönemdeki ikinci kaptanı bıkıp usanmadan ondan bahsedip, ‘Koca bir bebek gibi durmadan ağladı ve bundan ne zevk aldığını anladıysam o hastalıklı Kanakalar tekmeleye tekmeleye öldürsünler beni,’ diye anlatıyordu. Brown kadını gemiye getirdiğinde kadın onu tanımayacak kadar ölümün eşiğine yaklaşmıştı; Brown’un kaptan yatağında sırtüstü yatıp korkunç bir ifadeyle parlayan gözlerini tavan kirişine sabitlemiş ve ardından can vermişti. Berbat bir hummaya yakalanmıştı sanırım kadıncağız. Brown, o iğrenç kokular yayan hasır sedirin üzerinde oturmuş, bir yandan morarmış eliyle birbirine yapışmış, keçe gibi olmuş sakallarını sıvazlarken o kahrolası, kibirli, saf ve lekesiz herifi nasıl kullanıp kandırdığını ve işini bitirdiğini anlatırken aklıma gelmişti tüm bu hikâyeler. Jim’in korku nedir bilmediğini kabul ediyordu ama ‘onun o iki paralık ruhuna nüfuz edip onu altüst etmenin gün gibi meydanda’ bir yolu vardı.”</p>
			</div>
  </body>
</html>
