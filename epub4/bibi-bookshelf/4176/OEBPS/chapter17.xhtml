<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>Lord Jim</title>
    <meta name="Adept.resource" value="urn:uuid:cc9d898c-6c8e-49e7-9b00-781df8de68c9"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="epub-type_cover" id="chapter17">
<div class="html5_section">
			<h1 class="calibre9">XVII</h1>

			<p class="calibre10">“Nihayet Jim içeri girdi; ama sanırım büyük ölçüde sağanak sayesinde oldu bu; o sırada yağmur yıkıcı bir şiddetle yağıyordu ve biz sohbet ederken yavaş yavaş şiddetini azalttı. Aklı başında ve olgun bir tutum içindeydi; belli bir fikre kapılmış sessiz, sakin yaradılışlı bir insanın hal ve tavırlarını sergiliyordu. İçinde bulunduğu durumun maddi yönü üzerine konuştum onunla; tek amacım, eşi dostu, evi barkı olmayan bir adamı süratle köşeye sıkıştırabilecek bir yozlaşma, yıkım ve çaresizlikten onu kurtarmaktı; yardımımı kabul etmesi için ısrarcı oldum; düşüncelerimi akılcı bir çerçevede ortaya koydum. Başımı kaldırıp gençliğin diriliğini yansıtan o pürüzsüz, vakur ifadeli, dalgın suratına her baktığımda yaralı ruhunun verdiği gizemli, açıklanamaz mücadeleye yardım etmekten çok ona engel teşkil ettiğim düşüncesine kapılıp rahatsız oluyordum.</p>
			<p class="calibre10">Kızgın bir tavırla, ‘Sanırım alışılageldiği gibi sen de yiyip içip bir çatı altında uyumayı amaçlıyorsun,’ dediğimi hatırlıyorum. ‘Hak etmiş olduğun paraya dokunmayacağını söylüyorsun.’ Tiksintisini dışa vuran bir hareket yapmak istedi ama son anda vazgeçti. (Patna’nın ikinci kaptanı olarak üç haftalık ve beş günlük yevmiye alacağı vardı.) ‘Bu önemsenmeyecek kadar az bir miktar; fakat yarın ne yapacaksın? Nereye gideceksin? Yaşamak için para lazım...’ ‘Mesele o değil,’ diye yorum yaptı fısıldarcasına. Söylediğini dikkate almadım ve abartılı bir duyarlılığın yarattığı tereddüt ve endişe hali olarak addettiğim bu tavırla mücadeleye devam ettim. ‘Ne olursa olsun, sana yardım etmeme izin vermelisin,’ diye tamamladım lafımı. ‘Yardım edemezsin,’ diyerek zihninin derinliklerinde gizli ama karanlıkta bir su birikintisi gibi parlayıp göze çarpan ve derinliğini ölçmek için ona yeterince yaklaşmak konusunda umutsuzluğa kapıldığım bir düşünceye dayanıp kibarca kestirip attı. Orantılı cüssesini dikkatle inceledim. ‘Ne olursa olsun,’ dedim, ‘seni görüp algıladığım kadarıyla yardım edebilirim. Daha fazlasını yapabileceğimi iddia edemem.’ Suratıma bakmadan kuşkuyla başını salladı. Vücudumu hararet basmıştı. ‘Yardım edebilirim ama,’ diye ısrar ettim. ‘Hatta daha fazlasını da yapabilirim. Zaten yapıyorum da. Sana güveniyorum.’ ‘Para...’ diye lafa girince, öfkemi iyice vurgulamaya çalışarak, ‘Tanrı’m, sana canın cehenneme denmesini hak ediyorsun!’ diye bağırdım. İrkildi, tebessüm etti ve ben de iddiamı sürdürüp bastırmaya devam ettim. ‘Mesele asla para değil,’ dedim, ‘çok sığsın.’ Bunu söylerken bir yandan da kendi kendime, ‘Hadi bakalım! Belki de gerçekten sığ biridir,’ diye düşünüyordum. ‘Sana yazdığım şu tavsiye mektubuna bak. Bugüne dek kendisinden asla yardım talep etmediğim bir adama yazdım bunu ve senden yakın bir arkadaş gibi bahsettim. Bütün içtenliğimle sorumluluğunu üstleniyorum. Yaptığım şey bu. Bunun ne anlama geldiğini birazcık olsun düşünürsen...’</p>
			<p class="calibre10">Başını kaldırdı. Yağmur dinmişti; sadece pencerenin dışındaki su borusu gözyaşı döker gibi tuhaf sesler çıkararak boyuna damlayıp duruyordu. Oda çok sessizdi ve içerideki gölgeler bir hançer biçiminde dikine parlaklık saçan mumun titreşmeyen alevinden uzakta birbirlerine sokulup bir köşeye yığılmışlardı; Jim’in yüzü, sanki şafak sökmüş gibi yumuşak bir ışığın yansımasıyla kızarmış gibiydi.</p>
			<p class="calibre10">‘Tanrı’m!’ dedi soluğu kesilmişçesine. ‘Ne kadar da asilsiniz!’</p>
			<p class="calibre10">Benimle alay eder gibi dilini çıkarsaydı, bundan daha fazla küçük düştüğümü hissetmezdim. Kendi kendime, ‘Korkak bir şarlatana yardım edersen hak ettiğin cezayı bulursun,’ diye düşündüm. Parlayan gözlerini doğrudan suratıma dikmişti fakat bakışlarında alaycı bir pırıltı algılamadım. Aniden yerinden fırlayıp iplerle oynatılan şu yassı tahta kuklalar gibi sarsak hareketler yaptı. Kollarını havaya kaldırdı ve indirirken ellerini çırptı. Bambaşka bir adam oluvermişti. ‘Bugüne kadar!..’ diye bağırdı ve sonra birden dudağını ısırıp kaşlarını çatarak dehşete düşmüş gibi bir ifadeyle ve zor duyulur bir sesle, ‘Nasıl bir eşek olduğumu anlamamışım,’ dedi. Ardından boğuk bir sesle, ‘Siz çok nazik ve cömert birisiniz,’ diye bağırdı. Sanki beni ilk defa o an görmüş gibi elime sarıldı ve hemen ardından bıraktı. ‘Aslında bana göre bu –siz– ben...’ diyerek kekeledi ve sonra o eski hissiz ve inatçı diyebileceğim tavrına bürünerek ağır ağır konuştu. ‘Kaba ve düşüncesizce davranmak istemem ama eğer...’ dedi ve sonunu getiremedi. ‘Sorun değil,’ dedim. Garip bir mutluluk ve hazza kapılmış gibi hisli hisli konuşması beni neredeyse telaşlandırdı. Anlaşılan nasıl harekete geçtiğini bilmediğim bir oyuncak kuklanın istemeden iplerini çekmiştim. ‘Artık gitmem lazım,’ dedi. ‘Bana gerçekten de yardım ettiniz. Yerimde duramıyorum. Tam da ihtiyacım olan şey...’ Ne yapacağını bilmez bir ifadeyle ve hayranlık dolu gözlerle bana baktı. ‘Tam da ihtiyacım olan şey...’</p>
			<p class="calibre10">Elbette ihtiyacı olan şey buydu. Bire on bahse girerim ki onu aç kalmaktan kurtarmıştım. Hepsi buydu. Bu konuda herhangi bir kuruntuya kapılmıyordum fakat ona baktığımda bu son üç dakika içerisinde nasıl bir hayale kapıldığını merak etmekten de kendimi alamıyordum. Karnını doyurup barınmasını ve yaşamak gibi ciddi bir işe adam gibi devam etmesini sağlayacak yola zorla da olsa sokmuştum onu; öte yandan kanadı kırık bir kuş misali yaralı ruhu sağlam kalan kanadını çırparak bir deliğe girip orada açlıktan sessizce ölebilirdi artık. Ona zorla kabul ettirdiğim şey buydu: Kesinlikle önemsiz bir şey; ama dikkat edin! Jim’in bunu nasıl karşıladığını göz önüne aldığımızda, bu küçük ve önemsiz kavram mumun loş ışığında olduğundan daha büyük, belirsiz ve tehlikeli bir gölge gibi görünüyordu. ‘Duruma uygun bir şeyler söyleyemediğim için beni bağışlayın,’ dedi birden. ‘İnsan söyleyecek laf bulamıyor. Halihazırda dün gece bana çok büyük bir iyilik yaptınız. Beni dinlediniz. İnanın ki, kaç kez kafatasımın çatlayacağını, beynimin fırlayıp gideceğini sandım.’ Odada bir oraya bir buraya deliler gibi seğirtti, ellerini ceplerine soktu, hızla çekip çıkardı, şapkasını havaya fırlatıp tuttu ve başına taktı. Bu kadar uçarı ve delicesine hareketli bir yanı olduğunu bilmiyordum. Ben üzerime çöken esrarengiz bir endişe, belirsiz bir kuşkuyla oturduğum yerde kıpırdayamazken, Jim’i anafora kapılmış kuru bir yaprağa benzetmiştim. Birden sanki bir şey keşfetmiş gibi hareketsiz kaldı. ‘Kendime güven duymamı sağladınız,’ dedi ciddiyetle. Sanki beni incitmiş gibi, ‘Tanrı aşkına, yapma dostum!’ diye rica ettim. ‘Tamam, şu andan itibaren çenemi kapayacağım. Ama düşünmemi de engelleyemezsiniz. Neyse boşverin! Henüz kendimi göstermek için...’ Telaşla kapıya doğru yürüdü, başını eğip durdu ve ağır adımlarla geri geldi. ‘Hep insanın temiz bir sayfa açıp yeni bir başlangıç yapabileceğini düşündüm... Ve şimdi siz... bir ölçüde... evet... temiz bir sayfa.’ Elimi salladım ve ardına bakmadan yürüyüp gitti; ayak sesleri kapalı kapının ardında yavaş yavaş kayboldu – gün ışığında yürüyen adamın tereddütsüz adımlarının sesleri.</p>
			<p class="calibre10">Ben ise mumla bir başıma, garip bir biçimde karanlıklar içinde kalmıştım. Önemsiz adımlarımızı iyilik ve kötülükle kuşatan ihtişamın her defasında farkına varacak kadar genç değildim artık. Sonuçta ikimiz arasında ışığa onun sahip olduğunu düşünerek tebessüm ettim ve kendimi hüzünlü hissettim. Temiz bir sayfa demişti, öyle mi? Sanki her birimizin yazgısının ilk sözcükleri silinmez harflerle bir kayanın yüzüne kazılmamış gibi.”</p>
			</div>
  </body>
</html>
