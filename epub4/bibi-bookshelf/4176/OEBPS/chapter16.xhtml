<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>Lord Jim</title>
    <meta name="Adept.resource" value="urn:uuid:cc9d898c-6c8e-49e7-9b00-781df8de68c9"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="epub-type_cover" id="chapter16">
<div class="html5_section">
			<h1 class="calibre9">XVI</h1>

			<p class="calibre10">“Jim’in sevildiğini, insanların güvenini kazandığını, takdir edildiğini, sanki bir kahramanın kumaşından dokunmuş gibi isminin güç ve cesaretle bir arada anıldığını, efsanelere konu olduğunu göreceğim günler geliyordu. Sizi temin ederim ki bu doğru; tıpkı burada oturmuş onun hakkında boş yere konuşuyor olmam kadar doğru. Öte yandan o, arzularının, hayallerinin aldığı biçimi en ufak bir belirti, basit bir ipucu sayesinde fark edecek yeteneğe sahipti ve bu beceri olmadan yeryüzünde ne âşık olurdu ne de maceracı. Jim ormanlarda büyük bir itibar edindi ve Antik Yunan mitolojisindeki o düşsel cennette yaşayanlara özgü bir mutluluk (masumiyete dair bir şey söylemeyeceğim) yakaladı; başkalarının sokaklarda, şehir yaşamında yakaladığı kadar büyük bir mutluluk ve itibardı bu. Mutluluk, mutluluk –Nasıl desem?– bütün enlemlerde bir altın kupanın içinden kana kana içilir: Nasıl bir tat alacağınız ise size, sadece size kalmıştır ve bunu arzu ettiğiniz kadar keyif verici, sarhoş edici yapabilirsiniz. Daha önce olanlara bakarak tahmin edebileceğiniz üzere, Jim dibine kadar içenlerdendi. Ben, onu tam anlamıyla sarhoş olarak değilse de, en azından dudaklarına bulaşmış mutluluk iksiriyle coşmuş halde bulmuştum. Bu coşku ve mutluluğu bir anda elde etmiş değildi. Bildiğiniz gibi lanet olası gemi levazımatçıları arasında geçirdiği bir deneme süresi vardı; bu süre zarfında o ıstırap çekmiş, ben ise ona duyduğum güven –evet sanırım güven diyebiliriz buna– konusunda kaygılanmıştım. Onu büyük bir ihtişam içinde gördükten sonra bile, halen kuşku ve endişelerimden bütünüyle sıyrıldığımdan emin değilim. Bu onu son görüşümdü; iyi koşullar altında, çevresine hükmeden ama buna karşın ormandaki yaşamla ve insanlarla tam bir uyum içerisinde. İtiraf etmeliyim ki etkilenmiştim ama bir yandan bunun kalıcı bir etki olmadığını da kabul etmeliyim. Soyutlanmışlığının, yalnızlığının koruması altında, âşıklarına sadık kalıp onlarla kolayca geçinen, doğayla yakın temas halinde, üstün ırkının tek mensubu olarak orada yaşıyordu. Ama onu korkusuzca, güven içinde yaşarken gözümün önüne getiremiyorum. Onu her zaman odamın açık kapısının aralığından, başarısızlığının sonuçlarına haddinden fazla üzülüp içerlerken gördüğüm haliyle hatırlayacağım. Çabalarımın iyi ve hatta çok parlak neticeler vermesi kuşkusuz beni mutlu ediyor; fakat zaman zaman, Jim’le Chester’ın cömert teklifi arasına girmeseydim kendimi daha huzurlu hissedeceğimi de düşünmüyor değildim. Jim’in coşkulu hayal gücünün Walpole adacığında, okyanusun üzerindeki o iflah olmazcasına kuru ve ıssız kara parçacığında ne işe yarayacağını merak ediyordum. Herhalde bunu asla bilemeyecektim zira belirtmeliyim ki, Chester iki direkli külüstür gemisini yamayıp tamir etmek için Avustralya’daki bir limana uğradıktan sonra, yirmi iki tayfasıyla birlikte Pasifik’e açılmış ve yazgısının üzerindeki gizemi, kaderini saran sis perdesini kaldırabilecek tek haber aradan yaklaşık bir ay geçtikten sonra gelmişti. Çıkan bir kasırga Walpole sahillerinde önüne gelen her şeyi silip süpürmüştü. Bizim mitolojik kahramanlardan ses seda çıkmamış, en ufak bir haber alınamamış ve altın değerindeki gübre ve atıkların izine rastlanmamıştı. Son! Pasifik hareketli, azgın ve hiddetli okyanusların arasında en çok sır saklayandır: Soğuk Antarktika sularının da ağzı sıkıdır ama o sırlarını mezara götürür.</p>
			<p class="calibre10">Böylesine bir ağız sıkılığı kutsanmış ve huzurlu bir sona erme hissi uyandırır ve hepimiz bu hissi az çok içtenlikle kabul etmeye hazırız; yoksa ölüm düşüncesine başka nasıl katlanırdık? Bitiş! Son! Yazgının aklımızdan çıkmayan, bize musallat olan gölgesini yaşam evinden, şeytan çıkarır gibi kovan o güçlü sözcük. Geçmişe dönüp Jim’in başarısına baktığımda –gözlerimin tanıklığına ve onun samimiyetle verdiği güvencelere rağmen– bulamadığım şey buydu. Yaşam sürdükçe umut da vardır, doğru; ama korku da vardır. Yaptıklarımdan pişmanlık duyduğumu söylemek istemiyorum; bu yüzden geceleri uyuyamadığımı da iddia edecek değilim; yine de sadece suç önemliyken Jim’in yaşadığı utancın ve itibar kaybının fazlasıyla üstünde durduğu fikri zorla kendini dayatıyor ve aklımdan çıkmıyor. Deyim yerindeyse, onu tam manasıyla anlamış değildim. Anlaşılır biri değildi. Ayrıca kendisine karşı da dürüst ve anlaşılır olduğu şüpheli. İnce duyarlılıkları, ince hisleri, hasret ve özlemleri olan biriydi; bu bir nevi yüceltilmiş, idealleştirilmiş bencillikti. O –söylememe izin verirseniz– çok ince biriydi; çok duygulu, saf ve çok talihsiz biri. Biraz daha hoyrat ve hissiz bir tabiata sahip birisi bile bu gerilime katlanamazdı; bir iç çekişle, bir homurdanmayla, hatta bir kahkahayla kendi kendisiyle uzlaşmak zorundaydı; daha da kaba tabiata sahip biriyse asla incinmez, umursamaz ve tamamen ilgisiz kalabilirdi.</p>
			<p class="calibre10">Fakat Jim köpeklerin önüne atılmayacak, hatta Chester’a kurban edilmeyecek kadar ilginç ve talihsiz biriydi. Odamda yüzümü önümdeki kâğıda eğmiş otururken, Jim ise berbat bir gizlilik içinde kendi kendiyle mücadele verip güçlükle soluk alıp vermeye çalışırken hissettim bunu; sanki kendini kaldırıp aşağıya atmak istermişçesine fırlayıp verandaya çıktığında hissettim bunu; Jim’in dışarıda, gecenin karanlığında belli belirsiz bir ışığın aydınlığında, sanki kasvetli ve umutsuz bir denizin kıyısındaymış gibi dikilip durduğu tüm o zaman boyunca bunu giderek daha da fazla hissettim.</p>
			<p class="calibre10">Birden kopan büyük bir gürültüyle başımı kaldırdım. Ses sanki uzaklaşır gibi oldu ve aniden şiddetli bir parlaklık gecenin kör karanlığını aydınlattı. Göz kamaştırıcı ve titrek ışıklar sanki çok uzun bir süre boyunca parlaklık saçmaya devam etti. Gözlerimi dikmiş ona bakarken gök gürlemesi giderek arttı; Jim, o ışık denizinin kıyısında bir ağaç gibi dimdik ve kımıltısız, siyah ve belirgin bir siluet halinde duruyordu. Bir an şimşekler muazzam bir parlaklıkla gökyüzünü aydınlatıp hemen ardından daha da koyu bir karanlığın çökmesiyle birlikte Jim, sanki infilak edip atomlarına ayrışır gibi kamaşmış gözlerimin önünden kayboldu. Rüzgâr sert ve tehditkârca eserek inledi; öfkeli ve güçlü eller sanki çalıları yoluyor, aşağıdaki ağaçların tepelerini sallıyor, binanın tüm ön cephesi boyunca kapıları çarpıyor, camları zangırdatıp kırıyordu. Jim içeri girip kapıyı ardından kapattı ve beni masaya eğilmiş halde buldu. Birden ne diyeceğini merak ederek çok büyük, korkuyla karışık bir endişeye kapıldım. ‘Bir sigara alabilir miyim?’ diye sordu. Başımı masadan kaldırmadan kutuyu önüne doğru ittim. ‘Tütün – tütün istiyorum,’ diye mırıldandı. Birden son derece canlı ve neşeli hissettim kendimi. ‘Bir dakika,’ dedim keyifle homurdanarak. Odanın içinde birkaç adım atarak bir oraya bir buraya yürüdü. ‘Bitti,’ dediğini işittim. Tehlike uyarısında bulunan bir top atışı misali denizden gelen son bir gök gürlemesi sesi duyuldu. Jim arkamda bir yerde durup sohbet açmak istercesine, ‘Muson yağmurları bu sene erken geldi,’ dedi. Bu, dönüp ona bakmam için beni cesaretlendirdi ve son zarfın üzerine adresi yazdıktan sonra başımı çevirdim. Odanın ortasında durmuş sanki yiyecekmiş gibi sigaraya asılıp derin derin nefesler çekiyordu; kıpırdandığımı duymasına rağmen bir süre sırtı bana dönük durdu. Sonra birden başını çevirip, ‘Gayet iyi başardım,’ dedi. ‘Bu biraz işe yaradı – fazla olmasa da. Bundan sonra neler olacak merak ediyorum.’ Yüzünde hiçbir his okunmuyordu ama sanki bir süredir nefesini tutuyormuş gibi suratı biraz koyulaşmış ve şişmişti sadece. Gönülsüzce gülümsedi, ben sessizce ona bakarken konuşmaya devam etti... ‘Yine de teşekkür ederim – odanız... kendini işe yaramaz hisseden, mutsuz bir adamı rahatlatmak için birebir.’ Yağmur damlaları pıtır pıtır sesler çıkararak bahçeye düşüyordu; bir su borusu (üzerinde bir delik açılmış olmalıydı) pencerenin hemen dışında kederli kederli ağlayıp zırlarmış gibi tuhaf ve komik iniltiler çıkarıp lıkır lıkır çağıldıyor, sonra bu sesler sarsılıp kasılırcasına kesiliyordu... ‘Küçük bir sığınak,’ diye mırıldandı ve sustu.</p>
			<p class="calibre10">Bir an çakan şimşek pencerelerin siyah çerçevesinin içine bir ok gibi daldı ve hiçbir ses çıkarmadan gözden yitti. Ona yaklaşmanın en doğru yolunu düşünürken (beni yine elinin tersiyle itmesini istemiyordum) hafifçe güldü. ‘Artık bir serseriden farkım yok,’ dedi. Sigaranın ucu parmaklarının arasında için için yanıyordu... ‘Tek bir – tek,’ dedi yavaşça, ‘ve buna rağmen...’ Sustu; yağmur şiddetini büyük ölçüde artırmıştı. Hiddetli gözlerle çizmelerime bakarak rahatça işitilir bir sesle, ‘Bir gün her şeyi yeniden kazanma fırsatı yakalamalı insan. Mutlaka!’ diye fısıldadı.</p>
			<p class="calibre10">Yeniden elde etmeyi bu kadar gönülden dilediği, bu denli eksikliğini hissettiği neydi bilmiyordum. Belki de anlatılamayacak kadar önemli bir şeydi. Chester’a göre değersiz bir kâğıt parçası... Başını kaldırıp sorgulayan gözlerle bana baktı. Manasız bir garezle, ‘Belki. Yeterince uzun yaşarsan,’ diye dişlerimin arasından mırıldandım. ‘Ama buna fazla güvenme.’</p>
			<p class="calibre10">‘Ey Tanrı’m! Hiçbir şey kılıma dokunup bana zarar veremezmiş gibi hissediyorum,’ dedi kesin kanaat getirmiş bir ses tonuyla. ‘Eğer bu iş beni yıkmadıysa, o zaman sıyrılıp yeniden tırmanışa geçecek zaman bulamama korkusu yersiz ve...’ Gözlerini kaldırıp yukarı baktı.</p>
			<p class="calibre10">Düşkün insanların, garibanlar ordusunun, yeryüzünün bataklıklarına, pis hendeklerine uygun adım yürüyen ordunun Jim gibi insanlardan devşirildiğini fark ettim bir an. Odamdan, o ‘küçük sığınak’tan ayrılır ayrılmaz Jim bu ordunun saflarında yer alacaktı ve dibi olmayan bir çukura doğru yolculuğa çıkacaktı. En azından ben kuruntuya kapılmıyordum; fakat daha birkaç dakika önce sözcüklerin gücünden bu denli emin olmama rağmen, altındaki kaygan zemini de kaybetme korkusuyla yerinden kıpırdamayan biri gibi şimdi konuşmaktan korkan da bendim. Ancak bir başkasının kişisel ihtiyacıyla uğraştığımızda, bizimle yıldızların görüntüsünü ve güneşin sıcaklığını paylaşan varlıkların ne denli anlaşılmaz, değişken ve belirsiz olduğunu algılarız. Sanki yalnızlık varoluşun katı ve mutlak bir şartıdır; gözlerimizi üzerine sabitlediğimiz ve ruhu muhafaza eden et ve kan, yardım dilemek için uzanmış el karşısında eriyip gider ve geride yalnızca değişken, tesellisi mümkün olmayan ve hiçbir gözün takip edemediği, hiçbir elin kavrayamadığı kaypak ruh kalır. Beni konuşmaktan alıkoyan, sessiz kalmama neden olan şey onu kaybetme korkusuydu zira eğer onun sessizce karanlığa karışmasına izin verseydim kendimi asla bağışlamayacağımı birden ve anlaşılmaz bir güçle idrak etmiştim.</p>
			<p class="calibre10">‘Pekâlâ. Bir kez daha teşekkür ederim. Eşine az rastlanacak bir nezaketle – gerçekten de bunu ifade edecek kelime bulamıyorum... Eşine az rastlanır bir insansınız! Sebebini bilemiyorum ama bundan eminim. Tüm bunlar bu kadar zalimce üzerime çullanmasaydı korkarım size bu kadar minnettarlık duymayacaktım. Çünkü aslında... siz, kendiniz...’ Lafı ağzında geveledi.</p>
			<p class="calibre10">‘Olabilir,’ diye araya girdim. Kaşlarını çattı.</p>
			<p class="calibre10">‘Ne olursa olsun, sorumlu olan biri vardır.’ Bir atmaca gibi gözleriyle takip ediyordu beni.</p>
			<p class="calibre10">‘Bak bu da doğru,’ dedim.</p>
			<p class="calibre10">‘Evet. Bu işin sonuna kadar gittim ve hiç kimsenin pişman olmayı göze... göze almadan bunu başıma kakmasına izin vermeyeceğim!’ Yumruğunu sıktı.</p>
			<p class="calibre10">‘Peki ya sen?’ dedim tebessüm ederek; Tanrı bilir ya, neşesizce bir tebessümdü bu; ama bana tehditkâr bir bakış fırlattı. ‘O benim bileceğim bir iş,’ dedi. Yüzünde inatçı bir kararlılık ifadesi boş ve geçici bir gölge gibi bir anlığına belirip kayboldu. Hemen ardından eskisi gibi o başı belada çocuk tavrına büründü. Sigarayı fırlatıp attı. Kendini bekleyen acil bir işe yetişmesi gerektiği halde fazlaca oyalanmış bir adamın telaşıyla, ‘Hoşça kalın,’ dedi; sonra birkaç saniye boyunca en ufak bir hareket yapmadı. Sağanak aralıksız yağıyor, insanın aklına çöken köprülerin, kökünden sökülen ağaçların, dinamitlenen dağların görüntülerini getiren zincirinden boşanmış, önü alınmaz, ezici gazap sesleriyle ortalığı sel götürüyordu. Sanki bir adadaymışız gibi, tehlikeleri göze alıp sığındığımız bu loş dinginliğe girdap gibi döne kıvrıla, bodoslama gelen devasa akıntıya hiç kimse göğüs geremezdi. Delik su borusu, canını kurtarmaya çalışan ve boğulmamak için azgın sularda debelenirken çirkin ve tuhaf sesler çıkaran bir yüzücü gibi gurultular çıkarıyor, tıkanıyor, tükürüyordu. ‘Yağmur yağıyor... ve ben,’ diye karşı çıkacak oldum, ‘Yağmur da yağsa, güneş de açsa fark etmez,’ dedi terslercesine ve durup pencereye doğru yürüdü. Bir süre sonra, ‘Tam bir tufan kopuyor,’ diye mırıldandı. Alnını cama dayadı ve, ‘Ortalık da kapkaranlık olmuş,’ dedi.</p>
			<p class="calibre10">‘Evet, çok karanlık,’ dedim.</p>
			<p class="calibre10">Topuklarının üzerinde olduğu yerde döndü, odayı bir yandan öbür yana geçti ve daha ben koltuğumdan fırlamaya kalmadan, koridora açılan kapıyı açtı. ‘Bekle!’ diye bağırdım, ‘Seninle...’ Bir ayağı odanın dışında elinin tersini bana doğru sallayıp, ‘Bu gece sizinle bir kez daha yemek yiyemem,’ dedi. ‘Aklımdan bile geçmemişti,’ diye bağırdım. Bunun üzerine ayağını içeri çekti ama kuşku içinde eşikte bekledi. Hiç vakit kaybetmeden saçma bir harekette bulunmamasını ve içeri gelip kapıyı kapamasını rica ettim.”</p>
			</div>
  </body>
</html>
