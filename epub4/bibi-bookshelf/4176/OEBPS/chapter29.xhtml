<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>Lord Jim</title>
    <meta name="Adept.resource" value="urn:uuid:cc9d898c-6c8e-49e7-9b00-781df8de68c9"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="epub-type_cover" id="chapter29">
<div class="html5_section">
			<h1 class="calibre9">XXIX</h1>

			<p class="calibre10">“Jim’in karısı gibi yanında gezdirdiği genç kızla yaptığı akşam yürüyüşleri hakkında ortaya atılan teori buydu işte. Birkaç kez bu iki gencin yürüyüşlerine ben de katıldım ve her defasında, yasal babalık konusunda mağduriyete uğradığını düşünen ve sanki sürekli dişlerini gıcırdatırmış gibi tuhaf bir biçimde eğip büktüğü o ağzıyla civarda sinsi sinsi dolaşan Cornelius’un varlığını fark edip tatsız bir hisse kapıldım. Fakat telgraf hatlarının bittiği yerden ve posta vapuru hatlarından üç yüz mil uzakta, medeniyetimizin sefil ve faydalı yalanlarının çürüyüp yok olduğu ve yerine sanat eserlerinin boşunalığını, çoğu kez cazibesini ve bazen de derinlerde saklı gerçekliğini yansıtan katıksız bir hayal gücünün devreye sokulduğunu fark ettiniz mi? Aşkın büyüsü ve romantizm Jim’i seçip kendine ayırmıştı ve gerisi tamamen yalan ve yanlışa dayalı hikâyenin tek gerçek yanı buydu. Jim, mücevherini saklamak şöyle dursun, onunla büyük bir gurur duyuyordu.</p>
			<p class="calibre10">Şimdi fark ediyorum ki aslında o kızı çok az görmüştüm. Pürüzsüz teninin zeytuni matlığı ve biçimli başının iyice gerisine taktığı kan kırmızısı küçük kepinin altından bir şelale gibi taşan gür saçlarının mavi siyah parlaklığı kalmış aklımda en fazla. Hareketlerini özgürce, kendine güvenen bir tavırla sergiliyordu ve yüzü kızardığında kıpkırmızı bir renk alıyordu. Jim’le sohbet ederken odaya girip çıkarak bize kaçamak bakışlar atıyor ve yürüyüp giderken ardında zarafet ve cazibe dolu bir esinti bırakıyor, her zaman uyanık ve tetikte biri olduğu izlenimini uyandırıyordu. Tavırlarında utangaçlığın ve cüretkârlığın tuhaf bir birleşimi vardı. Her sevimli tebessüm, sanki sürekli varlığını hissettiren bir tehlikeyi hatırlamasıyla suratından çekip alınmış gibi yerini hemen suskun, bastırılmış bir endişe havasına bırakıyordu. Zaman zaman yanımızda oturarak yumuşak tenine dayadığı küçük elinin bir gamze gibi çukurlaştırdığı yanağını bize çevirip konuşmalarımızı dinlerdi; sanki telaffuz ettiğimiz her kelimenin görünür bir biçimi varmış gibi ışıl ışıl bakan iri gözlerini dudaklarımızdan ayırmazdı. Annesi ona okuma yazma öğretmişti; Jim’den epeyce İngilizce öğrenmişti ve bu dili son derece eğlenceli bir havada, Jim’in o kısaltmalarıyla, çocuksu tonlamalarıyla konuşuyordu. Kız şefkatli, sevecen halleriyle sürekli çırpınan bir çift kanat gibi Jim’in etrafında dört dönüyordu. Jim’i sürekli, o kadar büyük bir dikkatle izliyordu ki sonunda hal ve hareketleriyle onu andırmaya başlamıştı ve kolunu uzatışında, başını çevirişinde, bakışlarında hep Jim’i hatırlatan bir şeyler vardı. Kızın hiç dinmeyen sevgisi, neredeyse hislerle algılanabilecek kadar yoğundu; tuhaf bir koku gibi onu sarıp sarmalamak, gün ışığında titrek, bastırılmış ve coşkulu bir ses gibi havada süzülmek için gerçekten boşlukta varlığını sürdürüyordu sanki. Sanırım benim de bir romantik olduğumu düşünüyorsunuz ama bu bir yanılgı. Sadece yoluma çıkan bu tuhaf ve sıkıntılı aşk macerasının kahramanları olan bu gençlerin yaşamından küçük bir kesit, akla yatkın bir izlenim aktarıyorum. Jim’in yaver giden talihinin beraberinde getirdiği sonuçları ilgiyle gözlemledim. Kız onu kıskançlıkla seviyordu fakat kıskanmasını gerektirecek ne vardı bilemiyorum. Ülke, insanlar, ormanlar kızın işbirlikçisiydi ve hepsi birden Jim’i ihtiyatla ve uyumla koruyor; onu tecrit eden, gizemli bir havayla, amansız bir sahiplenmeyle kuşatıyordu. Görünen o ki Jim’in de bu duruma pek itirazı yoktu; gücünün getirdiği özgürlüğün içine hapsolmuştu ve kız, kendini Jim’in yoluna feda etmeye hazır olsa da, kalbini fethettiği bu adamı, sanki elde tutması zormuş gibi kararlı bir biçimde koruyordu. Tamb Itam ise saldırgan bir yeniçeri gibi (Jim’in tabancası dışında) kama, balta ve mızrağını kuşanır ve yürüyüşlerimiz sırasında başını arkaya atıp beyaz efendisinin adımlarını izleyerek bize eşlik ederdi; Tamb Itam bile taviz vermez bir bekçi, kendini görevine adamış ve tutsağını koruma pahasına canını vermeye hazır somurtkan bir gardiyan havasına bürünmekten geri durmuyordu. Akşamları geç vakte kadar oturup sohbet ederken Itam’ın sessiz adımlarla bir hayalet gibi verandanın altında bir aşağı bir yukarı volta atıp gezindiğini ya da başımı kaldırdığımda umulmadık bir anda gölgelerin arasında mızrak yutmuş gibi dimdik ayakta durduğunu görürdüm. Genellikle bir süre sonra sessizce ortadan kaybolurdu. Fakat ne zaman ayağa kalksak sanki yerin altından fırlar gibi yanımıza gelip Jim’in emirlerine amade bir vaziyette dururdu. Sanırım kız da biz odalarımıza çekilene dek asla uyumuyordu. Odamın penceresinden dışarı bakarken Jim’le sessizce evden çıktıklarını ve gidip pürüzlü tırabzanlara dayandıklarını görürdüm – dip dibe duran iki beyaz figür; Jim kolunu kızın beline dolar, kız başını Jim’in omzuna yaslardı. Yumuşak, içe işleyen, sevecen mırıltıları, gecenin sessizliğinde dingin ve hüzünlü bir nota gibi, sanki kendi kendine düşüncelerini iki ayrı tonlamayla dile getiren bir insanın sesi gibi kulağıma çalınırdı. Daha sonra cibinliğin altındaki yatağımda dönüp dururken hafif gıcırtılar, cılız soluklar ve birinin dikkatle boğazını temizlediğini işittiğimde, Tamb Itam’ın hâlâ sessiz adımlarla ortalıkta gezindiğini anlardım. Beyaz efendisinin lütuf gösterip kendisine yerleşkede verdiği bir evi, bir karısı ve yeni doğmuş bir bebeği olmasına rağmen sanırım orada kaldığım zamanlarda Itam her gece verandada uyuyordu. Bu sadık ve asık suratlı hizmetkârı konuşturmak da çok zordu. Jim’e bile kesik kesik, kısa cümlelerle adeta isteksizce karşılık veriyordu. Konuşmakla vakit kaybedemeyecek kadar meşgul olduğunu ima ediyordu sanki. İçinden gelerek söylediği en uzun cümleyi bir sabah kolunu birden avluya uzatarak Cornelius’u işaret edip, ‘Bakın Nasıra’lı<a class="si-noteref" href="#f61" id="backref_61">61</a> geliyor,’ dediğinde işitmiştim. Yanında duruyor olsam da sanırım bana hitaben söylememişti bunu; amacı evrenin dikkatini ve öfkeli bakışlarını gelenin üzerine çekmekti. Ardından köpekler<a class="si-noteref" href="#f62" id="backref_62">62</a> ve kızarmış etin kokusuyla ilgili mırıldanarak ima ettikleri garip bir biçimde bana daha isabetli gelmişti. Geniş kare biçiminde ve yakıcı güneşin alevleri altında kavrulup yoğun bir ışığa boğulmuş avluyu gözlerimizin önünde bir ucundan ötekine geçen Cornelius, tarifsiz bir izlenim yaratıyor, adeta karanlıkların içinden gizli gizli sürünerek bize yanaşan bir yaratığı andırıyordu. İnsanın aklına rezil ve berbat olan ne varsa getiriyordu bu herif. Ağır adımları, sadece bacakları korkunç bir gayretle çabalarken vücudu kayar gibi hareket eden tiksindirici bir böceğin sürünerek ilerlemesini andırıyordu. Varmak istediği yere dosdoğru ilerliyordu ama bir omzunu öne çıkarıp yamuk adımlarla yürümesi bir yengeç gibi yan yan gittiği izlenimini veriyordu. Sanki bir kokunun peşine takılmış gibi, sık sık barakaların arasından yavaş yavaş dolanarak geldiği görülürdü; yukarıya diktiği gözeriyle kaçamak bakışlar atıp verandanın önünden geçer, kulübelerden birinin köşesinden aheste adımlarla dönüp gözden kaybolurdu. Keyfince gelip gitmesi ve etrafta dolaşması Jim’in ya manasız kayıtsızlığının ya da onu son derece küçük görmesinin bir sonucuydu zira Cornelius Jim için ölümle sonuçlanabilecek bir olayda (en hafif deyimiyle) kuşkulu bir rol oynamıştı. Aslına bakılırsa bu olay Jim’in şan ve şerefini artırmıştı. Fakat zaten her şey Jim’in şanına katkı sağlıyordu; bir zamanlar şanına ve şerefine pek düşkün biri olarak şimdi sanki tılsımlarla korunan bir hayat<a class="si-noteref" href="#f63" id="backref_63">63</a> sürmesi yaver giden şansının beraberinde gelen bir tesadüf, kaderinin bir cilvesiydi.</p>
			<p class="calibre10">Jim’in Patusan’a vardıktan çok kısa bir süre sonra Doramin’in yanından ayrıldığını belirtmem lazım; aslına bakılırsa güvenliği açısından çok erken ve savaştan çok önce ayrılmıştı oradan. İçindeki vazife hissi böyle davranmaya sevk etmişti onu; Stein’ın işleriyle ilgilenmesi gerektiğini söylemişti. Öyle ya! Bu amaç uğruna, can güvenliğini tehlikeye atıp nehri geçmiş ve Cornelius’un ikametgâhını işgal etmişti. Cornelius bu zor zamanlarda nasıl hayatta kalmayı başardı doğrusu bilemiyorum. Sonuçta Stein’ın bir temsilcisi olarak Doramin bir ölçüde onu koruyordu; Cornelius bir yolunu bulup tüm ölümcül badirelerden sıyrılmayı başarmıştı ve hangi tarafı tutmaya mecbur kalmışsa kalsın, davranışlarının, ruhuna damgasını vuran alçaklığın izlerini taşıdığından hiç kuşkum yok. Bu onun karakteriydi; nasıl ki başkaları herkesin gözünde cömert, seçkin ya da saygın bir insansa, Cornelius da özünde ve birçoğunun gözünde tam bir alçaktı. Tabiatının bir unsuruydu bu ve tüm davranışlarına, arzularına ve duygularına nüfuz etmişti; alçakça öfkeleniyor, alçakça tebessüm ediyor ve alçakça üzülüyordu; gösterdiği nezaket ve kızgınlık da aynı biçimde alçakçaydı. Eminim aşkı da görülmemiş rezillikte bir duygudan ibaret olurdu. İğrenç bir böceğin yaşadığı aşkı düşünebiliyor musunuz? Tiksindiriciliğinde bile bir rezillik vardı ve düpedüz iğrenç bir insan bile onun yanında asilzade gibi dururdu. Cornelius bu hikâyede ne ön ne de geri planda yer alır; sadece hikâyedeki gençliği ve onun saflığını lekeleyen, güzel kokusunu bozan gizemli ve cenabet bir gölge gibi sinsi sinsi civarında dolaştığı görülür.</p>
			<p class="calibre10">Hiç şüphesiz son derece sefil bir durumda olsa da Cornelius’un bundan bir çıkar sağlamanın yolunu bulmuş olması da mümkündür. Jim ilk başta herifin son derece yapmacık dostane tavırları nasıl da rezilce sergileyerek kendisini karşıladığından bahsetmişti bana. ‘Adam neşeden kabına sığamıyordu sanki,’ demişti tiksintiyle. ‘Her sabah iki elimi birden sıkmak için koşar adımlarla yanıma geliyordu. Kahrolası! Ama hazır bir kahvaltı sofrası bulup bulmayacağım hiç belli olmuyordu. İki günde mideme üç öğün yemek girerse kendimi şanslı sayıyordum ve bunun için her hafta bana on dolarlık bir pusula imzalatıyordu. Mr. Stein’ın beni bedavaya burada tutmayacağından emin olduğunu söylüyordu. Halbuki bana neredeyse bedavaya bakıyorlardı. Bunu ülkenin içinde bulunduğu çalkantılı döneme bağlayıp saçını başını yolacakmış gibi öfkeleniyor ve beni nihayet endişe etmemesi için yalvarmak zorunda bırakana dek günde yirmi defa özür diliyordu. Midemi bulandırıyordu halleri. Oturduğu evin çatısının yarısı çökmüştü ve her yer pislik içindeydi; dört bir yandan kuru otlar fışkırıyordu ve her duvarda yırtık hasır parçaları esen rüzgârla sallanıp duruyordu. Cornelius, Mr. Stein’ın son üç yıllık ticaret üzerinden kendisine para borçlu olduğu iddiasını her fırsatta dile getiriyordu ama hesap defterleri hep yırtılmıştı ve bazıları da kayıptı. Bunun, ölen karısının suçu olduğunu ima ediyordu. Aşağılık hergele! Sonunda ölen karısının arkasından konuşmasını yasaklamak zorunda kaldım. Mücevher ne zaman bunları işitse ağlıyordu. Ticari mallara ne olduğunu bulamamıştım; depoda kesekâğıtları ve eski çuvallar arasında cirit atan farelerden başka bir şey yoktu. Herkes bir yerlere gömülü epey bir parası olduğundan söz ediyordu bana ama tabii onun ağzından bir şey alamıyordum. O sefil evde hayatımın en berbat günlerini geçirdim. Stein’a söz verdiğim gibi görevimi yerine getirmeye çalışıyordum ama üzerinde düşünmem gereken başka meseleler de vardı. Doramin’in yanına sığındığımda yaşlı Tunku Allang korkmuş ve tüm eşyalarımı iade etmişti. Eşyalarım dolambaçlı bir yoldan ve son derece esrarengiz bir şekilde orada dükkân işleten bir Çinli vasıtasıyla ulaşmıştı bana; fakat Bugi’lerin köyünü terk edip Cornelius ile birlikte yaşamaya başladığımda, racanın çok yakında beni öldürmeyi kafasına koyduğu dedikodusu açıktan açığa yayıldı. Ne güzel değil mi? Eğer raca gerçekten de bunu kafaya koymuşsa ona mani olan neydi bilemiyorum. En kötüsü de ne Stein ne de kendi hesabıma iyi bir şey yapmadığım hissine kapılmaktan kendimi alamıyordum. Off! Korkunçtu. O altı haftanın her günü hem de.’”</p>
			</div>
			<div class="si-footnotes">
				<div class="si-footnote" id="f61"><a class="si-backref" href="#backref_61">61</a><span>. Nasıra, rivayete göre İsa Peygamber’in doğduğu yer. Malay diline, Arapça <em class="calibre2">Nasrani </em>kelimesinden girmiştir ve Hıristiyan anlamında kullanılır. (Ç.N.)</span></div>
				<div class="si-footnote" id="f62"><a class="si-backref" href="#backref_62">62</a><span>. Bedenlerinde kötü ruhlara ev sahipliği yaptığına inanılan köpekler İslam kültüründe pis ve uzak durulması gereken hayvanlar olarak görülürdü. (Ç.N.)</span></div>
				<div class="si-footnote" id="f63"><a class="si-backref" href="#backref_63">63</a><span>. Bu basmakalıp tabirin en bilinen kaynağı Shakespeare’in<em class="calibre2"> Machbeth </em>oyunudur: Tılsımlarla korunmuş bir hayat sürüyorum / tek bir kadına teslim olacak değilim. (Perde V, sahne VIII) (Ç.N.)</span></div>
			</div>
  </body>
</html>
