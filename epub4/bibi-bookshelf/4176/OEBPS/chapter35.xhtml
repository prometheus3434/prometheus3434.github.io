<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>Lord Jim</title>
    <meta name="Adept.resource" value="urn:uuid:cc9d898c-6c8e-49e7-9b00-781df8de68c9"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="epub-type_cover" id="chapter35">
<div class="html5_section">
			<h1 class="calibre9">XXXV</h1>

			<p class="calibre10">“Fakat ertesi sabah, Patusan’ın evlerini gizleyen nehrin ilk dönemecinde tüm bu yaşananlar anlamını yitirip sanki zihinde canlandırılarak tuval üzerine yapılmış ve uzun uzun baktıktan sonra sırtınızı döndüğünüz bir resim gibi tüm renkleriyle, desenleriyle tamamen gözümün önümden silindi. Artık hareketsiz, solmamış ve sabit bir ışık altında donup kalmış o görüntüler sadece hafızada kalıyor. Tutkulara, korkulara, nefret ve umutlara tanık olmuştum ve bunların ifade buldukları o anlar sanki sonsuza dek sürecekmiş gibi ilk günkü kadar canlı ve yoğun bir biçimde belleğimde yer ettiler. Resme sırtımı dönmüştüm ve yaşamın birbirini kovalayan olaylarla sürüp gittiği, insanların değiştiği, ışığın titreştiği ve ister çamurların ister taşların üzerinde olsun, hayatın berrak bir nehir gibi aktığı dünyaya geri dönüyordum. Bu hayatın içine balıklama dalacak değildim; başımı suyun üzerinde tutmak için yapacak yeterince işim vardı. Ama geride bıraktıklarıma gelince, her şeyin olduğu gibi kalacağını düşünüyorum ve herhangi bir değişiklik yaşanabileceğini hayal edemiyorum. Birlikte oturup evlerinin önündeki manzarayı seyreden ve oğullarını düşünüp tutkulu hayaller kuran yüce gönüllü, devasa Doramin ve eli maşalı, anaç karısı; her yanı pörsümüş, kafası karışmış Tunku Allang; akıllı ve cesur, Jim’e sadık, kararlı bakışları ve alaycı samimiyetiyle Dain Waris; korku ve kuşkuyla yaklaştığı aşkına kendini kaptırmış kız; suratsız ve sadık hizmetkâr Tamb Itam; ay ışığı altında alnını çitlere dayayan Cornelius – hiçbirinin değişmediğinden eminim. Bir büyücünün sihirli değneğinin dokunuşuyla var oluyorlar sanki ama bunların etrafında toplandığı o insan, işte o yaşıyor ve onun değişmediğinden emin olamıyorum. Hiçbir büyücünün sihirli değneği onun görüntüsünü gözlerimin önünden silemez. O bizden biri.</p>
			<p class="calibre10">Size söylediğim gibi Jim, ardında bıraktığı dünyaya dönüş yolculuğumun ilk aşamasında bana eşlik etmişti ve izlediğimiz yol bizi zaman zaman el değmemiş, balta girmemiş bir yaban hayatın, bakir bir doğanın içlerine kadar sürüklüyordu. Boş nehir dönemeçleri iyice yükselen güneşin altında ışıl ışıl parlıyordu; bir duvar gibi uzayan yüksek ağaçlar ve bitki örtüsünün arasında gezinen sıcak hava suyun üzerinde uyukluyordu sanki; büyük bir gayretle çekilen küreklerin yönlendirdiği tekne yüksek ağaçların gölgesi altında yoğun bir sis gibi nehrin üzerine çöken sıcak havayı yararak ilerledi.</p>
			<p class="calibre10">Ayrılık zamanı gelip çatmıştı ve bu hissin tepemizde dolaşan gölgesi aramıza büyük bir mesafe koymuştu; sanki kısılan seslerimizi giderek genişleyen bu mesafeden birbirimize duyurma çabası sarf edermiş gibi zorlanarak konuşuyorduk. Tekne neredeyse uçar gibi ilerliyordu; yan yana oturmuş, durgun ve bunaltıcı bir sıcaklık yayan o havada buram buram terliyorduk; çamurun, bataklığın kokusu, bereketli toprakların ilkçağlardan kalma kokusu burun deliklerimize doluyor, sanki suratlarımızı yakıyordu; derken birden bir dönemece geldiğimizde sanki uzaklardan devasa bir el uzanıp ağır bir perdeyi kaldırdı ve muazzam büyüklükte bir kapı açtı. Güneş ışınları titreşir gibi oldu, gökyüzü tepemizde genişledi, uzaklardan gelen mırıltılar kulağımıza çalındı ve etrafımızı bir tazelik kuşatıp ciğerlerimizi doldurdu, düşüncelerimizi ve kan akışımızı hızlandırdı, pişmanlıklarımızı aklımıza getirdi. Tam karşımızda duran orman denizin lacivert ufuk çizgisinin ardında kaybolmaya başladı.</p>
			<p class="calibre10">Derin bir nefes aldım, önümde açılan ufkun uçsuz bucaksızlığı, yaşamın sıkıntıları ve hayat gailesiyle, kusursuz bir dünyanın enerjisiyle birlikte titreşen bu değişik atmosferin keyfini çıkardım. Bu gökyüzü ve deniz bana sırlarını açmışlardı. Kız haklıydı; bir çağrı, bir işaret, varlığımın her zerresiyle karşılık verdiğim bir şeyler gizliydi buralarda. Bağlı olduğu zincirlerden kurtulmuş, kramp girmiş kollarını bacaklarını esneten, koşan, zıplayan özgürlüğün tadını çıkarıp ilham verici coşkusuna karşılık veren bir adam gibi boşlukta hızla gezindirdim gözlerimi. ‘Ne ihtişam ama!’ diye bağırdım ve sonra yanımda oturan günahkâra baktım. Başı göğsüne düşmüştü ve sanki açık denizin üzerindeki berrak gökyüzünde romantik vicdanını ayıplayıp onu suçlayan kocaman harflerle yazılmış bir ferman görmekten korkarcasına gözlerini kaldırmadan, ‘Evet,’ dedi.</p>
			<p class="calibre10">O öğleden sonra gördüğüm her şeyi en ince ayrıntısına kadar hatırlıyorum. Tepe ve yamaçları ağaçlarla, etekleri sarmaşıklarla kaplı alçak bir falezin önünde uzanan daracık beyaz bir kumsala çıkmıştık. Aşağımızda dingin ve yoğun bir mavilikteki çarşaf gibi deniz, gözlerimizin hizasında bir iplik gibi uzanan ufuk çizgisine doğru hafif bir eğimle yükseliyordu. Işıltılı kocaman dalgalar denizin karanlık yüzeyi boyunca hafif esintileri ardına almış, havaya savrulan tüyler gibi hızla hamle ediyorlardı. Geniş nehir ağzına bakan bir dizi engebeli, büyük adanın siluetleri cam gibi dümdüz uzanan donuk, solgun renkli suyun üzerine yansıyordu. Simsiyah bir kuş, renksiz güneş ışınlarının üzerinde tek başına uçuyor, kanatlarını hafifçe sallayarak aynı noktanın üzerinde bir yükselip bir alçalıyordu. Derme çatma, isten kararmış ve karman çorman birkaç hasır kulübe, kapkara ve çarpık çurpuk duran bir dizi sırık üzerine tünemişti. İki ufak tefek, kara derili adamın solgun sulara büyük bir çabayla batırıp çıkardıkları küreklerle ilerlettikleri siyah bir kano çıktı bu sırıkların arasından; kano adeta bir camın üzerinde güçlükle kayarak yol alıyor gibiydi. Bu perişan haldeki uyduruk kulübeler beyaz efendinin himayesi altında olmakla övünen bir balıkçı köyüydü ve kayıklarıyla nehri geçen iki adam da köyün yaşlı şefi ve onun damadıydı. Karaya çıkıp beyaz kumlarda ilerleyerek bize doğru yaklaştılar. Sanki dumanda islenip kurutulmuş gibi cılız, koyu esmer tenli adamların çıplak omuzlarında ve göğüslerinde solgun, yama gibi lekeler vardı. Başlarına pis ama özenle kıvrılmış mendiller bağlamışlardı. Yaşlı adam yanımıza gelir gelmez, ışıktan kamaşıp sulanmış, yorgun gözlerini kendinden emin bir havada Jim’e dikerek, sıska kolunu sallayıp yüksek sesle bir şikâyetini aktarmaya başladı. Racanın adamları kendilerine rahat vermiyordu; köylülerin civardaki adacıklardan –bunu söylerken kol boyu mesafede tuttuğu küreğine yaslandı ve esmer cılız parmaklarıyla denizi işaret etti– topladığı çok sayıda kaplumbağa yumurtası üzerine bir sorun yaşanmıştı. Jim gözlerini yerden kaldırmadan bir süre ihtiyarı dinledi ve en sonunda ona nazikçe hitap ederek beklemesini söyledi. Onu birazdan dinleyecekti. İki adam itaatkâr tavırlarla bir kenara çekildi ve küreklerini önlerinde kumun üzerine yatırıp topuklarının üzerine çöktüler; gözlerindeki gümüşi pırıltıyla bizi süzmeye, sabırla her hareketimizi izlemeye başladılar; bir çarşaf gibi uçsuz bucaksız serilmiş deniz, kuzeye ve güneye göz alabildiğine uzanan kıyıların sessizliği, parlayan kumlar üzerinde durmuş biz dört cüceyi yukarılardan izleyen yüce bir varlık gibiydi sanki</p>
			<p class="calibre10">‘Sorun şu ki,’ dedi Jim karamsar bir ifadeyle, ‘o köyde yaşayan sefil balıkçılar nesiller boyu racanın şahsi malı ve köleleri sayılmışlardı. O yaşlı bunağın kafasının almadığı mevzu...’</p>
			<p class="calibre10">Jim bir an durdu, ‘Senin bütün bunları değiştirmiş olman,’ diye tamamladım lafını.</p>
			<p class="calibre10">‘Evet. Bütün bunlara bir son verdim,’ diye mırıldandı hüzünlü bir sesle.</p>
			<p class="calibre10">‘Eline geçen fırsatı değerlendirdin,’ diye ekledim.</p>
			<p class="calibre10">‘Değerlendirdim mi sence?’ dedi. ‘Evet, değerlendirdim sanırım. Kendime olan güvenimi yeniden kazandım, itibar edindim ama bazen keşke diyorum... hayır! Elimde olana sahip çıkacağım. Daha fazlasını bekleyemem.’ Kollarını denize doğru salladı. ‘Hele de bir daha oralara açılmak mı.’ Ayağını kaldırıp sertçe kuma vurdu. ‘Burası benim sınırım,’ dedi, ‘bundan daha azıyla yetinmeyeceğim.’</p>
			<p class="calibre10">Kumsalı arşınlamaya devam ettik. Bir yandan gözucuyla, sabırla çömelmiş bekleyen iki balıkçıya bakarak, ‘Evet, bütün bunları değiştirdim,’ diye sürdürdü, ‘ama kalkıp buralardan gitseydim ne olurdu bir an düşünmeye çalış. Tanrı’m! Anlamıyor musun? Kıyamet kopar. Hayır! Yarından tezi yok o yaşlı budala Tunku Allang’ın yanına gidip ikram ettiği kahveyi içmeyi göze alacağım ve o kokmuş kaplumbağa yumurtaları meselesini açarak yaygara koparacağım. Hayır. Yeter diyemem. Asla! Her zaman kendimi kollayarak kılıma zarar gelmeyeceğinden emin olmak için yola devam etmeliyim. Kendimi güvende hissetmek için onların bana olan inançlarını boşa çıkarmamalı ve ayrıca...’ Sanki denizde ararmış gibi suya bakarak cümlesini tamamlayacak bir kelime bulmak için zihnini yokladı... ‘Ayrıca, her zaman onlarla ve...’ Sesi birden kısılarak bir fısıltıya dönüştü. ‘Ve belki de bir daha asla görmeyeceklerimle temas halinde olmalıyım. Örneğin siz – sizinle.’</p>
			<p class="calibre10">Bu sözleri gururumu okşadı. ‘Tanrı aşkına dostum,’ dedim, ‘beni bir kenara bırak, sen kendine bak şimdi.’ Önemsiz kalabalıklar içindeki yerimi korurken gözleriyle beni seçip ayıran o sürüden ayrılmış, bir başına kalmış gence minnettarlık ve şefkat duydum. Bununla birlikte övünmeye değecek pek bir şey yoktu bunda! Sıcaktan yanan yüzümü öte yana döndüm. Alçalan ve ateşten çekilip alınmış bir kor gibi koyu, kan kırmızısı bir kızıllıkta parlayan güneşin altında uzanan engin deniz tüm o muazzam dinginliğini giderek yaklaşan bu alev topuna sunuyordu sanki. Jim iki defa konuşmak için ağzını açtı ama kendini tuttu. Nihayet, sanki bir formül bulmuş gibi, ‘Sadık kalacağım,’ dedi alçak bir sesle. ‘Sadık kalacağım,’ diye tekrarladı bana bakmadan ama ilk kez dikkatle gözlerini batan güneşin alevleri altında rengi maviden koyu bir mora dönmeye başlamış suların üzerinde gezdirerek. Ah! Ne denir? O duygusal biriydi, bir romantikti. Stein’ın söylediği bazı şeyler geldi aklıma. ‘Yıkıcı unsura boyun eğip teslim olmak! Hayalinin peşinden koşmak ve hiç peşini bırakmamak – her zaman, sonuna kadar...’ Romantikti ama buna karşın dürüst ve sadıktı. Batıda alçalan güneşin kor gibi kızıllığında kim bilir ne şekiller, ne hayaller, ne yüzler, ne bağışlayıcılıklar görüyordu!.. Yelkenliden ayrılan küçük sandal düzenli bir ritimle inip kalkan iki küreğin suları yarmasıyla yavaşça ilerledi ve beni almak için kumsala yanaştı. O anda düşüncelerime tamamen hâkim olan yeryüzünün, gökyüzünün ve denizin o muazzam dinginliği içinde çınlayan bir sesle, ‘Ve tabii bir de Mücevher var,’ deyince irkildim. ‘Evet,’ diye mırıldandım, ‘bir de Mücevher var.’ ‘Onun benim için ne anlam ifade ettiğini sana söylememe gerek yok,’ diye sürdürdü. ‘Onu gördünüz. Zamanla daha iyi anlayacak...’ ‘Umarım,’ diye böldüm lafını. ‘Bana güveniyor ama,’ dedi düşünceli bir ifadeyle ve ses tonunu değiştirdi. ‘Merak ediyorum, bir daha ne zaman buluşacağız?’</p>
			<p class="calibre10">‘Sen buradan çıkıp gelmezsen asla,’ diye cevap verdim bakışlarımı ondan kaçırarak. Şaşırmamıştı pek; bir süre sessiz kaldı.</p>
			<p class="calibre10">‘Elveda, öyleyse,’ dedi bir anlık duraksamadan sonra. ‘Belki de böylesi daha iyi.’ El sıkıştık ve burnunu kumsala vermiş bekleyen tekneye doğru yürüdüm. Mayistra yelkenini açmış, flok yelken halatları rüzgârın estiği yöne çevrilmiş uskuna, mor denizin üzerinde şaha kalkmaya hazırlanan bir at gibiydi; yelkenleri hafif pembe bir renk almıştı. Tam küpeşte üzerinden ayağımı sandala atmıştım ki, ‘Yakında memlekete gidecek misiniz yine?’ diye sordu Jim. ‘Eğer hâlâ hayattaysam bir sene sonra filan giderim,’ dedim. Sandalın burnu kumun üzerinde sürtündü, sandal suya vardı, ıslak kürekler bir-iki kere denize dalıp çıktı. Kıyıda duran Jim sesini yükselterek, ‘Söyleyin onlara,’ diye yeniden konuşmaya başlayınca adamlara kürek çekmeyi bırakmaları için işaret ettim ve merakla kulak kabarttım. Kime ne söylememi istiyordu acaba? Ufuk çizgisinin altına yarı yarıya inmiş güneş vuruyordu üzerine; bana sessizce bakan gözlerinde kızıl parıltısını görebiliyordum. ‘Yok, boş verin,’ dedi ve yoluna devam etmesi için elini sandala doğru şöyle bir salladı. Uskunaya çıkıncaya kadar bir daha kıyıya bakmadım.</p>
			<p class="calibre10">O vakte kadar güneş batmıştı. Alacakaranlık doğu tarafına çökmüştü ve iyice kararan sahil, gecenin içine sığındığı kale duvarları gibi alabildiğine uzayıp gidiyordu; batı tarafında ufuk altın sarısı ve koyu kırmızı alevler yayıyordu ve bu kızıllığın içinden kopup gelen kapkara, büyük bir bulut denizin üzerinden geçerken suya barut rengi gölgesi aksediyordu. Jim’in sahilde durup rüzgâr altına dönmüş yol alan uskunayı izlediğini gördüm.</p>
			<p class="calibre10">Yarı çıplak iki balıkçı ben ayrılır ayrılmaz ayağa kalkmıştı; kuşku yok ki değersiz, sefil ve baskı altında geçen hayatlarından yakınarak dertlerini anlatıp duruyorlardı beyaz efendilerine. Ve kuşku yok ki Jim de bunları dinleyip kendi derdiymiş gibi kafa yoruyordu; zira eline geçen şansın –en başından beri yakaladığı, tamamen hak edip başa çıkabildiği konusunda bana güvence verdiği şansının– bir parçası değil miydi bu? Sanırım o balıkçılar da şanslıydılar, azim ve kararlılıklarıyla da bu şansı değerlendiriyorlardı. Koyu tenli bedenleri o karanlık sahilde, ben koruyucularını gözden yitirmeden çok önce kaybolmuştu. Tepeden tırnağa beyazlar giymiş, geceyi kuşatan kale duvarlarının önünde duran Jim, uzunca bir süre görüş alanımda kaldı. Sular ayaklarına değiyor, fırsat –hâlâ peçesini çıkarmamış, örtülü bir Doğulu gelin gibi– yanında oturuyordu. Ne dediniz? Hâlâ örtülü müydü? Bilemiyorum. Bana kalırsa sahilin ve denizin dinginliği içindeki o beyaz figür sanki büyük bir muammanın tam ortasında duruyor gibiydi. Alacakaranlık başının üzerindeki semalardan hızla çekilirken, ayaklarının altındaki kumluk şerit de çoktan çökmüştü ve Jim bir çocuk kadar gözüküyordu artık. Ardından bir noktaya dönüştü; karanlığa gömülmüş bir dünyada kalan son ışığı üzerine çekmiş gibi duran küçücük beyaz bir nokta... Ve, birden tamamen gözlerimin önünden yok oldu.”</p>
			</div>
  </body>
</html>
