<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>Lord Jim</title>
    <meta name="Adept.resource" value="urn:uuid:cc9d898c-6c8e-49e7-9b00-781df8de68c9"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="epub-type_cover" id="chapter30">
<div class="html5_section">
			<h1 class="calibre9">XXX</h1>

			<p class="calibre10">“Jim ayrıca bana neden orada o kadar dayandığını bilemediğini de söylüyordu. Ama sanırım bunun nedenini tahmin edebiliriz. ‘O alçak, korkak hergelenin’ insafına terk edemeyecek kadar sevgi ve ilgi duyuyordu savunmasız kıza. Anlaşılan o ki, Cornelius kıza zor günler yaşatmıştı ve sanırım –o da cesaret edemediğinden– bir hırpalamadığı kalmıştı onu. Kendine baba diye hitap etmesi için ısrar ediyor, ‘Ve tabii hürmetle – hürmetle!’ diye bağırarak küçük, sarı yumruğunu kızın yüzüne sallıyordu. ‘Ben itibarlı bir adamım. Peki sen nesin? Söyle bana, nesin sen? Başka birinin çocuğunu büyüteceğimi ve saygı görmeyeceğimi mi sanıyorsun? Sana bu kadar zaman hoşgörü gösterdiğime memnun olmalısın. Gel, hadi – evet, babacığım... hayır mı? Dur hele sen.’ Bunun üzerine ölmüş kadına küfretmeye başlıyor ve sonunda kızcağız başını ellerinin arasına alıp kaçarak uzaklaşıyordu oradan. Herif de derhal arkasından seğirtip onu takip ediyor, evin içinde bir oraya bir buraya, barakaların arasına dalarak nihayet kızı bir köşeye sıkıştırıyor, kız ise dizlerinin üstüne çöküp kulaklarını tıkıyordu. O da biraz ötede durup yarım saat boyunca hiç durmadan kıza karşı iğrenç suçlamalarda bulunuyordu. ‘Annen bir şeytandı, sahtekâr bir şeytan ve sen de şeytansın!’ diye son bir öfke patlamasıyla haykırarak yerden bir avuç toprak ya da çamur alıp (evin dört bir yanında bolca çamur vardı) kızın saçlarına savuruyordu. Bazen kız da altta kalmayıp müthiş bir tiksinti ve horgörüyle ayak diriyor, ciddi ve sinirli bir ifadeyle sessizce karşısına dikiliyor ve ara sıra da herifi yerinde sıçratıp öfkeyle kıvrandıracak iğneli laflar ediyordu. Jim bu sahnelerin korkunç olduğunu söylüyordu. Vahşi doğanın ortasında böyle bir şeyle karşılaşması gerçekten de garipti. Bu sinsice yapılan zulmün sona ermek bilmiyor olması insanı dehşete düşürüyor; bir düşünün. Saygıdeğer Cornelius (Malaylar çok şey anlatan bir ifadeyle suratlarını ekşiterek ‘Inchi Nelyus’ diye bahsederlerdi ondan) çok büyük hayal kırıklıkları yaşamış biriydi. Evliliğini göz önünde bulundurarak ne elde etmeyi düşünüyordu bilmiyorum ama belli ki Stein Ticari İşletmeleri’nin mallarını yıllar boyunca kendine yakışan her yoldan rahatça çalması, zimmetine geçirmesi ve kendine mal etmesi (Stein, kaptanlarıyla yollayabildiği sürece mal tedarikini hiç aksatmıyordu) anlaşılan o ki şerefli adını feda etmesinin adil bir karşılığı olarak görünmüyordu gözüne. Jim onu öldüresiye pataklamaktan büyük bir zevk alırdı kuşkusuz; öte yandan bu sahneler o kadar acı verici ve iğrençti ki, Jim kızın duygularını incitmemek için konuşulanları işitemeyeceği kadar uzağa giderek gösterirdi tepkisini. Kızı tedirgin, ne diyeceğini bilmez halde bırakırlar, kız da ara sıra hissiz, çaresiz bir surat ifadesiyle elini göğsüne bastırırdı. Ardından Jim geri döner ve mutsuz bir sesle, ‘Hadi gel. Gerçekten bak bunun ne faydası var; hadi bir şeyler yemeye çalışmalısın,’ der ya da sevecen bir tavır gösterirdi. Cornelius ise kapı aralıklarında, veranda boyunca bir aşağı bir yukarı, bir balık kadar sessizce ve sinsice dolaşmaya devam eder ve hain, kuşkulu ve kaçamak bakışlarla onları süzerdi. Jim, ‘Onun bütün bu oyunlarına son verebilirim,’ demişti kıza bir defasında. ‘Sadece bana söylemen yeterli.’ Ve biliyor musunuz kız ne cevap vermiş? Jim’in dediğine göre, eğer o kadar sefil bir herif olduğunu bilmese onu kendi elleriyle öldürme cesaretini bulabileceğini söylemiş. Jim dehşete düşmüş bir ifadeyle, ‘Bir düşün! Neredeyse bir çocuk sayılacak bu zavallı kız böyle konuşmaya itiliyor,’ demişti. Sadece o zalim hergeleden değil bu kızı kendinden kurtarmak da imkânsız gibi görünüyordu! Dediğine göre Jim ona o kadar da acıma hisleriyle yaklaşmıyordu, bu acımadan öte bir şeydi; orada hayat o şekilde sürüp giderken vicdanını sıkıştıran bir şeyler vardı. Evi terk etmek ona göre alçakça bir kaçış olurdu. O evde daha fazla kalması ne hesapların durumunu öğrenebilmesini ne parayı bulabilmesini ne de gerçeklerden haberdar olmasını sağlayacaktı ama Jim oradan ayrılmadı ve Cornelius’u çıldırtacak kadar demeyeceğim ama cesaretini kıracak, gözünü korkutacak kadar öfkelendirdi. Bu arada Jim etrafında her türlü tehlikenin gizliden gizliye büyüdüğünü hissediyordu. Doramin iki kez güvenilir bir hizmetkârını ona yollamış ve nehri yeniden geçip geri dönerek ilk baştaki gibi Bugi’lerin arasında yaşamaya devam etmezse can güvenliği açısından hiçbir şey yapamayacağını haber etmişti. Her çeşit insan, kendisiyle ilgili duyduğu suikast planlarını ona aktarmak için çoğu kez gecenin bir yarısı kapısını çalıyordu. Zehirleyeceklerdi onu. Banyoda bıçaklayacaklardı. Nehirde bir tekneden ateş edip onu öldürme hazırlıkları içindeydiler. Bu muhbirlerin her biri onun çok iyi dostu olduğunu iddia ediyordu. Bunların insanın huzurunu sonsuza dek kaçırmaya yetecek şeyler olduğunu söylüyordu Jim. Kapısına dayanan o heriflerin anlattığı türden şeylerin başına gelmesi son derece olasıydı, yok, en azından akla yatkındı; fakat bu yalan yanlış uyarılar Jim’e sadece dört bir yanında, karanlıkların içinde sinsice dönüp duran ölümcül entrikalar olduğunu düşündürüyordu. En sağlam sinirleri bile laçka etmek için büyük bir incelikle yapılmış planlardı bunlar. Nihayet bir gece, bizzat Cornelius büyük bir telaş ve gizlilik içinde yanına gelerek ciddi bir havada ve yaltaklanırcasına küçük planını açıkladı; buna göre yüz –hatta seksen dolara– ‘hadi diyelim seksen dolar’ karşılığında Jim’i nehrin öte yakasına tamamen emin yollardan götürebilecek güvenilir bir adam bulabilirdi. Eğer Jim hayatına birazcık önem veriyorsa başka çıkar yolu yoktu. Seksen dolar neydi ki? Önemsiz, cüzi bir miktar. Öte yandan geride kalması, oradan ayrılmaması gereken biri olarak kendisi, Mr. Stein’ın genç arkadaşına bağlılığını göstererek hiç şüphe yok ki ölümü göze alıyordu. İğrenç suratını rezilce ekşitip buruşturarak konuşan Cornelius’un o görüntüsüne katlanmanın çok zor olduğunu söylüyordu Jim: Cornelius saçını başını yoluyor, göğsünü yumrukluyor, ellerini karnına bastırıp bir öne bir arkaya sallanıyor ve gözyaşı dökecekmiş gibi yapıyordu. En sonunda tiz bir sesle, ‘Kanın akarsa sorumlusu sensin,’ diyerek hızla dışarı çıkmıştı. Cornelius’un o gösteriyi ne kadar içtenlikle yaptığını merak ediyorum doğrusu. Jim o gece, herif yanından ayrıldıktan sonra gözüne uyku girmediğini söylemişti bana. Bambu zemin üzerine serilmiş ince bir hasıra sırtüstü uzanıp boş bakışlarla çatı kirişlerine göz gezdirmeye, saz damın aralıklarından gelen hışırtılara kulak kabartmaya başlamış. Birden çatıdaki delikten bir yıldızın bir an için parlayıp kaybolduğunu görmüş. Başı fırıl fırıl dönüyormuş; fakat her şeye rağmen Şerif Ali’yi nasıl alt edeceğiyle ilgili planına o gece şekil vermiş. Stein’ın işleriyle ilgili umutsuzca araştırma yaparken bulabildiği tüm boş zamanları bu plana kafa yorarak geçirmişti; ama dediğine göre esas fikir o gece birden aklına gelmişti. Topların tepeye yerleştirilmesi adeta gözlerinin önünde canlanmıştı. Orada yatarken sıcaktan bunalmış ve heyecanlanmıştı; uyuması söz konusu bile değildi. Ayağa fırlayıp yalınayak verandaya çıktı. Sessizce yürürken sırtını duvara dayamış, sanki nöbet tutar gibi hareketsiz duran kıza rastladı. Jim, o ruh haliyle kızı o saatte ayakta gördüğüne ve endişeli bir fısıltıyla Cornelius’un nerede olabileceğini sormasına şaşırmamıştı. O herifin yerini bilmediğini söylemiş kıza. Kız cılız bir iniltiyle iç geçirmiş ve dikkatle <em class="calibre2">campong</em>’a<a class="si-noteref" href="#f64" id="backref_64">64</a> bakmış. Her yer sessizlik içindeymiş. Yeni fikri Jim’in kafasını o kadar meşgul ediyordu ki kızla düşüncelerini hemen orada paylaşmıştı. Kız da onu dinlemiş ve hafifçe ellerini çırpıp fısıldayarak planı çok beğendiğini söylemişti; ama bir yandan da belli ki sürekli tetikteydi. Anlaşılan Jim en başından beri sırlarını kızla paylaşıyordu. Kuşku yok ki kız da ona Patusan’daki meselelerle ilgili birçok faydalı bilgi aktarıyordu. Birkaç kez bana kızın tavsiyelerini dinlemekten hiçbir zarar görmediğini söylemişti. Ne olursa olsun, kıza hemen orada planını bütün ayrıntılarıyla açıklamak üzereyken kız kolunu hafifçe sıkıp yanından hızla uzaklaştı. Ardından Cornelius bir yerlerden ortaya çıktı ve Jim’i görünce sanki üzerine ateş açıyorlarmış gibi yana eğildi; sonra alacakaranlığın içinde kıpırdamadan durdu. Nihayet kuşku içindeki bir kedi gibi ölçülü adımlarla Jim’e doğru yürüdü. ‘Şurada ellerinde balıklarla gezen birtakım balıkçılar vardı,’ dedi titrek bir sesle. ‘Satmak için, anlayacağın.’ Saat gecenin ikisi olmalıydı – balık satmak için gayet uygun bir saat tabii! Jim herifin söylediklerine kulak asmadı ve üzerinde durmadı bile. Zihnini başka düşünceler işgal ediyordu ve üstelik ne bir şey görmüş ne de bir ses duymuştu. Sadece dalgın gözlerle, ‘Ya, öyle mi?’ demekle yetindi, orada duran bir ibrikten su içti ve esrarengiz duygulara kapılan ve sanki bacakları tutmazmış gibi her iki koluyla kurt yeniği tırabzanlara sarılmış Cornelius’u orada öylece bırakarak yeniden eve girip düşünmek için hasıra uzandı. Çok geçmeden ayak sesleri işitti. Sonra adımlar durdu. Duvarın arasından titrek bir ses, ‘Uyudun mu?’ diye fısıldadı. ‘Hayır! Ne var?’ diye sert bir karşılık verdi Jim; sonra birden dışarıda ani bir hareketlenme oldu ve sanki fısıldayan adam ürkmüş gibi ortalık sessizliğe büründü. Buna çok sinirlenen Jim derhal dışarı fırladı; Cornelius ise küçük bir çığlık atarak verandanın öte yanına, merdivenlere kadar koştu ve kırık tırabzan parmaklığına tutundu. Kafası karışan Jim, ona seslenerek ne demek istediğini sordu. Cornelius ateşi çıkmış soğuk terler döken bir adam gibi kelimeleri güçlükle telaffuz ederek, ‘Sana söylediğim konu üzerine düşündün mü?’ dedi. ‘Hayır!’ diye bağırdı Jim de öfkeyle. ‘Düşünmedim ve düşünmeye de niyetim yok. Burada, Patusan’da yaşayacağım.’ Hâlâ tir tir titreyen Cornelius sesi tükenircesine, ‘Bu-bu-burada ö-öleceksin,’ diye karşılık verdi. Cornelius’un sergilediği o gösteri o kadar saçma ve kışkırtıcıydı ki Jim bunlara gülsün mü yoksa öfkelensin mi bilemiyordu. Çileden çıkmış ama gülmeye hazır bir sesle, ‘Seni bir ceset halinde kaldırıp götürdüklerini görmeden ölmeye niyetim yok, buna emin olabilirsin,’ diye seslendi verandanın öte yanından. Yarı ciddi bir havada ve kafasındaki düşüncelerin heyecanıyla, ‘Benim kılıma dokunamaz kimse! Elinizden geleni yapın isterseniz!’ bağırdı. Ötede, gölgeler içinde duran Cornelius, sanki yoluna çıkan her türlü zorluğun nefret uyandırıcı bir simgesiydi. Jim açtı ağzını yumdu gözünü, zaten günlerdir sinirleri iyice yıpranmıştı ve Cornelius’a verdi veriştirdi. ‘Seni madrabaz, yalancı, sefil hergele!’ Jim daha önce nadiren bu kadar öfkelenmişti, kendini kaybedip tüm sınırları aştığını kabul ediyordu. Tüm Patusan’a meydan okumuş, tehditkâr ve böbürlenen bir tavırla herkesi buyruğu altına alacağını söylemişti. Tamamen abartılı ve saçma olduğunu kabul ediyordu bu lafların. Aklına gelince kulaklarına kadar kızarıyordu. Her nasılsa o sırada öfkeden delirmiş olmalıydı. Yanımızda oturan kız bana bakıp hızlı hızlı başını salladı, hafifçe kaşlarını çattı ve çocuksu bir ciddiyetle, ‘Evet, ben duydum söylediklerini,’ dedi. Jim güldü ve yüzü kızardı. Dediğine göre sonunda onu susturan, ta ötede, loşluğun içinde belli belirsiz göze çarpan ve iki büklüm parmaklıkların üzerine yığılmış kımıldamadan duran adamın ölüm sessizliği olmuştu. Kendine gelip birden susmuş, bu lafları nasıl söylediğine kendisi de şaşırmıştı. Sonra gözlerini bir süre Cornelius’a dikti. Ne bir kımıltı ne bir ses. ‘Sanki ben o velveleyi koparırken herif ölüp gitmişti,’ dedi. Kendinden o kadar utanmıştı ki başka tek kelime etmeden içeri girdi, tekrar hasırın üzerine uzandı. Bu atışma sanki ona iyi gelmişti, gecenin geri kalanı boyunca bir bebek gibi mışıl mışıl uyumuştu. Haftalardır öyle bir uyku çekmediğini söylüyordu. Dirseğini masaya, elini yanağına dayamış genç kız lafa girerek, ‘Ama ben uyumadım,’ dedi. ‘Nöbet tuttum.’ Parlak, iri gözlerini hafifçe devirdi ve sonra dikkatli bakışlarını yüzüme dikti.”</p>
			</div>
			<div class="si-footnotes">
				<div class="si-footnote" id="f64"><a class="si-backref" href="#backref_64">64</a><span>. Evler ve bahçelerden oluşan küçük köy. (Ç.N.)</span></div>
			</div>
  </body>
</html>
