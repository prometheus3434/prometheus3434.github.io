<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="girintisizaraver">İnanmıyordum. Gerçekten birlikte Girit’e gidecektik. İki gün sonra. Henüz tam anlamıyla valizimi hazırlamamıştım çünkü inanmıyordum ama yine de orada evin önünde açık duruyordu, kısa yolculukların küçük valizi. Bu arada sen hazırdın. Geniş caddedeydik, sen inanıyordun gideceğimize. Çoktan yolculuk giysini giymiştin. Yazın geldiğini haber veren, yolculuğun olağanüstü kişisinin sen olduğunu gösteren o bembeyaz giysi. İçin için, bu işin gerçekleşmekte olduğuna inanamıyordum bir türlü. Yola çıkıyorduk, hareketimizden iki gün önce sen çoktan kendi evinden ayrılmıştın ve buradaydın, doğal bir halde. Hâlâ hazır olmayan bendim. Bornozumu üstüme geçirdim, karşıdan karşıya geçtim, küçük valizime birkaç parça eşya koyacaktım. Hesap yaptım yanıma almam gereken eşyaları düşünmeye başladım. Hafif şeyler. Gri ceketim. Yanlış yunluş istiflenmiş bütün o şeyleri boşaltmam gerekecek diye düşündüm ve onlardan kurtulmam gerekecek. Sana doğru yeniden karşıdan karşıya geçmeye karar verdim. Sen caddenin öbür tarafındasın, arabanın içinde. Beceriksiz, bir sonuca varmayan hareketler yapıyorum - birkaç adım atıyorum, geri dönüyorum, bornoz-mantoyu yeniden giyiyorum. Tam o anda sen öfkeyle ya da sinirlenerek elindeki gazeteyi sertçe salladın. Bana gösterdin. İşe bak, gazetelere çıkmış bile! Kocaman bir başlık taşıyan bir makale vardı - ama pohpohlayıcı. O yola çıkıyor, o şuraya gidiyor - makalede senin yolculukların ilahın yolculukları gibi anlatılıyordu, büyük havadisti, kötü bir tarafı yoktu yazılanların. Ben pek bir kötülük görmüyordum bunda ama yine de seni bulup ortaya çıkarmışlardı işte (ama benim hakkımda tek kelime yoktu). Evin önünde kapağı açık vaziyette bıraktığım valizimi düşünüyorum seninle konuşurken. Başımı kaldırıyorum, bakıyorum. Yerinde yok. Ama birkaç metre ötede normal görünen, epey iri yarı, güçlü kuvvetli bir adam, elinde benim valizimle acele etmeden yürüyor. Vargücümle: hırsız var! hırsız var! diye bağırdım ve adamı yakalamak için koşmaya başladım, sen de öyle, hırsız var valizim o benim valizim, adam valizimi çaldı. Adam koşmaya başladı. Caddede ona yetiştim. Sen de koşuyordun. Adam valizi bırakmıyordu. Ne yapacaktım? Onun önüne geçmiştim. Sana seslendim (sen güzel beyaz giysilerinle geliyordun): ateş et ona! Sen anla diye tabancanı çek de ateş et! ateş et! diye ekledim. Bunun üzerine adam korkuya kapılıp valizi bıraktı. Her şey yatıştı. Adamla konuşmaya başladım. Neden bu iyi giyimli adam hırsızlık yapmıştı? şimdi her şey bana iade edildiğine göre ona kızgın değildim.</p>

  <p>Sana gelince, sen ateş eder gibi yapmaya hazırlanmıştın o sırada.</p>

  <p style="text-align: right;">18. 11. 96</p>
</body>
</html>
