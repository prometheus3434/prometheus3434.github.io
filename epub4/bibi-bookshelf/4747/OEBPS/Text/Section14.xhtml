<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 style="text-align: center;"><a href="../Text/TOC.xhtml">Kısa bir incelik ânı</a><br /></h2>

  <p class="girintisiz">Bir gemide miydik? Yabancı bir ülkeden geçiyorduk.</p>

  <p>Birdenbire yukarıda, bizimkilerin olduğu yerde, babam belirdi. Bir süreliğine gelmişti. Çocukların etrafında toplanmıştık ve bir aile sohbetindeydik. Vücutlardan söz ediliyordu. Ben ufaklara bakıyordum. Annemle birlikte. Ufaklığın vücudu çelimsizdi ama minik yuvarlak bir poposu vardı. Babam onun küçük poposunun elma gibi olduğunu söyledi. Güzeldi. Babam başvuru merciidir. Her söylediği kanundur. Gerçek bu. Anneme doğru döndü. Annemin de öyle minik güzel bir poposu varmış eskiden. Bütün bunları aile içinde zaman ve mekân değiştirerek dinledim. Babam orada, bizimle birlikte yukarıda, dar aile çevresindeydi. İri yarı, ince uzun, yakışıklı, daima hâkim. Annemse onun bakışları altında eskiden olduğu gibi bir genç kadın oldu. Ya ben? Benim hakkımda bir şey söyleyecek miydi? Kibarlığımdan oradan uzaklaştım. Babam diyordu ki -onu işitiyordum-Helene’in öyle yuvarlak poposu yok, hayır - vücudu piramit biçiminde, Mısırlılar gibi, çıkıntı yapmayan popo geniş omuzlar, o dönemde revaçta değildi bu, ben uzaklaşıyordum merdivenlerden iniyordum, babam konuşuyordu, benim bir heykel formuna sahip olduğumu söylüyordu, o klasik forma, o dönemde değeri anlaşılmayan sonradan anlaşılan; babamın sesi beni havada çizerken dimdik ahenkle iri yarı gidiyordum sözcüklerinin altında güzel ve değişik formumla. Alt tarafa varınca durdum. Koridordan birisi geçiyordu. Babam yukarıda, dedim, öbür dünyadan geri döndü. Dönüşün biteceği beklentisi içime girmeye başlamıştı bile, aşırı sevinç boğazlanmıştı, babam belli bir süre için gelmişti, on beş günlüğüne, yeniden gidecekti, o rastgele kişiye bir şey söyleme ihtiyacı duydum, beni dinlemedi, çekip gitti, ben endişemle başbaşa kaldım, bana haberi veren endişeyle: babam kısa süre sonra yeniden gidecek. Sadece beni resmedecek, zarif ve ender rastlanan formumu bakışlarıyla kutsayacak kadar zamanı oldu. Bir hıçkırık göğsümü yırtacaktı.</p>

  <p style="text-align: right;">6 Kasım 97</p>

  <p style="text-align: right;"><i>Osnabrück</i></p>
</body>
</html>
