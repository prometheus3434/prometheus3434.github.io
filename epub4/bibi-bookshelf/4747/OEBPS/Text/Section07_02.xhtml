<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="girintisizaraver">Kavga avluda, büyük karenin içinde meydana gelmişti, M. ile X. arasında. Simon neden oraya, karenin köşesine bırakılmıştı bilmiyorum. Tek gözümle gözetliyordum. Kımıldamıyordu. Kuşkusuz uyuyordu. Ben de uykuya dalıyorum. İki delikanlı sarmaş dolaş yuvarlanıyordu. Orada, köşedeki küçük bebeğe, küçücük minicik bebeğe çarparlar diye elbette biraz korkuyordum hâlâ. (Kısa süre önce onun hakkında bir konuşma olmuştu, kiminle konuşmuştum? onu orada yatmış görmekten ıstırap duyduğum yerde, bir sünger kadardı, daha büyük değil, kaç yaşındaydı? bir aylık gibi görünüyordu, ama hesapladım, mayısta doğdu, beş ay olmuş, dedim). Kavga uzun sürdü. Uyuyakaldım. Uyandığımda kavga bitmişti. Yarım saat uyumuştum. Platoda büyük bir karışıklık vardı. Her şey değişmişti. Ya çocuk? Onu görmüyordum. Kaygıya kapılarak onu aramaya koyuldum. Ortalıkta yoktu artık, gittim, aradım, belki de isabet almıştır, toz duman olmuştur düşüncesi aklımdan çıkmıyordu, ona bir darbe indirmişlerdi herhalde, sadece bir sünger buldum, bir ceset mi? ya şunlar, şu ufak solmuş çiçek kafaları, yoksa?? yo, yo, hiçbir şey bulamadım, tanınabilecek hiçbir şey yoktu, ne olduğu teşhis edilebilecek hiçbir kalıntı bulamadım. Boş yere aradım. Oğlanlara sordum, hiçbir şey görmemişlerdi. Kaygım devam etti. Dile getirmesem de öldüğünden, öldürüldüğünden emindim. Sonra beni kısa süre önce yerleştirdikleri küçük eve doğru gittim. Küçük bir şaheserdi, mahallede baştan aşağı çiçeklerle bezeli bir ev. Beni mutlu etmek için destek duvarı boyunca gerçek bir morsalkım sardırmışlardı. Sarı yapraklara dokundum, yapma değil miydi? Hayır! Hem her yerde, duvarlar ve pencereler boyunca çiçekler vardı. Yeni arazide rüya gibi bir yer. Sonra bu mekânı ziyaret ederken, yüreğimde bir ağırlıkla, arazinin geri kalanını gördüm, evin arkasındaki ördekli gölcüğü, ve kıra özgü bir manzarayı, ama yanda, yolun üstündü Kakalar vardı kimin kakası? Eşeklerindir diye düşünmeye çalıştım ama insan kakasıydı. İnsanın her istediği olmaz. Ördekler vardı. Gölcüğe yaklaştım. Hızlı hızlı yüzüyorlardı - altı ya da belki sekiz tane. Davetli adamlardan biri elinde bir uzun tahtayla yaklaşıyor işte, ördeklerden birini vurup öldürmeye çalışıyor. Öfkeden deliye döndüm. Haykırdım. Durun! Adam devam etmeye bayağı kararlıydı. Ben kimdim? Evin kızı. Ona şöyle dedim: eğer ördeklerden tekine dokunursanız sizi derhal dışarı attırırım. (Buna gücüm var mıydı bilmiyordum ama uğraşacaktım.) Adam vazgeçti. Ben geri döndüm. Annemle karşılaştım. O mesele içime oturmuştu. Simon’u görüp görmediğini sordum. Kavga sırasında karenin öbür tarafındaydı annem. Hayır dedi bana. Kaygımı dile getirdim. Hemen beni suçladı. Benim hatamdı vb. Ne! dedim, onu oraya koyan ben miyim? Zaten capcanlıydı. Öyleyse ben uyurken mi? Annem gözcülük etmemiş miydi? Sert bir tartışmaya giriştik. Ama özellikle. Ama özellikle o düşünce yakamı bırakmıyordu, kovuyordum, gene geliyordu, o öldü, onu kaybettik. Kanıtım yoktu, öyle olduğuna inanmamaya çalıştım ama için için hissettiğim acı yakamı bırakmıyordu. Ve sürekli kendi kendime şöyle diyordum: zaten sadece altı aylıktı. Zaman geçecek. Başka bir tane yapılır. Unutmayı denedim, kabullenmeyi denedim ama olanaksızdı, uyanılması mümkün olmayan bir karabasandı bu, ne düşünmeyi ne düşünmemeyi becerebiliyordum. Ve bu konuda hiçbir şey söylemiyordum, dehşet yüreğimin derinliklerinde saklıydı.</p>

  <p style="text-align: right;">10. 11. 90</p>
</body>
</html>
