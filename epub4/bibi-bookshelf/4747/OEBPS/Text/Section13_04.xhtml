<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="girintisizaraver">Aşkımla geçirecek bir günüm olduğunda, sabahleyin içimde o günle uyanırım. O az ileride oturuyor. Geniş caddedeki kafede onunla buluşmak üzere güzelce giyinip çıkıyorum. Ah, güzel mi güzel siyah otomobiliyle, Mercedes mi bu, kafenin önüne geldiğini görmek, nasıl gurur doluyum nasıl âşığım, bir an binanın önüne park ediyor ve çıkıyor. Ben onu Omi’ye gösteriyorum, bak o ne kadar güzel ve şık. Hırçın ve kötü kalpli Omi öfkesini onun ayakkabılarından çıkartıyor: ne kötü ayakkabılar, diyor, ağır ve çirkin, hiç doğru dürüst ayakkabı giymez zaten diye yargılıyor onu, pis kadın. Ama doğru değil bu diye karşı çıkıyorum, bunlar çok güzel çok pahalı potinler, benim aşkım zarif ve güzel giyinmiş. Kavga devam ediyor. Omi çekiştirip duruyor ta ki masum ve mütebessim aşkım yanıma gelene kadar. Gezintiye çıkmadan önce birer kahve içmeyi öneriyor. Ben gidip güzel arabayı park etmeyi öneriyorum gururlu bir tavırla. Onun arabasının direksiyonunda olmak ve arabayı gerektiği gibi sürmek bana zevk veriyor. Üst üste konmuş bir sürü eşyamı alıyorum. Bu eşyalarla kafam karmakarışık oluyor hep, manto gömlek ceket üst üste alt alta, işte arabanın geniş koltuğuna kayıp yerleşiverdim, ama biraz sıkış tıkış burası, erkek kardeşimi yan koltuğa davet ediyorum ve arabayı çalıştırıyorum. O zaman ah işte o zaman, biraz yol almıştım ki duramaz oldum! Frene basıyorum, bir şey olmuyor, frene mi basıyorum? Fren nerede? Korkuya kapılıyorum. Kardeşimden yardım istiyorum, kat kat kumaşlar arasında hiçbir şey bulamıyorum. Arabayı durdurmak için kendimi bir kaldırıma atmalıyım diye bir düşünce geliyor aklıma. Aşkımın arabasına zarar vermek çifte felaket olur düşüncesi geliyor aklıma, hayır duramıyorum, kaza yapmaktan korkuyorum, araba ilerliyor, zamanı günü aşkı ardımda bırakıyorum, en sonunda yamacın dibinde araba yavaşlar gibi oluyor, geriye çark ediyorum, çözüm yamacı çıkıp arabayı sağ salim iade etmekte diye düşünüyorum, üstelik vakit de öyle geç oldu ki, peki ama nasıl hızlanacağım? Otomobil kaplumbağa gibi çıkıyor yokuşu, gaz pedalını bulamıyorum, boşu boşuna basıyorum da basıyorum, yanıt yok, yeşil ışığa yetişebilecek miyim, ağır ağır tırmanıyoruz geçiyoruz, en sonunda kafenin hizasına geldiğimde yola çıkalı saatler olmuş. Bereket versin ki sevdiceğim orada kafenin tezgahında şaşkın mütebessim ve iyi. Başıma gelen aksiliği, utancımı itiraf ediyorum. Boş yere erkek kardeşime yakarıyorum, yanıma bir sandalyeye çökmüş ve bana yardım etmiyor.</p>

  <p>Bir sürü giysime sarınmış sarmalanmış duruyorum oracıkta, güzel günümüzün başlangıcını ziyan ettim düpedüz! Ah ama yine de güzel saatler var önümüzde. Sevdiceğimin düşüncesi biryerlere gitmek. Bir otele mi gideceğiz? Sevişecek miyiz? Ey gizemli tatlı kaçamak gün, elimden kayıp gidiyor ve her vaadi koşullu!! umut edelim umut edelim.</p>

  <p style="text-align: right;">27 Ekim 95</p>

  <p style="text-align: right;"><i>Osnabrück</i></p>
</body>
</html>
