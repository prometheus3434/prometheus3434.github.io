<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="girintisizaraver">Büyük bir oteldi onun ve benim bir kongreye davet edildiğimiz yer. Birlikte olmanın ve birliği hissetmenin sevinci hep tehdit altındaydı. Dışarıdan da içeriden de. Gün ağarırken biraz geç uyandım, odamdan çıktığımda saat çoktan yedi buçuk olmuştu ve hazırlanmış öğrencilerin yemekhanelere gittiğini görüyordum. Oysa ben daha yeni çıkıyordum dışarı. Acele ediyorum. Daha giyinmemişim. Bu kolokyuma pek donanımlı gelmedim, zarafetten yoksun tek bir giysim var, üstelik de üstümden dökülüyor, hazırlanmakta fena halde güçlük çekiyorum, ağaçlı yollarda yürürken, aşırı geniş pantalonumu tek elimle iliklemeye çalışıyorum, öbür elimde de cep telefonum var. Rahatsız bir halde ilerliyorum. İşte beni arıyorsun sonunda ey şair aşkım. Gelmek üzere olduğumu haber veriyorum sana. Hazırlanma telaşım artıyor. Sen odandan konuşuyorsun benimle, o bayıldığım derinlik ve yoğunlukla. Sıkışıklığıma sıkışıklık eklemek için söylediklerini yürürken defterime not etmek istiyorum, sayfaları çeviriyorum. Kendin hakkında tefekküre koyuluyorsun, tam benim bayıldığım cinsten. Sosyallikten söz ediyorsun bana ve sosyalistlerin bize zulmettiğini söyleyeceğim sana diyorsun. O sırada yolda aşırı bol pantalonumu tutarak defterimi karıştırıyorum ve 6 Haziran tarihli unuttuğum bir nota rastlıyorum. Birkaç ay önceydi. Şöyle yazmışım: herkesin karman çorman edildiği bir ilişkiyi kabul etmek mi gerekecek öyleyse, sıkıntımı ve kaygımı yansıtan bir not, kader gibi görünen şeyi sevilen kişinin karmaşıklıklarını kabullenmektir düpedüz diye düşündüğüm sıralardı. Ama bütün bunlar geçmişte kaldı. Şimdi bana öyle heyecan verici şeyler söylüyorsun ki onları not etmeden duramıyorum. Nitekim sana “n’oluyor biliyor musun, bağlantı sürekli kesiliyor - cep telefonu yüzünden. O nedenle kapatalım. Bir saniye sonra odada olacağım, seni tekrar ararım” diye yalan söylüyorum, aşktan. “Ben de cep telefonuyla böyle sıkıntı yaşıyorum” diyorsun safça. Dolayısıyla birazdan görüşürüz sevgilim. Çünkü sevdiceğimin düşündüklerinin bir kırıntısını bile kaçırmak istemiyorum. İşte telaş içindeyim. İşte otelin girişindeyim. En sonunda içeri giriyorum. Biraz yolumu şaşırmış gibiyim. Otel görevlisi sevimli bir hanımın önünden kılıksız bir halde geçiyorum. İçeri girer girmez asansörü buluvereceğimi sanmıştım ama yok. N’apalım, büyük salonda ilerliyorum: orada yolumu tekrar bulurum. Büyük kadife salonlarda hiçbir şey bulamıyorum. Ana asansör nerede yahu? Sormaya cesaret edemiyorum. Saçma bir durum. Birkaç gündür burada kalıyorum. Özsaygım sormamı engelliyor. Vakit geçiyor, sevilen kişiyle o değerli konuşmayı keseli yirmi-otuz dakikayı buldu! Ne yaptığımı merak ediyordur. Odamı bulamayacak mıyım yoksa? Konuşmayı kesmek istediğim için, daha fazlasını istediğim için, sakladığım için cezalandırıldım, ben baştan aşağı saklıyım şimdi.</p>

  <p style="text-align: right;">9 Nisan 97</p>
</body>
</html>
