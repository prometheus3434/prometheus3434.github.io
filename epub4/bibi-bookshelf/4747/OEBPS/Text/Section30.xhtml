<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 style="text-align: center;"><a href="../Text/TOC.xhtml">Frankreich</a><br /></h2>

  <p class="girintisiz">Omi, Pauline, Eri az önce gelmişlerdi, gürültü patırtıyla. Seslerini duyuyordum. O sırada Ève odama girdi ve gelenlerin şimdiden yarattığı sıkıntıdan şikâyet etmeye koyuldu. Bir süre sonra aniden sözünü kestim, sanki kendim sıçrayarak tehlikeyi ve olayı hatırlamışım gibi, bakışlarımla ve sözlerimle derhal çıkmasını buyurdum ona. Anne, anne, İsa, İsa geldi, çık, çık. O hemen dehşetle fırlayıp uçtu. Ama çok geç kalınmıştı: odadan çıkarken küçük isayla burun buruna geldi. Böylece kaçınmaya çalıştığım şey meydana geldi. Felaket yaşanmadı. Aslında İsa hayranlık verici bir soğukkanlılık sergiledi. Doğal davrandı. Müdavimmiş gibi selam verdi, sanki her şey normalmiş gibi. Tanrısal ve yalındı, beyaz gömlek, açık renk pantalon giymişti, ceketsizdi. Peşimden odaya girdi. Karşı odada çene çalan üçlü görülüyordu. İsa’ya bu durumun, şu üç kişinin gelişinin beklenmedik olduğunu, Ève’in bana haber vermeyi unuttuğunu, her şeyi unuttuğunu açıkladım üstünkörü. Sevdiğim adam da yolculuktan yeni dönmüştü. Ve odama eşyalarını, mektuplarını bırakmıştı. O sırada karşı odanın kapısı açıldı ve Pif göründü. Çok uzun zamandır isayı görmemişti. Onu görmekten şaşkın ve memnun, suratında bir duraksama belirdi. Genç erkeklere özgü küçük bıyığıyla bir yeniyetme suratı. Sorgulayan bir ifadeyle baktı, kaderime boyun eğip ona, gel dedim, gel merhaba de. Gülümseyerek ilerledi. Ayakta duran bıyıklı şu iki kişinin selâmlaştığı gülünç bir an yaşandı. Hadi, dedim, gençler, bu kadar yeter, işe koyuluyoruz. Pif geri çekildi. En sonunda odada sevdiceğimle baş başa kaldım.</p>

  <p>İsa iç çekerek yatağa uzanmıştı. Komodinin üstünde mektupları gördüm - ortasından yırtılmış ve içi boş sarımsı bir zarf, üstüne adresimi yazmıştı, onun bildik elyazısıyla yazılmış <i>Frankreich</i> sözcüğünü hayran hayran seyrettim. Almanya’dan dönmüştü. Bana yazmışsa, göndermemişse, kartı şimdi bana vermek için mi zarftan çıkarmıştı acaba? Canım çekmişti. Yatağa uzanmış mırıldanıyorsun. “Biliyorsun aşkım her şey sahte.” Ve diyorsun ki: “Hiçbir hizmetin karşılığı verilmez.” Cümle ışıldayarak beni uyandırıyor. Kime söylenmişti o cümle? Öyleyse diyor (cümle): “Rüya dedim sana.”</p>

  <p style="text-align: right;">15 Eyl. 97</p>
</body>
</html>
