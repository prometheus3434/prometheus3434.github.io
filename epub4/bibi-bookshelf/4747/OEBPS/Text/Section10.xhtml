<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 style="text-align: center;"><a href="../Text/TOC.xhtml">Toplama kampını ziyaret</a><br /></h2>

  <p class="girintisizaraver">Birleşik Devletler’e yolculuğum sırasında geldiğim yer. Auschwitz’teki gaz odalarını ziyaret. Görkemli ziyaret, bir salona giriliyor, kalabalığız.</p>

  <p class="girintisizaraver">Önce dışarıdan bakıldığında, eski biçimine göre yeniden düzenlenmiş bir yer burası, cilalı ahşaptan uzun beyaz bir tür küçük kabir. Önde beyaz renkte birkaç fırın düğmesi. Demek böyle çalışıyordu. Şu düğme ışığı söndürüyordu. Gaz kadar, karanlık da öldürüyordu. Omi’yle birlikte buna baktım, sonra içeri girdim. Salon şaşırtıcıydı. Sahte vitrayları, basamakları bulunan bu parlak, lüks, geniş girişi beklemiyordum (dar yerler hayal ediyordum). Derhal sıvışmaya kalkıştım. Kalabalıkla birlikte tırmanmaya devam etmek yerine, hemen sağa saptım ve çimentonun girinti yaptığı bir yere, bir oyuğa saklandım. Kalabalık bugünün kalabalığıyla, dününkiyle birlikte çıkıyordu, çifte yas içinde, dünün diriltilen kaygısı içinde, gelecek gecenin taşıyıcısı tavana bakıyordum. İnsanlar dağınık bir halde basamaklara yerleşmişti ve hepsi de hazin bir cenaze pikniğine girişmişti, yağlı reçelli ekmeklerini çıkartıyorlardı paketlerinden, hepsi ağlıyordu, hepsi için ağlanıyordu. Korkunç gizemin giriş salonundaydım. Ve hep düşünüyordum, demek böyleydi, bu kasvetli tapınak, insanlar yukarı çıkıyordu, analar kucaklarında çocuklarıyla, yemek yeniyor, kaygı duyuluyordu, kuşkusuz daha yukarılarda daha dar mekânlara varılıyordu ama burası, sarsıcı biçimde, bir cenaze salonuna benziyordu aslında şimdiden.</p>

  <p class="girintisizaraver">Bir kahvaltıya hazırlanıyoruz. Martta tatile çıkan kasaplar var burada. Bana gelince, ben Omi’yi aramaya gidiyorum. Omi öyle ihtiyar öyle ihtiyar ki artık küçücük olmuş. Ama ayakta duruyor, güzel giyinmiş, zarif. Elbette, ayakta çok büyük bir kırılganlıkla duruyor zira öyle küçük, öyle hafif, öyle ihtiyar ki. Diz çöküp onu kucağıma alıyorum. Geriye yalnızca saçları kalmış, kızılımsı saçlar, yuvarlak kafasının tepesinde. Onu derin bir sevgiyle, şefkatle seviyorum. Yemek odasına oturtuyorum. Küçücük olduğu için masanın yanından geçerken, kafası masanın hizasına geliyor. Daha ileride Omi artık varolmadığında, kafası şuraya geliyordu diyeceğiz kendi kendimize, inanması, hayal etmesi zor olacak, bu kadar küçük ama her şeyi tastamam biri. Oysa o düpedüz böyle işte. Hareket ederken birkaç tutam saçının yerinden kayıp dimdik olduğunu fark ediyorum oturunca. Saçının bozulmasından nefret ederdi fark etse. Sessiz sedasız, çıkıyorum, bir fırça aramaya. Yan tarafa gidiyorum. Orada kılları iri kauçuktan, bebekler için yapılma bir fırça var. O fırçayı alıyorum, oturan Omi’nin arkasına geçiveriyorum ve havaya dikilmiş o birkaç tutam saçı yavaşça yatırıyorum.</p>

  <p>Küçük köpek bir çocuk gibi muzip davranıyor benimleyken. Onu, insanları hayran bırakacak ölçüde eğitmeyi biliyorum. Koridorda, yüksekteki duvar oyuklarına asılı ekranlarda film gösterimi yapılırken, küçük köpeği tutup havaya kaldırıyorum. Ayakta duran bir çocuk gibi zeki zeki bakıyor. İnsanlarla da oynuyor, bacaklarının arasına dalıyor vb. Bak hele, küçük köpekle uğraşırken, havada sevişen iki sarı kuş fark ediyorum. Hızlı bir hareketle, duraksamadan, kolumu minik gövdelerinin altına sokuyorum ve şaşkın seyircilere, tıpkı bir dala konmuş gibi sol kolumda baş başa vermiş duran iki sarı kuşu gösteriyorum. Elbette pek uzun sürmüyor, zira kuşlarımız çok geçmeden havalanıyor.</p>

  <p style="text-align: right;">22 Eylül</p>
</body>
</html>
