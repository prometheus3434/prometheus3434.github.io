<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="girintisizaraver">Geçici bir kenti andıran bu uçsuz bucaksız fuarda, her şey bizi ayırıyor ve her şey bizi yeniden birleştiriyor. Mucize ya da kazanılmış şans şu ki yeniden buluşmayı ve her şeye rağmen birbirimize ateşten sözcükler fırlatmayı başarıyoruz. Nitekim akşamları geç vakitte, insanlarla geçen çılgın gündüzlerin ardından, odana yanına gelebildim, etrafta Al. ve avanesinin bulunmasına rağmen. Çünkü işler öyle bir halde ki onun beni odamdan çağırması söz konusu bile olamaz. Bu yüzden akşam geç vakitte, bu sonsuz otelin devasa ve boş duran lüks odaları arasına atıyorum kendimi, kanatlanmışım, ıssız salonlarda koşarak geniş mekânlardan geçip odana kadar geliyorum. Bizi ayıran sadece gün zorunluluklar insanlar engeller. Nitekim serginin o çok büyük kalabalığında, aşkın ateşine kapılıp kendimi senin yanında buluyorum tıklım tıklım bir metro vagonunda, binmemeliydim ama senden ayrılamadım. Metro büyük bir hızla çok büyük mesafeler katediyor. Küçük vagonun içinde sıkışmış ve kıstırılmış haldeyiz, ihtiyar Marguerite var, bana J.-P. Audigier eşlik ediyor. Aslında evimde kalıp akşamki açılışa hazırlanmam gerekirdi. Ama döndüm işte. Durakta, birdenbire, bana iyice yaklaşan sesin, sanki benim sesimmiş gibi, çıt çıkarmadan bağırıyor, varlığımın içinde, sana tapıyorum sana tapıyorum sana tapıyorum. Makinaların ve kalabalığın gürültüsünde sözcükler usulcacık haykırılıyor, biraz endişeli sözcükler, Tanrının armağanı bu, otomatik kapılar beni dışarı iterken bağırıyorum ben de çünkü başka şey telaffuz edemiyorum. İşte o zaman bu ateş ve bu telaşla dolu olarak, yarı yoldan dönüp odama doğru gidiyorum, kısa süre sonra herkesin içinde seninle buluşmak üzere hazırlık yapmalıyım. Ama büyülü bir metronun hızını fark edemiyor insan. Makinayla on saniye süren yol bitmek bilmez mesafelere dönüşüyor. J.-P.A’yla birlikte koridorlar, peronlar arasında koşuyoruz, ucu bucağı olmayan ve tıklım tıklım dolu bir gardaki gibi, merdivenden çıkmayı öneriyor o - ben daha beter olur, üstüne üstlük darlık ve kalabalık hızımızı keser diyorum. Deliler gibi koşuyoruz da koşuyoruz, zaman geçiyor - üstümü değişmek için odama vaktinde varacak mıyım, işte mobilya kayalıklarına tırmanıyoruz, uçuruma teğet geçiyoruz, üst üste yığılmış dolapların yanında boşluk var, sallanarak ve daracık kenarlara tutunarak tırmanıyorum, düşmekten kılpayı kurtuluyorum, daha sonra avlularda, mutfak arkasındaki ardiyelerde buluyoruz kendimizi, her yere duvar çekilmiş, sadece çöplerin atıldığı dar bir açıklıktan kayıp çıkıyoruz, otelin arkası burası. Geriye şu bitimsiz salonları katetmek kalıyor, yine de buralarda, okumam için bir tez vermek isteyen tanımadığım kadınlar sesleniyor bana, çırpınıyorum, yine boşa harcanıyor zaman, güçlükle ilerliyorum, varabilecek miyim acaba? İşte en nihayet varacağım kata geldim, odaya. Ama olaylar manzarayı değiştirmiş. Oda açığa çıkmış, tavanı yok, bir küvetin içinde. Çepeçevre yüksek kısımlarda yoldan geçenler ve dikizciler var. Ben görülüyorum, hem de tepeden. Nasıl değişeceğim üstümü? Eh n’apalım öyleyse. Evimdeymişim gibi yaparak soyunmaya başlıyorum. Donumu çıkarıyorum. Üstümde küçük siyah bir tişört var -epeyce uzun- çabucak hem de şık giyineceğim. Hiçbir şeyden mahrum kalmayacağım. Ama yine de geceleyin senin yanına gelebildim. Ve ateşli sözcüklerin yaşamımın içinde, sana tapıyorum sana tapıy sanat sana san</p>

  <p style="text-align: right;">25 Mart 97</p>
</body>
</html>
