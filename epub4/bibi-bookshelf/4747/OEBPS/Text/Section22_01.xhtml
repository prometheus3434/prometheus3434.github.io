<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="girintisizaraver">Bu kez, karmakarışık rüyalar ve tehlikeli serüvenlerden oluşan dev bir yığınla geldin aşkım. Kuaför hanımın dükkânında buluştuk, hem ev hem işyeri olarak kullandığı mekânda. O gün evsahibesinin yerinde her şey ters gidiyor: çalıştırdığı kız rüyada kısa bir an beliriyor sonra tam iş üstündeyken kaybolup gidiyor. Öyle ki sırasını bekleyen hanım müşteri yüzüstü bırakılmış, şikâyete başlıyor. İşveren hanım için başka çocukları ve idare etmesi gereken koca bir evi olan becerikli bir kadın büyük bir sıkıntı. Ben çocuğun hareketlerini takip ediyorum, masaların ve lavaboların altından kayıp geçiyor, oynuyor, resimler gösteriyor, yaşamını, komşuların parmaklıklarının altından geçerek gidip gelen kedininkine paralel yürütüyor - sebze bahçesine doğru gidiyor kedi, komşuların arazisinde solda kıpırtısız duran bir şeklin üstüne inerken her seferinde koca bir pati atıyor, bu gerçek bir hayvan mı yoksa kilden bir şekil mi diye merak ediyorum ta ki pati yiyen şey minik burnunu çıkarıp kaldırana kadar: bu düpedüz bir hayvan, minik koala türünden bir şey. Kuaför hanım benimle ilgileneceğini söylüyor. Bana yeni tarz bir saç yapacakmış. Dört pensle saçlarımı iki yandan topluyor. İşte sonuç. Eserini sana gösteriyor aşkım. Hoşuna gitti mi? Altları dalgalı, yanlan düzleştirilmiş şu simsiyah saçlar beni ikna etmedi. Sen kibarca sesini çıkartmıyorsun. Hoşunuza gitti mi beyefendi? diye soruyor kuaför, seni benim beyim gibi gördüğünü ima ediyor bu söz. Senin fikrini söylemeye hakkı olan kişi rolünü ürkmeden seve seve doğallıkla oynayışının tadını çıkarıyorum bir kenarda. Oradan uzaklaşıyoruz. İşte ikimiz bir çalışma odasında karşı karşıyayız ve birbirimize çok yakınız, önümüze kâğıtlar serilmiş, uzun uzun telefonda konuşuyoruz ama telefon yok, yalnızca telefonun mahremiyeti var. Ben sana binbir soru soruyorum sen bana uzun uzun, kesin yanıtlar veriyorsun, yazdıklarım üstüne, ölüm, yaşam, ikimiz üstüne, not ediyorum, ne yeterince kâğıdım ne de yeterince zamanım var ama not ediyorum çünkü hazinelerin sel gibi boşalması bu, defterimin bütün boş sayfalarına kesinlikle not ediyorum duyduklarımı, defter karmakarışık bir halde doluyor, boş bulduğum yere olanca hızla yazıyorum, sanki dehanın ve yüreğinin kapısı açılmış da ben ansızın içeri girebiliyorum, ucu bucağı yok, bilmek istediğim her şey, yorumlar, düzeltmeler, hattâ seninle konuşmaya kadar bile vardırıyorum işi çünkü görünüşe bakılırsa vaktimiz var, kesintiye uğramayacak konuşmamız - yıllardır çektiğim acıdan, kıskançlıktan söz ediyorum sana, tıpkı sağaltıcı bir hekime anlatır gibi, güveniyorum, sen beni dinliyorsun ve hiçbir şey söylemiyorsun. Ben de şöyle yorumluyorum bu durumu:“&gt;Bunun senin meselen olduğunu pekâlâ biliyorsun, bütün bunları yaratan sensin, gerçekliği senin kafanın içinde olan bir şey hakkında sana yanıt veremem dolayısıyla.” En azından ben kendi kendime böyle söylüyorum. O zaman bu mekândan uzaklaşmamız gerekiyor, vakit geldi.</p>

  <p style="text-align: right;">Ağustos 99</p>
</body>
</html>
