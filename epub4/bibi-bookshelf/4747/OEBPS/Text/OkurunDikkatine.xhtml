<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 style="text-align: center;"><a href="../Text/TOC.xhtml">Okurun Dikkatine</a><br /></h2>

  <p class="girintisiz"><i>Kendi dillerinde kendilerini anlatıyorlar bana, geceyle gündüz arasında, aynıyla benzeri arasında, tatlılıkla haşinlik arasında, her günden önce, her saatten önce. Uyanmıyorum, rüya beni bir eliyle uyandırıyor, rüyanın eli yatağımın solundaki rüya sandığı işi gören çekmeceyi açıyor, bloknotu ve bastırmaya gerek kalmayacak kadar büyük yazan pilot V signpen keçeli kalemi alıyor sessizce, rüya tek başına yazıyor, ve karanlıkta doludizgin notlar alınıyor, kenarlara, taşıra taşıra, anlatı küçük sandalı ağzına kadar dolduruyor. Uysalım tek söz etmiyorum rüya yazdırıyor ben gözlerim kapalı itaat ediyorum. Bu uysallığı öğrendim. Rüya istiyor. Ben yapıyorum. Düşüncem yok karşılık vermiyorum.</i></p>

  <p><i>Kaçışlarımdan kaçmayı öğrendim. Kendi kendime, bu sabah yazmayacağım, bunu yazmayacağım, ilginç değil, yapacak başka işim var, ciddi görevler beni bekliyor, bırakalım, yarın başka bir rüyayı yazarım der demez Rüya bana şöyle diyor: yapmak istemiyormuş gibi göründüğün şeyi gecikmeden yapacaksın, not et beni, ilkeyi hatırla: kendi sesini asla dinleme. Tartışmadan akıl yürütmeden yasaya boyun eğ. Hile yaptığını ve kaçtığını biliyorsun. Düşünmeden önce, okumadan önce, olmadan önce yap. Sen çekip gidesin diye geldiğimi sanmıyorsun herhalde, diyor Rüya.</i></p>

  <p><i>Boyun eğmeyi ve rıza göstermeyi öğrendim.</i></p>

  <p><i>Not ediyorum. Karanlıkta el iyi kötü yazıyor, kesik kesik, yoldan çıkarak. Bir kez yazılıp bitince, rüya rüya kutusuna giriveriyor, ben de kalkıyorum. Onlarca rüyadan sonra, yüzlerce rüyadan sonra okuma işi geliyor.</i></p>

  <p><i>Sıra benim! Rüyalar derin bir uykuda. Onların ruhsal yüz ifadelerini, perili uzun bedenlerini keyfimce seyrediyorum işte, ve elbette sırlarını keşfediyorum.</i></p>

  <p><i>Bu sırları bu kitapta elevermiyorum. Asla açıklamayacağım. Çok fazla, çok ağır sırları var. Onların ihtiyatlılığına, entrikalarına saygı duyuyorum, kılık değiştirmelerine hayranım. Surlarımdaki gediklerden içeri sızmaya geldiklerinde, başıma üşüşmelerine hiç mi hiç hazır değilken iyi gizlenmek gerekiyordu. Sonra zaman geçti. Ölünün fotoğrafına dosdoğru bakabiliyor insan en sonunda. Benim ölümüm ölündüğünde, seninkisi ölündüğünde fışkıran kaynar gözyaşları yüzlerinizi sabitlememi engelliyordu. Gözyaşı dolu aylar akıp gitti. Artık, yüzünün fotoğrafına öfkelenip parlamadan bakabiliyorum, acımasız rüya. Maskeye bazen abartılı hatlar kazandıran o</i> <i>gösterenlerden</i>’ <i>oluşan elişlemesine hayranım. Haendel’le koca bir gece, o görkemli vurguların geceye duyulan nefretin vurguları olduğunu sanmayayım diye! Freud</i>’<i>un, o tuhaf diyarların ilk ve son haritacısının, Gecenin Shakespeare</i>’<i>inin olağanüstü kudretine hayranım: bu dünyanın bütün yaradılışının ve insan-hayvanbiliminin kurnazlıkları ve tutkuları, hile ve dolapları, entrikaları ve komploları, türlere, çeşitlere özgü oyunları içindeki kozmonotik hareketleri ve hesapları gördü o.</i></p>

  <p><i>İtiraf sahnelerinin altına itiraf edilemeyecek başka piyesler sokuvermek için yalnızca görünüşte birtakım piyeslerin oynandığı tiyatrolardır rüyalar: bunu biliyorsun okur-seyirci ama kendini büyülenme ve aldatılmaya koyvermek için bildiğini unutuyorsun. Kendi aldatmacanla işbirliği yapıyorsun. Kendini aldatıyorsun. Seni kendinden ayıran incecik keskin ağız, gözle görülmez dikey bir birleştirme çizgisi. Sen bir sensin. Ne demek istediğimi anlıyor musun? Sen kim? Rüyanın ince işleyişini sana hatırlatmaya uğraşıyorum: görünmez lazer neşteri önce harfler arasından geçirmek gerek: s, e, n, se, e, ne, sen, sonra eş s eşlilikle ikizleşen</i> ’<i>gösterilenler</i>’ <i>arasından geçirmeli: sen sensin, sen gibi sessiz değilsin. Neştere gelince, neşeyle terler.</i></p>

  <p><i>Burada kesiyorum: dilin felsefi, felsefi-komik zenginliklerinden çabucak ürken muhalifleri diken diken etmek istemem.</i></p>

  <p class="girintisizaraver"><i>Bir zamanlar geceden suçluluk duyardım. Hep iki ülkede yaşarım öteden beri, gündüz ülkesi ve kesintisiz kesintili çok fırtınalı gece ülkesi.</i> <i>Ama söylemezdim bunu. Birinde kaçak olduğuma inanıyordum, öbüründe de başka türlü kaçak, çünkü iki ülke için de sadece tek bir vizem vardı. Zaten aslolanın hangisi olduğunu bilemezdim, iki yaşama ve iki zamansallığa sahip olduğumdan, hangisi yasaldı bilemezdim Aşka sevişmeye gittiğimde ruha kanatlı bir güç veren sinsi bir neşeyle giderdim ülkelerden birine -belki de o öbürüydü- derinliklerden başka yerde yol almadan hem de. Randevum var. Umut besleyerek, hangi serüvenin yaşanacağını bilmeden gecenin eşiğine gitmek ne büyük zevk! Bu gece nereye götürüleceğim? Hangi diyara? Hangi diyarın diyarına?</i></p>

  <p><i>Vaktiyle, tanrısal mutluluk diyarımı yitirme kaygısına düşmüştüm. Çünkü Rüyalara hükmü geçmiyor insanın. Onlar Tanrı rolünde. Onlara yakarıyorsunuz, işte o kadar. Sadece onların iradesi yerine geliyor. Şu yazma edimi benim yaşamım, iznim, olanağım haline geldiğinden, nasıl bebek memenin insafına kalmışsa benim de yaşama nedenimin ne yazık ki rüyaların insafına ve inayetine kaldığını yazmaya</i> <i style="text-indent: 0.8em;">başlarken keşfettiğim zaman gelmişti bu kaygı içime. Ya suyu çekilseydi kaynağın? Bazı kuraklık mevsimleri oldu, hatırlamıyorum ama arada olur, bazen yatak boştur çünkü nazik bir zemindir orası, yüzyıllrdan beri süregelen koşullara maruz bedenin değişimlerine duyarlıdır. Rüyalar iyi bir binek ister. Hayvan halsiz mi düştü, onlar gene de uçar, ama daha güçsüzce.</i></p>

  <p><i>(Ah! Neye mi</i> <i>güç</i> <i>diyorum? Rüya halindeki ruhun fiziksel yoğunluklarına, ışınımlarına, yayınımlarına, hemen hemen her zaman trajik haz düzeyine. Rüyalar, dölyatağının durumuna göre, tutku skalasındaki basamakları aşmayı daha çok ya da daha az becerir, doğaldır bu.)</i></p>

  <p><i>Ya artık bir daha rüya görmezsem? diye düşünerek titremiştim, toz toprak olurdum.</i></p>

  <p><i>Ama bizi terk etmiyor tanrılar, tuhaf doğrusu. O’nun gibiler tıpkı. Dudak mı büküyorlar, saklanıyorlar mı? Geri geldikleri güne dek. Bu antlaşma -nasıl adlandırmalı bunu?- bozulmaz, çürümez bir şey.</i></p>

  <p><i>Bir tür huzur veriyor insana, geri geldiklerini bilmek. Oysa bu huzur bir savaş. Zira geceleyin, çalkantılı ve değişken toplulukların diyarında, hep savaş var.</i></p>

  <p><i>Dünya çok büyük bir tehdit altında, çok çok büyük bir endişe içinde. Sanal felaketler gerçek felaketler salgınlar ihanetler cançekişmeler ölümler hastalıklar işkenceler mezarlar sökülüp çıkarılan kalpler, kaybolan çocuklar, Kutsal Kitap ve Aiskhylos bir araya gelse bunca felaket ve hasar çıkmaz ortaya. Ben miyim bu? Benim. Ama belki sizsiniz de aynı zamanda? Kuşkusuz, son derece yaratıcı bir cehennem bu.</i></p>

  <p><i>Yine de bu kor ateşler içinde, nasıl bilmem ama ıstırabın ta kendisinden tuhaf bir haz fışkırıyor. “Gerçek olmayan</i>”<i>ın hazzı değil ama bu. Zira rüya sırasında her şey sonuna kadar gerçek. Annemin öldüğünü gördüğümde düpedüz gördüm, haykırdım, bunaltının kor ateşini yuttum kıyasıya. Ama rüya bana ihanet edip senin bana ihanet edeceğine ilişkin kaygıları gerçek kıldığında öyle ürkütücü kaygılar ki bunlar, uyanıkken, yaklaştıklarını hisseder hissetmez onlardan kaçıp hastalığa ya da intihar düşüncesine sığınmadan edemiyorum beni ölümün tam ortasında yaşamda tuttuğunda, bana tutkunun şarabını içirdiğinde, bir türlü öldürmeyen şu baldıranın nesi haz verici? Tamı tamına şurası: şarabın çıplak keskin tadı. Hayır, sevincin olmadığı “haz</i><i>, korkunç ve kederli haz, ıstırap çekmenin ayrıntısında yatıyor, ıstırap çekmenin ta kendisi hattâ, ıstırabın sınırsızca ve yasaksızca tadılan tadı, üstelik böylesine tadılan her zalim yemek, hissedebilmenin yakıcı hazzını barındırıyor.</i></p>

  <p><i>Zira gündüz diyarında, ıstırabın ıstırabı çekilmiyor, en azından bizim kültürlerimizde, bağrı parçalayan tırmalamalar ve haykırışlarla yürekte yaralar açmak yasak, ıstıraptan korkunç hazzı çekip çıkarmaya izin yok, insan çekiniyor, savunmaya geçiyor, kendini yoksun bırakıyor, korumaya alıyor, iplerini, bedenini kesip ayırıyor yastan.</i></p>

  <p><i>Sadece babaannem oğlunun yani babamın mezarı başında tıpkı rüyadaki gibi ıstırap çekebildi. Şimdiye kadar gündüzleyin içini parçalayasıya böğürdüğünü gördüğüm tek varlık o, çoktan ölmüş soğumuş ve ağır bir buzağıyı doğurmakta olan bir inek gibiydi tıpkı, oğlunun mezarında bacaklarını ayırmış doğuruyordu. Bizim önümüzde, erkek kardeşimle benim. Tanrısal bir müstehcenlikteydi manzara. Ama babaannem bir hayvandı da ondan. Acı, sadece rüyada, istediği gıdayla beslenir, etkime özgürlüğü sadece rüyada verilir ona.</i></p>

  <p><i>Musibetlere, karşıt aşırılıkları ekliyorum: gündüz âleminin asla vermediği sevinçleri. Gerçekleşen aşkın sevinçleri, sadece Rüyanın kızı olan edebiyatın bize esrikliğini uzun uzadıya hissettirdiği sonsuz mutluluklar. Ve Öte Dünyadan Geri Gelişin yaşattığı sevinçler. Buradan, gecenin büyülü koridorlarından geçerek sağ döner sevilen ölüler, buraya, hem de gümrükte akıtılan kan vergisi olmaksızın. Burada ölüm, neyse o olur: ender ve kısacık ama esritici kavuşmalarla kesintiye uğrayan, hemen hemen bitimsiz bir ayrılık sadece. Rüyalar olmasa ölüm ölümcül olurdu - yoksa ölümsüz mü? Ama ölüm yarılır, bozulur, yeniden kurulur. Biz ölümlüleri avutan hayaletler bu topraklardan firar eder.</i></p>

  <p class="girintisizaraver"><i>Bu</i> “<i>yorumsuz rüyalar kitabı</i>” <i>bir şakadan doğdu. Michel Delorme’la bir akşam yemeğindeydık. Bir kitap ver bana dedi o rüya gibi yayıncı. Eğlence olsun diye dedim ki: elli rüya ister misin? Beni hayretler içinde bırakarak gerçekleşti önerim. Aslında eğlence olsun diyeydi, başka türlü de olamazdı zaten. Zira rüyalar, o kısacık hayatlar ne kadar karanlık ve kanlı olsa da, bir taraftan da eğlence olsun diyedir daima.</i></p>

  <p><i>Istırap çekmenin hazzına rüya göreni kuşatan gülünçlüğün hazzı eklenir. Öyleyse işte gerçekte ben kimim? (Zira rüya gerçeğin örtüsünü kaldırır, öyle değil mi?) Başarısızlık ve kendini beğenmişliğin tehdidi altındaki kâh iyi kâh kibirli şu kadın mıyım? Peki. Zayıflıklarımın ve güçsüzlüklerimin, saygınlık ve yücelme yolundaki çabalarımı borçlu olduğum gizli yaralarımın teşhir edilmesini kabul ediyorum.</i></p>

  <p><i>Demiştim ki: elli [Fr.</i> cinquante <i>- okunuşu: senkant]. Gidin Freud’a sorun neden elli. Aziz [Fr.</i> saint <i>- okunuşu: sen]? Göğüs [Fr.</i> sein <i>- okunuşu: sen]? Mühür [Fr.</i> seing <i>- okunuşu: sen]? Altmış [Fr.</i> soixante <i>- okunuşu: suasant] da diyebilirdim,</i> soi-cente <i>[okunuşu yine suasant ancak sözcüğün ilk bölümü</i> soi <i>Fr. kendi anlamına gelir], ipek [Fr.</i> soie <i>- okunuşu: sua]. Ama ben</i> sein qu’ente <i>[okunuşu: senkant,</i> “<i>elli”</i> <i>sözcüğüyle sesteş] dedim... Peki. Sonra “seçmek” zorundaydım Seçmek [Fr. choisir]:</i> Got <i>dilinden geliyor.</i> Kausjan<i>: duymak, tatmak</i> Nasıl <i>seçmeli? Bu rüya şeylerinden iki bin tane var, belki de üç bin diyeyim! Ortalama yılda iki yüz, on yılda iki bin, yirmi yılda dört bin... yo hayır. Seçmek mi? Olmaz!</i></p>

  <p><i>Öyleyse seçmemenin kurallarını seçmeye çalışalım. Bilinçaltını hesaba katmadan. Ama bütün kurallar fos çıkıyor. 2000 yılının rüyaları mı? Yıla göre rüyalar olduğu sanılabilir. Kitaplarda kullanılmış rüyalar mı? Bu kitapta birkaç tane var. Gerisi de ona uygun. Harıl harıl çalıştım. İskambil falı açtım. Okunurken, tehlikeli ve kaçınılmaz biçimde hatalı yorumlamanın tehdidi altında bulunan ya da tehdit edici bulduğum rüyaları dışarda bıraktım. Temkinsiz bir okuma yüzünden cidden</i> ben<i>’im filanca hükümdarla ya da falanca büyük yazarla (kadın ya da erkek) cidden bir ilişkiyi cidden yaşadığımın sanılması canımı sıkardı. Ya da</i> ben<i>’im oğlumu ya da teyzemi gerçekten öldürdüğüme ya da öldürmek istediğime inanılması.</i></p>

  <p><i>Alacakaranlıkta elin kayda geçirdiği anlatıları hiç mi hiç</i> “<i>düzeltmedim</i>”, <i>sansürlemedim, herhangi biryerlerine dokunmadım. Eksiksiz biçimde yayınlandılar, ham, masum; analiz öncesinin şafağında çılgınca oynaştıkları halleriyle. Kendim için onları analiz edebilirdim. Sadece ben yapabilirdim bunu, çünkü anahtarlar sadece bende. Burada bunu yapmıyorum.</i></p>

  <p><i>Yineleyen rüyaları bir araya getirebilirdim, böylece zincirleme olarak kişisel mitolojime ilişkin arketipler tanınabilirdi. Böylelikle gözleri fındık kabuğu renginde, erkek ya da kadın, kader işaretinin taşıyıcısı X.’in A.’nın ya da J.’nin rüyaları olurdu; ya da yeniden kavuşulan ölü oğlumun rüyaları.</i></p>

  <p><i>Analizden ve edebiyattan uzak tuttum kendimi. Bu kitaptaki şeyler ilkel anlatılardır. Larvalar. Kuluçkaya yatarak onları kelebeğe dönüştürebilirdim. Ama o zaman rüya olmaktan çıkarlardı.</i></p>

  <p>Ben <i>onları değerlendirmedi:</i> ben <i>onları gören kişi olarak kaldım. İçimde meydana gelen rüyadayım hâlâ. Küçücük bile olsa hiçbir mesafe sayfalarca yazıyı yeniden okuyabildiğim gibi onları yeniden okumama izin vermiyor, üçüncü bir merci yok. Bana sıkıntılar dertler yarattı bu rüyalar, ama sana ne yaratacak bilmiyorum.</i></p>

  <p><i>Onları derlerken arkaik izlerin varlığını fark ettim: rüya fabrikam 40’lı yıllarda, bombardımanlar altında, savaş sırasında inşa edilmişti sanki; kuşkusuz da öyledir. Çocukluğumun rüyalarını hatırlıyorum, ormanlarda nazilerden kaçma girişimleri. Devam ediyor. Naziler hâlâ var. Nazi olan naziler ve başka zalimlerin yerini tutan naziler. Rüya görenin yakınlarıyla ilişkilerini sarsan birtakım şiddetli unsurlar da (nitekim annem Ève ile benim aramdaki sertlikler) eskiçağlardan gelme, öyle demeyi tercih ediyorum. Bugün annemden daha yumuşak ve düzenli bir ilişki sürdürdüğüm kimse yok. Vaktiyle kavga dövüş vardı. Bu husumet manzaraları teatral taklitlerdir (başka muzip hazlar alıyorum onlardan hâlâ). Tutkularımızın, kalp atışlarımızın, keyif ya da öfke anlarımızın, bayılmalarımızın ya da başka belirtilerin anlamları hakkında ne biliyoruz? Nitekim şöyle dediğim olur ara sıra:</i> “<i>Bu durum beni hasta ediyor.</i>” “<i>Yine sizin yüzünüzden ciğerlerimi üşüttüm.</i>” <i>Ama ne biliyorum ki? Gerçek ya da düşsel kaç Vir, viri, virtus [Lat.</i> <i>erkek, erkeklik, yiğitlik, koca vs.] ya da virüs beni düşürmek için tüberküloz/babamla birlik oldu?</i></p>

  <p><i>Her şey bir başkasının yerine geçirilmiş ya da tanınmayacak halde değil.</i></p>

  <p><i>Yüreğimin yalan söylemeyen atışından, sahici annemi ya da masum aşkımı tanıyorum. Yine de burada, üstünde şöyle yazan bir pankart açmakta ısrarlıyım: Dikkat! Rüyalar!</i></p>

  <p><i>Bu rüyalar hemen her zaman</i> “<i>başlıklar</i>”<i>ıyla geliyor. Rüya, kendini yazdırmaya başladığı anda bana kendini bırakıyor ve adını söylüyor.</i></p>

  <p class="girintisizaraver"><i>Not: Bu kavga dövüş kalıntılarını kahramanca çözüp okuyan Fatima bazen tiksinti duyduğunu ifade ediyor. Ben buna bayılıyorum. (Kişisel olarak ancak zevk duyabilirim ben.) Onun ürpermesi bu bedenlerin ölü olmadığını, ya da bu ölülerin hâlâ enikonu güçlü olduğunu gösteriyor.</i></p>

  <p class="girintisizaraver"><i>İkinci Not: Ya</i> “<i>sıra</i>”? Sınıflama, devam, sonuç? Yok. Tarihler ve onların zamandizinsel sırayla ilgisiz oldukları fark edilecektir. Düzensizlik de yok. Ölüler Hades’ten çıkmaya acele ederek nasıl yerlerini alırsa rüyalar da öyle aldı yerini.</p>

  <p><i>Öyle kalabalık ki şu öte tarafın sakinleri. Temkinsizce ve basiretsizce ve düşüncesizlikle, bir sayı ortaya attığım zaman, 50 dediğimde, tevazu göstermek için öyle yapmıştım, elli tanecik, önemsiz bir şey, kum tepesinin yamacından bir avuççuk. Sonra on bin tanesi gelip sıkıştırdı, seçme hayalini yok ederek. Hem de hepsi aynı hizada. Tarih mi? Rüyanın zamandışılığını kanıtlıyor sadece. Bütün rüyaların yaşı aynı, saat yok, hepsi de Gecenin çocukları. Dolayısıyla yılların doldurduğu kartonların ağzından taşıp çıkmalarına göz yumabildim sadece, ikizler ilk çıkanlardı.</i> “<i>Elli”</i> <i>dedim diyorum. Ama elimden bir şey gelmedi yüz tanesi çıktı bir anda, ya da yüz taneciği. Kesmek, dışarda bırakmak mı, nasıl? Şöyle demeliymişim: yarım kilo ya da bir kilo. Yaklaşık. Rüyalardan koca bir yarım kilo ya da küçücük bir kilo. Her rüyanın ağırlığını düşünmek gerekirdi; ya da bir düşüncenin; ya da bir öpüşün ağırlığını ya da bir sol elin bastırışının.</i></p>
</body>
</html>
