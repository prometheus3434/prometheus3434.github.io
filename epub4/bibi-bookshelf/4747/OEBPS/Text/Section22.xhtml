<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 style="text-align: center;"><a href="../Text/TOC.xhtml">Tuzaklı büyük bir şenlik</a><br /></h2>

  <p class="girintisiz">Bu korkunç durumu daha önce yaşamıştım: Devlet başkanımız ya delirmiş, katil olmuş, ya onu öldüreceğiz ya öldürüleceğiz, başka çıkar yolumuz yok. Onunla benim aramda bir hile dolan günü, son gün. Uysal ve güçsüzmüşüm gibi yapıyorum, oysa biliyorum ki ertesi gün ölüm-kalım savaşı patlayacak. Krallığın bütün ilerigelenlerinin davet edildiği, tuzaklı büyük bir şenlik hazırlığı yapılıyor. Uyudum mu? Mümkündür ama tek gözüm açık uyudum. Şafak sökerken telefon uyandırıyor beni - kesinkes şeftir bu, kalkmak istiyorum ama bir ağırlık, bir uyuklama haline karşı zar zor mücadele etmek zorundayım, sanki bir büyüyü bozmam gerekiyormuş gibi. Telefon artık çalmıyor ama yine de şef mutlaka dinlemededir. Ahizeyi kaldırıyorum. Şefi değil ama profesörlerden birinin nazik ve çekingen sesini işitiyorum Alçak sesle ’Ben Mösyö Bergougnoux’ diyor. Bildiğiniz gibi hazırım, bana güvenebilirsiniz. Ah, doğru, toplumun bir bölümü bir darbe olasılığından haberdar edildi. Peki ben ne yapıyorum? Hiçbir şey söylemiyorum, sağolun diyorum, hemen yanıma gelmesini söylemem gerekirken birazdan görüşürüz diyorum. Ama korkudan zihnim dumanlanmış, kavrayışım azalmış. Gülümseyen şeytan maskeli şef hazırlıkları gösteriyor bana, konutundaki düzenlemeleri, yemeklerin sunuluşunu, her şey iyi hoş görünüyor, ama yerde uyuklayan iki yılanı gördüm düpedüz, kocaman olanı da küçücük olanı da, çelik grisi kaygan gövdelerini, ölüm orada bekliyor, sonra şef beni ek binaları ya da parkı görmeye götürüyor. Her yerde geniş su birikintileri var, endişeyle ilerliyorum çünkü her an ayağımız yerden kesilebilir. Dev su merdivenleri tıpkı yürüyen merdivenler gibi yavaş ve siyah çağlayanlar halinde akıyor.</p>

  <p>Bu sırada, davetliler gelirken benim kulağım kirişte. İki olasılık var, ya şef bir katliam başlatacak ve kıyamet kopacak ya da karşı saldırı için her şeyin hazır olduğunu görerek kabuğuna çekilecek ve mesele de orada kapanacak. P. F. geliyor, iyi bir küçük müttefik benim oğlum. Beni takip ediyor. En çok korktuğum şey yılanlar. Büyük salonda şefle konuşmaya girişirken gözlerim onların üstünde. Şef elbette onların tam arasında. Birdenbire pek büyük olmayan bir sopa alıyorum elime ve vargücümle küçük yılana indiriyorum. Ne yazık ki öldüremiyorum. Hayvan düğüm düğüm halka halka oluyor, ikiye bölünüyor, elimden kurtuluyor, onu ayaklarımla ezmeye çalışacak kadar cesaret gösteriyorum ama ıskalıyorum. Büyük sağlam sopaya gözümü dikiyorum, iri yılana vurmak için o sopayı almak istiyorum elime. En sonunda alınca, sopayı hayvanın üstüne atmakla tehdit ediyorum şefi, gerçi bu kadar hafif bir darbeyle onu tepeleyebileceğime inanmıyorum. Şef çırpınıp duruşuma alaycı bir havayla bakıyor, kendisinin de koca bir yılan maskesi var - beni hâlâ öldürmemiş ya da öldürtmemiş olması korkunç planından vazgeçtiğinin işaretidir belki. Ama ben onun ölmesini istiyorum.</p>

  <p style="text-align: right;">16 Temmuz 99</p>

  <p style="text-align: right;"><i>Le jour où je n’étais pas là</i></p>
</body>
</html>
