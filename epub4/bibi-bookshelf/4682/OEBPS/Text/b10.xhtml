<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum_adi">BOLÜM 10</p>

  <p class="ilk_p">Harika bir parti oldu; hatta diyebilirim ki bu, hayatını boyunca katıldığım en unutulmaz partiydi. Mütevazı bir kutlama olması itibariyle bu parti, ne Kök’ün ilk doğum gününe ne de annemle yaptığımız yeni yıl kutlamalarına benziyordu. Aslında bu tür etkinliklere parti demek ne kadar doğru olur bilmiyorum ama tek bildiğim Kök’ün on birinci yaşgününün çok özel olduğuydu. O gece Kök’ün doğum gününü Profesör’le kutladığımız için özeldi ya da Profesör’ün evinde üçümüzün birlikte geçirdiği son gece olmasından dolayı...</p>

  <p><br /></p>

  <p class="ilk_p">Kök’ün okuldan dönüşünü bekledik ve sonra üçümüz kutlamanın hazırlıklarına giriştik. Ben yemek hazırlığını üstlendim. Kök ise yemek yiyeceğimiz döşemeyi fırçalıyor, ona verdiğim küçük işleri yapıyordu. Profesör de masa örtüsünü ütülüyordu.</p>

  <p>Profesör verdiği sözü unutmamıştı. Sabah uyanır uyanmaz ilk olarak benim onun bakıcısı ve Kök’ün annesi olduğumu teyit ettikten sonra doğruca mutfağa gitti ve takvim üzerinde daire içine alınmış olan 11 Eylül’ü parmağıyla gösterdi.</p>

  <p>“Bugün ayın 11’i,” dedi. Göğsüne iliştirdiği notu göstererek hatırladığı için tebrik edilmeyi umuyordu. Ona ütü yapmasına ben söylememiştim, zaten kendisi o kadar beceriksizdi ki ütüyü Kök’ün yapması kesinlikle daha doğru olacaktı. Bana kalsa hiçbir şeye dokunmadan sandalyesinde dinlense çok daha yardımcı olacaktı, fakat yardım etmekte çok ısrarcıydı.</p>

  <p>“Sen küçücük bir çocuğu zor işlerde çalıştırırken ben nasıl rahat oturabilirim ki?” dedi.</p>

  <p>Bu şekilde köşesinde oturmaya itiniz edeceğini tahmin etmeliydim, ama ne yalan söyleyeyim elinde ütü masası ve örtüyle gelip masa örtüsünü ütülemeyi önereceğini ummuyordum. Kilerde bir ütü masasının olduğunu bilmesi beni şaşırttı ve getirdiği masa örtüsüyle gözüme bir sihirbaz gibi göründü. Ne de olsa altı aydır Profesör’ün evinde çalışıyordum ve hiçbir zaman masa örtüsü görmemiştim.</p>

  <p>“Temiz ve ütülenmiş bir masa örtüsü bir partinin olmazsa olmazlarındandır. Ayrıca ütü yapmakta gayet başarılıyımdır,” dedi. Masa örtüsünün ne kadar zamandır kilerde durduğundan hiç bahsetmedi, açık olan tek şey örtünün kırış kırış olduğuydu.</p>

  <p>Uzun süren bir yaz mevsimi geçmiş, rutubet gitmiş hava temiz ve kuruydu. Güneşle beraber bahçedeki gölgeler de değişmişti. Öte yandan hava aydınlık olmasına rağmen, hâlâ akşamüstleri çoban yıldızı ve ay aynı anda gökyüzünde görünebiliyordu. Bulutların şekli de değişmişti. Ağaçların gövdelerine düşen karanlık o saatlerde daha hafif olsa da akşam oldukça derinleşiyordu. Biz gün içinde en çok akşam saatlerini seviyorduk.</p>

  <p>Profesör sallanan sandalyesinin yanına ütü masasını sürüp hemen işe koyuldu. Ne garipti ki ütüyü nasıl çalıştıracağından, düğmeye basacağına, ütünün derecesini kaça ayarlayacağına kadar herşeyi biliyordu. Masa örtüsünü yayıp bir matematikçiye yakışır şekilde on altı eşit parçaya katladı, tek tek her kata su fışkırttı, ütünün ısınıp ısınmadığını eliyle kontrol etti. Ütüyü sıkı bir şekilde bastırarak örtünün üstünde gezdirdi, ritmi kaybetmeden ütüyü örtünün üstünde kaydırıyordu. Örtüyü dümdüz yapmak arzusuyla güç uygularken hafiften kırışmış burun delikleri açılıp kapanıyordu. Bu hareketlerinde zarafet, titizlik, kontrol dürtüsü hatta tutku vardı. Uygun hızda ve en az kuvveti uygulayarak en iyi sonuçları almasını sağlayacak, oldukça rasyonel bir stili vardı, matematiksel ispatlarındaki o pratiklik ve seçkinlik şimdi kendisini ütü masasında gösteriyordu.</p>

  <p>Kök ve ben, kimsenin ütü yaparken Profesör kadar gönlünü işine katamayacağını düşündük. Üstelik bu masa örtüsü dantel olduğu için ütülemek bir o kadar zahmetliydi. Sonuç olarak o geceye mahsus ev işlerini paylaştık. Aynı ortamda elbirliğiyle yaptığımız görev paylaşımı doğrultusunda, yavaş yavaş netice aldığımızı görmek çok mutluluk vericiydi. Fırında kızarttığımız etin kokusu, yer paspasının üstündeki damlalardan gelen koku, ütüden çıkan buhar kokusu, kısacası üçümüzün yaptığı işler koku olup etrafımızı sarmıştı.</p>

  <p>“Bugün Tigers, Yakult’la oynuyor,” dedi Kök.</p>

  <p>“Yeneceklerini düşünüyor musunuz?” diye sordum, bir taraftan çorbanın tadına bakıp bir taraftan da fırındaki yemeği kontrol ederek.</p>

  <p>“Ben kazanacaklarına inanıyorum,” diye cevap verdi Profesör, hiç olmadığı kadar emin bir şekilde. “Şuraya bakın!” diye pencereden dışarıyı işaret etti. “Çoban yıldızının kuyruklu görünmesi o gün iyi birşey olacağına işarettir, bugün kazanacağı ispatlanmış oldu işte!”</p>

  <p>“Ne? Bu doğru değil, uyduruyorsun Profesör,” diye karşılık verdi Kök.</p>

  <p>“Nusroyurudyu liğed urğod ub.” dedi Profesör.</p>

  <p>Kök, Profesör’ü kızdırmaya çalışsa da Profesör hiç istifini bozmadan ütüsüne devam ediyordu.</p>

  <p>Kök normalde aklına bile gelmeyecek, elinin bile uzanamadığı yerlerin tozunu almaya başlamıştı, bunun sebebi Profesör’de gördüğü bir tutkuydu. Mutfak rafından rosto için hangi tabakları kullanmam gerektiğini düşünüyordum. Saatler geçmiş bahçedeki gölgeler derinleşmişti.</p>

  <p>Yaptığımız işlerin neticesinden memnunduk, bir an önce yemeğe, hediyelere ve eğlenceye kavuşmak için can atıyorduk. Fakat tam da sandalyelerimize oturup partiye başlama zamanı geldiğinde bir eksik fark ettik. Çok büyük yaygara koparma gerektirmeyen bir eksikti belki, ama önemliydi. Pastanede doğum günü pastasının yanına mum koymayı unutmuşlardı.</p>

  <p>Pasta on bir adet mumla süslenebilecek kadar büyük olmadığı için pastacı kızdan bir büyük ve bir küçük, iki sembolik mum istemiştim. Fakat buzdolabından pasta paketini çıkarınca pakette hiç mum olmadığını gördüm.</p>

  <p>“Hiç mumsuz bir doğum günü pastası olur mu? Eğer mum üflemezsen dileğin gerçek olamaz!” dedi Profesör, doğum günü çocuğundan daha üzgün görünüyordu.</p>

  <p>“Ben bir koşu pastaneye gidip onları alacağım,” dedim önlüğümü çıkarırken, Kök daha kapıya ulaşamadan beni durdurdu.</p>

  <p>“hayır, ben gideceğim, ben daha çabuk giderim,” derken sözlerini tamamlamadan çıkıp gitmişti bile. Pastane çok uzak değildi, hava da tam anlamıyla kararmamıştı. Pasta kutusunun kapağını kapatıp pastayı buzdolabına geri koydum. Masaya, Profesör’ün yanına oturup Kök’ü beklemeye başladık.</p>

  <p>Masa örtüsü çok güzel görünüyordu. Kırışıklıklar tam anlamıyla yok olmuştu ve o zarif dantel işlemeler mutfağın havasını değiştirmişti. Masanın üstündeki tek süs bahçeden toplayıp kavanoza koyduğum çiçeklerdi, küçük de olsa evi renklendirmişlerdi. Bıçaklar ve çatallar takım değildi fakat masaya özenle yerleştirmiştim, işte bu yüzden ilk bakışta sofraya gayet şık denebilirdi. Yemekler ise. her zamanki menüye kıyasla zengin sayılırdı. İstakoz kokteyl, biftek rosto, haşlanmış patates, ıspanaklı ve salamlı salata, bezelye çorbası, meyveli <i>panç</i>. Hepsi de Kök’ün en sevdiği yemeklerdendi ve tabii ki Profesör’ün sevmediği havuç hiçbirinde yer almıyordu. Herhangi özel bir sos ya da özel bir tarif kullanmamıştım, fakat çok güzel kokuyorlardı.</p>

  <p>“Biraz uzun sürmedi mi?” diye mırıldandı Profesör, sesinde bir endişe vardı.</p>

  <p>“Hayır, hiç de değil,” dedim, onun zamandan bahsetmesine şaşırmıştım. Profesör saate bakıyordu.</p>

  <p>“Henüz on dakika bile olmadı, Profesör.”</p>

  <p>“Aaa... Gerçekten mi?”</p>

  <p>Profesör’ün biraz kafasını dağıtabilmesi için radyoyu açtım. Tigers’ın maçı daha yeni başlamıştı. Bir kez daha pastayı koyacağımız masanın ortasına gözümüz takıldı.</p>

  <p>“Şimdi kaç dakika oldu?”</p>

  <p>“On iki dakika oldu.”</p>

  <p>“Geç değil mi?”</p>

  <p>“Hayır geç değil, endişelenmeyin lütfen.”</p>

  <p>Profesör’ün evinde çalışmaya başladığımdan beri acaba kaç defa, “Endişelenmeyin lütfen,” dediğini düşündüm. Berberde, muaynehanede, röntgen odasında, beyzbol maçından eve dönüş yolunda, otobüsün içinde, bazen elbisesini bazen ellerini sıvazlarken. Acaba gerçekten Profesör’ü rahatlatabiliyor muydum? Bir kez olsun bu çabam işe yaramış mıydı? Aslında Profesör’ün çok başka bir acısı vardı, ama hep başka bir şeyde sorun varmış gibi yansıtıyordu. Elimden sadece, “Birazdan gelmiş olur, meraklanmayın,” demek geliyordu.</p>

  <p>Hava iyice karardığında Profesör’ün huzursuzluğu bir kat daha arttı. Her otuz saniyede bir saatine bakıyor ve aynı hareketi sürekli tekrarlıyordu. Profesör’un huzursuzluğu gittikçe büyüyordu, öyle ki o arada hareket ettikçe üzerindeki notlardan bazılarının yere düştüğünü bile fark etmiyordu. Radyodan tezahürat sesleri geliyordu, ilk yanda Paciorek bir vuruş yapmış ve Tigers puan almıştı.</p>

  <p>“Çocuk çıkalı kaç dakika oldu?” Soru sorma aralığı gittikçe sıklaşıyordu. “Kesinlikle başına bir hal geldi, çok geç kaldı çünkü...” diyerek Profesör durmadan sandalyesinde garç gurç sesler çıkartarak sallanıyordu.</p>

  <p>“Tamam, pekâlâ ben gidip bakacağım, ama siz lütfen dertlenmeyin, ben iyi olduğuna eminim,” deyip ayağa kalkarken şefkatle omzuna dokundum.</p>

  <p>Kökü istasyon sırasındaki çarşının girişinde buldum. Profesör haklıydı, bir problem olmuştu. Pastane kapanmıştı. Fakat Kök, çözüm odaklı olduğu için sorunu gidermeye uğraşıyordu. İstasyonun öbür tarafında bu saatte açık başka bir pastane bulmuş durumu açıklamış ve mumları almıştı. Birlikte hemen istasyonun öbür tarafına geçerek Profesör’ün yanına eve döndük. Fakat eve vardığımızda bir gariplik olduğunu fark ettik...</p>

  <p>Çiçekler hâlâ tazeydi, Kök’le aynı anda fark etmiştik. Yoğurtlu meze biraz sulanmış, radyodan Tİgers’ın lig şampiyonu olduğu haberi anons ediliyordu. Sofrada yemek tabaklarımız biz çıkarken üst üste olmasına rağmen dönüşümüzde açık olarak ayrı ayrı konmuştu. Yemekler masa üstünde bıraktığımız gibi duruyordu, fakat belli ki bir kaza olmuş, iki mum almak için dışarı çıktığımız süre içinde masa mahvolmuştu. Doğum günü pastası biraz önce benim ve Profesör’ün gözlerimizi diktiğimiz yere, masanın üstünde Kök için ayrılan kısma düşmüştü. Profesör, elinde boş pasta kutusu masanın başında öylece duruyordu. Arkasındaki karanlık onu birazdan yutacakmış gibiydi, yüzünde korkmuş bir ifade vardı.</p>

  <p>“Siz geldiğinizde her şey hazır olsun istemiştim, böylece hemen pastayı yiyebilirdik,” önündeki boş kutudan özür diler gibi kafası eğik, gözlerini kaçırarak konuşuyordu. “Ne söyleyeceğimi bilemiyorum... Her şey mahvoldu...”</p>

  <p>Hemen oturttuk Profesör’ü, rahatlaması için elimizden gelen her şeyi yaptık. Kök kutuyu elinden aldı ve gayet önemsiz bir şey olduğunu anlatmak istercesine sandalyenin üstüne atıverdi. Ben de radyoyu kapattım ve ışıkları açtım.</p>

  <p>“Hayır, üzülmeyin bozulmamış, şimdi ben onu toparlarım, üzülmenize hiç gerek yok!”</p>

  <p>İşbitirici bir yaklaşımla zararı gidermeye çalıştım. Önemli olan Profesör’e düşünme fırsatı vermeden her şeyi mümkün olduğunca çabuk bir şekilde eski haline getirebilmekti.</p>

  <p>Pasta kutudan yanlamasına düşmüştü, yani pastanın yarısı zarar görmemişti. Üstelik zarar görmeyen tarafa çikolatayla, “Profesör ve Kök, tebrikler!” yazılıydı. Düşen pastadan ezilmemiş üç dilim alarak üstlerine de bıçakla biraz krema sürdüm, bir miktar çilek ve jelibonu dilimlerin üstüne ekledim. Son olarak da Kök’ün dilimine mumları yerleştirdim. “Hey bakın! Hiç bozulmamış gibi! Hiçbir kaybımız yok,” dedimse de Profesör sessizce oturuyordu.</p>

  <p>Doğrusunu söylemek gerekirse ben pastadan çok, masa örtüsüne üzülmüştüm. Ne kadar sildiysem da lekeler çıkmadı; krema dantelin ilmeklerine girmişti, bu çabalarım mutfağa tatlı bir pasta kokusunun yayılmasına sebep olmuştu. Masadaki bir lekeyi rosto tabağının altına sakladım, çorbayı ısıttım ve mumları yakmak için bir kibrit aldım. Radyodan Yakult’un üçüncü yarıda Tigers’a yetiştiği anons ediliyordu. Kök, Enatsu kartlarını sarı kurdeleyle bağlamış, cebinde saklı tutuyordu.</p>

  <p>“Bakın Profesör, her şey tamam oldu, lütfen yerinize geçin,” diyerek elinden tutup masadaki yerine oturttum onu, yanında bekleyen Kök’ü ancak farkedebilmişti.</p>

  <p>“Sen kaç yaşındasın?” diye mırıldandı, “adın neydi... ah saçının şekli kare kökü andırıyor, kare kök sembolü sayesinde sonsuz adet sayıyı bilme şansımız var, göremediklerimizi bile bilebiliriz.” Profesör uzanarak Kök’ün başını okşadı.</p>
</body>
</html>
