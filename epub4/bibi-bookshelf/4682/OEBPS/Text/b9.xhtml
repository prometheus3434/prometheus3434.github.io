<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum_adi">BOLÜM 1</p>

  <p class="ilk_p">yaz tatilinin bitmesine az bir zaman kala Profesör’ün dişi apse yaptı ve fena halde şişti. Tam da Tigers’ın Swords’u 10 – 6 yenerek birinciliği elinde tutan Yakult’tan sadece iki buçuk puan geride, ikinciliğe tırmandığı günlerdi. Profesör problemini söylemekten açıkça çekiniyor ve bana bu konuda tek kelime etmiyordu. Eğer Kök’ü koruyup kollamak için harcadığı enerjinin onda birini kendisi için kullanmış olsaydı bu kadar kötü durumda olmayacaktı. Ben yanağındaki şişliği fark ettiğimde maalesef ağzını açamayacak hale gelmişti. Profesör’ü dişçiye götürmek, parka ya da berbere götürmekten daha kolay olacaktı. Çok ağrısı olduğu için direnemezdi, zaten dişinin vaziyeti değil itiraz etmesine, konuşmasına bile imkân tanımıyordu. Profesör’ün gömleğini değiştirdim, ayakkabısını giydi ve dosdoğru diş doktorunun yolunu tuttuk. Elimde şemsiyeyle onu güneşten korumaya çalışırken, o çektiği eziyeti saklamak için ağrıdan iki büklüm yürüyordu.</p>

  <p>Dişçinin bekleme salonunda otururken, “Beni bekleyeceksin değil mi?” diye sordu. Orada beklediğimiz sürece, kendi kendine bunu tekrar edip durdu. Bunun sebebini anlayamadım, ama onu anlamadığımı sanmış olabilir, ya da bırakacağımdan korkuyordu.</p>

  <p>“Ben buradayken sakın gitme, beni beklemek zorundasın, anladın mı?”</p>

  <p>“Elbette, sizi bırakmayı hiç düşünmüyorum,” diyerek rahatlaması için sırtını sıvazladım. Diğer hastalar en az benim kadar utanmış, gözlerini yerden kaldırmıyorlardı. Fakat böyle bir durumda Profesör’e nasıl davranmam gerektiğini daha önce tecrübe etmiştim. Tek yapmam gereken Pisagor ya da Euler Teoremi kadar kararlı durmak ve Profesör’ü mutlu etmekti.</p>

  <p>“Gerçekten mi?”diye sordu Profesör.</p>

  <p>“Elbette. Sakın üzülmeyin, ne kadar uzun sürerse sürsün burada sizi bekleyeceğim.” dedim.</p>

  <p>Söylediklerim onun endişesini gidermeye yetmiyordu, bunu biliyordum ve cevabı tekrar etmekten başka yapabileceğim bir şey yoktu. Profesör sıra kendine geldiğinde muayene odasına girerken, kendisini bekleyip beklemediğimden emin olmak için arkasına baktı. Muayene umduğumdan daha uzun sürdü. Profesörden sonra ismi okunan herkes muayene olmuş, ödemelerini bile yapmışlardı, fakat Profesör hâlâ odadaydı. Dişlerini fazla fırçalamadığı gibi, içeride de diş doktoruna zorluk çıkardığını düşündüm. Zaman geçtikçe meraklanmaya başladım, kapının camından içeri bakıyor, arkası dönük Profesör’ü görebiliyordum. Tedavisi bittikten sonra Profesör bekleme salonuna geri geldiğinde, yüzünde daha fena bir ifade vardı. Bakışları gergindi ve boncuk boncuk terlemişti. Ağzı anesteziden sonra hissizleşmişti, sinirden dudaklarını ısırıyor bir taraftan da burnunu çekiyordu.</p>

  <p>“İyi misiniz? Yorulmuş olmalısınız,” dedim.</p>

  <p>Ayağa kalktı, elimi uzatıp ona yardımcı olmaya çalışınca yüzüme bile bakmadan yanımdan geçip gitti. Arkasından seslendim ama Profesör sanki beni işitmiyordu. Hiçbir şey söylemeden klinik terliklerini çıkardı ve ayakkabılarını giydi, dosdoğru kapıya yürüdü. Aceleyle ödemeyi yapıp ben de Profesör’ün arkasından koştum. Profesör’ü takip ederken dörtyol ağzına geldik. Evin yolunu biliyormuş gibi davransa da trafik ışıklarının yanıp söndüğü caddede arabaların ortasına dalmıştı, bu kadar hızlı yürüyebilmesine şaşırdım. “Biraz bekleyin lütfen!” diye seslendim fakat beni sadece yoldan geçenler duyuyor ve garip garip bakıyorlardı. Yaz mevsiminde güneş altında koşturuyordum, hava çok sıcaktı ve artık sinirleniyordum. Bu kadar kaba davranmasına anlam veremiyordum. Bu kadar acı çekiyor olmasının sebebi ben değildim ve benim yüzümden bu hale geldiğini asla düşünemezdi. Dişçi karşısında Kök bile Profesör’den daha cesurdu. Tabii ya! Dişçiye gelirken Kök’ü de getirmeliydim. Profesör yanında bir çocuk olursa ona örnek olmak için çocuk gibi davranamazdı. Sözümü tutup onu beklemiştim; bana kızması için hiçbir sebebi yoktu. Biliyorum çılgınlık ama biraz kendi başına yürümesine izin verdim, hızımı yavaşlattım ve ilerlemesine izin verdim. Saçı rüzgârdan dalgalanıyor, kıyafeti kırışıyordu. Naif bedeni gölgelerin arasında gittikçe daha da küçülüyordu. Ceketinin üzerindeki notlar güneş ışığında parladığı için onu takip etmeme yardımcı oluyordu. Bu notlar âdeta Profesör’ün nerede olduğunun sinyallerini gönderiyordu.</p>

  <p>Birden güneş şemsiyesini tutarken saatim bileğimde ters döndü. Muyenehane girişinden bekleme odasına dönene kadar geçen süreyi hesaplamaya başladım, 10... 20... 30... Garip bir şeyler vardı. Profesör’ün arkasından koşmaya başladım, sandaletlerimi elime aldım, o şehrin karanlığı içinde hızla ilerlerken ben gözlerimi notlardan pırıl pırıl parlayan takım elbisesine dikmiştim.</p>

  <p><br /></p>

  <p class="ilk_p">Bir gün Profesör’ün banyoda olmasını fırsat bilip <i>Matematik Dergisi</i>’ne göndereceği ispat formlarını düzenlemeye çalıştım. Sanki Profesör bu derginin yayınladığı problemleri çözmek için yaşıyordu. Asla derginin geri kalanıyla ilgilenmiyordu, çalışmalarının müsveddeleri derginin etrafına saçılmıştı. Hepsini topladım ve sıraya koydum. Derginin içindekiler sayfasından gerekli kontrolleri yaparak yeniden eskiye doğru dizdikten sonra, yine derginin içindekiler sayfasından bakarak Profesör’ün çözmüş olduğu ödüllü soruları bir araya topladım. Kazananların isimleri çerçevelenmiş olduğu için Profesör’ün hangilerinden ödül kazandığını bulmak zor olmadı. Profesör’ün ismi bana göre diğerlerinden daha özel ve güzel yazılmıştı. Sadece bir dergide değil, bütün dergilerde ismi vardı. Gördüğüm ispatlar onun el yazısıyla basılmadığı için aşina gelmese de derginin sayfaları üstünde oldukça prestijli duruyor, inandırıcılığını koruyordu. Profesör uzun saatler boyunca kapısı kapalı çalıştığından olsa gerek çalışma odası evin diğer odalarından daha sıcaktı. Dergiyle ilgili dokümanları toparladıktan sonra aklıma Profesör’ün dişçideki hali geldi. O zaman geçen süreyi hesaplamıştım; Profesör’le birlikte olsanız her zaman seksen dakikanın hesabını yapmak zorundaydınız. Kaç kere düşündüysem de dişçide geçen süre seksen dakikayı geçmemişti.</p>

  <p><br /></p>

  <p class="ilk_p">Muhteşem bir matematikçi olsa da, seksen dakika döngüsünün her zaman tutarlı olması gerekmiyordu, yaşlı ve hasta biriydi o. Eğer günden güne bilinç süresi değişiyorsa buna dış etkenler sebep olmuş olabilirdi. Dişçideyken Profesör acı içindeydi, üstelik etraftaki insanlar onun şiş ağzına bakıp duruyordu, tüm bunlar pekâlâ onun biyolojik saatini olumsuz etkilemiş olabilirdi.</p>

  <p>Profesör’ün o zamana kadar gönderdiği, ispatların bulunduğu dergileri üst üste koyunca yüksekliği neredeyse belime geldi. Birbirinden çok da farklı olmayan bu dergileri benim için bir hazine kadar değerli kılan, onların içinde Profesör’ün ispatlarının yer almasıydı. İspatlarını gördükçe ona daha da yakınlaşıyormuşum gibi hissediyordum. Yığın oluşturan dergileri bir kazaya kurban gitmemeleri için tek tek özenle düzenledim.</p>

  <p>Profesör banyodan çıkıp odanın kapısında ne zaman belirmişti? Dudakları ve yanakları hâlâ şiş görünüyordu, dişine yapılan uyuşturucunun etkisi geçmemiş miydi? Fakat daha bir rahatlamış, ağrısı dinmiş gibiydi. Onun farkına varmayacağı şekilde usulca saate baktım, banyoya gireli daha otuz dakika olmamıştı.</p>

  <p>“Ne yapıyorsun?”</p>

  <p>“Dergileri düzenliyorum. “</p>

  <p>“Teşekkür ederim çok memnun oldum. Fakat bunların toparlanmasına gerek yok. Çok mu şey istiyorum bilmiyorum ama bunları bir şekilde çöpe atabilir misin?”</p>

  <p>“Hayır, üzgünüm ama... bunları çöpe atamam.”</p>

  <p>“Niçin?”</p>

  <p>“Çünkü bunlarda sizin emeğiniz var, bunların hepsini siz tek başınıza çözdünüz,” dedim. Profesör bana hiç cevap vermeden anlamamış gibi endişeyle baktı, ıslak saçlarından düşen damlalar üstündeki not kâğıtlarını ıslatıyordu.</p>

  <p>Gürültü denecek kadar yüksek sesle cırlayan ağustos böcekleri öğle vakti nihayet biraz sakinleşti, ortalık sessizliğe kavuştu ve bahçeyi güneş ışınları doldurdu. Bakışlarımı ileri çevirdiğimde, dağ sırasının hizasında gökyüzünde sonbahar hissi veren ince bulutları yine de görebiliyordum. Bulutlar tam da ilk görüldüğü yerde toplanmıştı.</p>

  <p>Çok geçmeden Kök’ün yeni okul dönemi başladı. Profesör’ün yaz boyunca <i>Matematik Dergisi</i> için yaptığı çözümlerin ödül kazandığını eve gelen bir mektupla öğrendik. Profesör yine herhangi bir memnuniyet ifadesi göstermedi. Dergiden gelen mektubu okumadan masaya attı, yüzünde en ufak bir sevinç belirtisi yoktu.</p>

  <p>“<i>Janaruobu Dergisi</i> yayına başladığından beri en büyük ödül bu!” diye anlatmaya çalıştım durumu. Profesör sıkılmış görünüyordu.</p>

  <p>“Bu ispat üzerinde ne kadar çok emek harcadığınızın farkında mısınız siz? Haftalarca yemeden içmeden kesildiniz neredeyse,” dedim.</p>

  <p>“Aa...” dedi Profesör ilgisizce.</p>

  <p>“O problemi çözmek için ter içinde kaldınız, giysilerinizde terinizin tuzu duruyor.” Bütün bunları çoktan unuttuğunu biliyorum, ama ona çabalarını hatırlatmak istiyordum.</p>

  <p>“Hımm, öyle mi?” dedi Profesör, kızdıracak kadar sakin ve yavaş bir şekilde. Belki de matematikçilerin hepsi başarılarını böyle küçümsüyordu, belki de Profesör’ün mizacı böyleydi. Hiç şüphesiz, bazı hırslı bilim insanları uzmanlık alanındaki başarılarının duyulmasını istiyor olmalıydı.</p>

  <p>Bu Profesör’ün durumunu açıklamıyordu. O bir problemi çözdükten sonra probleme olan alakası son buluyordu. Dikkatini çeken bir konuda sonuca vardıktan sonra o konuya olan tüm ilgisini kaybediyor, doğruca çözümlenmeyi bekleyen yeni bir probleme yöneliyordu. Sadece matematik konusunda değil, Kök’ü hastaneye götürdüğü ve maçta top Kök’e çarpacağı zaman tehlikeyi önlemek için Kök’ün üstüne kapandığında da benim ona müteşekkir olmamı bir türlü kabul etmemişti. Asla inatçı ve ters değildi. gerçekten teşekkürü hakedecek bir şey yaptığını anlamadığı için böyle tepki veriyordu. O durumda herkesin aynı şekilde davranacağını düşünerek çabalarının değerini küçümsüyordu.</p>

  <p>“Bunu kutlamamız lazım,” dedim</p>

  <p>“Ben bunun kutlanacak bir şey olduğunu düşünmüyorum,” dedi.</p>

  <p>“Çok çalıştıktan sonra elde edilen başarılar arkadaşlarla kutlanmalıdır!”</p>

  <p>“Bu kadar yaygaraya gerek yok ki, ben sadece Tanrının defterine baktım ve gördüklerimi paylaştım,” dedi umarsızca. “Hayır, kutlayacağız. Siz kutlamak istemeseniz de Kök ve ben başarınızı kutlamak istiyoruz,” dedim. Her zamanki gibi elimi güçlendirmek için Kök kozumu kullandım.</p>

  <p>Kök’ün adı geçince Profesör’ün tavrı birden değişiverdi.</p>

  <p>“Kök’ün doğum günü yaklaşıyor, bunu Kök’ün doğum günü partisiyle birleştirebiliriz, bu ayın 11’inde sizin kutlamanızla beraber ona da doğum günü partisi yaparsak çok sevinir,” dedim.</p>

  <p>“Kaç yaşına basıyor?” diye sordu Profesör, stratejim işe yaramış, konuya ilgisini çekmeyi başarabilmiştim.</p>

  <p>“11,” diye cevap verdim.</p>

  <p>“11 mi?” diye sordu, Profesör birden sandalyesinde doğrulup elini saçlarında gezdirdi.</p>

  <p>“Evet, 11.”</p>

  <p>“Çok güzel bir sayı, hatta asal sayıların içinde en güzeli. Bununla birlikte Murayama’nın forma numarası da 11, mükemmel, değil mi?”</p>

  <p>Herkesin yılda bir kere doğum günü kutlanıyordu, bence bir doğum günü ödüllü bir ispattan daha önemli değildi. Evet anlamında kafa salladım Profesör’e</p>

  <p>“İyi öyleyse dediğin gibi kutlayalım bunu. Çocuklar’ın kutlamalara ihtiyacı vardır. Pasta, mumlar ve tezahürat kadar onları mutlu eden başka bir şey yoktur. Yeterince açık, değil mi?”</p>

  <p>“Aynen dediğiniz gibi,” diyerek tahta kalemini alıp duvardaki takvim üzerinde 11 Eylül’ü yuvarlak içine aldım. Profesör de kendine göre, “11 Eylül Cuma, Kök’ün 11. yaş günü,” yazan yeni bir not hazırladı ve onu göğsünün üstünde en çok önem verdiği notların arasına iliştirdi.</p>

  <p>“Hımm, evet işte böyle,” dedi kendi kendine, tatmin olmuş bir şekilde başını sallayarak yazdığı notu okurken.</p>

  <p><br /></p>

  <p class="ilk_p">Kök ve ben, kutlama partisinde Profesör’e Enatsu’nun bir kartpostalını hediye etmeye karar verdik. Profesör mutfaktaki sallanan sandalyesinde uyuklarken ben Kök’e Profesör’ün çalışma odasındaki kitaplıkta gördüğüm bisküvi kutusunu gösteriyordum. Kök o kadar heyecanlanmıştı ki yere oturup tek tek baştan sona, hiçbir ayrıntıyı atlamadan bütün kartlara baktı.</p>

  <p>Bunlar Profesör’ün hâzinesi; aman dikkat et, sakın kırışmasın, kıvrılmasın kartlar,” diye uyardım. Ne kadar uyarsam da Kök beni duymuyordu. O zamana kadar hep arkadaşlarının kartlarına bakmış, kendisine ait olmayan şeylere dokunmaktan uzak durmuştu; genelde annesinden fuzuli şeyler isteyen bir çocuk değildi. Fakat Profesör’ün koleksiyonu elinin altındayken geri dönüşü yoktu, Kök o kutuda beyzbol dünyasının yattığını artık biliyordu. Bu kartlara bakmanın, beyzbol maçı izlemekten çok daha farklı bir cazibesi olduğunu biliyordu. Radyoda dinlediği ya da bizzat tribünde izlediği beyzbol maçından karelerin, böyle ufacık kartpostallar vasıtasıyla korumaya alınmış olmasından çok etkilenmişti. Anı ölümsüzleştiren bir fotoğraf karesi, hayranlık uyandıracak bir destanın insanın avucunun içine sığabilmesi Kök’ün çok hoşuna gitti. Kök’ü fazlasıyla heyecanlandırdı, bu koleksiyonun Profesör’e ait olması onu daha da keyiflendiriyordu.</p>

  <p>“Aaa bak, burada Enatsu’nun fotoğrafı var, fotoğrafta ter damlalarının sağa sola saçıldığı bile görülüyor. Aa... bu da Bacque, gerçekten elleri ne kadar da uzunmuş! Bu daha da muhteşem, çok özel bir fotoğraf; ışığa tutunca üç boyutlu gibi görünüyor. Anne bak Enatsu’nun üç boyutlu bir fotoğrafı!” Kök bana her keşfini göstermek için duruyordu.</p>

  <p>“Tamam, anladım ama artık yeter, topla bunları, bak içeriden sandalye sesi geldi. Profesör birazdan buraya gelecek, bizi bu halde bulacak,” diye uyardım, “bir dahaki sefere Profesör’den izin alıp bakarsın. Bunların sırasını karıştırmadın, değil mi? Profesör bunları mutlaka kendine göre bir sıraya dizmiştir,” dedim.</p>

  <p>Heyecandan mı yoksa kartlar benim sandığımdan daha ağır olduğundan mı bilmem Kök bisküvi kutusunu düşürüverdi. Çok gürültü oldu, ama kartlar çok iyi paketlendiğinden durumu en az zararla atlattık, neyse ki sadece yedek oyuncuların kartları yere dağıldı. Büyük bir telaşla dağılanları tekrar kutunun içine koyduk, tek problem Profesör’ün mükemmel dizimini tutturamamamızdı, bu yüzden oldukça panikledik. Profesör’ün kapıda görünmesinin an meselesi olduğunu biliyordum.</p>

  <p>Biraz düşündüm de, eğer sorsaydık Profesör kartları Kök’e göstermekten memnuniyet duyacaktı zaten, bu sebeple neden bu kadar korktuğuma anlam veremiyordum, nedense bu bisküvi kutusunu kafamda çok büyütmüştüm. Profesör’ün kartları göstermekten memnuniyet duyacağına inanıyordum.</p>

  <p>“Bu oyuncunun adı Şirasaka anne, bu sebeple Kamata Minoru’dan sonra gelmeli,” dedi Kök.</p>

  <p>“Bu nasıl okunuyor peki?” diye sordum.</p>

  <p>“Bu Hondo Yasuji, öyleyse onu şuraya koymak lazım.”</p>

  <p>“Peki, kim olduğunu biliyor musun?”</p>

  <p>“Hayır. ama eğer kartı varsa önemli biridir; şimdi bunu düşünecek halimiz yok, acele etmeliyiz,” dedi Kök.</p>

  <p>Sadece dağılmış kartları Profesör’ün yaptığı gibi dizmeye odaklanmıştık ki kutunun içinde kartların konduğu kısmın altında bir bölme daha olduğunu fark ettim. Kök, “Motoyaşiki Kingo’ya ait kartı yerleştirmeye çalışıyorum,” dedi. Onu dürterek, “Biraz dur!” dedim, parmağımla bu ikinci bölmeyi itince içindeki kapak çıktı; artık kutuda ikinci bir bölme olduğuna şüphem yoktu.</p>

  <p>“Ne oldu ki?” diye sordu Kök, merak dolu gözlerle.</p>

  <p>“Tamam, bir şey yok canım, bırak da ben yapayım.”</p>

  <p>Kök’ten Profesör’ün çalışma masasının çekmecesindeki cetveli getirmesini istedim.</p>

  <p>“Şuna bak, bu tabakanın altında bir şey var. Ben kutuyu tutayım sen de çıkarmaya çalış bakalım,” dedim.</p>

  <p>“Tamam, galiba başardım.” dedi Kök, minik parmağını kutunun içindeki dar kısımdan içeri soktu ve oradaki şeyi çıkardı. Bu bir matematik teziydi ve İngilizce olarak daktiloda yazılmıştı. Üniversiteye ait bir dokümana benziyordu, yüz sayfa kadardı.</p>

  <p>Profesör’ün ismi gotik stilde yazılıydı. Üzerinde yazan tarihten dökümanın 1957 yılına ait olduğu anlaşılıyordu.</p>

  <p>“Profesör’ün yazdığı bir tez mi?” diye sordu Kök.</p>

  <p>“Evet.”</p>

  <p>“İyi de niçin böyle bir yerde saklanmış acaba?” diye sordu Kök, garipsediğini belli ederek.</p>

  <p>1992’den 1957’yi çıkardım, Profesör 29 yaşındaydı bu arada bir süredir içeriden ses gelmediği iin endişem azalmıştı. Motoyaşiki’nin kartı hâlâ elimdeydi.</p>

  <p>Beyzbol kartlarının korunmasına gösterilen özenle saklandığı belli oluyordu bu dökümanın.</p>

  <p><br /></p>

  <p class="ilk_p">Kullandı kâğıt daktilodan ve üzerindeki tarihten, dokümanın son derece eski tarihli olduğu belli oluyordu, fakat hiç kirlenmemişti, lekesiz ve tertemiz duruyordu. Üzerinde ne bir leke ne de bir parmak izi vardı. Zarar görme olasılığının en düşük olduğu bir yerde saklandığının işaretiydi. Kaliteli bir kâğıt kullanılmıştı ve sayfanın yüzeyi hâlâ yazılacak kadar yumuşaktı, sayfa üzerinde bir tane yazım hatası yoktu. Sayfaların köşeleri birbiri üstüne gelecek şekilde üst üste getirilerek katlanmıştı. Ancak soylu bir kralın fermanı bu şekilde muhafaza edilebilirdi. Geçmişten bugüne böylesine korunan bir dokümanı düşünürken Kök’ün az önce kartlara nasıl hoyratça davrandığı gözümün önüne geldi; dokümanı büyük bir özenle elime aldım. Sayfalara içinde durduğu kutudan bisküvi kokusu sinmişti. Yıllarca beyzbol kartlarının altında saklanmış olmalarına rağmen hâlâ çok etkileyiciydiler.</p>

  <p>Dokümanın içeriğini anlamak için baktığımda, dikkat çekici olan Bölüm 1 başlığıydı. Sayfaları çevirdikçe birkaç yerde Artin kelimesi gözüme çarptı, birden Profesörün, berbere gittiğimiz gün eve dönmeden önce parkta oturduğumuzda kumun üzerinde bir kıymıkla bana Artin Teoremi’ni anlattığını hatırladım. Yetkin sayı olan 28’den bahsettiğim zaman bu formülü de eklemişti. Bu muhteşem denklemin yere düşen kiraz çiçeğiyle nasıl bezendiğini unutamıyordum. O esnada dökümanın sayfaları arasından siyah beyaz bir fotoğraf kayıp düştü. Kök fotoğrafı yerden aldı. Profesör’ün nilüfer kaplı bir nehrin kenarında çekilmiş bir fotoğrafıydı bu. Profesör bir yere dayanmış çok rahat görünüyordu, gözleri güneş ışınları yüzünden kısıktı, oldukça genç ve yakışıklı görünüyordu. Fiziği ve takım elbiseli görüntüsü şimdikinden çık farklı olsa da zekâsı her haliyle yine kendini belli ediyordu. Elbette yıllar öncesine ait bu resimde kıyafetinin üstüne iliştirilmiş tek bir not kâğıdı yoktu ve yanında bir bayan duruyordu. Bayanın uzun eteğinin altından sadece ayakkabılarının burnu görünüyordu. Bedenleri birbirinden uzak duruyordu, ama sevgili oldukları belli oluyordu. Ne kadar uzun yıllar geçmiş olursa olsun resimdeki kadının Profesör’ün dul yengesi olduğu belliydi. Okuyabildiğim diğer bir şey de bu dokümanın kapak sayfasında en yukarıda yazan cümleydi; Japonca el yazısıyla yazılmıştı:</p>

  <p><i>N’ye Sonsuz bir aşkla. Beni asla unutma.</i></p>

  <p><br /></p>

  <p class="ilk_p">Enatsu kartını bulmanın pek de kolay olmadığını çok geçmeden anladık. Esas problem, Profesör’ün Enatsu Tigers’da oynadığı süre boyunca (1975 yılına kadar) tüm Tigers kartlarını biriktirmiş olmasıydı. Sonraki yıllarda basılmış yeni versiyonları daha ziyade reklam amaçlı olup piyasadan silinmişti, ayrıca biz de Profesör’e kahramanı Enatsu’nun Nankai ya da Hiroşima forması içinde bir resmini vermek istemiyorduk.</p>

  <p>Kök’le araştırmamıza beyzbol kartlarının olabileceği bir dergiyi tarayarak başladık (böylece beyzbol dergilerinin kitaplarda satıldığını da öğrendim). Bunların arasında her çeşit ve fiyattan kart bulmak mümkündü. Sadece bu kadar da değil, fotoğrafların üstünde bu resimleri kimin nerede çektiği gibi tarihi bilgiler de vardı. Koleksiyonu yapan kişiye ait bilgi bile yer alıyordu. Haftasonu olunca bu kartlardan satan kitapçıları dolanıyordum, fakat Enatsu’nun kartını bulma konusunda bir türlü muvaffak olamıyordum. Aynı zamanda beyzbol kartlarının tarihini, koleksiyoncu kültürünü ve kartları nasıl korumak gerektiğini öğreniyorduk. Haftasonuna doğru derginin arkasında ismi yor alan dükkanların neredeyse hepsini dolaşmıştık. Kart satan dükkanlar ya yüksek fiyata kitap kiralayan ya da dedektif ve falcıların bulunduğu yerler oluyordu. Çok eski binalardan birinde yine bu kartlardan satıldığını görmüştüm önceden. O kadar eski binaların içine giriyorduk ki kırık dökük asansörlere binmekten fenalık gelmişti. Fakat dükkanın içine girince Kök kendini sanki cennette buldu. Burada Profesör’ün bisküvi kutusuna benzer, itinayla dizilmiş kartlardan deste deste vardı. Dükkana girdiğimiz andan itibaren sevinçten sağa sola koşuşturan Kök’ün başını okşayarak Enatsu’nun resmini bulmaya odaklanmamız gerektiğini hatırlattım. Fakat biz aradıkça, Profesör’ün bisküvi kutusuna kıyasla bu dükkanlardakilerin daha dolu bir koleksiyon olduğunu anlıyorduk. Üstelik bu kartlar takıma, tarihe ve pozisyona göre sınıflandırılmıştı. Burası dükkanın en geniş olduğunu düşündüğümüz kısımıydı. Aynı Profesör’ün bisküvi kutusunda olduğu gibi Sadahoru Oh ve Şigeo Nagaşima gibi yıldızlar takım ve pozisyona göre sıralanan oyunculardan ayrı, özel bir yere konmuştu.</p>

  <p>Enatsu’nun yer alabileceği köşeye geçerek üst rafları ben, alt rafları Kök kontrol etmeye başladık. Bir ümitle her bir kartı çevirip bakıyorduk, fazlasıyla yorucu bir işti. Kesinlikle dayanıklılık gerektiriyordu; pusulasız bir şekilde ormanda avlanmaya benziyordu. Cesaretimizi kaybetmemek için tempolu bir şeyler mırıldanıyorduk, kendi tekniğimizi bulmuştuk, böylece daha fazla karta daha seri bir şekilde bakabiliyorduk. Bir kartı baş ve işaret parmaklarımızın arasına alınca arkasına bakabilmek kolay oluyordu. Eğer kart Profesör’ün bisküvi kutusunda gördüklerimizdense hemen geri koyuyor, daha önce görmediğimiz bir şeyse istediğimiz türden mi diye kontrol ediyorduk. Bir süre sonra hemen her kartın Profesör’deki kartlardan olduğunu, Profesör’de olmayan kartların da Enatsu’yu başka takımların formalarını giyerken gösterdiğini fark ettik. Bununla beraber Profesör’deki siyah beyaz Enatsu fotoğrafının ne kadar paha biçilmez olduğunu artık anlayabiliyorduk. Dolayısıyla Profesör’ün kartları kadar kaliteli güzel bir şey bulmak pek kolay olmayacaktı. Hiçbir şey satın almadan uzun saatlerimizi dükkanda geçirmemize rağmen dükkan sahipleri bize hiç kötü davranmadı. Hatta Enatsu’nun resmini aradığımızı söyleyince bizimle ilgilendiler ve dükkandaki bütün diğer kartları önümüze getirdiler; üstelik moralimizi bozmamamız için bizi teselli ettiler. Son girdiğimiz bir dükkanın sahibi müthiş bir yol tavsiye etti.</p>

  <p>“Hımm, peki 1985 yılında şekerlemeci olarak bilinen, bugün çikolata satan yere sormayı hiç düşündünüz mü? Çünkü 1985 yılı bu sözünü ettiğim yerin 50. kuruluş yıl dönümü ve dükkan özel ürünleri için özel promosyon olarak bastırdığı bu resimleri kullandı. O sene Tigers’ın şampiyon olduğu yıl olduğu için oyuncuların en güzel kartları kullanılmış olsa gerek,” dedi dükkan sahibi.</p>

  <p>“Özel promosyon ne demek?” diye sordu Kök.</p>

  <p>Promosyonlu özel ürün, üzerinde imza olur ya da oyuncunun kullandığı bir şey ürün paketinin içine konur. Enatsu 1985 yılında emekli olduğu için bu şekerleme firmasının elinde, özel eldiven kartlarından mutlaka kalmıştır, hatta bir kere benim de elime geçmişti ama hemen satın alındı. Bu kartların meraklısı çoktu.</p>

  <p>“Eldiven kart da nedir? Nasıl bir şeydir?” diye sordu Kök.</p>

  <p>“Bir beyzbol eldiveninin küçük küçük kesip karta yapıştırılmasıyla yapılır eldiven kartlar.”</p>

  <p>“Elbette! Bu kartların üretimi Japon Beyzbol Federasyonu’nun iznine tabidir, çok özel kartlardır. Fakat sınırlı sayıda üretildiği için öyle kolay kolay bulunmaz; yeter ki siz vazgeçmeyin, bir yerde karşınıza çıkar mutlaka bulursunuz. Eğer benim elime geçerse hemen size haber veririm. Benim de bir Enatsu hayranı olduğumu itiraf etmem gerekir,” diyerek Kök’ün Tigers şapkasını çıkardı ve başını, Profesör’ün yaptığı gibi, okşadı.</p>

  <p><br /></p>

  <p class="ilk_p">Parti günü yaklaşıyordu, planladığımız hediye yerine artık başka bir şeyde karar kılmamız gerektiğini düşünüyordum, ama Kök için bu fikir pek ikna edici değildi. Ne pahasına olursa olsun Enatsu’nun kartını hediye etmemiz gerektiği konusunda ısrar ediyordu.</p>

  <p>“Şimdi vazgeçemeyiz,” diyerek inat ediyordu. Onun tek derdinin Profesör’ü mutlu etmek olduğuna şüphem yoktu, fakat kart koleksiyonculuğunun büyüsüne kapıldığı da aşikârdı. Kendini vahşi doğada kart avına çıkmış gibi hissediyordu.</p>

  <p>Profesör de büyük gün için kendi çapında hazırlık yapıyordu. Mutfaktayken defalarca duvardaki takvime bakıyor, takvimde işareti olan 11 Eylül’ü okuyarak kendi üzerindeki not kâğıdıyla kontrol ediyordu. Hiç şüphesiz partiyi hatırlıyordu, fakat <i>Janaruobu</i> mevzusunu çok önce unutmuştu.</p>

  <p>Profesör, bizim bisküvi kutusunu karıştırdığımızı hiç fark etmeyecekti. Profesör’ün tezini ithaf ediş şeklinden çok etkilenmiştim: <i>N’ye Sonsuz bir aşkla. Beni asla unutma.</i> O el yazısı kesinlikle Profesör’e aitti. Bize öğrettiği “sonsuzluk” dolu bir aşk, sonsuz bir şekilde, matematiksel teoremler gibi sonsuzdu. Beni gündüz düşünden uyandıran Kök oldu.</p>

  <p>“Anne, cetveli içeri doğru sok böylece kırıştırmadan yerine koyabiliriz,” dedi Kök, bu sırada tezi parmaklarımın arasından çekmiş ve Profesör’ün sırrına saygısızlık etmeden büyük bir dikkatle kutunun içine yerleştirmişti.</p>

  <p>Kartları eksiksiz yerleştirdik ve koleksiyona dokunduğumuza dair arkamızda hiçbir iz bırakmadık Kartların içinde durduğu kutu zarar görmedi, hatta kartların köşeleri bile kırışmadı, değişen tek şey Profesör’ün tezini birine ithaf ettiğini artık biliyor olmamdı. Bu kutu artık sadece beyzbol kartlarının durduğu basit bir teneke değil, Profesör’ün hatıralarının mezarıydı. Kutuyu dikkatle kitaplıktaki yerine kaldırdım.</p>

  <p><br /></p>

  <p class="ilk_p">En son gittiğimiz dükkanın sahibinin önerisinin işe yarayacağını düşünmüyordum, ondan hiç telefon gelmemesi de beni hayal kırıklığına uğratmıştı. Kök okuyucuların kartpostal değiş tokuş ettiği bir dergiye ilan vermek ve arkadaşlarına hatta arkadaşlarının ağabeylerine sormak gibi fikirlerle geliyor, son dakika çabaları gösteriyordu. Büyük gün için hediyesiz kalmak istemiyordu. Ben B planı olarak başka bir hediye almamız gerektiğini düşünüyordum. Ne alacağımıza karar vermek kolay değildi. Kalem, defter, ataş, not defteri hatta tişört seçeneklerini değerlendiriyordum. Profesör’ün gerçekten ihtiyacı olan çok az şey vardı. Fakat bu seçenekleri Kök’le değerlendirmek işi zorlaştıracağa benziyordu.</p>

  <p>Hediye olarak ayakkabıda karar kıldım. Her zaman, her yerde giyebileceği rahat, yeni, sağlam bir çift ayakkabıya ihtiyacı vardı. Ayakkabıları aldıktan sonra kilerde saklayabilirdim küçükken Kök’e aldığım hediyelere böyle yapardım. Eğer kartları zamanında bulabilseydik onları Profesör’ün ayakkabı dolabında saklayacaktım. Fakat sonunda hiç ummadığım bir yerden umut ışığı belirdi. Akebono Temizlik Ajansı’na ödemelerimi kontrol etmek için gittiğimde hizmetçilerden birkaçıyla konuştum. Ajans başkanı bizi dinlediği için Profesör’ün ismini vermekten çekindim, oğlumun beyzbol kartlarına çok meraklı olduğunu, iyi olanları bulmanın da çok zor olduğunu söyledim. Hizmetçilerden biri annesinin küçük bir dükkan işlettiğini ve dükkanın deposundaki şekerleme kutularında kartları gördüğünü hatırladığını söyledi.</p>

  <p><br /></p>

  <p class="ilk_p">Esasında, umutların annesinin bayiiyi 1985 yılında kapattığını duyduktan sonra yeşerdi. Hizmetçinin annesi 1985 yılının kasım ayında yaşlılar için düzenlenen bir gezide sunmak üzere çikolata sipariş vermişti; o dönemde çikolatalarla beraber beyzbol kartları da veriliyormuş. Yaşlılar bu kartları almayınca annesi de bu kartları siyah zarflara koyup çikolatalara iliştirmiş ve bunları çocuk kulübünde dağıtmayı düşünmüş, sağlığı bozulunca hastaneye yatmış ve dükkanı kapatmış. Bu durum beyzbol kartlarının o günden bugüne nasıl muhafaza edildiğini açıklıyordu.</p>

  <p><br /></p>

  <p class="ilk_p">Ajanstan çıkıp doğruca arkadaşımın annesinin evine gittik. Eve tozlu bir kutuyla döndüm. Bu kartları satın almak istediysem de arkadaşım buna izin vermedi. Kartların iliştirildikleri çikolatalardan daha kıymetli olduğunu söyleyerek minnetle bu kartları aldım. Eve geldiğim zaman çalışmaya başladık. Kök siliyor, ben de zarfları keserek açıyordum, çok basit bir operasyon oldu. Uyum içinde çalışıyorduk. O zamana kadar görmediğimiz türden kartlar gördük. Kök birçok çeşit arasındaki farkı bir dokunuşta anlıyordu. Oşita, Hiramatsu, Nakanişi, Kinegaza, Boomer, Oişi, Kakefu, Harimoto, Nagaike, Horiuçi, Arito. Bass, Akiyama, Kadota, Inao, Kobayaşi, Fukumoto... Oyuncular birbiri ardına çıkıyordu. En son gittiğimiz dükkandaki gibi bazı kartlar kabartmalı, bazıları orijinal, bazıları yaldızlıydı. Kök yorum yapmayı bırakmış kartlara konsantre olmuştu. Bu şekilde hedefimize daha kolay ulaşabileceğimizi biliyordu. Kök kartları dizdikçe etrafım küçük siyah zarflarla kaplandı. Kart almak için elimi her uzatışımda rutubetli kutudaki çikolata kokusu elime siniyordu. Kutunun yarısı boşalmıştı ama aradığımız Enatsu kartı yoktu. Çok fazla beyzbol oyuncusu vardı. Her bir takımın dokuz oyuncusu olduğu, Merkez ve Pasifik liglerinde elli yıldan fazla yer alan pek çok takımın olduğu düşünülürse bu kadar oyuncu kartı olması hiç de şaşırtıcı değildi. Enatsu’nun büyük bir oyuncu olduğunu bilirdim fakat Savamura, Kaneda, Egava gibi hayranı çok olan başka meşhur oyuncular da vardı. Bu sebeple istediğimiz kartı bulacağımıza dair şüphelerim vardı. Umudum tükeniyordu, bu son çabamız belki Kök’ü bu hediyeden vazgeçirmeye ikna edebilirdi. Nasıl olsa kilere sakladığım bir çift ayakkabı vardı. Ayakkabılar son moda olmasa da rahat ve şıktı; kesinlikle bir beyzbol kartından daha fazla ederdi. Profesör’ün ayakkabıyı seveceğinden emindim.</p>

  <p>“Ah!” diye seslendi Kök, çok zor bir problemin sonucunu bulmuş gibi. Sesi öyle zayıf, öyle sakin bir edayla çıkmıştı ki istediğimiz kartın Kök’ün elinde olduğuna inanmakta zorlandım. Karttan gözlerini alamıyordu. Enatsu’nun kendi eldiveninden bir parçanın da olduğu, 1985 yılında sınırlı sayıda basılan bu karta bir süre ikimiz de hiç konuşmadan bakakaldık...</p>
</body>
</html>
