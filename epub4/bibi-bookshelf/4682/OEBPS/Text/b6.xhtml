<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum_adi">BOLÜM 6</p>

  <p class="ilk_p">Profesör’ün evine döndüğümüzde gece saat 10’a geliyordu. Kök, hâlâ maçın heyecanım taşırken bir taraftan da art arda gelen esnemelerle boğuşuyordu. Profesör’ü evine götürdükten sonra hemen kendi evimize dönmeyi planlamıştık ama Profesör umduğumdan fazla yorulduğu için o yatana kadar beklememiz gerektiğini düşündüm.</p>

  <p>Maç dönüşü tıklım tıklım olan otobüsün içinde de iyice yorgun düşmüştü. Otobüste insan seli arasında sıkışınca, üzerindeki notlar sürekli sağa sola takılıyordu, düşecek diye aklı çıkıyordu. Yol boyunca, “Birazdan varacağız merak etmeyin,” diyerek onu rahatlatmaya çalıştım. Fakat otobüs öyle kalabalık ve gürültülüydü ki sesimi duyamıyordum. Otobüste geçirdiğimiz süre boyunca Profesör, yabancılarla pek temas halinde olmak istememiş, garip bir şekilde vücudunu içe doğru kıvırarak korumaya almıştı.</p>

  <p>Eve girdikten sonra Profesör çoraplarından başlayıp sırayla ceketini, kravatını, pantolonunu çıkarıp yere attı, en son iç çamaşırlarıyla kaldığında dişini bile fırçalamadan yatağa girdi. Bu onun her zamanki tarzıydı, kesinlikle yorgunluktan değildi. Biraz önce tuvalete girdiğinde bize duyurmadan dişlerini fırçalamış olmalı diye düşünmeyi tercih ettim.</p>

  <p>“Bugün için teşekkür ederim,” dedi Profesör yatmadan önce, “sayenizde çok güzle vakit geçirdim.”</p>

  <p>“Atışları pek başarılı bulmasa da,” dedi Kök, Profesörü’ü işaret ederek, bir yandan da onun yastığını ve örttüğü yorganı düzeltti.</p>

  <p>“Enatsu hiç atış yapmadı,” diye mırıldandı Profesör, “30 Ağustor 1973’te Giants, Tigers’la sezonun son maçını oynuyordu. Enatsu sayesinde on birinci oyunu 1–0 almışlardı. Hepsini Enatsu başarmıştı. Bugün Enatsu’nun maçta olmaması ne büyük şanssızlık,” diye hayıflandı.</p>

  <p>“Dedim ya, bugün başka maçta rotasyondaymış, bir dah, bilet alırken Enatsu var mı yok mu kontrol eder öyle alırız, söz!” diye toparlamaya çalıştı Kök. Ben de, “Aman canım ne önemi var, takımımız kazandı ya siz ona bakın! Üstelik 6–1 gerçekten iyi bir sonuç!” diyerek durumu yumuşatmaya çalıştım, “hem Tigers, ikinciliğe yükseldi, öyle sanıyorum ki Giants, Taiyo’ya yenildi ve küme düştü, bugün böyle şanslı bir gündü, Profesör,” diyerek sözlerimi tamamladım.</p>

  <p>“Evet doğru, Kök’ün beni maça götürmesi sayesinde oldu bu, neyse dikkatli dönün. Annenin sözünü dinle hemen uyu Kök, yarın okul var değil mi?” diye teyit etmek istercesine sordu Profesör.</p>

  <p>Ağzının kenarında küçük bir gülümseme takılı kaldı ve daha cevabını duymadan gözlerini kapayıp uykuya dalmıştı Profesör. Gözleri kızarmış, dudakları çatlamış, saçları hangi arada terlemişti bilmiyorum, yavaşça yanağına dokundum. Profesör’ün ateşinin çıktığını fark ettim. Biraz düşündükten sonra Kök’le birlikte Profesör’ün evinde kalmaya karar verdik. Onu hasta haliyle bırakamazdım, sanki Profesör’ün yanında kalırsam onu iyi edebilecekmişim gibi hissediyordum. Hizmet sözleşmesine göre hareket etseydim, eve dönerdim. Profesör’ün ne durumda olduğunu düşünüp vicdan azabı çekmektense yanında kalıp ona hemşirelik yapmak benim için daha doğru olacaktı. Önce ateş düşürücü ilaç bulmak için evin altını üstüne getirdim fakat ne ateş ölçer ne de ilaç bulabildim. Pencereden gördüğüm kadarıyla Profesör’ün yengesinin evinde henüz ışıklar sönmemişti o esnada bahçe kapısının önünde bir gölge dikkatimi çekti. Yardıma ihtiyacım olduğu için birinin geldiğini hayal etmiş olabilirim diye düşündüm. Daha ilk günden evdeki problemleri evin dışına taşımamam tembihlendiği için, yardım isteyemezdim, usulca pencereye yaklaşıp perdeleri çektim.</p>

  <p>Netice itibariyle bu problemi kendim çözmek zorunda olduğum için, Kök hasta olduğunda yaptığım gibi ateşini düşürmek için bir naylon poşete buz doldurdum ve bunu başına koydum, bir bez ıslattım, kalınca bir kıl battaniye çıkarıp Profesör’ün üstüne örterek terlemesini sağladım. Kök’ü çalışma odasındaki kanepeye yatırdım, kanepenin üstü kitaplarla doluydu, hepsini kaldırarak rahat yatabilmesi için düzelttim önce. Kök, Profesör için endişelenmesine rağmen yorgunluktan uyuyakalmıştı. Tigers şapkası matematik kitaplarından birinin üstüne düşmüştü.</p>

  <p>“Nasıl oldunuz? İyi misiniz? Boğazınız kurur da bir şey içmek isterseniz söyleyin lütfen,” diye fısıldadım.</p>

  <p>Profesör cevap veremediği gibi horlayarak uyumaya devam ediyordu, neyse ki ateşi düşmüştü. Nefes alıp verişi düzensizdi, fakat acı çektiğine dair bir işaret yoktu. Daha ziyade huzurlu görünüyordu. Ne alnına koyduğum torbanın içindeki buzları değiştirirken ne de terini silerken bir kere bile gözünü açmadı, uykuya tamamen teslim olmuştu.</p>

  <p>Not kağıtlarının üzerine iliştirmiş olduğu takım elbisesi yokken vücudu çok zayıf ve naif görünüyordu. Karnının ve dirseklerinin derisi sarkmış kırış kırıştı. Soluk benzi onu mücadele gücü kalmamış gibi gösteriyordu. Tırnaklarının ucunda bir hayat belirtisi aramak için bakışlarımı o yana yönelttiysem de beyhude bir çabaydı. Nasıl olduğunu fark etmeden Profesör’ün öğrettiği karmaşık ismi olan bir matematikçinin sözünü anımsadım: “Tanrı vardır –matematik mantığına göre bakarsak– öyleyse şeytanda vardır, çünkü onu da ispatlayamayız,” bu açıdan değerlendirince, Profesör’ün vücudunu sayıların şeytanının esir aldığından başka bir şey düşünemiyordum.</p>

  <p>Gece yarısı geçtiğinde Profesör’ün ateşi biraz daha yükselmiş gibiydi. Nefesi daha sıcaktı ve durmadan terliyordu, başına koyduğum buzların bile erimesi hızlanmıştı. Acaba eczaneye mi gitmeliydim? Ne diye onu maça götürmek için ısrarcı davranmıştım ki? Beyin faaliyetleri de bu durumdan olumsuz etkilendiyse ne yapardım? Endişeler sarmıştı zihnimi. Bir taraftan da böyle rahat uyuduğuna göre ciddi bir mesele olmasa gerek diye düşünüp kendimi avutmaya çalışıyordum. Maçta yanımıza aldığımız battaniyeyi yere serip üstüne kıvrıldım. Perdelerin arasından ağarmakta olan tanın huzmeleri süzülüyordu. Maça gidişimizin üstünden sanki çok uzun zaman geçmişti. Sol tarafımda Profesör, sağ tarafımda Kök uyuyordu, gözlerimi kapattığımda bütün sesleri duymaya başladım. Profesör’ün horlaması, kıl battaniyenin hışırdaması, Profesör’ün başına koyduğum buzların erime sesi, Kök’ün sayıklamaları, koltuğun gıcırdaması... Bu sesler bana Profesör’ün aniden beliren hastalığını unutturmuş, âdeta beni huzurlu bir uykuya sevk etmişti. Ertesi gün Kök, Profesör uyanmadan kalktı, eve gidip kitaplarını ve arkadaşından geri vermek üzere ödünç aldığı megafonu alıp okula gitti. Profesör’ü kontrole gittiğimde hâlâ derin uykuda olduğunu gördüm, sanki yüzüne renk gelmiş, vücut ısısı normal düzeye inmiş, hırıltılı nefes alıp verişi de düzelmişti. Bu sefer de neden bu kadar çok uyuduğunu düşünerek endişelenmeye başladım. Yavaşça alnına dokundum, battaniyesini çekiştirdim, kollarını, karnını dürttüm fakat göz kapaklarının altındaki hareketten başka bir kıpırdama yoktu.</p>

  <p>Öğle saatleriydi, mutfakta iş yaparken birtakım sesler duydum, gidip ne olduğuna baktığımda Profesör’ü her zamanki gibi takım elbisesini giymiş yatağında otururken buldum.</p>

  <p>“Kalkmışsınız! Hâlâ ateşiniz var, her şey normale dönmeden kalkmak yok!” dedim.</p>

  <p>Profesör kafasını kaldırmış hiçbir şey söylemeden bana bakıyordu. Gözünde çapak birikmiş, saçları dağılmış, tam bağlayamadığı kravatı düzensiz bir şekilde boynundan aşağı sallanıyordu.</p>

  <p>“Pekâlâ, şimdi hemen bu kıyafetleri çıkarıyorsunuz! Çamaşırlarınızı da değiştirelim dün gece çok ateşlendiniz ve terlediniz. Pijama alıp geleceğim sizin için, lütfen gömleğinizi çıkarın, bakın rahatlayacaksınız; çok yoruldunuz dün... Üç saatten fazla beyzbol izledik, sizi gelmeye zorladığım için üzgünüm, fakat endişelenmeyin ateşiniz düştü, sağlığınıza iyi gelecek vitaminli şeyler yediniz mi ayağa kalkarsınız. Kök de her zaman böyle toparlar, evet şimdi bir şeyler yemezseniz olmaz, size elma suyu hazırlayayım mı?” Profesör gözlerini dikip bana baktı ve sonra yüzünü öbür tarafa çevirdi. İşte o zaman büyük bir hata yaptığımın farkına vardım. Profesör dün gece maça gittiğimizi de, benim kim olduğumu da unutmuştu. Profesör gözlerini dikmiş yine bana bakıyordu, kambur sırtı sanki bir gün içinde yatmaktan düzleşmişti. Tükenmiş vücudu hareketsizdi, fakat yüreği nereye kaçacağını şaşırmıştı. Sayıların gizemiyle durumu anlatmak bile imkânsızdı, yüzünde Kök’e gösterdiği sevginin s’sinden eser yoktu, sanki üstünden cansız bir ruh akıyordu. Bir ağlama sesi geldi sonunda, sesin ondan çıktığını anlamayıp sesin bozuk bir müzik kutusundan geldiğini sandım, etrafa bakındım. Bu ses, Kök elini kestiği zamanki Profesör’ün ağlama sesinden daha farklıydı. Bu kez çok kişiseldi, umutsuzdu, Profesör kendisi için ağlıyordu. Üzerine iliştirmiş olduğu not kağıtlarından en önemlisini çekip Profesör’e gösterdim. “Benim hafızam sadece seksen dakikadır,” yazan nottu bu, yavaşça yatağın kenarına oturdum, başka bir şey yapmak o an aklıma gelmedi, çünkü çok ciddi bir hata yapmıştım. Her gün uyandığında kıyafetlerini giyerken Profesör seksen dakikalık hafızasının farkına ilk defa bu notlarla varıyordu. Hatta bir önceki gece gördüğü rüya da o zamana ait değildi, hep çok derinlerde kalacaktı; hiçbir zaman en son gördüğü rüyadan başkasını anımsaması mümkün değildi. Bir önceki gündeki kendisini kaybedip bir daha onunla buluşamayacağını bilerek durumu kabullenmek zorundaydı. Beyzbol topunun çarpmasından Kök’ü korumaya çalışan Profesör her gün kendi içinde ölüyordu. Her gün uykudan kalkıp bu durumla nasıl yüzleşiyor ve kabulleniyor bilmiyordum.</p>

  <p>“Şeyyy... Ben bakıcınız,” dedim ağlaması bitince, “size yardımcı olmam için işe alındım, bakıcınızım,” dedim tekrar. Profesör nemli gözleriyle bana baktı. “Akşam olunca oğlum da gelecek. Saç şekli karekökü andırdığı için siz ona Kök diyorsunuz; bu ona sizin taktığınız bir isim.” Profesör’ün kolunu tutup başka bir not kağıdı gösterdim, iyi ki dün geceki tıklım tıklım otobüste bu not düşüp kaybolmamış diye düşünmekten kendimi alamadım. “Senin doğum günün ne zaman?” dedi Profesör, geçirdiği ateşten olsa gerek sesi çok zayıf çıkıyordu. Nihayet her zamanki sorularına başlamış olması beni rahatlattı. “20 Şubat,” diye cevap verdim. “220 ile 284 arasında özel bir bağ vardır...” diyerek onu her güne başlarken kurduğumuz diyaloğa ustalıkla çekebilmiştim.</p>

  <p>Profesör’ün yüksek ateşi üç gün devam etti, bu süre boyunca Profesör neredeyse hep uyudu. Yemek yemek ya da atıştırmak için ara vermeden uyumaya devam etti, elimde yemekle bekleyip sonra bir şey yapamadan başından ayrılıyordum. Yavaş yavaş yatağında doğrulmaya çalıştığı anlarda ağzını açmasını bekliyor, kaşığı elimde hazır tutuyordum, çünkü bir tas çorbayı içerken bile mücadele ediyordu.</p>

  <p>Sonunda Profesör hastaneye gitmesine gerek kalmadan iyileşti. Dışarı çıktığı için hasta olduğunu göz önünde bulundurunca dışarı çıkmamasının en iyisi olacağını düşündüm. Zira, onu giydirip kliniğe götürmek neredeyse imkânsızdı. Kök okuldan gelince hiçbir şey sormadan doğruca Profesör’ün odasına gidip yatağın kenarında dikiliyor, ben ona ödevini yapması gerektiğini söyleyene kadar da Profesör’ün başından ayrılmıyordu.</p>

  <p>Dördüncü günün sabahında nihayet Profesör’ün ateşi düştü ve iyileşme belirtileri gösterdi. Uyuduğu süreler azalmış, üstelik iştahı da geri gelmişti. Yataktan çıkıp sofraya oturabilecek kadar güçlenmiş, kravatını bile bağlamaya yelteniyor hatta mutfaktaki sallanan sandalyesinde oturma isteği duyuyordu, <i>Matematik Dergisi</i>’ndeki ödüllü soruları çözme denemelerine de başlamıştı. Eskisi gibi konsantre olduğu zamanlarda ona engel olduğumu söylerse, akşamları Kök’ü yine sarılarak karşılarsa ve onu sorulara boğarsa tam anlamıyla iyileşmiş olacaktı. Evet, artık Kök’le beraber yine sayıların derinliğine iniyor, içinden geldiği zamanlarda onun başını okşuyordu. Profesör eski haline dönmüştü.</p>

  <p><br /></p>

  <p class="ilk_p">Profesör’ün iyileşmesinin üstünden çok zaman geçmemişti ki Akebono Temizlik Ajansı yöneticisinden bir çağrı aldım. Daha önceden tarihi belli olan performans görüşmelerinin haricinde ajansa çağrılmak açıkçası pek de iyiye işaret değildi. Çağrı, müşterinin sizin hakkınızda şikâyette bulunmasına bağlı olarak azar işiteceğiniz, özür dilemeniz gerektiği ya da müşteri mülkiyetine ve özeline zarar verdiğiniz anlamına gelebilirdi. İşin garibi, Profesör’ün seksen dakikalık hafızası rahatsız olacağı bir şey yapmış olsam bile şikâyet etmeye elvermezdi. Ayrıca yengesinin kuralına da itaat etmiş ve onun evine hiç gitmemiştim. Belki de ajans başkanı dokuz bakıcının iş bıraktığı evle olan ilişkimi nasıl yürütmeyi başardığımı bilmek istiyordu. Bu şekilde kendimi rahatlattım.</p>

  <p>İçeri girdiğim gibi Akebono Temizlik Ajansı’nın başkam tarafından, “Sen ne yaptın bakayım?” diye azarlanınca yolunda gitmeyen bir şeyler olduğunu anladım. “Hakkında şikâyet var!’ diye bağırdı kaşlarını çatıp kızgınlığını göstererek. “Ne şikayeti?” diye sordum kekeleyerek. O zamana kadar hakkımda pek çok kez müşterilerden şikâyet gelmişti, fakat hepsi ajans ya karşı tarafın yanlış anlamasından ya da egosundan kaynaklandığı için ajans başkanı beni anlayışla karşılamış ve nihayetinde, “Haydi bu işin üstesinden de gel bakalım,” diyerek konu tatlıya bağlanmıştı bu sefer durum farklıydı anlaşılan.</p>

  <p>“Sakın inkâr etme! Sen asla yapmaman gereken bir suç işledin. Hizmet verdiğin Matematik Profesörü’nün evinde kalmışsın! Doğru mu bu?”</p>

  <p>“İyi ama ben yanlış bir şey yapmadım. Böyle bir iddiada bulunan kim?”</p>

  <p>“Bu bir iddia değil, orada kaldın, değil mi?”</p>

  <p>Uysal bir şekilde evet anlamında başımı salladım.</p>

  <p>“Çok iyi biliyorsun ki mesai yapman gerekirse bizi bilgilendirmen gerekir ve planlanmamış acil bir durumsa fazla çalışma ödemesi için ev sahibinin yazılı onayını alman gerekir.”</p>

  <p>“Evet, biliyorum,” dedim.</p>

  <p>“Sen kurallara uymadın ve bu iddia yersiz değil, değil mi?”</p>

  <p>“Hayır, yanlış anladınız. Ben fazla mesai yapmış değilim, sadece biraz yufka yürekli olduğum için yardım etmeye çalıştım...” diyerek kendimi savundum.</p>

  <p>“Eğer fazla mesai değilse nedir yaptığın? İş için değilse eğer, geceyi bir hizmet verdiğin kişinin evinde geçirirsen bunun seviyesizce bir şey olduğu düşünülmez mi?”</p>

  <p>“Hastalandı, birden ateşi çıktı. Onu öyle bir başına bırakamazdım. Kurala uymamış olmam bir hata, çok üzgünüm... Fakat bilmelisiniz ki bir bakıcı olarak kesinlikle uygunsuz, seviyesiz bir şey yapmadım. Olması gerekeni yaptığımı düşünüyorum.”</p>

  <p>“Oğlunla olan ilişkine gelince...” Ajans başkanı iş kartımın köşesine parmağıyla vurarak konuşuyordu. “Sana istisnai bir olanak tanıdım, kimseye çalıştığı yere çocuğunu götürmesine izin vermedim, bu müşterinin talebi olduğu için kabul etmiştim. Fakat çalışan diğer hizmetçilerimiz tarafından bu ayrıcalık soruluyor. Yanlış anlaşılmamak için herkesle aynı koşullarda çalışmak zorundasın! Yoksa bizim başımız derde girer!”</p>

  <p>“Gerçekten çok üzgünüm, düşüncesizce davrandım. Oğlum konusunda size minnettarım...”</p>

  <p>“Seni bu işten alıyorum!” dedi başkan.</p>

  <p>“Nasıl?”</p>

  <p>“Bugün itibariyle oraya gitmeyeceksin... Bugün orada çalışmayacaksın ve yarından itibaren de başka bir müşterimiz için çalışmak üzere mülakata gideceksin,” dedi ve Profesör’ün kartının arkasına onuncu mavi mühürü basıverdi.</p>

  <p>“Bir dakika lütfen, durun! Aniden böyle bir şey istemeniz beni çok zor durumda bıraktı. Benim bu işi bırakmamı isteyen kim? Lütfen söyleyin. Gerçekten siz misiniz bunu isteyen?”</p>

  <p>“Profesör’ün yengesi,” diye cevapladı ajans başkanı.</p>

  <p>“Fakat ben onunla mülakattan sonra bir kere bile görüşmedin,” dedim itiraz edercesine, “üstelik onu kızdıracak bir şey yaptığımı hatırlamıyorum. O benim Profesör’ün evinde yaşadığım sorunları kendisine taşımamamı söylemişti, ben de onu hiç rahatsız etmedim. Biliyorum o benim paramı ödüyor ama o evde benim nasıl iş yaptığımı bilmiyor, nasıl olur da beni kovabilir?”</p>

  <p>“Yengesi senin o gece Profesör’ün evinde kaldığını biliyor,” dedi başkan.</p>

  <p>“Yani gözetlemiş mi?” diye sordum hayret içinde.</p>

  <p>“Karşı tarafın seni her zaman gözetlemeye hakkı var!”</p>

  <p>Aklıma, gece evin etrafında duyduğum ve anlamlandıramadığım o çıtırtılar geldi. “Bakın, Profesör hasta, üstelik normal bir hastadan çok daha özenle bakılması gerekiyor, onun durumunda sıradan bir hemşire yetersiz kalır. Bugün o eve gitmezsem Profesör zorluk yaşar. Şimdi muhtemelen yataktan yeni kalkmış, odasında oturmuş, kim olduğunu anlamak için takım elbisesi üzerindeki notlara ve etrafa bakınıyordur.” “Senin yerine ona bakabilecek bir sürü hizmetçimiz var,” dedi başkan sözümü keserek. Önündeki masanın çekmecesini açıp içinden Profesör’ün kartını çıkardı ve onu “bekleyenler” listesine aldı. “Evet, kararımız budur. Görüyorsun ya bizde ayrıcalığa yer yok,” diyerek oldukça sert bir şekilde çekmeceyi kapattı. Böylece profesörün evindeki hizmetim sonlanmış oluyordu.</p>

  <p><br /></p>

  <p class="ilk_p">Hizmetçilik yapacağım bir sonraki müşterim aynı zamanda bir mali müşavirlik bürosu olan bir çiftti. Evden çıkıp yeni iş yerime gitmek için tren ve otobüsü kullanarak aldığım yol toplamda altmış dakikadan fazla sürüyordu. Çalışma saatlerim akşam dokuza kadar uzuyor, işverenin hem ev işiyle hem de ofisteki işlerinde çalışıyordum, üstelik işverenim olan kadın pek iyi biri sayılmazdı. En kötüsü de Kök, çalışan bir annenin çocuğu olarak yaşaması gereken sıkıntılarla başedebilmeliydi. Ajans başkanı böyle düşünüyordu. Akebono Ajansı gibi bir yere bağlı çalışırsanız işverenlerinize kendi isteğiniz dışında hoşça kal demeye alışırsınız. Müşteriler değişiklik isteyebilir ve siz bir hizmetçi ile ev sahibi arasındaki ideal uyumu yakalamayabilirsiniz. Dahası aynı işte kaldıkça problem potansiyeli artabilir. O zamana kadar, hizmet verdiğim yerlerden ayrılırken benim için veda gecesi düzenleyenler bile olmuştu, hatta bir ya da iki kez evin çocuğu kendince veda hediyesi verince gözyaşlarımı tutamamıştım. Fakat bazen iş tek bir söz edemeden bitebiliyordu; hatta tabak çanak ya da bir eşyaya veya kıyafete verdiğim zarardan ötürü elime bir fatura bile verilebilirdi.</p>

  <p>İş nasıl biterse bitsin, her zaman etkilerini kendi içimde çözümlemeye çalışırdım. Kişisel bir şey yoktu, üzülüp örselenmeyi gerektirecek bir şey yoktu. Ben onlara göre sadece bir hizmetçiydim, gittikten sonra hatırlanacak biri bile değildim. Aslında kapıdan çıktığım gibi ben de onları genellikle unuturdum. Sonraki gün yeni işimdeki kuralları, yeni ev sahibinin beklentilerini öğrenmeye başladığım gün olduğu için de duygusallaşacak vaktim kalmazdı.</p>

  <p>Fakat her nasılsa bu sefer durum farklıydı. Dürüst gerekirse beni en çok üzen Profesör’ün bizi hatırlamasını sağlayacak ufacık bir hafıza kaydının olmamasıydı. Hiçbir zaman yengesine benim işi neden bıraktığımı ya da Kök’e ne olduğunu soramayacaktı. Yemek masasının yanındaki sallanan sandalyesindeyken çoban yıldızını görünce ya da çalışma odasında bir matematik probleminin sonucunu bulduğu zaman Kök ile beni anımsamayacaktı. Bunları bilmek çok acıydı. Üzgün olmanın yanısıra kuralları çiğnediğim için kendime çok kızıyordum.</p>

  <p>Yeni işim zihinsel değil fiziksel enerji gerektiriyordu. Benden yapmam istenen işler; yabancı araçların temizliği, dört katlı binanın temizliği, on kişilik yemek yapmak gibi şeylerdi, fakat zihnimin bir köşesi Profesör’le dolu olduğu için konsantre olamıyordum. Sürekli olarak onun hasta, yatağının köşesine oturmuş iki büklüm hali gözümün önüne geliyordu. Bu esnada türlü hatalar yapıyor, yeni işverenimin gözüne batıyordum.</p>

  <p><br /></p>

  <p class="ilk_p">Profesör’ün evinde benim yerime kimin çalışmaya başladığını bilmiyordum. Sadece onun Profesör’ün üstüne iliştirilen notların maksadını anlayabilmesini umuyordum. Acaba Profesör yeni bakıcı kadına telefon numarasını veya ayakkabı numarasını sorup, o sayıların içindeki gizemi izah edecek miydi? İtiraf etmeliyim ki Profesör’ün aynı soruları başkasına sorduğu düşüncesi hiç hoşuma gitmemişti. Bunu düşününce paylaştığımız matematiksel keşiflerden duyduğumuz keyifli anlar gözümün önünde solar gibi oluyordu. Dış dünyada her ne değişiklik olursa olsun Profesör için hayatın yine matematikle devam edeceğini bilmeme rağmen üzülüyordum.</p>

  <p>Bazen, yeni bakıcı kadının Profesör’ün evindeki koşullarla mücadele edemeyip işi bırakacağını ve temizlik ajansı başkanının benden başkasının orada çalışamayacağını anladığını hayal ediyordu. Fakat kendimi bu gündüz rüyalarından artık uyandırmam gerekiyordu. Onun ben olmadan hayatına devam edemeyeceğini düşünmek sadece bir teselliydi, oysa ajans yöneticisi haklıydı benim yaptığım işi yapabilecek bir düzine bakıcı kadın vardı.</p>

  <p>Kök niçin Profesör’e gitmediğimizi defalarca soruyordu “Öyle gerekiyor.” demekten başka bir şey yapamıyordum. “Öyle gerekiyor ne demek?” diyerek omuz silkiyordu, onun isyan ettiğini hissedebiliyordum.</p>

  <p>Profesör’ün evinden ayrıldıktan bir hafta sonraki pazar günü Tigers’ın Yufune isimli oyuncusu Hiroşima Carp karşısında bir atış yaptı. Kök’le akşam yemeğinde radyo dinliyorduk. Mayumi üç kez vurup kaçmış, Şinjo da bir vuruşa karşılık vermişti. Sekiz devre sonunda maç 6–0 bitti. Maçın skoru da karşı takımın hataları da Nakagomi’nin olduğu maçtaki skor ve hatalarla aynıydı. Vuruşun daha çok etki yaratması için spiker ses tonunu yükseltiyordu, heyecan ve tezahüratlar artsa da biz dilimizi yutmuş gibi dinliyorduk. Dokuzuncu devrede oyunculardan biri ikinci kez yere düşünce Kök derin bir nefes aldı. Bu durum ikimize de neyi hatırlatmıştı? Kök’ün ne düşündüğünü çok iyi tahmin edebiliyordum. Bu sebeple gereksiz yere bir şey sormadım. Son vuruş yapan oyuncunun topu saha dışına çıkınca sahadan yükselen tezahürat sesleri odayı doldurdu, tam o sırada spikerin, “Dışarıda, dışarıda!” sesleri duyuldu.</p>

  <p>“Başardır!” dedi Kök sessizce. Ben de ses çıkarmadan başımı salladım.</p>

  <p>Spikerin, “Lig tarihinde elli sekizinci boş atış! Tigers’ın 1973 yılında Enatsu’yla kırdığı rekor böylece on dokuz yıl sonra kırılmış oldu...” dediği duyuldu spikerin, sesi kesik kesik geliyordu.</p>

  <p>Biz Yufune’nin başarısı karşısında sevinsek mi üzülsek mi bilemiyorduk. Tigers’ın yenmesine elbette çok sevinmiştik ama Enatsu’ya ait en büyük rekorun kırılması biraz da içimizi burkmuştu. Radyodan gelen sevinç ve tezahürat ikimize de 2 Haziran günü gittiğimiz maçı hatırlatmıştı. Maalesef o gece 714 numaralı koltukta oturan Profesör artık yanımızda değildi. O zaman daha adını bile bilmediğimiz bir yedek oyuncunun hatalı vuruşu yüzünden top az daha Kök’e çarpacaktı, biz bunu kötü şansımız olarak değerlendiriyorduk.</p>

  <p>‘‘Hadi bakalım, akşam yemeğini hazırlayalım,” dedim Kök’e. “Hımm,” diye mırıldandı ve radyoyu kapattı.</p>

  <p><br /></p>

  <p class="ilk_p">Bir gün işe gitmek için otobüs durağında otobüs beklerken tanımadığım bir kadın tarafından dolandırıldım. Ne hırsızdı ne yankesiciydi, bizzat parayı elimle ve isteğimle ben verdiğim için elbette polise de gidemedim. Fakat bu yeni bir para sızdırma yöntemiyse oldukça başarılı olduğunu söyleyebilirim. Durakta beklerken bu kadın dosdoğru bana geldi, selam verdi ve tek bir şey söyledi, “Para!” 30’lu yaşlarının sonlarında beyaz tenli kadının, yaz mevsimi olmasına rağmen pardesü giymesinin dışında bir garipliği yoktu. Çok iyi görünmese de çok fakir bir görünümü de yoktu. Yol sorarmış gibi rahattı, daha doğrusu sanki ben sormuştum da o bana yolu tarif ediyordu. “Para, dedi bir kez daha, bir adet banknotu eline verdim; bu normal şartlarda pek de yapmadığım bir şeydi, lendime inanamamıştım. Garip olan benim ondan daha fakir görünmeme rağmen neden para verdiğimdi. Kadın parayı hemen pardesüsünün cebine koyup yanımdan sessizce ve hiçbir şey söylemeden gitti. Sonra saatine uymayan bir şekilde otobüs geldi. Mali Müşavir işverenlerimin ofisine giderken yol boyunca, verdiğim paranın kadına nasıl bir katkısı olacağını düşünüp durdum. Karnı acıktığında ekmek mi, yoksa hasta ebeveynlerine ilaç mı alacaktı? Düşündükçe heyecanlanmaya başladım. Fakat hiçbir tahmin heyecanımı bastıramıyordu. Benden para istediği için kendi isteğimle para verdim, aslında ondan dua istediğim için vermiştim çünkü kendimi hiç iyi hissetmiyordum.</p>

  <p>Bir başka hadise de, Kök’le birlikte annemin mezarını ziyarete gittiğimiz zaman meydana geldi. Mezarlığın arkasında yavru geyik ölüsü yatıyordu. Tamamı boz değildi, sırtına doğru desenli bir derisi vardı. Ayaklarını öne atmış sanki kaçacakken ölümün kucağına düşmüştü. İç organları dışarı çıkmıştı, gözleri karanlık bir mağara gibiydi ve hafif aralık ağzından daha büyümemiş dişleri görünüyordu. Onu ilk Kök gördü, beni hemen çağırdı, gözlerini zavallı geyikten ayıramıyordu. Anlaşılan o ki zavallıcık dağdan inmiş, bir mezar taşına çarparak son nefesini vermişti. Daha dikkatli bakınca mezar taşındaki kan izlerini fark ettik. “Ne yapalım? Ne yapsak acaba?” diye mırıldanıyordu Kök. “Yapacak bir şey yok, böyle bırakacağız onu,” dedim. Yavru geyik için normalde anneme ettiğimiz duadan daha uzun dua ettik, yeni yaşamına güzelce uğurlamaya çalıştık.</p>

  <p>Ertesi gün ne tuhaftı ki gazetede Kök’ün babasının resmini görecektim. Bir araştırma projesiyle ödül almıştı, gazetenin köşesinde kısa bir açıklama da vardı, resim küçüktü ama fotoğraf kesinlikle ona aitti. Benim tanıdığım adamdan 10 yaş daha yaşlıydı fakat hiç şüphesiz oydu. Hemen gazeteyi kapattım, buruşturarak çöp kutusuna fırlattım, biraz sonra sinirim yatışınca çöp kutusundan alıp kırış kırış sayfaları düzelterek resmine bir daha baktım ve makasla kesip resmi aldım, ne yazık ki gazete çoktan okunmaz hale gelmişti. “Bu da ne böyle?” diye sordum kendi kendime “bu hiçbirşey değil ki... Kök’ün babası ödül almış. Ne mutlu bir haber! Ama o kadar işte...” diye mırıldandım. Haberi katlayarak Kök’ün göbek bağının durduğu kutuya koydum.</p>
</body>
</html>
