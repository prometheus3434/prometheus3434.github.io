<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum_adi">BOLÜM 8</p>

  <p class="ilk_p">Tigers art arda 7. maçın. Yıldız Festivali gününde kaybetmişti, Taiyo’ya 1–0 yenilmişti.</p>

  <p>İşimde daha bir ay geçmeden eski ritmimi yakaladım. Elbette Profesör’ün hafızayla ilgili problemi, yengesiyle aramızda geçen tatsızlıkları unutmuş olması bu durumu kolaylaştırıyordu. Hatta Profesör’ün zihninde o tartışmadan eser kalmamıştı.</p>

  <p>Bir gün, Profesör’ün hatırlatma notlarını kışlık kıyafetlerinden yazlık kıyafetlerine geçiriyordum, bu operasyon için notların önceki yerleriyle aynı yere denk gelmesine dikkat ediyordum. Eskimiş not kâğıtlarındaki bazı yazılar solmuş olduğundan yazıları yeniden yazmam gerekti.</p>

  <p>“Masanın alttan ikinci çekmecesinde zarfın içinde.”</p>

  <p>“Fonksiyon Teorisi, 2. baskı, sayfa 315–372; Hiperbolik Fonksiyonlara Bakış 4. cilt, 1. bölüm, sayfa 17.”</p>

  <p>“Dolabın sol köşesinde her akşam yemekten sonra içtiğin ilaç.”</p>

  <p>“Tıraş bıçakları lavabonun üstünde, dolabın yanındaki aynanın önünde.”</p>

  <p>“Çörek için <img alt="" src="../Images/mat0003.png" />’e teşekkür et.”</p>

  <p>Bazı notların bir ehemmiyeti kalmamıştı. Kök, Profesör’e çörek alalı neredeyse bir ay olmuştu, Profesör o çöreği mikrodalga fırında ısıtmıştı, ama yine de bu notları atmak yanlış olurdu. Eski, yeni hepsine aynı şefkatle yaklaşmalıydım. Bu not kağıtlarını okudukça Profesör’ün günlük hayatta ne kadar zorlandığını ve sorunsuz bir gün geçirmek için gösterdiği çabanın farkına vardım. İşimi mümkün olduğunca notlara takılmadan, hızlı bir şekilde yapmaya çalışıyordum. Tüm notları kıyafetin üzerine taktığımda Profesör’ün yazlık takımı giyilmeye hazırdı.</p>

  <p><br /></p>

  <p class="ilk_p">Profesör son bir kaç haftadır, çok zor matematik problemlerinden birini çözmeye odaklanmıştı; bu probleme Matematik Dergi içindeki gelmiş geçmiş en büyük para ödülü vadedilmişti. Para mefhumu olmayan Profesör tabii ki soruyu ilginç bulduğu için çözmeye uğraşıyordu. Zira o zamana dek hak ettiği ve postayla evine gönderilen para ödülü zarfları bile açılmamış olarak telefon sehpasının ya da mutfak dolabının üstünde öylece duruyordu, çekleri postanede paraya çevirmemi isteyip istemediğini sorduğumda umursamaz bir tavırla omuz silkiyordu. Bu sebeple Matematik Ajansına gönderecekleri çekleri Profesör’ün yengesine postalamalarını bildirmiştim.</p>

  <p>Profesör’ün beden dilini okuyarak problemin ne kadar zor olduğunu anlamak benim için çok kolaydı. Düşüncelerinin yoğunluğu kırılma noktasına yaklaşmış gibi görünürdü. Çalışmalarını öyle konsantre halde sürdürürdü ki bedeni buharlaşıp yok olacak sanardım. O çalıştığı süre boyunca kaleminin tıkırtısı içeriki odadan kulağıma çalınır, sessizliği bölerdi, ben de böylece rahatlar Profösör’ün hâlâ bizimle oluşuna, çalıştığı problem üzerinde sonuca yaklaştığına kani olurdum.</p>

  <p>Bir problem üzerinde, üstelik her sabah, uzun süreler boyunca odaya kapanıp çalışmasının nasıl bir şey olduğunu hayal etmeye çalışıyordum. Yanında, müsvedde olarak kullandığı defteri ve üzerini koza gibi sarmış notları sayesinde bir gün önceki çalışmalarını kaybetmeden ilerlemeye çalışıyordu. Kazadan beri matematik onun hayatı olmuştu. Belki de her sabah onu masasının başına geçip denklem çözmeye iten buydu.</p>

  <p>Bunları düşünerek mutfakta yemek yaparken, Profesör aniden kapıda belirdi. Normal şartlarda, Profesör bir problemle boğuşuyorsa gün içinde onu görmem mümkün olmazdı. Onunla konuşursam, halen düşünüyorsa eğer, konsantrasyonu bozulabilirdi. Bu yüzden soğan soymaya devam ettim. Yaklaştı, tezgaha doğru eğildi, kollarını göğsünde kavuşturdu ve gözlerini ellerime dikti. Beni izlemesi garip gelmişti, buzdolabından yumurta çıkarıp elime tavayı aldım.</p>

  <p>“Bir şeye mi ihtiyacınız var,” diye sordum sonunda sessizliği daha fazla sürdürmemek için.</p>

  <p>“Hayır, devam et,” dedi, sesi gayet ikna ediciydi, “seni yemek yaparken izlemek hoşuma gidiyor,” diye ekledi.</p>

  <p>Çok zor bir problemi çözmeye uğraştığı için beyninin kısa devre yapmış olabileceğini düşündüm. Bir kâseye yumurtaları kırdım ve biraz çırptım. Baharatlar karışana, yumurtanın içindeki topaklar yok olana kadar karıştırmaya devam ettim, öyle ki elim uyuşmaya başlayınca durabildim.</p>

  <p>“Şimdi ne yapacaksın?” diye sordu Profesör</p>

  <p>“Hımm, sonra... salamları kızartacağım,” dedim Profesör’ün sıralamaya dair aklı karışmıştı. “Yumurtaları şimdi pişirmeyecek misin?” diye sordu.</p>

  <p>“Hayır, yumurtalar biraz bekleyecek, baharatı emmesi lazım,” dedim.</p>

  <p>Profesör’le yalnızdık. Kök bahçeye oynamaya çıkmıştı. Akşam güneşi bahçedeki ağaçlar üzerinde ışık ve gölgeyi ayırmıştı, havada hiç rüzgâr yoktu, perdeler biraz olsun bile kımıldamıyordu. Profesör matematik problemlerini çözerken büründüğü ifadesiyle bu sefer beni izliyordu.</p>

  <p>Gözbebekleri öyle koyulaşmıştı ki şeffaf gibi görünüyordu, nefes alıp verirken kirpikleri titriyor gibiydi. Birkaç metre uzağındaki ellerime bakıyordu, fakat sanki daha uzakta bir noktaya bakıyor gibiydi. Salamları dilimleyip tavaya dizdim.</p>

  <p>“Nereye kaç parça yerleştirmek iyi olur acaba?” diye sordu.</p>

  <p>“Tavanın ortasıyla kenarlarında aynı düzeyde pişmez, ısıyı doğru dağıtmak için etlerin tavadaki yerlerini değiştirmek gerekir.” dedim. “Hımm, anladım demek en iyi, en uygun yeri sadece bir parça için kullanmıyor, tersine diğer parçaların da bu durumdan faydalanmasını sağlıyoruz,” dedi. Büyük bir sırrı öğrenmiş gibi kafa salladı, pişen etin kokusu yayılıyordu.</p>

  <p>Sıra salatadaydı; biberleri, soğanı doğradım, sonra zeytinyağıyla salata sosu hazırladım. Yumurtaları kızarttım. Daha önceden hazırladığım bir miktar havuç rendesini de bu sosa katacaktım, ama havuçtan pek hoşlanmayan Profesör tarafından izlendiğim için bunu doğal olarak yapamadım. Hiçbir şey söylemiyor, nefesini tutmuş limonu çiçek şeklinde kesişimi izliyordu. Salatayı sirke ve yağla harmanlamaya başladığımda iyice dikkat kesildi, hatta sıcak omleti alıp tezgahın üstüne koyduğumda kokuyu içine çektiğini duydum.</p>

  <p>Şeyy... Kabalığımı bağışlayın ama hoşunuza giden nedir?” diye sormadan duramadım.</p>

  <p>Seni yemek yaparken izlemeyi seviyorum,” diye cevapladı yine Profesör.</p>

  <p>Göğsünde kavuşturmuş olduğu kollarını açıp çoban yıldızının görüneceği noktaya doğru baktı. Sonra sessizce çalışmalarına döndü. Batmakta olan güneşin ışınları o giderken sırtına vuruyordu.</p>

  <p>Az önce yapmayı bitirdiğim yemeklere, sonra da ellerime baktım. Menüde neler yoktu ki; limonlu salam sote, sebze salatası ve omlet. Tabakları masaya tek tek yerleştirdim, her şey çok düzenli, yemekler de uzun bir günün sonunda memnuniyet yaratacak kadar lezzetli görünüyordu. Avuç içlerime baktım, birden garip bir tatmin hissiyle doldum, sanki Fermat’ın son teoremini ispatlamıştım.</p>

  <p>Muson yağmurları bitmiş güneş yüzünü göstermişti, Kök’ün yaz tatili başlamıştı, fakat Profesör hâlâ ispatlarıyla uğraşıyordu. Profesör’ün problemin çözümünü postaya vermemi isteyeceği günü merakla bekliyordum.</p>

  <p>Hava ısınmıştı, Profesör’ün evinde klima yoktu, üstelik hiç de esmiyordu. Kök ve ben Profesör’ün moralini bozacak herhangi bir şey söylemekten geri duruyorduk. Öte yandan Profesör kadar sıcağa dayanıklı değildik. Örneğin sıcağın en yüksek derecelere ulaştığı öğle saatlerinde dahi Profesör kapısı kapalı, masasının başında oturuyordu. Sanki çıkartırsa ispatları yok olacakmış gibi, ceketini de çıkarmadan öylece oturabiliyordu. Ceketine iliştirilmiş notlar sıcaktan ve terden silinmiş olmasına rağmen sıcağa hiçbir tepki vermiyordu, odasına onu rahatlatsın diye küçük bir vantilatörle girdiğimde kızarak beni dışarı çıkartıyordu.</p>

  <p>Okullar kapanıp yaz tatili başladıktan sonra Kök, Profesör’ün evine her sabah benimle birlikte gelmeye başladı. Her ne kadar Profesör’ün yengesiyle yaşadığım problem neticesinde Kök’ün bu evde geçirdiği süreyi artırmak istemesem de Profesör bu detayı bilmediği ve bir çocuğun yerinin annesinin yanı olduğunu söylediği için onu beraberimde getirmek zorundaydım. Öte yandan Kök, ödevlerine hiç bakmadan bahçede arkadaşlarıyla beyzbol oynayıp akşamları da okulun havuzuna yüzmeye giderek zamanını geçirdiğinden zaten pek evde olmuyordu.</p>

  <p>Profesör 31 Temmuz Cuma günü, ispatıyla uğraştığı matematik probleminin çözümünü tamamladı. İşi tamamlamanın verdiği heyecanla, yorgunluğa aldırış etmeden, çözümü temize çekti. Sakince ispat sayfalarını uzattı. Cuma olduğu için sonuçların ajansa ulaşması hafta sonu nedeniyle sarkmasın diye postaneye koştum. Zarfa pulu yapıştırmalarını ve mektubu posta kutusuna atışlarını izledim, çok heyecanlanmıştım, Profesör’ün kazanacağına inanıyordum. Bunları düşünürken eve dönüş yolunda içimden eve bir şeyler almak geldi. Profesör’e çamaşır, güzel kokulu sabun, dondurma, jöle ve tatlı kırmızı fasulyelerden aldım.</p>

  <p>Eve vardığımda Profesör kim olduğumu bilmiyordu, oysaki evden çıkmamın üstünden sadece bir saat on dakika geçmişti. Profesör’ün hafızası daha önce hiç seksen dakikadan önce sıfırlanmamıştı. Onun zihni herhangi bir saatten daha dakikti. Saatimi çıkardım ve acaba pili mi bitti diye kontrol etmek için kulağıma tuttum.</p>

  <p>“Doğduğunda kaç kiloydun?” diye sordu Profesör.</p>

  <p><br /></p>

  <p class="ilk_p">Ağustos ayının başlarıydı, Kök dört günlüğüne kampa gitmişti. Kamp on yaşından büyük çocuklar içindi ve kök bir süredir bu günü bekliyordu. İlk kez benden uzakta vakit geçirecekti, ama benden ayrılacağı için hiç korkmuyordu. Onu otobüse bindirdiğimde diğer anneler ve çocukları vedalaşıyordu; anneler son dakika talimatları veriyor, uyarılarını yapıyordu. Elbette ben de kendime göre tembihlerde bulundum; ceketini giymesini, sigorta kartını boynundan hiç çıkarmamasını söylemeye çalıştım. Fakat sözlerimi tamamlamama izin vermedi. Otobüse ilk binen Kök oldu, otobüs hareket edince ilgisizce el salladı.</p>

  <p>Kök’ün kampta geçirdiği ilk geceydi, Profesör’ün evinde akşam yemeğinin ardından tabakları yıkadım, oyalanıyordum, çünkü Kök’ün olmadığı boş eve gitmeyi geciktirmeye çalışıyordum.</p>

  <p>“Meyve yer misiniz?” diye sordum. Sallanan sandalyesinde oturan Profesör, “Güzel olur,” dedi başını bana doğru çevirerek.</p>

  <p>Güneş daha batmamıştı, fakat gökyüzü anlamadığım bulutlarla kararmıştı. Çöken karanlık ile batmakta olan güneşin ışıkları birleşince, rüzgâr eşliğinde duman rengi bir hortum çıktı. Mutfak penceresinden serin bir esinti geliyordu. Kavunu dilimleyip tabağı Profesör’e uzattım ve yanına oturdum. Sallanan sandalyesinden biraz doğruldu, “Sen de ye ama...” dedi. “Teşekkür ederim, size afiyet olsun,” diyerek kibarca reddettim. Profesör çatalın yanıyla kavun dilimini kesip sularını masaya akıta akıta yedi. Kök olmayınca radyoyu açacak kimse de olmadığından ortalık sessizdi. Profesör’ün yengesinin evi tarafında da bir hareket yoktu. Sadece ateş böceklerinin sesi duyuluyor, ara ara sessizlik oluyordu.</p>

  <p>“Birazcık yesen nasıl olur?” dedi Profesör. Profesör son dilimi çatalın ucuna takarak bana uzattı.</p>

  <p>“Hayır, teşekkürler, siz yiyin lütfen,” diyerek Profesör’ün nemli mendiliyle ağzını sildim.</p>

  <p>“Bugün de sıcaktı değil mi?” diye sordu Profesör.</p>

  <p>“Kesinlikle,” dedim, “banyoda terleyince kullanmanız için krem var, lütfen sürün onu.”</p>

  <p>“Tamam, hatırlamaya çalışırım,” dedi.</p>

  <p>“Yarın daha da sıcak olacakmış,” dedim.</p>

  <p>“Yaz böyle geçiyor işte,” dedi, sıcaktan yakınarak.</p>

  <p>Ağaçlar aniden sallanmaya ve gök koyu bir renge bürünmeye başladı. Ufuk çizgisi üzerindeki dağlar birden zor görünür hale geldi, bir an kayboldular, sonra uzaktan gök gürültüsünün sesleri gelmeye başladı.</p>

  <p>“Aaa! Gök gürültüsü!” diye bağırdığımız anda yağmur boşalmış, koca koca damlalar evin çatısını dövmeye başlamıştı. Damlalar çatıya düştükçe ses evin içinde yankılanıyordu. Tam pencereyi kapatmaya yeltenmiştim ki Profesör beni durdurdu.</p>

  <p>“Böyle serin olması daha iyi değil mi? Bırak pencere açık kalsın,” dedi.</p>

  <p>Yağmur açık pencereden içeri doluyor, çıplak ayaklarımıza çarpıyordu. Profesör’ün dediği gibi yağmur havası serin ve tazeleyiciydi. Gökyüzünde güneşten eser kalmamıştı, sadece mutfak tezgahının üstünden süzülen ışık huzmeleri yayılarak ortayı aydınlatıyordu. Ağaç dallarının arasına saklanmış olan kuşlarla dolu dallar ve gördüğümüz diğer her şey yağmur damlalarıyla kaplanmıştı. Bahçeden taze toprak kokusu geliyordu, yine gök gürleyecekti. Kök’ü düşünüyordum. Acaba çantasına koyduğum yağmurluğu bulabilmiş miydi?</p>

  <p>Keşke spor ayakkabılarını da yedek olarak yanında götürmesini söyleseydim. Karnını doyurabilmiş miydi? Umarım gece saçı ıslak uyuyup üşütmezdi.</p>

  <p>“Dağlarda da yağmur yağıyor mudur?” diye sordum.</p>

  <p>“Hımm, karanlık olduğu için anlaşılamıyor.” diye cevap verdi Profesör gözlerini kısıp ufuk çizgisini ararken. “Bu değiştirsem iyi olacak...”</p>

  <p>“Şimşekler dağların oraya düştü sanki?” diye sordum telaşla.</p>

  <p>“Dağların oraya şimşek çakıp çakmadığı niye bu kadar önemli?”</p>

  <p>“Oğlum orada,” dedim.</p>

  <p>“Oğlun mu?”</p>

  <p>“Evet, on yaşında beyzbol meraklısı, yaramaz mı yaramaz bir oğlum var, hatta siz ona kafasının şeklinden dolayı “Kök” diyorsunuz.” Buna benzer bir sürü açıklamayı her zamanki gibi birbiri ardına sıraladım. Profesör’ün sorduğu sorulara şikâyet etmeden cevap verme konusunda Kök’le birbirimize söz vermiştik, ben de hiç suratımı asmadan ve sıkıldığımı belli etmeden sözümü tutuyordum.</p>

  <p>“Aaa öyle mi? Senin oğlun mu var? Ne güzel!” dedi.</p>

  <p>Kök’ün konusu açıldığında Profesör her seferinde aynı şekilde merakla konuşuyordu.</p>

  <p>“Çocuğu yaz kampına göndererek harika bir şey yapmışsın, ona çok iyi gelecek.” Profesör battaniyesine sarınarak oturduğu yerde yine kaykıldı, nefesi hâlâ kavun kokuyordu. Derken, öncekilerden daha şiddetli bir gök gürültüsü duyuldu. Şimşekle beraber etraf bir anda aydınlandı.</p>

  <p>“Şimdi kesin bir yerlere şimşek çaktı, değil mi?” diye sordum endişeyle. Profesör’den bir hırıltı geldi, fakat bu bir cevap değildi. Yağmur damlaları odanın içine, döşemeye düşüyordu, pantolonu ıslanmasın diye paçalarını yukarı doğru kıvırdım. Profesör gıdıklanmış gibi irkildi.</p>

  <p>“Yüksek yerlere düştüğü için dağlar daha tehlikeli değil midir?” diye sordum.</p>

  <p>Profesör’ün bir bilim insanı, bir matematikçi olduğunu düşünerek bu konuda benden daha bilgili olacağını düşünmüştüm, fakat yanılmışım.</p>

  <p>“Bu akşamın ilk yıldızı da görünmemişti zaten, yıldız görünmediği zaman genelde hava kötü olacak demektir,” dedi Profesör. Bu cevap matematik mantığından çok uzaktı. O konuşurken yağmur şiddetlenmiş, pencereyi titretecek kadar güçlü yağmaya başlamıştı.</p>

  <p>“Kök’ü merak ediyorum,” dedim.</p>

  <p>“‘Çocuğunu merak etmek, ebeveynler için en büyük sınavdır,’ yazısını okuduğumu anımsıyorum,” dedi.</p>

  <p>“Eşyaları tamamen ıslanmış olmalı, üstelik kampın bitmesine daha dört gün var...”</p>

  <p>“Geçici bir yağmur bu, yarın güneş açıp her yer aydınlanacak ve ıslanan eşyalar da kuruyacak,” dedi.</p>

  <p>“İyi ama ya Kök’ün olduğu yere şimşek çaktıysa ne yaparım ben?”</p>

  <p>“Bu olasılık biraz düşük görünüyor,” dedi.</p>

  <p>“Öyle bir şey olursa? Tigers kasketi başında olduğu için ya şimşek Kök’e çarparsa? Şimşeği üzerine çekebilir, üstelik yuvarlak bir kafası var.”</p>

  <p>Profesör, “Hayır, sivri kafalar paratoner gibidir, tehlikeye daha yakındır, şimşek düz yüzeyleri tanımaz, merak etme!” dedi gülerek. Kök hakkında her zaman endişe duyan Profesör, bu sefer tersine beni avutuyordu.</p>

  <p>Güçlü bir rüzgâr ağaç dallarını hışırdattı, hava daha da sertleşti, gök gürledikten sonraki sessizliğin içine gömüldük, yengesinin evinin ikinci katında ışık yanıyordu.</p>

  <p>“Kök yokken boşluk hissediyorum,” dedim. Aslında bunu kendi kendime söylemiştim. “Yani içinde bir sıfır mı var?” diye soruyla karşılık verdi Profesör.</p>

  <p>“Hımm, evet öyle...” diyerek kafa sallarken, “‘0’ eskiden beri vardı, değil mi?” diye sordum.</p>

  <p>“Eskiden derken?”</p>

  <p>“Bilemiyorum. Belki insan yeryüzünde yaşamaya başladığında ‘0’yoktu?”</p>

  <p>“Ne yani, ‘0’ şurada duran çiçekler ya da gökteki yıldızlar gibi insanları mı bekliyordu sanıyorsun? İnsanın katettiği yola daha çok saygı duymak gerek! ‘0’ı insanlar zorluk çekerek yarattı,” dedi.</p>

  <p>Profesör sallanan sandalyesinde doğruldu ve saçlarını düzeltti, perişan görünüyordu. Konuştukça tükürükleri saçıldığı için kavun tabağını hemen sandalyenin üstüne kaldırmıştım. “Eee peki kimdir bunu keşfeden?” diye sordum.</p>

  <p>“Adı bilinmeyen Hintli bir matematikçi; Eski Yunanlılar, olmayan bir şeyi saymanın mümkün olmadığını farketmişler. Hiçbir şey olanı da simgeleştiremeyecekleri için sayı da kullanamamışlar, fakat bu Hintli adam var olmayanı var etmeyi başarmıştır. Çok sıradışı bir keşif, öyle değil mi?”</p>

  <p>“Evet, kesinlikle öyle...”</p>

  <p>Hintli matematikçinin buluşu Kök hakkında duyduğum endişeleri gideremedi, ama yine de Profesör’ün coşkuyla anlattığı bu şeye belli bir süre takılıp kaldım. Kendimi bunu destekleyecek şeyler söylemek zorunda hissettim.</p>

  <p>“Bu da gösteriyor ki muhteşem bir Hintli matematikçi, sadece Tanrı’nın defterinde yer alan ‘0’ı keşfetmiş. Ona müteşekkiriz!” diye vurguladı Profesör.</p>

  <p>“Onun sayesinde Tanrı’nın defterinden daha fazla sayfa okumamız mümkün oluyor. Öyle değil mi?” diye sordum.</p>

  <p>“Kesinlikle öyle!” diyerek güldü. Sonra ceketinin cebinden daha önce de defalarca gördüğüm not defterini çıkardı.</p>

  <p>“Şuna bir bak,” dedi.</p>

  <p>Sandalyenin kolçağında kâğıda 38 ve 308 yazdı.</p>

  <p>“Gördüğün gibi ‘0’ sol ve sağdaki rakamların arasına girince bambaşka bir sayı elde ettik.” Sonra ‘0’ın altına iki kalın çizgi çizdi.</p>

  <p>“38 sayısı 3 tane 10 ile 1 tane 8’in biraraya gelmesinden oluşur. Öte yandan 308,3 tane 100 ile –bu arada hiç 10’luk yoktur– 1 tane 8’in bir araya gelmesinden oluşur, onlar basamağı boştur ve bunu bize ‘0’ rakamı gösterir. Anlıyor musun?”</p>

  <p>“Anlıyorum,” dedim.</p>

  <p>“Tamam. Öyleyse burada bir cetvel varmış gibi düşünelim. 30 santimlik bir cetvel olsun,” dedi.</p>

  <p>“En solda ne var peki?”</p>

  <p>“‘0’ var.”</p>

  <p>“Evet. Şimdi daha iyisin bak, sol basamaktaki sayı ‘0’, basamakların ilki de ‘0’. Cetvel 0’la başlıyor yani. Ölçmek istediğin noktanın üstüne ‘0’ı getirirsen otomatikman uzunluğunu anlayabilirsin. Eğer ölçmeye l’den başlarsan yanlış yaparsın ona göre! Yani ‘0’ bize cetveli nasıl kullanmamız gerektiğini de gösteriyor diyebiliriz,” diye tezini doğruladı.</p>

  <p>Yağmur devam ediyordu. Bir yerlerde siren çalıyor, fakat gök gürleyince siren sesi bile duyulmaz oluyordu.</p>

  <p>“‘0’ın en muhteşem yanı ne bir ölçü ne de bir sembol olarak, ‘0’ bir gerçek sayıdır. Bu sayı 1’den 1 eksik olan sayıdır, doğal sayıların en küçüğüdür. Eski Yunanların düşündüklerinin tersine ‘0’ hesaplamalardaki kuralı bozmaz, dahası hesaplamalara bir kural getirir. Bir dala konmuş küçük bir kuşun berrak sesiyle ötüşünü hayal et, çok güzel bir gagası, renkli tüyleri olsun, fakat sen onu hayran hayran seyrederken kuş uçup gitsin; şimdi elinde sadece onun zihnindeki görüntüsü kaldı,” diye açıkladı Profesör. Gerçekten güzel bir kuş yanıbaşımıza gelip konmuş gibi pencereden dışarıdaki karanlık bahçeyi işaret ediyordu. Yağmurun içindeki o karanlık gittikçe büyüyor ve yayılıyordu.</p>

  <p>“1 – l = 0 Çok güzel bir denklem değil mi?”</p>

  <p>Profesör başını çevirip bana baktığı anda da bir şimşek daha çaktı, bu şimşekle âdeta yer sarsılmıştı. Yengesinin evinde ikinci katta yanan ışık bir anda söndü. Korkudan Profesör’ün ceketinin kolunu sıktım.</p>

  <p>“Korkma, bir şey olmamıştır, endişelenme,” diyerek elimi sıktı, “Kök güçlüdür, o bütün sayıların koruyucusu, unuttun mu?” dedi. Hakikaten Kök kamp bittikten sonra umduğumuz gibi eve döndü. Profesör’e hediye olarak ahşap ve meşe palamudundan yaptığı uyuyan bir tavşan yontusu getirmişti.</p>

  <p>Profesör hediyesini masasının üstüne koydu, hediyenin altına da “<img alt="" src="../Images/mat0003.png" />’ten (bakıcı hanımın oğlundan)” yazdı.</p>

  <p>Kök’e şiddetli fırtınanın kampta problem yaratıp yaratmadığını sorduğumda kamp bölgesine tek damla bile yağmadığını söyledi. Aslında fırtınanın verdiği yegâne zarar, üzerine şimşek çaktığı için yanan, Profesör’ün evinin çok yakınındaki tapınağın bahçesindeki Japon erik ağacıydı.</p>

  <p><br /></p>

  <p class="ilk_p">Aşırı sıcaklarla beraber Profesör’ün kulübesine ağustos böceklerinin vızıltısı da geri geldi. Bir önceki gece yağmurdan ıslanmış olan halı ise ertesi güne kurudu. Kök’ün tek derdi Tigers’tı. Kamptan eve dönene kadar Tigers’ın listedeki konumunu düşürmeyeceğini ümit etmişti, fakat onlar Swallows’a yenilip dördüncülüğe gerilediler.</p>

  <p>“Ben yokken Tigers’a tezahürat ettiniz mi?” diye sordu Kök.</p>

  <p>“Elbette ettik,” dedi Profesör. Kök, Profesör yeterince desteklemediği için Tigers’ın yenildiğini düşünüyordu.</p>

  <p>“İyi ama sen radyoyu açmayı bile bilmiyorsun ki Profesör?”</p>

  <p>“Annen radyoyu açmayı bana öğretti.”</p>

  <p>“Gerçekten mi?”</p>

  <p>“Gerçekten, üstelik maçı daha iyi duymak için sesini bile açtırdım.”</p>

  <p>‘Tamam, ama öyle sakin sakin dinlerseniz yenemezler ki?”</p>

  <p>“Biliyorum, ama biz gerçekten destekledik, ben maç boyunca hep konuştum. Her sabah Enatsu’nun üç vuruş yapması için dua ettim,” dedi Profesör, Kök’ün duymaktan mutlu olabileceği her şeyi söylüyordu.</p>

  <p>Kök geldikten sonra yine yemek sırasında radyo dinlemeler başlamış oldu. Zaten radyo hemen mutfak dolabının üstünde duruyordu, başarıyla çözülen problemin karşılığı olarak tamir ettirilen bu radyo neredeyse o günden beri hiç susmadı. Radyonun arada bir cızırtı yapması eski oluşundan değil, Profesör’ün kulübesinin radyonun çekmesini zorlaştıran bir yerde olmasındandı. Gece programı başlayana kadar radyonun sesi kısık duruyordu. Öyle ki benim mutfakta yaptığım iş, yoldan geçen araçların motor sesleri, Profesör’ün mırıldanmaları, Kök’ün hapşırması hepsinin duyulmasına elverecek kadar kısıktı. Çıt çıkmadığı zamanlarda biraz da müzik sesi duyulurdu. Radyoda çalan birçok şarkıyı sadece melodisinden çıkarabiliyordum, isimlerini neden hatırlamadığımı hep merak etmişimdir.</p>

  <p><br /></p>

  <p class="ilk_p">Profesör pencerenin önünde sallanan sandalyesinde oturmuş kitabını okuyor, Kök de yemek masasına Profesör’ün üniversite defterlerini yaymış, problem çözerken kendi kendine söyleniyordu. Defterdeki ilk başlık: Tam Katsayılara Kübik Şekiller– No 11’di, ama Kök bu başlığı karalayıp kendi el yazısıyla “Tigers Ajandası” yazmıştı.</p>

  <p>Profesör, Kök’e artık sevdiği takıma ait bilgileri yazabileceği bir defter vermişti.</p>

  <p>İlk üç sayfa garip denklemlerle doluydu, sonraki sayfaları ise Nakada Era’nın ya da Şinjo’nun vuruşlarına dair olasılık çalışmaları kaplıyordu.</p>

  <p>Ben hamurişi yapmaya giriştim, akşam yemeğini iple çekiyorduk, hamurlu bir şeyler yemeye karar vermiştik. Bunu, isteyen istediği şeyle, peynirle, salamla ya da salatayla yiyebilecekti.</p>

  <p>Güneş batmış olmasına rağmen sıcağın etkisi devam ediyordu, öğle güneşini emen yapraklar şimdi aldıkları o sıcağı sanki dışarı veriyordu. Zira akşam serinlik gelsin diye açık duran pencereden bu sefer daha beter bir sıcak hava dalgası içeri giriyordu. Kök’ün okuldan dönerken benim için topladığı çiçekler akşam için çoktan kapanmışlardı. Ağustos böcekleri bahçedeki en yüksek ağacın üzerinde cırlıyorlardı.</p>

  <p>Harcını hazırladığım hamur yumuşacıktı ve insanda yoğurma isteği uyandırıyordu. Yerler, tezgâhın üstü un olmuştu, kolumla terleyen yüzümü sildiğim için kaşlarım da bembeyaz oldu undan.</p>

  <p>“Hey Profesör!” dedi Kök elinde kalem, sürekli bir şeyler karaladığı defterden kafasını kaldırarak. Çok sıcak olduğu için üzerinde sadece bir tişört bir külot vardı ve okulun havuzundan yeni geldiği için saçları hâlâ ıslaktı.</p>

  <p>“Efendim?” dedi Profesör, burnunun ucuna kadar indirdiği yakın gözlüğünün üstünden bakarak.</p>

  <p>“Çift vuruş neye denir?” diye sordu Kök.</p>

  <p>“Garantili vuruş yapmaya denir, yani tek olursa bir puan alınır, çift olursa iki puan birden alınır, buna da garantili vuruş denir, üç puan kazandırana üç tek puan, dört puan kazandıran vuruşa da tur vuruşu denir,” dedi, Kök’ün duyduğu coşkudan memnun olmuştu.</p>

  <p>“Profesör çalışırken onu rahatsız etmemelisin, Kök,” diye araya girdim, hamuru ikiye bölüp yuvarladığım bir anda.</p>

  <p>“Tamam, biliyorum,” diye cevap verdi Kök ve soru sormayı bıraktı.</p>

  <p>Havada tek bir bulut görünmüyordu, her yer yemyeşildi, ağaçların yaprakları arasından güneş ışığı sızıyordu. Fırını yaktığımda Kök parmaklarıyla hesap yapıyordu. Radyonun sesi cızırdayıp bir gidip bir geliyordu.</p>

  <p>“Şeyy...” dedi Kök, gene ağzını açmıştı.</p>

  <p>“Ne!” dedim.</p>

  <p>“Sana değil anne, Profesör’e seslendin,” diye cevapladı Kök.</p>

  <p>“Kurallara göre, kaç puanlık atış yapmak gerektiğini nasıl anlıyoruz?”</p>

  <p>“Maç sayısını 3,1 ile çarparız, virgülden sonraki sayıları saymayız.”</p>

  <p>“Yani, virgülden sonraki sayı 4’se aşağıya, 5’se yukarıya mı yuvarlanır?”</p>

  <p>“Hımm evet, dur bir bakayım...” dedi Profesör, kitabını kapatıp sandalyesinden kalktı ve Kök’ün yanına gitti. Tek kolunu masaya dayayarak solmuş sayfalara baktı Profesör, diğer eli de Kök’ün omzundaydı. Siluetleri birbirine karışmıştı, Kök ayaklarını sandalyenin bacaklarına sarmış görünüyordu. Hamurişini nihayet firma koydum, o sırada radyodan maçın başladığı da anons edildi. Kök hemen radyonun sesini açtı.</p>

  <p>“Bugün kesinlikle yenilmeyeceğiz,” dedi, aslında hergün böyle diyordu.</p>

  <p>“Enatsu’yla mı başlayacaklar?” diye sordu Profesör, okuma gözlüğünü çıkarıp.</p>

  <p><br /></p>

  <p class="ilk_p">“Tigers için çok heyecanlı bir maç olacak!” Seyircilerin sesi spikerin konuşmasını bastırıyordu. Atıcıların sahaya çıkışını gözümüzde canlandırmaya çalışırken fırında pişen hamurişinin kokusu yavaş yavaş bütün eve doldu.</p>
</body>
</html>
