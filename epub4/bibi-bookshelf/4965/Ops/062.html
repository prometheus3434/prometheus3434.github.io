<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.11"/>
<link rel="stylesheet" type="text/css" href="style.css"/>
<title></title>
</head>
<body>
<p class="p3">&nbsp;</p>
<p class="p4">Son olarak bu bölümde, burada sunulan metinlerin okunmasından sonra doğal olarak akla gelen tarihsel, sosyolojik, siyasî bazı genel sorulara değineceğiz. Bunu yaparken de ayrıntılara girmeden yalnızca görüşlerimizi açıklayacağız. Elbette tarih, sosyoloji ya da siyaset alanında uzman olduğumuzu iddia etmiyoruz. Dolayısıyla, söylediklerimiz bir son söz gibi değil, bir fikir beyanı olarak anlaşılmalıdır. Bu sorular karşısındaki sessizliğimizi, (daha önce de başımıza geldiği gibi) bize ait olmayan düşüncelerin bize atfedilmesini engellemek ve konumumuzun aslında ne kadar ılımlı olduğunu göstermek için bozuyoruz.</p>
<p class="p4">Geçtiğimiz yirmi yıl boyunca ussal düşüncenin yerine geçeceği sanılan bir düşünce akımı olan postmodernizm üzerine çok şey yazılıp çizildi.<a id="a384"></a><a href="notes2.html#a1077"><span class="t17">{247}</span></a> Aslında &ldquo;postmodernizm&rdquo; terimi, sanatla mimariden toplumsal bilimlerle felsefeye kadar uzanan bir yelpazede, kötü sunulmuş bir düşünceler yığınını kapsar. Biz bu alanların çoğunu tartışmayacağız.<a id="a385"></a><a href="notes2.html#a1080"><span class="t17">{248}</span></a> Yalnızca postmodernizmin beşeri disiplinler ile sosyal bilimler üzerinde etkili olmuş bazı entelektüel özelliklerine değineceğiz. Bu özellikler içinde bulanık söylemleri yüceltip onların cazibesine kapılmak; modern bilime karşı genel bir kuşkuculukla sonuçlanan bir epistemik göreciliği benimsemek; öznel inançlara doğruluklarından bağımsız olarak aşırı bir ilgi göstermek; söylemlerin içerdiği olgusal gerçekler yerine söylemlerin kendisine ya da diline ağırlık vermek (daha da kötüsü olgusal gerçeklerin var olduklarını söyleyen ya da bu gerçeklerin dile getirilebileceğini ileri süren tüm düşünceleri yadsımak) gibi öğeler sayabiliriz.</p>
<p class="p4">Önce şunu kabul edelim: Ilımlı bir biçimde dile getirilmiş birçok &ldquo;postmodern&rdquo; düşünce saf modernizmde (sınırsız ve sürekli bir ilerlemeye olan inanç, bilimcilik, kültürel Avrupa-merkezcilik vb. konularda) gereken kimi düzeltmeleri sağladı. Bizim eleştirdiğimiz ise postmodernizmin köktenci biçimidir. Ayrıca ılımlı postmodernizmde karşımıza çıkan, bir bakıma onun köktenci biçiminden kaynaklanan bazı akıl karışıklıklarını da yeriyoruz.<a id="a386"></a><a href="notes2.html#a1083"><span class="t17">{249}</span></a></p>
<p class="p4">&ldquo;İki kültür&rdquo; arasında hep var olan ama son yıllarda artan gerilimi ele alarak işe başlayacağız. Bunun yanı sıra sosyal bilimler ile doğa bilimleri arasında verimli bir iletişimin sağlanabilmesi için gerekli koşullara da değineceğiz. Sonra, postmodernizme yol açan siyasî ve entelektüel kaynakları inceleyeceğiz. Son olarak da postmodernizmin hem kültür hem de siyaset için olumsuz olan yanlarını tartışacağız.</p>
</body>
</html>