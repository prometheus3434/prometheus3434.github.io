<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.11"/>
<link rel="stylesheet" type="text/css" href="style.css"/>
<title></title>
</head>
<body>
<p class="p3">&nbsp;</p>
<p class="p4">Çoğu postmodern söylem, bilişsel göreciliğin şu ya da bu biçimiyle flört ettiğine ya da bu anlayışı destekleyen savlara sık sık başvurduğuna göre bu noktada bir epistemolojik tartışma açmanın yararlı olacağı kanısındayız. Bilgi ve nesnelliğin doğasıyla ilgili felsefecilerin yüzlerce yıl kafasını yormuş güç sorunlara değineceğimizin farkındayız. Söylediklerimizin geri kalanıyla hemfikir olmanız için felsefî konumumuzu paylaşmanız gerekmez. Bu bölümde, bizce yanlış olan bazı düşünceleri eleştireceğiz. Ama bu düşüncelerin, kitabın diğer bölümlerinde incelediğimiz metinlerin tersine (her zaman olmasa bile) çoğunlukla ince nedenlerle yanlış olduklarım düşünüyoruz. Felsefî savlarımız her durumda minimalist olacaktır; örneğin orta halli gerçekçiliklerle instrumentalizm arasındaki hassas felsefî kavgalara hiç girmeyeceğiz.</p>
<p class="p4">Burada söz konusu ettiğimiz, bugünlerde insan ve toplum bilimlerinin kimi akademik dallarında etkili olan, &ldquo;görecilik&rdquo; genel adıyla anılan, çoğunlukla da iyi biçimlendirilmemiş bir düşünce demetidir. Bu göreci zaman ruhunun [Zeitgeist] kaynağı biraz Thomas Kuhn'un <span class="t9">Bilimsel Devrimlerin Yap</span><span class="t9">ı</span><span class="t9">s</span><span class="t9">ı</span><span class="t9"> </span>(The Structure of Scientific Revolutions) ve Paul Feyerabend'in <span class="t9">Yönteme Kar</span><span class="t9">ş</span><span class="t9">ı</span> (Against Method) gibi çağdaş bilim felsefesi çalışmaları, biraz da onları izleyen felsefecilerin bu yapıtları sınırları dışına taşımalarıdır.<a id="a176"></a><a href="notes.html#a701"><span class="t17">{59}</span></a> Elbette sözünü ettiğimiz yazarların yapıtlarının tümünü burada incelemeyeceğiz; böyle bir işin içinden çıkamazdık zaten. Yalnızca yaygınlaşmış düşünceleri sergileyen metinlerin çözümlenmesiyle yetineceğiz. Bu metinlerin genellikle pek açık olmadıklarını ve en az iki biçimde okunabileceklerini göstereceğiz: birincisi, kimi zaman tartışmaya değer iddialara yol açan, kimi zaman da doğru ama bayağı sonuçlara götüren &ldquo;orta halli&rdquo; okuma, ikincisi; şaşırtıcı ama buna karşılık yanlış iddialara götüren &ldquo;kökten&rdquo; okuma. Ne yazık ki kökten yorum, yalnız asıl metinlerin &ldquo;doğru&rdquo; yorumu olarak değil, ayrıca yerleşik bir gerçek olarak görülüyor (&ldquo;... olduğu X tarafından gösterilmiştir&rdquo;). Bu tavrı var gücümüzle eleştiriyoruz. Kimsenin bunları kökten yorumlamadığı elbette ileri sürülebilir; öyleyse zaten sorun yok. Ama bugüne kadar girdiğimiz birçok tartışmada göreci konumu desteklemek için karşımıza, gözlemlerin kuram-yüklü oluşunun, kuramın deliller aracılığıyla yeterince sağlama bağlanamayacağının ya da paradigmaların bir karşılaştırma ölçütü barındırmamasının sav olarak çıkarılması bizi bu konuda biraz kuşkulandırıyor. Bu nedenle, eleştirdiğimiz şeyin bizim kuruntumuz olmadığını göstermek için bu bölümün sonuna, Amerika Birleşik Devletleri'nde, Avrupa'da ve Üçüncü Dünya'nın bazı yerlerinde yaygınlaşmış görecilikle ilgili birkaç pratik örnek de koyduk.</p>
<p class="p4">Burada &ldquo;görecilik&rdquo; terimini kabaca, bir önermenin doğruluğunun ya da yanlışlığının kişilere ya da toplumsal kesimlere göre değişeceğini ileri süren herhangi bir felsefeyi belirtmek için kullanacağız. Söz konusu olan önermenin doğasına bağlı olarak farklı görecilik biçimleri ayırt edilebilir: olgusal gerçeklere yönelik (neyin var olduğu ya da var olabileceği ile ilgili) saptamalarda ortaya çıkan kognitif (kavrayışa değin) ya da epistemik görecilik; (neyin iyi neyin kötü, neyin makbul neyin muzır olduğuyla ilgili) değer yargısı söz konusu olduğunda ortaya çıkan ahlâkî ya da etik görecilik; ve (neyin güzel neyin çirkin, neyin hoş neyin nahoş olduğu ile ilgili) sanatsal yargılar söz konusu olduğunda ortaya çıkan estetik görecilik. Biz burada, bambaşka bir konu olan ahlâkî ya da estetik göreciliğe hiç değinmeyeceğiz, yalnızca epistemik göreciliği ele alacağız.</p>
<p class="p4">Resmî bir felsefe eğitimimiz olmadığı için eleştirileceğimizi çok iyi biliyoruz. Bu tür itirazları neden soğukkanlılıkla karşıladığımızı Giriş Bölümü'nde açıklamıştık, ama özellikle burada bunun konuyla hiçbir ilgisi yok. Her şey bir yana, göreci tutum bilim insanının kendi uygulamalarındaki düşünceleriyle bağdaşmaz. Bilim insanları, doğal dünyanın bazı yönleriyle ilgili ellerinden geldiğince nesnel<a id="a177"></a><a href="notes.html#a703"><span class="t17">{60}</span></a> bir görüş geliştirmeye çalışırken, göreci düşünürler onlara boşa zaman harcadıklarını, böyle bir girişimin ilke olarak bir aldatmaca olduğunu söylerler. Demek ki temel bir çatışmayla karşı karşıyayız. Dolayısıyla biz, hem disiplinimizin hem de genelde bilimsel bilginin temelleri konusunda uzun süre kafa yormuş fizikçiler olarak, göreci saldırılara makul yanıtlar vermeye çalışmanın (ikimizin de felsefe diploması olmamasına rağmen) önemli bir girişim olduğunu düşünüyoruz.</p>
<p class="p4">Önce bilimsel bilgi konusundaki tavrımızı özetleyerek işe başlayacağız.<a id="a178"></a><a href="notes.html#a705"><span class="t17">{61}</span></a> Sonra yirminci yüzyıl epistemolojisinin (Popper, Quine, Kuhn, Feyerabend) bazı yönlerini kısaca gözden geçireceğiz; çoğunlukla amacımız, &ldquo;iyi belirlenmeme&rdquo; ya da &ldquo;karşılaştırma ölçütü bulamama&rdquo; gibi bazı kavramlarla ilgili kargaşalara açıklık getirmek olacak. Son olarak, bilim sosyolojisinde ortaya çıkan bazı yeni eğilimleri (Barnes, Bloor, Latour) eleştirel bir gözle inceleyeceğiz ve çağdaş göreciliğin etkileriyle ilgili pratik birkaç örnek vereceğiz.</p>
</body>
</html>