<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h2>I.</h2>

  <p class="quote">“Gidemeyeceğimiz yer yok. O inanışla, özgüvenle dopdolu, yola çıktık başka dünyalara. Peki ne yapa­caktık o dünyalarla? Ya biz onların efendisi olacak­tık ya da onlar bizim: Yetmezlik içindeki zihinleri­mizde tek düşünce buydu!”</p>

  <p class="quotename">Stanislaw LEM, Solaris</p>

  <p>Yeşil hiç bitmeyecekmiş gibi ufuk çizgisine uzanıyor, beyaz bulutlar üstümüzden akıp gidiyor, babam ağaçlara bakıyor ve bana doğru dönüp “Bak, haziran kırmızısı,” diyordu...</p>

  <p>Uyandım. Gecenin karanlığında, o tatlı ve ağır tıkırtının verdiği huzurla yerimden doğruldum. Kuzeydenizi’ne doğru ilerleyen bir trendeydim. Taşradaki köy evimizin bahçesinde geçen, dünyanın henüz kendine mağlup olmadığı, benim hiç bilmediğim o uzak, güzel çağlara ait bir rüya görmüştüm... Pe­ki ama babamın yıllar önce yazdığı o mısra nereden takılmıştı aklıma? “Gecenin Oğlu” şiirinin son üç sözcüğü: “Bak, hazi­ran kırmızısı...” Güney Fransa’daki taşra evinde geçen çocukluğum, babam, annem, dedem, büyükannem şimdi ne kadar uzaktılar?</p>

  <p>İki gündür yoldaydım. Kül rengi bir trenin içinde soğuk ku­zeye, Nordzest kentine gidiyordum; cebimde İçişleri Bakanlığı Özel Servis kimlik kartı ve gri renkli bir dosyayla... İki gün önce sabahın beşinde kapıma bir görevli gönderip beni acilen kuzeye giden sabah trenine yetiştirmişler, elime de ince bir dosya tutuşturmuşlardı. Servis şefim istasyonda beni bekliyor­du. Trene bindirip kompartımanıma kadar eşlik ederken, göre­vimi kısaca özetlemişti.</p>

  <p>Görev yerim Nordzest’te, Kuzeydenizi’nin kıyısında Birleşik Federasyonlar Parlamentosu’nun bütçesiyle çalışan bir bilim merkezindeydi. Adını birkaç kez duymuştum. Oraya Soğuk İs­tasyon denir ve gizli araştırmalar için kullanıldığı söylenirdi. Şefim son bir ay içinde bilim merkezinden iki intihar olayı ra­por edildiğini söylüyordu. Raporlar temizdi ve şüphelenilecek bir şey yoktu. Kaldı ki, içinde yaşadığımız dünyada intihar ederek ölenlerin sayısı eceliyle ölenlerden belki daha bile faz­laydı. Üstelik bu iki intihar, Nordzest gibi yılın altı ayını ka­ranlıkta geçiren bir şehirde gerçekleşmişti.</p>

  <p>“Sonuçta her şey normal gözüküyor ama yine de,” demişti şefim içini çekerek. “Bilirsin orası Soğuk İstasyon, hassas bir yerdir.” Aslında “orası” ve “hassasiyeti” hakkında hiçbir şey bilmiyordum. Fakat bana anlatacak vakti de yoktu. Omzumu sıvazlayıp küçük kompartımanımda beni yalnız bırakmadan önce gülümseyerek, “Bilimsel olarak açıklayamadığımız vaka­ları araştırıyorlar. Esrarengiz konular yani. Tam sana göre bir macera,” demekle yetinmişti. Beni oraya göndererek sanki iyi­lik yapıyormuş gibi bir hali vardı. Sonra hemen indi trenden. Dosyada Nordzest’e gider gitmez yapacağım her şey yazıyor­du. Kalacağım otel, zor durumlarda aramam gereken telefon numarası, kullanacağım şifre ve Nordzest gizli servisinden bağlantı kuracağım kişinin adı. Belli ki her şeyi bana bu kişi anlatacaktı...</p>

  <p>Benden istenen, Birleşik Federasyonlar Ennoia Bilim ve Araştırma Merkezi’ndeki iki intihar vakasıyla ilgili kapsamlı bir rapordu. Dosyadaki bütün kağıtların rengi griydi ve gri renk ikinci derecede gizlilik anlamına geliyordu. Evimden alı­nışım, trene bindirilişim de tipik “gri vaka” uygulamalarıydı. Ennoia’ya doğru bir sabah yola çıktığımı bilen tek kişi servis şefimdi...</p>

  <p>Bir buçuk yıllık gizli servis görevimde bana verilen ilk “gri vaka”ydı bu... Sıradan araştırmalarda asistanlık yapmaktan öteye geçememiştim henüz. Zaten kıt kaynaklarla ayakta dur­maya çalışan komünal bir dünyada gizli servislerin çok fazla işlevi yoktu. Çünkü her şeyden önce Birleşik Federasyonlar’ın öyle ciddiye alınacak politik bir düşmanı bulunmuyordu.</p>

  <p>Uzay araştırmalarına daha az bütçe ayrılmasını isteyen liberal muhalifler, yasaların verdiği haklara dayanarak örgütlenmeye çalışıyor ve şimdilik bizi ilgilendiren büyük sorunlar çıkarmı­yorlardı. Sadece izliyorduk onları. Gizli servislerin bir başka işlevi ise federasyon memurlarını denetlemekti...</p>

  <p>Uzayda yaşayacak yeni gezegenler bulmaktan başka bir ide­alin olmadığı Yeryüzü’nde beş federasyonun da ortak amacı ya­şayan herkesi bu projenin bir parçası haline getirmekti. Bireyci­lik çağı bitmiş, yarı komünal toplum dönemine girmiştik. Za­ten tedavi edilemeyen salgın hastalıklarla sekiz milyar insanı kaybetmiş bir dünyada bireycilik ne işe yarardı ki? Doğa hâlâ can çekişiyordu ve Yeryüzü sakinlerinin, insanoğlunun kurdu­ğu uygarlığı sürdürebilmesi için bir araya gelmek, kısıtlı yiye­cek kaynaklarını düzenli bir biçimde paylaşmaktan başka çare­leri yoktu. Yıllar önce insanlar Tibet’te birleşip Birleşik Fede­rasyonlar Parlamentosu’nu kurduğunda, dünyanın her yerinde geçen tek sayfalık bir anayasa hazırlamışlardı. Bu anayasayı ka­bul etmeyen tüm yerleşim birimleri, köyler, kasabalar ve şehir­ler Birleşik Federasyonlar Parlamentosu, yani BFP yapılanması­nın dışında sayılacaklardı... Ulus-devlet kavramı bitmişti, en küçük köy bile neredeyse özerk bir devlet yerine konuyordu. Federasyonlar, her şehrin nüfusuna oranla birer temsilci seçip gönderdiği bir meclisle yönetiliyordu. Başlangıçta amaç, Büyük Salgınlar Devri’nden önceki devlet yapısını mümkün olduğun­ca küçültmekti ama yine de eski kamu idaresi anlayışında, ba­kanlık kurumuna karşılık gelen üç birimin kurulması düşünül­müştü: Eğitim, maliye ve içişleri... Üniversitede bize öğretildiği gibi yıllar geçip de komünal toplum yapısının merkezi ihtiyaç­ları arttıkça devleti aşağıdan yukarıya doğru bir tür organizas­yon kurumu olarak büyütmek zorunda kalmışlar, bu alanda çalışacak insanları yetiştirmek için de üniversitelerin Sosyal Bi­limler Fakülteleri’ndeki Kamu Yönetimi bölümlerine önem vermeye başlamışlardı. Ben de Orta Batı ya da daha çok kulla­nılan adıyla Eski Avrupa Federasyonu Üniversitesi Kamu Yönetimi’nden mezun olup İçişleri Bakanlığı’na girmiştim.</p>

  <p>İçişleri, diğer bütün federasyonlarda olduğu gibi bütün güvenlikten, devlet organizasyonundan sorumluydu. Benim ça­lıştığım Gizli Servis’e ya da resmi adıyla İçişleri Özel Servisi’ne gelince... Önceleri ihtiyaç duyulmayan bu servisin geçmişi 20 yıl öncesine dayanıyordu. Asıl işimiz Maliye, Eğitim ve İçişleri bürokratlarını gizlice denetlemek, görevlerini suiistimal edip etmediklerini kontrol etmekti. Hiç şüphesiz, görevlerimiz ara­sında dünyanın her yerinde anayasaya aykırı bütün yeraltı fa­aliyetlerini takip etmek de vardı ama benim bildiğim kadarıyla Büyük Salgınlar Devri’nden sonra bu tür faaliyetler yok dene­cek kadar azalmıştı.</p>

  <p>Federasyonun kuzeyindeki o son şehre, Nordzest’e gitmek ve Tanrı’nın bile unuttuğu bir bilim merkezinde iki intihar va­kasını araştırmak bana çok da heyecanlı gelmiyordu ama ray­ların üzerinde ağır ağır akıp giden bir trende yolculuk etmek, ay ışığıyla parlayan kar manzaralarını seyretmek ve yıllar önce federasyon hastanelerinden birinde kaybettiğim babamı bir rüyada bile olsa görmek güzeldi. Onun çok sevdiğim bir başka dizesini hatırladım, yine aynı şiirden:</p>

  <p>“Uzat elini Siyah denizin içinde süzülen ışıklara...”</p>

  <p>Elimi cama yaklaştırıp en parlak yıldızın üstüne koydum parmağımı... Nordzest’e bir saat kalmıştı. Uykum vardı. Gözle­rimi kapattım ve güzel bir rüya diledim.</p>

  <p> </p>

  <p>Trenin ritmik tıkırtıları düşüncelerimi bulandırdı ama bir tür­lü gerçeklik düşüncesini silip atamadı. Uyuyamamış, daha da sersemlemiştim. Tıkırtılar durduğunda, gözlerimi açıp pence­reden dışarı baktım. Nordzest siyah gecenin içinde gri bir ha­yalet gibi usulca beni bekliyordu.</p>

  <p>“Yılın altı ayını karanlıkta geçiren karla kaplı, tenha, küçük ve sıkıcı bir şehir. Yarısından çoğu boş, kullanılmıyor. Sadece bir fabrika var, bir de otel.” Trende karşılaştığım Nordzestli iş­çi derin bir iç geçirmeyle söylemişti bunları. Oraya neden git­tiğimi merak etmemiş, küçük bir sohbete bile yanaşmamıştı.</p>

  <p>Yerel saatle sabahın beşiydi ve yüzyıl öncesinden kalma istas­yon binası birkaç ölgün sarı ışığın aydınlattığı hüzünlü bir tablo gibi karşımdaydı. Her yere yürüyerek gidilen şehirlerdendi Nordzest. Ennoia Oteli, anacadde üzerindeki en büyük binay­dı. Gökyüzüne doğru yedi kat halinde uzanan büyük yekpare bir kare blok; yüzyıllar öncesinden kalma, eski bir otel...</p>

  <p>Büyüklüğüyle tezat teşkil eden küçük bir kapısı, çok müte­vazı bir girişi vardı.</p>

  <p>İçeri girdiğimde resepsiyonda uyuklayan, benim gelişimin çıkardığı angaryalardan nefret eden asık suratlı bir devlet gö­revlisi beklerken, karşımda gülümseyen, 60 yaşlarında görün­se de çok dinç duran güler yüzlü bir adam buldum. Sanki re­sepsiyon bölmesinin ardına birkaç dakika önce geçmiş gibi neşeliydi.</p>

  <p>“Sizi bekliyordum, tam vaktinde geldiniz,” dedi gülümseye­rek ve hemen anahtarımı uzattı. “707 numara, bütün Nordzest ayaklarınızın altındadır, Kuzey Işıkları’nı seyredebileceğiniz bir oda...”</p>

  <p>“Kuzey Işıkları mı?” dedim onun gibi gülümseyerek.</p>

  <p>“Evet,” dedi. “Umarım siz de görürsünüz.”</p>

  <p>“Siz eskisiniz galiba buralarda.”</p>

  <p>“Doğma büyüme buralıyım.” Başka bir şey söylemedi, anah­tarlarımı uzatıp asansörün yerini tarif etti sadece. Yılların tec­rübesiyle yorgun olduğumu ve bir duşa ihtiyaç duyduğumu biliyor, sohbetini başka zamana saklıyordu.</p>

  <p>Asansöre girdim, yedi düğmesine bastım. Geniş eski kabin, ağır aksak, pes bir homurtuyla yukarıya doğru ivmelendi, iki yüz yıllık bir otelin bütün yorgunluğuyla...</p>

  <p>Odamın küçük penceresinden baktığımda Kuzeydenizi ayaklarımın altındaydı ama siyah simsiyah bir boşluktan baş­ka bir şey görülmüyordu. Sadece kıyıda yanıp sönen iki sarı fener vardı. Orasının büyük ihtimalle Soğuk İstasyon olduğu­nu düşündüm. Duşa girip çıktıktan sonra hemen uyuyabilir­dim, nasıl olsa geleceğimi bilen ve beni Soğuk İstasyon’a götü­recek İçişleri görevlisi beni uyandırırdı. Sonuç olarak, aynı bi­nadaydık... Trendeki Nordzestli işçinin söylediğine göre Enno­ia sadece otel değil, memur lojmanı ve kentteki yegâne devlet dairesi olarak da iş görüyordu.</p>

  <p>Uykuya dalarken bir kez daha düşündüm. Nordzest’te altı ay sürecek o tek uzun gecenin içindeydim artık. Uyandığımda gün ağarmayacaktı.</p>

  <p> </p>

  <p>Kimse uyandırmadı beni. Pencereden gördüğüm Nordzest, yıl­dızların altında melankolinin ta kendisiydi sanki. Bana bırakı­lan bir not olup olmadığını sormak için resepsiyonu aradım. Sabah beni karşılayan adam çıktı karşıma, yine neşe dolu bir sesle konuşuyordu. Evet, bir notum vardı; öğleden sonra saat dörtte otelin kafesinde bir ziyaretçim olacaktı.</p>

  <p>En az üç saatim daha vardı. Biraz kenti dolaşabilirdim ama her şeyden önce bir şeyler yemeliydim. Otelin yemek salonu kalabalıktı. Herkes yemeğini tezgâhtan kendisi alıyordu. İn­sanlar sıkı giyinmişlerdi, belli ki salon ısıtılmıyordu. Dünyanın her yerindeki olağan tasarruf önlemlerinden biriydi bu, önemsemedim. Ama yemek keyfimi kaçırdı. Soğan çorbası, parça etli lahana haşlama, salata ve kek. Karnımı doyurmak için başka hiçbir şansım yoktu. Sıraya girdim ve etrafa bakın­dım. Büyük ihtimalle, Nordzest’in bütün idari görevlileri, bele­diye başkanından güvenlik şefine kadar herkes bu salonda ye­mek yiyordu. Büyük Salgınlar Devri’nden sonra Kuzey Yarımküre’nin tepesinde, insanların yaşadığı bu kasaba bozması kas­vetli küçük kentte, yaşamak acaba nasıl bir şeydi?</p>

  <p>Bu soruma bir cevap aramak için yüzleri inceledim ama pek bir şey bulamadım. Gülenler, sohbet edenler, bir köşede tek başına yemek yiyenler, somurtanlar, çok önemli bir şey konu­şuyormuş gibi davrananlar... Kalabalığın arasında birden bir yüze takılıp kaldım. Uzaktaki masalardan birinde gözlerini ba­na dikmiş bakan birine... Sanki tanıyordum onu.</p>

  <p>İlk görüşte aşk bir saçmalıktır ama ilk görüşte bir kadının güzelliği karşısında büyülenmek olağan bir şeydir... Sanki doğduğun günden beri aradığın insanı bulmuş gibi hisseder­sin kendini, birkaç saniyeliğine de olsa... Gerçi bir müddet sonra gerçeğe dönersin ama bu arada zihin kısa süreliğine de olsa aşk yanılsamasına kapılıp gitmiştir. İşte o anlardan birini yaşıyordum. Ona baktığım yerden, resmin içindeki küçük bir detaydı ama o iri, koyu renk gözleriyle tablonun en güzel par­çasıydı. Bakışlarını birkaç saniye daha üstümde tuttu ve sonra karşısındaki kadının söylediklerine cevap vermek için başını çevirdi, kekinden bir çatal daha aldı. Yemeğini bitirmek üze­reydi. Tepsimi doldurup, kafeteryanın en uzak köşelerinden birinde boş bir yer bulup oturduğumda, o çoktan yerinden kalkmış, bulunduğu masayı terk etmişti bile.</p>

  <p>Etrafımı tekrar dikkatli bir biçimde incelediğimde salonda dünyanın her yerinden gelen insanlar olduğunu fark ettim. İyi ama tüm bu insanların Kuzeydenizi’nin kıyısındaki bu unutul­muş küçük şehirde ne işi vardı?</p>

  <p>Resepsiyon görevlisine sorabilirdim ama öğle yemeğinden sonra onun yerinde süt mavisi yumuk gözleri olan, 40 yaşla­rında, sarışın, bebek yüzlü bir kadın duruyordu. Ella’ydı adı, kibarca elini uzattı. Biraz yürüyerek şehri dolaşmak istediğimi ve nerede sıcak bir şey içebileceğimi sordum. “Bu şehirde Ennoia Oteli’nden başka hiçbir yerde içecek bir şey bulamazsı­nız,” dedi... “Nordzest’in tek restoranı, tek kafesi ve tek barı, hepsi buradadır.” Dudaklarının kenarında o kadar tatlı bir gülümseme vardı ki, onun bu dünyayla ilgili her şeyi bildiğine inanabilirdim. Ennoia Oteli tuhaf bir yerdi ama tek bildiğim, her iki resepsiyon görevlisine de görür görmez kanımın kay­namış olduğuydu...</p>

  <p>Ella şehrin tek bir anacaddesi olduğunu ve bu cadde üzerin­de görmeye değer hiçbir şey olmadığını söyledi ama ben yine de odama çıkıp, sıkıca giyindim ve dışarı çıktım.</p>

  <p>Kar serpiştiriyordu. Hava benim yaşadığım yerlerde hayal bile edemeyeceğim kadar soğuktu. Kapının ardında düz, geniş ve bomboş bir cadde bekliyordu beni. Her iki yöne de baktım. Karanlığın daha da büyüttüğü ıssızlıktan başka bir şey yoktu. İstasyon tarafına doğru değil deniz tarafına doğru yürümeyi tercih ettim. Otelin bitişiğinden itibaren büyük binalar sırala­nıyordu, sanki hepsi terk edilmişti. Caddenin karşısında ise dükkân olduğunu zannettiğim birkaç küçük bina vardı.</p>

  <p>Siyah bir cip geçti ağır ağır, karşı kaldırımda yaşlı bir kadın belirdi... Yürüyerek nereyi görebileceğimi düşünüyordum ki?</p>

  <p>Nordzest, karlar altında ümitsiz, yaşlı ve yorgun bir şehirdi. Birkaç blok yürüdükten sonra ıssızlığın içinde kendi varlığım­dan ürperdim. Çaresizce geri dönmeye karar verdim.</p>

  <p> </p>

  <p>Kafede bir fincan kaynar süte attıkları bir kaşık kakaoya bolca şeker döküp karıştırdım. Bir sigara yakıp pencereden atıştır­maya başlayan kar tanelerini seyrettim. Kafede birkaç masa doluydu. Bardaki kadın örgü örüyor, radyoda 19. yüzyıl klasik müziği çalıyordu. Kakaolu sütümü bitirdiğimde odama çıkıp, yanımda getirdiğim kitaplara gözatmaktan başka bir çarem ol­madığını anladım. Saat tam dörtte geri dönerdim... Geleli 12 saat bile olmamıştı ama Nordzest üstümde ağır bir sıkıntı ya­ratmıştı. Odama çıkmadan önce Ella’ya uğradım, önünde du­ran kalın defterin içine bir şeyler yazıyordu.</p>

  <p>“Söyler misiniz bu şehirde bu saatte işi olmayan biri ne ya­par?”</p>

  <p>“Hiçbir şey,” dedi. “Herkes çalışıyor işte.”</p>

  <p>Evet, dünyanın her yerinde olduğu gibi Nordzest’te de in­sanlar çalışıyordu, uzayın derinliklerinde göçüp gideceğimiz yeni bir yer var mı diye? Odama çıkıp pencereden uçuşan kar tanelerine dalıp gittim bir kez daha... Görüş mesafesi her an biraz daha düşüyordu. Yatağa uzanıp dün gece trende gördü­ğüm rüyayı, kafeteryadaki kızı ve yumuk mavi gözlü Ella’yı düşündüm...</p>

  <p> </p>

  <p>Saat tam dörtte kafedeydim, örgü ören kadından bu kez bir çay istedim. Zaten menünün sıcak içecekler bölümünde sütlü kakao ve çaydan başka hiçbir şey yoktu. “Çaya biraz brendi is­ter misiniz? Ev yapımı çok güzel bir brendi, elma aromalı,” dedi kadın, brendi şişesinden birkaç damlayı çay fincanına damlatırken. “Bu mevsimde buranın en güzel içkisidir.”</p>

  <p>Şurası kesindi ki, bu mevsimde şehre gelen ve her halinden devlet görevlisi olduğu anlaşılan bir yabancıya -belki de acı­dıkları için- iyi davranıyorlardı. Brendi damlatılmış çay hiç de fena değildi. Yine aynı masaya oturdum ve bağlantı kuracağım Klamm adındaki görevli bir an önce gelsin diye dua ettim.</p>

  <p>On dakika sonra karşımdaydı. Yaşım tam kestiremeyeceğiniz ama insanda güven duygusu uyandıran, 40’ıyla 50’si ara­sında kumral, mavi gözlü bir kuzeyliydi. Rahatlatıcı bir ses to­nu vardı, sandalyesinde geriye kaykılıp “Brendili çay Frieda,” dedi, bunu her gün en az birkaç kez yapıyormuş gibi... Yağan kardan söz etti. Bu, günlerce sürecek o büyük kar fırtınasının işareti olabilirdi. Yolculuğumun nasıl geçtiğini, odamı ve oteli beğenip beğenmediğimi sordu. Nordzest’te işi olmayan birinin boş vakitlerinde ne yapabileceğini bir kez de ona sordum. Otelin zemin katındaki kütüphaneyi tavsiye etti. Sonra bren­dili çaylarımızı yudumlayarak birbirimize baktık.</p>

  <p>“Merakımı affedin, siz benden daha eskisiniz diye soruyo­rum. Bu meseleye neden Nordzest’teki arkadaşlar, mesela siz bakmıyorsunuz da başkentten beni yolluyorlar.” Bir an önce konuya girmek istemiştim.</p>

  <p>“Sık sık olur bu, kritik meselelerde dışarıdan biri atanır. Bir­birine yakın devlet birimleri bazı sırları gömebilir. Demek iste­diğim, burada merkezden bir şey saklanıp saklanmadığını öğ­renmek için gönderdiler sizi.”</p>

  <p>“Sakladığınız bir şey var mı?”</p>

  <p>“Bunu bulmak sizin göreviniz,” diye gülümsedi, belli belir­siz bir meydan okumayla. “Eee,” diye devam etti aynı rahatla­tıcı ses tonuyla: “Şimdi benden ne istiyorsunuz?”</p>

  <p>“Sizin de tahmin ettiğiniz şeyleri. Soğuk istasyonla ilgili personel dosyasını, yapılan işleri, kısaca bizimkilerin araştır­ma merkezi üzerine tuttukları bütün kayıtları istiyorum. Bü­tün bunları okuyup inceledikten, yani ev ödevimi yaptıktan sonra da bir İçişleri müfettişi ne yaparsa onu yapacağım ve ge­rekirse Soğuk İstasyon’dakilerle tek tek görüşeceğim.”</p>

  <p>“İlk gri vaka değil mi?”</p>

  <p>“Nereden anladınız?” dedim biraz utanarak. “Tecrübeli biri ne yapabilirdi ki? Nihayetinde, adı konmamış küçük bir so­ruşturma yapıp bir rapor yazacağım.”</p>

  <p>Elini iki yana sallayarak, “Hayır, hayır, yanlış ya da acemi bir şey yaptığını söylemiyorum. Sadece çok gençsin ve...”</p>

  <p>“Evet ve...”</p>

  <p>“Açıkçası, senin gibi genç birini göndermelerinin iki nedeni olabilir. Ya merkezdekiler bizden pek hoşlanmıyorlar ya da gerçekten ellerinde gönderebilecekleri bir tek sen vardın. Ama gerçek nedenin hangisi olduğunu anlamak da kolay değil çün­kü öyle bir devirde yaşıyoruz ki, bir kişi en az üç kişinin işini yapıyor.”</p>

  <p>“Ellerinde bir tek ben vardım galiba. Ayrıca beni gönderme­leri, bu meseleye hiç önem vermediklerini de gösteriyor olabi­lir. Belki sizin yazdığınız rapora güveniyorlar ama meselenin hassasiyeti nedeniyle üçüncü bir gözün yazdığı raporu sırf prosedür gereği istiyorlar. Bu durumda hem benim tecrübe ka­zanmamı sağlayacaklar, hem de önemsiz bir işi acemi müfetti­şe çözdürerek kıdemli bir görevliyi boşu boşuna meşgul etme­miş olacaklar.”</p>

  <p>Bir kahkaha attı. “Haklı olabilirsin. Benimki sadece mesleki bir deformasyon. Belirli bir noktadan sonra her şeyden şüphe­lenmeyi öğreniyor insan. Hele bizim gibi başkente her zaman uzak kalan bir taşra servisi için bu çok normal.” Rahatlatıcı ses tonuna, güven verici yüzüne karşın benden bir şey sakla­yabileceğini hissediyordum. Bu işte kimseye çok fazla güven­memem gerekiyordu.</p>

  <p>Çaylarımızı bitirip üçüncü kata çıktık. Otelden bozma bu devlet dairesi nedense bana yoğun bir kasvet duygusu vermiş­ti. Uzun hah kaplı koridorlara ve kapılardaki numaralara bakı­lırsa binanın bu katlarını devlet dairesine çevirmek için özel bir şey yapılmamış gibiydi. “Bir otelin idari işler için ofise çev­rilmesi parlak bir fikir değilmiş bence,” dedim. “Haklısın, Pa­ris’e yazıp ödenek istediler. Bunaltıcı bir yer burası. Caddenin aşağısında kullanılmayan birkaç bina var, oralar daha müsait. Eğer kabul edilirse sadece yemekler için buraya geleceğiz.”</p>

  <p>Arşiv diye bana gösterdiği yer, otelin üçüncü katında arka cepheye bakan beş altı odadan oluşuyordu ve odalar arasında görebildiğim kadarıyla hiçbir bağ yoktu. Klamm cebinden çı­kardığı anahtarlardan biriyle koridorun orta tarafındaki bir odanın kapısını açtı, istediğim dosyalan çıkarıp masaya koydu ve beni orada yalnız bırakıp gitti. İşim bitince onu bulmak istersem, resepsiyona not bırakmam gerekiyordu. İçeride sigara içmek yasaktı, sıcak bir içecek için de aşağı kata inmek zorun­daydım. Nordzest’te sıkıcı olmayan ne vardı acaba?</p>

  <p>Isıtılmayan odada nefesimden çıkan buharlar eşliğinde So­ğuk İstasyon personeliyle ilgili bütün dosyaları tek tek oku­yup notlar çıkardım.</p>

  <p>Tahmin ettiğim gibi çok fazla görevli yoktu. İki kişi intihar etmeden önce toplam sekiz kişi olan ekibin başında fizikçi Profesör Tornquist vardı, ilk intihar 2 ay önce gerçekleşmişti. Ekibin diğer fizikçilerinden Jean Gibarian, yedinci kattaki odasından kendini aşağıya atmıştı. Soğuk istasyon, 22 gün ön­ce de Ömer Dai isimli bir matematikçiyi kaybetmişti. O da banyo küvetinde jiletle bileklerini kesmişti. Gibarian, Batı Av­rupalı 62 yaşında evli ve bir çocuk babasıydı. Bekar ve çocuk­suz olan Ömer Dai ise 36 yaşındaydı.</p>

  <p>Federasyonun farklı yerlerinden Nordzest’e sürgün edilen bu insanlar neyi araştırıyordu? Bu konuda bir bilgi yoktu ama Tanrı’nın unuttuğu ve aslında şehir bile denemeyecek Nord­zest’te bir araya gelmelerinin nedeni, arşiv kayıtlarında sadece “bilimsel araştırma” olarak belirtiliyordu. Bu ifade gerçek nede­nin geçiştirildiği anlamına da geliyor olabilirdi. Üstelik ekip üyeleri hakkındaki dosyalar çok azdı. Soğuk İstasyon ne zaman kurulmuştu? Tornquist dahil ekip üyeleri kaç yıldır çalışıyor­du? Önümdeki dosyalarda bu sorulara cevap verilmiyordu.</p>

  <p>Esrarengiz olayları araştırdıklarından başka bir şey bilmi­yordum hâlâ...</p>

  <p>Aslına bakılırsa Büyük Salgınlar Devri’nin tek başına kendi­si bile çözülemez bir esrardı. Sekiz milyar insanın peş peşe sal­gın hastalıkların pençesinde can verdiği yirmi yılı aşkın süren bu korkunç devrin ardından dünyanın değişik yerlerinde tu­haf, açıklanamaz olaylar gerçekleştiğine dair bazı dedikodular geliyordu kulağımıza... Güney Atlantik Federasyonu’nda sırla­rı çözülemeyen eski bir mabetten, Asya’daki Kuzeybatı Fede­rasyonu’nda ise göl kenarındaki küçük bir köyde özel yete­neklere sahip çocukların doğduğundan söz ediliyordu. Nordzest ise açıkçası bu söylentilerden nasibini hiç almamış bir kentti. Sadece Soğuk İstasyon’da toplanan ekibin uzaylılarla iletişim sistemleri üzerine çalıştığına dair bazı şeyler duyduğu­mu hayal meyal hatırlayabiliyordum. Hatta Paris’teki bir kafede başka gezegenden gelen bir uzay aracıyla ilgili fantastik ve komik bir hikâye bile çalınmıştı kulağıma ama tüm bunlar resmi olarak doğrulanmayan, halk arasında da öyle fazla cid­diye alınmayan şeylerdi.</p>

  <p>Arşivdeki kayıtlarda da Soğuk İstasyon’da olup bitenlerle il­gili olarak dişe dokunur bir bilgi yoktu. Nordzest İçişleri Özel Servis görevlilerinin Soğuk İstasyon adına açtıkları dosya çok ince ve yetersizdi. Ekipteki her kişinin kim olduğuna dair bir­kaç sayfalık sıradan kimlik bilgilerinin peşine, intihar vakaları üzerine hazırlanıp merkeze gönderilmiş raporların birer kop­yasını koymuşlardı. Bunların tümünü dikkatimi toplamaya ça­lışarak en az ikişer kez okudum. Her iki raporda da intiharla­rın sebebi “Nordzest’e dışarıdan gelenlerin büyük bir çoğunlu­ğunun yaşadığı izolasyon hissine bağlı yoğun depresyon,” ola­rak gösteriliyordu.</p>

  <p>Nordzest Gizli Servisi Soğuk İstasyon’da olup bitenlere san­ki hiç önem vermiyor, bir şey saklamak istiyordu. Acemiydim ama her iki raporun da fazlasıyla kuru ve yavan olduğunu gö­rebiliyordum. Bir gizli servis memuru Soğuk İstasyon gibi has­sas bir yerde kısa aralıklarla gerçekleşen iki intihar vakasını çok daha iyi araştırmalıydı. Gerçekten de ortada tuhaf bir şey­ler dönüyordu ve beni buraya göndermeleri son derece doğal­dı. Ama bu arşivde değil ortada dönen garipliklere, Soğuk İstasyon’da nelerin araştırıldığına dair tek bir şey bulmak bile mümkün değildi.</p>

  <p>Belki de yazılı raporlara geçmemesi gereken birçok şey var­dı. İstasyon’da araştırılan o “çok gizli” şeylerden Gizli Servis’in başlangıçtan beri hiç haberi olmayabilir miydi? Birleşik Federasyonlar Parlamentosu’na bağlı Nordzest Bilim ve Araş­tırma Merkezi’nde çalışan ekip sadece federasyonun üst yöne­timine karşı mı sorumluydu? Eğer meseleler üst düzeyde çö­zümlenecek kadar hassas ise neden buraya benim gibi bir çaylak gönderiliyordu?</p>

  <p>Soruların ardı kesilmeyecekti. Okul yıllarından kalma bir alışkanlıkla önüme boş bir kağıt alıp tam ortasına “Soğuk İs­tasyon” diye yazıp, daire içine aldım. Çevresine farklı yönlere giden iki ok çıkardım: Gizli Servis ve Eski Avrupa Federasyo­nu Genel Sekreterliği... Gizli Servis’ten çıkardığım daha küçük bir oku İçişleri Bakanlığı diye bir başka daireyle birleştirdim. Bu daireden çıkan ikinci küçük oku ise tekrar Genel Sekreter­lik yazan yuvarlağa götürdüm. Olabilecek en basit devlet şe­masına sahiptik ama bu şemada kendi yerimi bulmakta güç­lük çekiyordum. Eğer Gizli Servis müfettişiysem Genel Sekre­terliği, yani Federasyon’daki en yüksek otoriteyi temsil ediyor olmam gerekiyordu. Bu durumda, Soğuk İstasyonda ilgili her şeyi bilmek yetkisine sahiptim. O zaman Klamm beni neden buraya getirmiş ve bu yetersiz kayıtlarla bırakıp gitmişti? Klamm benim amirim ya da üstüm değildi, bana yardım et­mekle sorumlu yerel bir yetkiliydi sadece. Çizdiğim şemada Klamm’ı daire içine alıp yanma bir soru işareti yerleştirdim. Sorunun kaynaklandığı yeri bulmuştum. Ben Merkez’den Gri Dosya ile geliyordum -bir anlamda Federasyon’un merkezi otoritesini temsil ediyordum- ve Soğuk İstasyon’da nelerin araştırıldığı başta olmak üzere her şeyi bilmek zorundaydım. Yürüttüğüm bu mantıkta tek bir terslik olabilirdi. Soğuk İstas­yon, Eski Avrupa Federasyonu’na değil BFP’ye bağlı olabilirdi. Bu durumda da benim acilen merkeze geri dönmem gereki­yordu çünkü iki intiharın da gerçek sebebi Soğuk İstasyon’da araştırılan konularla ilgili olabilirdi. Klamm’dan bu konuda tatmin edici bir açıklama istemek hakkımdı.</p>

  <p>Saat altıya geliyordu. Telefonla resepsiyonu arayıp, Ella’ya Klamm’ı nerede bulabileceğimi sordum. Bir numara verdi. Ennoia Oteli’nin içindeki bir oda numarasıydı bu. Aradım, te­lefondan tekdüze bir cızırtıdan başka ses gelmedi. Sonra çok derinlerden gelen bir telefon çalma sesi duydum. Telefon açıl­dı, bir erkek sesi çıktı. Yüksek sesle “Klamm,” dedim. Sesin ne dediğini anlayamayınca, “Sizi duyamıyorum,” diye bağır­dım. Tiz cızırtılar derin bir uğultuya dönüşürken öte taraftaki ses kayboldu. Az önce daireler ve oklarla doldurduğum kağıdı yırtıp, çöpe attım ve arşiv denen odadan çıktım.</p>

  <p>Klamm’ı bulmalıydım ama mesai saati bitmişti. Onu bulsam bile o an bana daha önemli gelen bir sorunum vardı: Nordzest adlı bu şehirde akşamın geri kalan saatleri nasıl geçecekti? En iyisi işimi birkaç gün içinde bitirip geri dönmekti, bu şehir ve bu otel beni her an biraz daha fazla boğuyordu. Merdivenle zemin kata inmeye karar verdim. Resepsiyona uğrar, hiç değil­se Ella’yla biraz sohbet ederdim.</p>

  <p>Koridor boydan boya bomboştu. Geldiğimden beri odalar arasında gidip gelen birini görmemiş, açık kapılardan gelen gürültüler duymamıştım. İnanmak güç bile olsa, otel devlet dairesi olarak da kullanılıyordu ve ben az önce Gizli Servis’in arşivinden çıkmıştım.</p>

  <p>Merdivenlere doğru yürürken yarı açık bir kapı gördüm. 323 numaralı odaydı burası. Durup baktım. Kapı yarı açık du­rumdayken sadece duvarı görebiliyordum, elimle itmem gere­kiyordu. Hafifçe ittim. Soracak olurlarsa yalanım hazırdı. “Klamm’ı aramıştım da...”</p>

  <p>Kapı tam olarak açıldığında içeride büyük bir masa ve onun arkasında da bir koltuk gördüm. Oda değil ofis olarak kullanı­lıyordu herhalde. Geri dönmeye karar vermiştim ki masanın arkasında siyah bir karaltı belirdi. Ürperdim. Odaya girdiğim­de masanın gerisinde duran ve ilk anda fark etmemiş olduğum aynanın içinden biri bana bakıyordu.</p>

  <p>“Kusura bakmayın, ben Klamm’ı aramıştım da...”</p>

  <p>Aldırış etmedi. Siyah birtakım vardı üzerinde, ince yapılı, kumral, kısa saçlı ve orta boyluydu. Onu birine benzetmiştim ama kime? Görünüşü nedense cesaretlendirmişti beni, sanki ondan asla zarar gelmezdi bana.</p>

  <p>“Üç, iki ve üç... Toplamı sekiz ediyor... Ayrıca tersten okun­duğunda da aynı,” dedi.</p>

  <p>“Özür dilerim, anlayamadım,” dedim.</p>

  <p>“Ben de. Zaten siz de beklediğim kişi değilsiniz,” dedi ve ay­nanın önünden kayboldu. Oda yine bomboştu. İçeri girmekle dışarı çıkmak arasında kalakaldım bir an. Adamı her kime ben­zettiysem beni rahatlatan biriydi bu. İçeri girdim. Böyle aniden nereye kaybolduğunu merak etmiştim. Masanın tam karşısın­daki bir koltukta oturuyordu, öne doğru eğilip doğrulunca ay­nadan görünüyor, sırtını yaslayıp oturunca görüntüden çıkı­yordu. İçeri girişime aldırmadı, sanki beni bekler gibiydi.</p>

  <p>Selam verip kendimi tanıttım. İçişleri müfettişi olduğumu, şehre yeni geldiğimi söyledim.</p>

  <p>“Yeni mi geldiniz?" Dikkatle yüzüme baktı, sanki ondan bir şey saklıyormuşum gibi... “Siz beklediğim kişi değilsiniz," de­di tekrar.</p>

  <p>“Kimi bekliyorsunuz ki?”</p>

  <p>“O gelince anlarım. Hem de ilk bakışta. Sizin odaya girdiği­niz an hissetmiştim o olmadığınızı.”</p>

  <p>Kafam karmakarışık olmuştu ama bu galiba bir şifreydi. “Şifrenize bir cevap veremediğim için anladınız o olmadığı­mı,” dedim gülümseyerek.</p>

  <p>Anlamamış bir ifadeyle baktı. “Şifre mi? Ne şifresi?”</p>

  <p>“Birtakım rakamlar söylediniz ya... Şimdi hatırlamıyorum.” Omuz silkti. “Oda numarasının toplamı sekiz ediyor. Bu çok basit bir şey. Anlamı da yok.”</p>

  <p>“İyi de o halde neden bana bunu söylediniz?”</p>

  <p>“Bu bir oyun ve eminim siz de sadece gelip geçen birisiniz. Bir tür şaşırtmaca gibi.” Sıkılmış gibiydi.</p>

  <p>Söylediklerinden hiçbir şey anlamamıştım. Küstahtı ama se­vimli bir tarafı vardı. Yine de orada daha fazla durup bu saç­malıkları dinleyemezdim. Çıkarken derin bir iç geçirmeyle, “Buraya gelip oyun oynamak çok saçma ama zevkli,” dediğini duydum... Hafif çatlak birisi olduğu kesindi. Bulduğun her açık kapıdan girersen böyle olur, diye geçirdim içimden.</p>

  <p> </p>

  <p>Ella’nın yanına indim. Kitap okuyordu. “Nasıl gidiyor?” de­di gülümseyerek, sıkıldığımı hissetmiş gibi...</p>

  <p>“Hayatımda bu kadar kasvetli bir arşiv daha görmemiştim,” diye yakındım. “Akşam ne yapacağımı da bilmiyorum. Klamm da tek bir şey söylemeden çıkıp gitmiş.”</p>

  <p>“Biraz sonra akşam yemeği başlıyor. Belki Klamm da gelir. Zaten otelde kalıyor.” Bakışlarımdaki soruyu hissetmişti sanki. “Sadece o değil, bekâr olan devlet görevlilerin çoğu otelde yaşar.”</p>

  <p>“Belli,” dedim. “Yemek salonu çok kalabalıktı.”</p>

  <p>“Evet,” dedi Ella. “Ennoia her mevsim doludur.”</p>

  <p>Az önce üçüncü katta 323 numaralı odada karşılaştığım adamı sordum ona. Hiç düşünmeden “Arsen,” dedi. “O da otele bugün geldi. Sessiz bir adam.”</p>

  <p>“Peki ama kim bu adam, buraya niye gelmiş?”</p>

  <p>“Bir davetli galiba ama ben konuklar hakkında fazla şey bil­mem.”.</p>

  <p>“Kim bu konuklar? Dünyanın her yerinden gelmiş insanlar var sanki burada.”</p>

  <p>“Şu sıralar otelde bir kongre var.”</p>

  <p>“Ne üzerine?”</p>

  <p>“Uzay Akademileri Birliği’nin yıllık olağan kongrelerinden biri olabilir. Emin değilim..”</p>

  <p>Daha önce kimse bana bundan söz etmemişti. Ella tekrar ki­tabına döndü. Ne yapacağımı bilemeden kafeye yönelmiştim ki arkamdan seslendi. “Yemek vakti. İstersen biraz bekle, ye­meğe beraber gideriz.”</p>

  <p>Ella uzun boylu, geçip giden yıllara rağmen güzelliğinden çok fazla şey yitirmemiş bir kadındı. Büyük Salgınlar Devri’nden sonra doğan kuşaktandı ve geçmişi hakkında sorduğum soruları geçiştiriyordu. “Hep resepsiyonda mıydın yıllardır?” diye sordu­ğumda yemek salonunda herkesin duyacağı bir kahkaha attı.</p>

  <p>“Sen hiç taşra kenti görmedin galiba. Resepsiyona gelmem yıllar aldı. Ben Ennoia Oteli’nin müdürüyüm. Sabah gördüğün Franz da yardımcımdır. Bu devirde taşradaki bir otel müdürü­nün vaktini geçirebileceği en iyi yer resepsiyondur. Ama yuka­rıda bir ofisim de var.”</p>

  <p>Haklıydı, tahmin etmeliydim. Kısıtlı insan kaynağının yarat­tığı sorunlar özellikle taşrada daha da büyüyordu.</p>

  <p> </p>

  <p>Akşam yemeğinde soğan çorbası, haşlanmış et, patates püresi, mayonezli sebze salatası ve adını bilmediğim sütlü, pirinçli, çok şekerli bir tatlı vardı. Etraf öğle yemeğiyle kıyaslandığında yarı yarıya boştu. Federasyonun küçük kentlerde uyguladığı ve teşvik ettiği beslenme sistemine göre Ennoia’da yaşayan herkes bu kafeteryada yemeğini yiyebilirdi. Her aile biriminin beslenme giderlerini düşürmek ve insan emeğinin mutfaklar­da harcanmasını engellemek için yapıyorlardı bunu. Büyük kentlerde ise bina yemekhaneleri vardı. Çok fazla ilgimi çek­mese de sohbet konusu açmak için sordum:</p>

  <p>“Nordzest’teki tek kafeterya burası mı?”</p>

  <p>“Caddenin aşağısında bir tane daha var, işçiler için kalori düzeyi yüksek bir beslenme programı uyguluyorlar. Şehirde oturanlar otele hiç uğramazlar. Orada yemekten sonra bedava içki verilir, dans partisi yapılır, oyunlar oynanır, konserler ve­rilir, bilirsin küçük yerlerde hep böyle olur...”</p>

  <p>“Sinema var mı?”</p>

  <p>“Kışları ısınma ödeneği ayırmadıkları için çalışmıyor. Zaten o eski filmleri seyreden pek yoktur buralarda. Geçenlerde yeni bir film çekildiğini duydum, çok kötüymüş.”</p>

  <p>“Paris’te seyrettim, berbat bir şey. Bence dünyanın bu haliyle ilgili tek bir film daha çekilmemeli. Eskiden yeterince film çe­kilmiş, onları seyretmek çok daha iyi.”</p>

  <p>“Haklısın, ben de seviyorum eski filmleri ama ne diyorlar, kopyaları mı kötü...”</p>

  <p>“Kültür işleri bu işe bütçe ayıramadığı için kopyalar giderek eskiyor.”</p>

  <p>“Sinemayı seviyorsun galiba.”</p>

  <p>“Çok severim.”</p>

  <p>“Otelde de bir film ve müzik arşivi var. Yıllar önce kültür iş­leri getirip bırakmıştı. Fakat eleman eksikliğinden yeterince il­gilenemiyoruz. Gerçi kütüphaneye bakan kız boş vakitlerinde ilgilenmeye çalışıyor ama başedemiyor tabii... Bazen bazı ko­nuklar için özel film gösterileri yapılır. Bazen de öğrenciler toplu halde eski filmleri seyretmeye gelirler.”</p>

  <p>O “kütüphaneci kız”ın bugün öğle yemeğinde gördüğüm kız olmasını diledim ve gözlerimle kafeteryayı bir kez daha ta­radım, acaba orada mı diye...</p>

  <p>Akşam yemeğinden sonra Klamm’ı barda buldum, iki kişiy­le birlikte bir masada içki içiyordu. Beni gördüğünde dostça davranıp masaya davet etti ve masadakilere “İçişleri müfetti­şi,” diye tanıttı. Siyah saçlı, mavi gözlü, sert yüz hatlarına sahip olan adamın adı Sordini, orta boylu ve toplu olanmki ise Bertuch’tu. Bertuch huzursuz ve tedirgindi, göz göze gelme­meye çalıştı benimle. Bakışları elinde evirip çevirdiği brendi bardağındaydı. Sordini ise sanki bir yerden tanıyormuş gibi tepeden tırnağa süzdü beni.</p>

  <p>Klamm, “Her ikisi de bizim servisten,” diye bozdu sessizliği. Tedirgin olmuştum, ben oraya gelmeden önce pekala gizli bir iş konuşuyor olabilirlerdi. “Rahatsız etmiyorum ya?” dedim. Sordini’nin bakışları hâlâ üstümdeydi. “Pek değil. Sadece birer içki içiyorduk,” demekle yetindi Klamm.</p>

  <p>Konuşacak hiçbir konumuz yoktu. Masadaki suskunluğun nedeni olduğumu düşünüp odama çıkmak istediğimi söyle­dim. İtiraz etmediler. Kalkmadan önce Klamm’a “Sizinle özel olarak görüşmem gerekiyor, sormam gereken şeyler var,” de­dim biraz gergin bir ifadeyle.</p>

  <p>“Sabah kahvaltısında buluşalım istersen, kafeteryada, saat sekiz buçukta,” dedi.</p>

  <p>İyi akşamlar dileyip, anahtarımı almak için resepsiyona uğ­radım. Ella’nın yardımcısı Franz gülümseyerek karşıladı beni, nöbet değiştirmişlerdi.</p>

  <p>“Odanızı beğendiniz mi?” dedi gülümseyerek...</p>

  <p>“Evet,” dedim. “Ama Kuzey Işıklarını görmedim.”</p>

  <p> </p>

  <p>Ennoia Oteli’ndeki ilk gecemde erkenden odamdaydım. Yal­nız ve mutsuzdum. Uykum da yoktu. Kitaplardan birini açıp koltuğa çöktüm ve bir sigara yaktım.</p>

  <p>Perdeyi açıp karanlığa baktım. Kar, o büyük sessizliğiyle kasvetli Nordzest’in üstüne yağıyordu.</p>
</body>
</html>
