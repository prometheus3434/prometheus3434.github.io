<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h2>VI.</h2>

  <p class="quote">“Aynaya bakıyorum kimim ben, birkaç saat sonra, ölümle yüz yüze geldiğimde, nasıl davranacağımı bilmek istiyorum.”</p>

  <p class="quotename">Jorge Luis BORGES, <i>“Deutches Requiem</i>”</p>

  <p>Telefonun karşı ucundaki sesi çok iyi tanıyordum. Bu, benim sesimdi.</p>

  <p> </p>

  <p>Peki ama telefonun karşı ucundaki “ben” kimi arıyordum? Sordum...</p>

  <p>“Tabii ki seni!” dedi ya da dedim, zamanın bir ucundan kahkaha atarak.</p>

  <p>Tepeden tırnağa ürpermiştim. “Beni nasıl buldun?”</p>

  <p>“Bu bir sır. Görüşürsek anlatırım,” dedi ya da dedim telefo­nun öbür ucundan...</p>

  <p>“Görüşmek mi?” diyebildim çaresizce...</p>

  <p>“Hemen görüşelim. Burada birbirimizi kaybetmemiz an me­selesi.” Ne kadar da kendine güvenli bir sesti bu...</p>

  <p>Siyah Hatıralar Denizi’nin içinde miydim, yoksa dışarıda, odada mıydım? Ama bunların ne önemi vardı? Ben Ennoia’daydım. Her şeyin mümkün olabildiği, sırrına vakıf oluna­maz bir alemde.</p>

  <p>“Sana anlatacak çok şeyim var Arsen. Sabırsızlanıyorum çok tuhaf şeyler yaşadım. Az önce bu barda geçmişe gittim. Yine ‘80’lere...”</p>

  <p>İşte şimdi her şeyi anlıyordum... Arsen... Ama “o” beni ne­den Arsen sanıyordu?</p>

  <p>Bu konuşmayı hatırlamaya başlamıştım. Durgun Zaman’a girmeden önce, May barda Yvonne Krueber’ın kitabını okurken aniden geçmişe, iki Almanya’nın yıllar sonra yeniden birleştiği güne gitmiştim. Barmene Arsen’i aramasını söylemiştim ama bulamamıştı. Tam barı terk ederken telefon çalmış ve geri dön­düğümde, May “Seni arıyorlar,” diyerek telefonu uzatmıştı... Telefonun ucundaki uğultuyu duyunca May’e okuduğu kitapta hangi sayfada olduğunu sormuş ve cevabı alır almaz 513’ü çevirmiştim. Karşıma Arsen çıkmış ya da ben öyle sanmıştım... Sesim, Arsen’in sesine bu kadar benziyor muydu gerçekten?</p>

  <p>“O” Arsen miydi, ben miydim? Yoksa ben hâlâ Siyah Hatıra­lar Denizi’nde miydim?</p>

  <p>Telefonun ucundaki sesim, Tanrı bilir hangi boyuttan yeni­den konuştu.</p>

  <p>“Arsen, Tanrı aşkına neyin var?”</p>

  <p>Telefonu kapattım... Bu oyuna bir son vermeliydim. Ona da­ha fazla ne anlatabilirdim ki? “Ben aslında senim!” mi diye­cektim?</p>

  <p> </p>

  <p>Odamda telefonun yanında kalakalmıştım. Her şey normal gö­rünüyordu. Bilincim açıktı. Rüya görmüyordum ve siyah ay­nanın dışındaydım... Korkmuyordum ama artık Ennoia’nın beni tümüyle gerçekliğin dışına attığından emindim ve ken­dimde bütün bunları kaldıracak gücü bulamıyordum. Ne ya­pabilirdim? Odamdan dışarı çıktığımda Arsen’e mi dönüşe­cektim? Belki de ben Arsen’dim.</p>

  <p> </p>

  <p>Siyah aynaya girdim, Siyah Hatıralar Denizi’ndeydim. Gözle­rimi kapattım ve görüntü uzayında buldum kendimi... Ennoia’nın hafızasında hiçbir işime yaramayan o anahtar kelimeyi daha önce kendi hafızamda hiç kullanmamıştım. Kullanma­lıydım.</p>

  <p>“Arsen,” dedim hafızamın derinliklerinde gerçeği bulma ni­yetiyle... Yüzlerce görüntü balonu gelip çevremde dönmeye başladı... İçlerinden bazıları griydi. Diğerlerini boşverip bu gri balonlara dikkat kesildim. Aradığım cevap, eminim hafızanın bu karanlık noktalarındaydı. Gri balonlar bana yaklaştı... “Durgun Zaman”ı düşündüm... İçlerinden biri uysalca yaklaştı ve beni bir sis bulutunun içine aldı... Sis dağıldığında odamdaydım, yataktan kalkıyor ve ışığı açıyordum. Dışarıda kar fır­tınasının sesi ve karanlık... Durgun Zaman’a ait bir hatıraydı... Sonra odadan çıkıp boş koridorlardan yürüyüp asansöre bini­yordum -bu tuhaftı çünkü ben Durgun Zaman’da asla asansö­re binmezdim... Asansörden zemin katta inip kütüphaneye gi­diyor, Alice’in içini açıp bakıyor ve orada bir mektup buluyor­dum. Benim tarafımdan yazılmış mektubu okuyor ve bitirdik­ten sonra çalışma masasının altındaki çekmecelerden birinden çıkardığım dosyanın içine koyuyordum... Durgun Zaman yıl­ları boyunca Arsen’e yazdığım bütün mektuplar o dosyanın içindeydi... Sonra oturup Arsen’in ağzından bir mektup yazı­yor ve Alice’in içine özenle yerleştiriyordum.</p>

  <p>“Alice Harikalar Diyarı”nın ötesinde yine ben vardım...</p>

  <p>Yıllar boyunca kendi kendimle mektuplaşmıştım.</p>

  <p> </p>

  <p>Gözlerimi açtım. Siyah aynanın içinden çıktım, yatağa uzan­dım. Hiçbir şey bu korkunç yalnızlığın içinde olmaktan daha kötü olamazdı. Onca yıl boyunca, Alice’in öteki ucunda yazdı­ğım mektupları okuyan ve bana mektup yazan birinin olduğu düşüncesiyle ayakta kalmış, Durgun Zaman’daki yalnızlığıma karşı ancak bu sayede direnebilmiştim.</p>

  <p>Durgun Zaman... Siyah Hatıralar Denizi... Geceleri birden Arsen’e dönüşmek... Otel’in bir parçası olmak...</p>

  <p>Olaylar altından kalkamayacağım bir noktadaydı artık. Ola­ğan gerçekliği, adına günlük hayat dediğimiz o şeyi, insanları, kalabalıkları, kısaca Ennoia dışında kalan her şeyi özlüyordum. Ben bir mahkûmdum ve Ennoia bana Siyah Hatıralar Denizi’ni bahşediyordu, büyük bir yalnızlıkla geçen o yılların sonunda... Ama aynı Ennoia, yıllar boyunca yalnızlığa katlan­mamı sağlayan yegâne dostumun aslında hiç varolmadığına dair bir işaret de sunuyordu. “Alice Harikalar Diyarında”nın öteki tarafında Arsen değil, ben vardım... Bu ne büyük bir ümitsizlik, ne büyük bir çıkışsızlıktı?</p>

  <p>Ölüm bir kurtuluştu...</p>

  <p>Ama önce yapmam gereken birkaç iş vardı...</p>

  <p>Kütüphaneye gidip, çalışma masasının altındaki çekmecele­ri açtım. Gerçekten de 15 yıl boyunca Arsen’e gönderdiğim tüm mektuplar oradaydı. Hepsini düzenli bir şekilde, tarihleri­ne göre dosyalamıştım...</p>

  <p>Arsen’in yüzünü hatırlamaya çalıştım ama beceremedim.</p>

  <p>Dosyaları yerlerine bırakıp, kafeye gittim. Frieda’dan saçla­rımı ve sakallarımı kesmesini rica ettim. Seve seve kabul etti. İşim bitince, teşekkür edip ayrıldım oradan. Odama geldim, banyoya girdim ve küveti sıcak suyla doldurdum.</p>

  <p> </p>

  <p>Soyundum...</p>

  <p>Ennoia beni görüyor muydu acaba? İntihar edeceğimin far­kında mıydı?</p>

  <p>Gerçekte o neydi? Neden bana bu büyük yalnızlığı reva gör­müştü? Amacı neydi? Ne istiyordu benden?</p>

  <p>Şu an elimde jiletle ondan yardım istemiyor muydum aslın­da? Ona “Hadi bir mucize gerçekleştir ve beni hayata dön­dür!” demiyor muydum? Bu intihar deneyi Ennoia görsün di­ye düzenlenmiş bir sahne değil miydi?</p>

  <p>Ve O hâlâ ısrarla hiçbir şey yapmıyordu. Belki hiçbir şey ya­pamazdı. Belki beni görmüyordu bile... Belki Ennoia diye bir şey yoktu.</p>

  <p>Bütün bu olup bitenler neydi peki?</p>

  <p>Koridorda çocukluk halimi gördüğüm andan beri cevabım çözümleyemediğim o soru yeniden karşımdaydı işte...</p>

  <p>Ennoia’yı sevmeyi, onun bir parçası olmayı kabullenmiş, beklemeyi öğrenmiştim. Karşılığında ne bulmuştum? Siyah Hatıralar Denizi’ni... Orada belki sonsuza kadar Ennoia’nın hafızasına kayıtlı olan her şeyi görme hakkı verilmişti. Bir yanda kütüphane, diğer yanda siyah ayna... Her ikisini de isti­yordum istemesine ama varoluşun sıradan gibi gözüken o muhteşem keyfini her şeyden çok özlemiştim. Kendi zaman ölçülerime göre bir 15 yıl kütüphanede geçmişti, bir 15 yıl da aynanın içinde mi geçecekti? Cevabım hayırdı. Tıraş bıçağını aldım ve duyduğum bir sesle irkildim. Kapı çalıyordu...</p>

  <p>Küvetten dışarı çıktım, aynada kendimi gördüm. Şaşkınlık içinde kendime baktım. Ayna o bildiğimiz sırlı yüzeyiyle karşımdaydı ve beni yansıtıyordu. Kapı hâlâ çalıyordu.</p>

  <p>“Geliyorum!” diye bağırdım. Banyodan çıktım, dolap kapa­ğının aynasında yine kendimi gördüm. Evet, aynalar geri gel­mişti... Bunun anlamı neydi? Düşünecek vaktim yoktu. Bor­nozumu bulup giydim ve kapıyı açtım.</p>

  <p> </p>

  <p>“Merhaba, ben Jean Gibarian!” dedi, 35 yaşlarında, güleryüzlü bir adam. Onu içeri davet ettim... Hemen konuşmaya başladı.</p>

  <p>“Şey... Geçerken bir uğradım. Aslında bir arkadaşımı arıyor­dum ama sanırım yanlış bir yere geldim... Ben... Ben aslında bu otelde günlerdir hiç kimseyi bulamıyorum, biriyle konuş­maya ihtiyacım var...”</p>

  <p>“Kilitli zamanda mısınız?”</p>

  <p>Gibarian’ın yüz ifadesi birden değişti.</p>

  <p>“Anlayamadım, ne demek istediniz?”</p>

  <p>“Bir tür farklı zaman boyutunda, tek günün içinde sıkışıp kaldınız ve birkaç personel dışında otelde sizden başka hiç kimse yok... Sözünü ettiğim şey bu..”</p>

  <p>“Evet ama yoksa siz de mi?”</p>

  <p>“Ne yazık ki öyle?”</p>

  <p>“Peki hangi gündeyiz?”</p>

  <p>“Bu, bana sorulacak bir soru değil. Ama buraya 2128 yılın­da, tahminen aralık ayının 21’inden sonra girdiğimi söyleyebi­lirim.”</p>

  <p>“Benim otele giriş yaptığım günün yaklaşık 1 yıl sonrası bu... İlk kez gelecekteki birini ziyaret ediyorum. Bu çok tuhaf. Ve üs­telik siz de benim durumumda olduğunuzu söylüyorsunuz.”</p>

  <p>“Evet aynen öyle... Ben de bir yalnızgezerdim, her gün ziya­retlere çıkıyordum.”</p>

  <p>“Eee, ne oldu sonunda dışarı çıkabildiniz mi?”</p>

  <p>“Hayır çıkamadım.”</p>

  <p>İkimiz de sustuk. Birbirimize soracağımız soruları arıyor gi­biydik... Gibarian bozdu sessizliği.</p>

  <p>“Siz kaç yıl kaldınız... Bu boyutta yani...”</p>

  <p>“15 yıl olduğunu tahmin ediyorum. Ama son zamanlarda zamanı ölçemedim.”</p>

  <p>“15 yıl mı?” Gözleri dehşet içinde büyümüştü. “Ben sadece 10 gündür buradayım...”</p>

  <p>“Benim 15 yıl kalmam, sizin de burada o kadar kalacağınız anlamına gelmiyor.”</p>

  <p>Gibarian’la çok dikkatli konuşmalıydım. Kim bilir, onun ha­yatını kurtarabilir, intihar etmesini önleyebilirdim. Gerçi Ennoia’ya meydan okuyup geçmişte olmuş bir şeyi değiştirme şansımın olup olmadığını bilmiyordum ama...</p>

  <p>“Bakın neler diyorsunuz siz anlamıyorum... 15 yıl böyle bir yer için çok uzun bir süre... Ben henüz 10 gündür buradayım ve bu yalnızlıktan hiç hoşlandığımı söyleyemem. Hatta bir gö­rev olarak görsem de,” diye böldü düşüncelerimi Gibarian. “Görev olarak mı?”</p>

  <p>“Evet, bir çeşit görev diyebiliriz. Buraya kendi isteğimle gel­diğimi söyleyemem. Ama gelmişken araştırma yapmak da isti­yorum.”</p>

  <p>“Buraya gelmeden önce böyle bir zaman boyutunun oldu­ğunun farkında mıydınız?”</p>

  <p>“Evet.”</p>

  <p>Demek ki Soğuk İstasyon, Durgun Zaman’ın varlığından ha­berdardı.</p>

  <p>Gibarian’ın ise aklı hâlâ aynı yerdeydi. “On beş yıl boyunca burada nasıl kalabildiniz?”</p>

  <p>“Ümitsizliğe kapılmamak gerekiyor. Otel sizi ödüllendirecek.”</p>

  <p>“Ödül mü?”</p>

  <p>“Evet... Bunları açıklamam mümkün değil. Ama inanın, bu gece ziyaretleri çok önemli. Bir tür eğitim gibi... Sonra da siz eğitmeye ve yardımcı olmaya başlıyorsunuz. Örneğin sizin şu ziyaretinizin benim için ne kadar önemli olduğunu anlata­mam. Günlerdir o kadar kötü bir durumdaydım ki, birden ka­pımı çaldınız ve...”</p>

  <p>“Anlıyorum, 15 yıl korkunç bir şey... Düşünmesi bile insanı çıldırtabilir.”</p>

  <p>Sustum. “Sonunda ben de sizin gibi intihar etmeye karar verdim,” diyemezdim ona...</p>

  <p>“Bakın bilemiyorum, belki 15 yıl değildir. Yani, bu sadece bir tahmin...”</p>

  <p>“Otelin verdiği şu ödüller... Nedir bunlar?”</p>

  <p>“Hayal Odası gibi başka yerler çıktı karşıma. Çok ilginç yerler...”</p>

  <p>“Nasıl yerler?”</p>

  <p>“Bunu söylemem pek doğru olmaz gibi geliyor bana...”</p>

  <p>“Peki ama yardımcı olabilirsiniz en azından...”</p>

  <p>“Bilmiyorum. Kütüphaneye mektup bırakmayı deneyebilir­siniz. Mesela ‘Alice Harikalar Diyarında’nın içine... Belki bir gün birilerine ulaşabilir.”</p>

  <p>Ömer Dai’nin mektubunu ve mektup arkadaşı Lucrecia’yı tam da o an hatırlamıştım ama bunlarla Gibarian’ın aklını ka­rıştırmak istemiyordum.</p>

  <p>“Kütüphaneye mektup bırakmak mı?” dedi Gibarian merak dolu bakışlarla...</p>

  <p>“Emin olmadığım bir yöntem, işin aslı, orada bir başka yalmzgezerin mektubunu bulduğumu sanıyorum. Ama boşverin bunları. Aslında gerekli olan zamanlarda Frieda sizi yönlendi­riyor. Demek istediğim, özel bir şey yapmanıza gerek yok...”</p>

  <p>“İkinci kez yalnızgezer diyorsunuz, nedir bu?”</p>

  <p>“Sanırım Kongre’de bizim gibilere yalnızgezer diyorlar.” Gibarian bir kahkaha attı. Sonra birden durdu ve bana acı­yarak baktı. “Kapıdan çıkıp gitmeyi hiç denediniz mi?” dedi.</p>

  <p>“Evet ama kar fırtınası engelledi beni. İstasyona kadar yürü­mek imkansız olmalı.”</p>

  <p>“Aslında haklısınız. Aynı şey benim de başıma geldi. Sanki o kapıyı açtığımda esen rüzgar bana burada kalmamı emreder gibiydi.”</p>

  <p>O duyguyu ben de yaşamış ve nedense o kapının ardına geçmeyi hiç düşünmemiştim.</p>

  <p>“Belki de denemekte fayda var. Yani, çok sıkı giyinirseniz,” dedi Gibarian anlayışlı bir ifadeyle.</p>

  <p>“Siz bütün meselenin bu kadar basit olduğunu mu düşünüyorsunuz? Kapıdan çık ve her şeyden kurtul! Öyle mi?”</p>

  <p>“Evet, aynen öyle.”</p>

  <p>“Peki siz neden bunu denemiyorsunuz?”</p>

  <p>“Üç nedenden ötürü... Birincisi, sadece kapıdan çıkıp git­mem yetmeyecek, Nordzest’i de terk etmem gerekecek -ki bu­nu istemiyorum çünkü dediğim gibi burada araştırma yapıyo­rum. İkincisi, dediğiniz gibi dışarıda korkunç bir kar fırtınası var...” Susmuştu.</p>

  <p>“Peki üçüncüsü ne?”</p>

  <p>“Eğer şifreyi bulabilirsem, oteli terk etmeme gerek kalma­dan bu boyuttan çıkabilirim...”</p>

  <p>“Şifre mi?”</p>

  <p>“Evet ama bulmak doğru bir ifade mi tam olarak bilemiyo­rum. Daha önce bu konuda söylenenlere bakılırsa, şifrenin ne olduğunu öğrenmek için de belli bir zaman gerekiyor. Ama 15 yıl gerçekten inanılmaz bir zaman... Daha önce böyle bir şey duymamıştım.”</p>

  <p>Söyledikleri kafamı çok karıştırmıştı.</p>

  <p>“Size tavsiyem şifreyi beklemeden kapıyı denemeniz,” dedi Gibarian, bana acıdığını saklamaya gerek görmeden.</p>

  <p>“Siz saçmalıyorsunuz!” diye bağırdım ani bir öfkeyle. “O so­ğukta istasyona kadar yürümek imkansız bir şey bence. Dona­rak ölme tehlikesi çok büyük. Ayrıca istasyona vardığımızda ya orada hiçbir şey yoksa. Tren seferleri ya iptal edilmişse... “</p>

  <p>“Bilemiyorum... Ama denemek gerekiyor.”</p>

  <p>Vakit kaybetmeden oteli terk etmek istiyordum. Hemen gi­yinmeye başladım. Gibarian bundan rahatsız olmuştu... “Bakın,” dedi. “Bunu hemen denemenize gerek yok.”</p>

  <p>“Saçmalamayın!” diye bağırdım tekrar. “Bana karışmayın. Burada bir dakika daha kalmaya niyetim yok. “ Gibarian ne diyeceğini bilemez bir haldeydi.</p>

  <p>“Lütfen kendinize dikkat edin!” dedi ve Ennoia’nın gizemli düzenine müdahale etmiş olmaktan kaynaklandığını tahmin ettiğim bir sıkıntıyla odayı terk etti. Daha fazla kalıp ruhsal dengelerimi iyice bozmaktan korktuğu belliydi...</p>

  <p>Valizimi hazırlamış, sıkı sıkı giyinmiştim. Hazırdım. Asan­söre binmeden aşağı indim, lobiyi hızla geçtim. Kapının önü­ne geldim, kolu çevirdim, açılır açılmaz içeriye büyük bir kar yığını döküldü.. Neredeyse altında kalıyordum... Geri çekildim ama hâlâ kapıda biriken karlar içeri dökülmeye devam ediyordu. Karları küremek saatlerimi alabilirdi, bunu becersem bile dışarı çıkmak yine de ölüm anlamına gelebilirdi. Ama denemeliydim. Depoya gittim ve kürek aradım. Biraz zor da olsa buldum. Geri döndüğümde kapı kapatılmıştı, kar yığını hâlâ oradaydı. İşim çok zordu, kapıyı açmak için uğraşmaya başladım çünkü yığılan karlara takılıyordu.</p>

  <p>Birden arkamda bir ses duydum...</p>

  <p>“Boşuna uğraşmayın... Hiçbir yere gidemezsiniz. Kapıdan çıksanız bile istasyona ulaşamazsanız.”</p>

  <p>Frieda’ydı bu... Elimdeki kürekle ona bakıp bağırdım.</p>

  <p>“Başka ne çare bıraktınız ki bana? Ölmek istiyorum ama mücadele ederek...”</p>

  <p>“Neye yarar ki? Geride intihar eden iki kişi var. Neden siz üçüncü olmak istiyorsunuz?”</p>

  <p>Genç aşçıların üçü de hemen Frieda’nın arkasında belirmişti.</p>

  <p>“Peki ama benden ne istiyorsunuz Tanrı aşkına?” Diz çök­müştüm ve haykırıyordum... “Ölene kadar bu lanet olası yerde yaşasam ne olacak ki? Ölüm tek kurtuluş değil mi?”</p>

  <p>“Hayır,” dedi Frieda her zamanki soğukkanlı kayıtsızlığıyla...</p>

  <p>“Siz kimsiniz?”</p>

  <p>Dördü de bana bakıyor ve Ennoia’ya geldiğim ilk günden beri kabullenmek istemediğim o gerçeği sanki bir kez daha yüzüme vuruyorlardı. Doğru soruları sormazsan asla cevap alamazsın...</p>

  <p>Onları boşverdim ve karla savaşmaya başladım... Kapıdan dışarı çıkmayı başardım ama işim o kadar zordu ki... Sanki ölümüne bir mücadeleydi bu... Bitkinlikle karların üzerine yı­ğıldığımda, her şeyin orada bitmesini istiyordum.. Annem ne demişti yıllar önce? “insan donunca önce uykusu gelir ve uy­kuya dalar...” Uyumak ve sonra da ölmek istiyordum...</p>

  <p>Fakat nedense tam da o an, Frieda’nın soruma verdiği cevap bir kez daha aklıma geldi. “Ölüm tek kurtuluş değil mi?” diye sormuştum. O da “Hayır,” demişti... Bugüne kadar bir kez bile yalan söylememişti. Frieda otelin bir parçası değil miydi? Ve onun verdiği bu tereddütsüz “hayır” cevabının arkasında Ennoia yok muydu? Ennoia, Frieda vasıtasıyla intiharıma onay vermediğini göstermiyor muydu? Ayrıca üç genç aşçı da ilk kez yerlerinden kalkıp gelmemiş miydi?</p>

  <p>“Geride intihar eden iki kişi var. Neden siz üçüncü olmak istiyorsunuz?” dememiş miydi Frieda... Gibarian’ın odama ge­lişiyle de Ennoia bana bir şeyler söylemek istememiş miydi?</p>

  <p> </p>

  <p>Karların arasından doğruldum, gücümün son damlalarını kul­lanıyordum. Zorlukla kapıyı kapatıp girişe yığılan karları ge­çip yere yıkıldım... Frieda ve üç genç aşçının geldiğini ve beni kaldırıp taşıdıklarını hissedebiliyordum...</p>

  <p>Yarı baygın bir halde “Henüz değil,” diye geçiriyordum içimden. “Yapacak işlerim var daha.”</p>
</body>
</html>
