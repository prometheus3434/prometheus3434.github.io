<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h2>VII.</h2>

  <p class="quote">“Raporumu bir hikâye anlatırmış gibi vereceğim, çünkü anadünyamda küçük bir çocukken Gerçe­ğin hayal gücüyle ilgili bir mesele olduğunu öğret­tiler bana."</p>

  <p class="quotename">Ursula K.LE GUIN, “Karanlığın Sol Eli”</p>

  <p>Gözlerimi açtığımda odamdaydım. Kar fırtınası devam ediyor­du. Belli ki Frieda ve üç genç aşçı beni soymuşlar ve yatağıma yatırmışlardı. Ağır ağır doğruldum. Kendimi dinlenmiş ve iyi hissediyordum. Olup biten her şey bütün berraklığıyla aklımdaydı.</p>

  <p>İlk iş olarak aynaya baktım. İstediğim gibi siyahtı. “Güzel,” diye geçirdim içimden, oraya girip bakmam gereken şeyler vardı.</p>

  <p>Duş aldım. Saatim 11’i gösteriyordu. Gece mi gündüz mü olduğunu artık asla bilemeyecektim. Belki de zamanı ölçmek­ten tümüyle vazgeçmeliydim. Saati kolumdan çıkarıp çekme­ceye yerleştirdim ve yemek salonuna indim. Bütün ışıklar sön­dürülmüş, sadece mutfağın arkasında tek bir ışık bırakılmıştı. Arka tarafa gittim, üç genç aşçı yemek pişiriyorlardı. Her za­manki gibi hiç konuşmadan, yemeğimi tepsiye alıp, hemen orada bulunan büyük masaya ilişip karnımı doyurdum...</p>

  <p> </p>

  <p>Yapacaklarımı bir kez daha gözden geçirdikten sonra kafeye hiç uğramadan doğru kütüphaneye gittim. Alice’in içini açıp baktım. Beklediğim mektup oradaydı. Jean Gibarian’ın intihar etmeden önce yazdığı mektup... Otele geldiğim ilk günlerde, Gibarian ile Ömer Dai’nin mektup yazmadan intihar etmeyeceklerine emindim ama o vakitler mektupları değil nerede bu­lacağımı, nerede arayacağımı bile bilmiyordum. Şimdiyse du­rum farklıydı.</p>

  <p>Profesör Tornquist’e yazdığı mektubu düşünürsek, Ömer Dai’nin “posta kutusu sistemi”ni keşfettiği ve kullandığı ke­sindi. Gibarian’a ise Alice’i kullanmasını bizzat ben tavsiye et­miştim...</p>

  <p>İlk kez Ennoia’da bir şeyi önceden tahmin edebiliyordum. Belki de onun düşünce sistemini kavramaya ilk kez bu kadar yakınlaşıyordum. Jean Gibarian, Ömer Dai ve benim aramda bir bağ vardı. Jean Gibarian, Durgun Zaman’daki gece ziyaret­lerinden birinde sanki benim hayatımı kurtarmak için görev­lendirilmişti. Şefim bana Gri Dosya’yı verdiği andan itibaren her ikisiyle de aramda bir kader birliği kurulmuştu. Ella, aşçı­başı ve Sordini’nin otele ilk geldiğim günlerde söylediği gibi görevimin peşini hiç bırakmamalı, ısrarla Ömer Dai ve Jean Gibarian’ın neden intihar ettiğini araştırmalıydım?</p>

  <p>İntihar denememde, buzdağının görünen kısmındaki neden belliydi: Durgun Zaman’da sıkışıp kalmak... Fakat daha derine inildiğinde Durgun Zaman’dan çıkamamakla bağlantılı daha karmaşık, henüz çözümleyemediğim başka sorunlar ortaya çı­kıyor, Arsen’i yitirmek, korkunç bir yalnızlığa mahkûm olmak ve kendi bilincime olan hakimiyetimi yitirme düşüncesinin verdiği büyük depresyonun da hesaba katılması gerekiyordu. İşin aslı, intihar denememin nedenleri arasında Siyah Ayna da vardı. Arsen’in varlığından şüpheye düşmeyi de küçümseme­mek gerekiyordu. Bir tokat gibiydi bu... Siyah Hatıralar Denizi’nde “Arsen” dediğimde Franz’da olduğu gibi bir hafıza uza­yı çıkmamıştı karşıma... Arsen -eğer böyle birisi varsa- Ella, Frieda ve üç genç aşçının ait olduğu gruptan geliyordu.</p>

  <p>İntihardan neden vazgeçmiş, donarak ölmeye karşı duydu­ğum o büyük arzuyu son dakikalarda nasıl başarabilmiştim? İçgüdüsel ve anlık gibi görünse de bilinçli olarak aldığım bir karardı bu. Frieda ve üç genç aşçı intihar çabalarımı uzaktan kaygıyla izlemişlerdi. “Kaygı” önemliydi. Çünkü onların yü­zünde ilk kez böyle yoğun bir duygu ifadesi görüyordum...</p>

  <p>İntihar edebilir, orada ölebilirdim. Bu, Ennoia’nın engelleye­bileceği bir şey değildi. Ama Jean Gibarian’ın kapımı çalması­nın ve karşıma çıkmasının arkasında başka bir şey vardı. Bü­tün bunlar bir anda Frieda’nın tek bir sözcüğünün zihnimde yerli yerine oturmasıyla aklıma gelmişti: “Ölüm tek kurtuluş değil mi?” soruma “Hayır” diye cevap vermişti Frieda... Bu ke­sin “Hayır” cevabının gerisinde Ennoia’nın varlığını hissetmiş ve durmuştum...</p>

  <p>Peki ama Ömer Dai ve Gibarian’a neden “hayır” dememiş­lerdi? Demişlerse bile, her iki bilim adamı neden Ennoia’nın bu isteğine karşı çıkmıştı.</p>

  <p>Jean Gibarian’ın elimde duran intihar mektubu bu soruya bir cevap verebilir miydi?</p>

  <p>Okudum.</p>

  <p> </p>

  <p>“Profesör Tornquist;</p>

  <p>Yıllar önce şimdi adını unuttuğum ve kendine Yalnızgezer diyen genç bir adam kitapların başka yerlere ulaşan bir tür ge­çit olduğunu söylemişti bana... Ben de kitapların arasına yüz­lerce mektup bıraktım. Yerlerine ulaşıp ulaşmadıklarını bilemiyorum, tek bildiğim ertesi gün geldiğimde mektupların bı­raktığım yerde durmasıydı... Sonra bir alışkanlık haline geldi bu... Her gece yatmadan önce kimliği belirsiz bir kişiye -belki de Tanrı’ya- mektuplar yazmaya, ertesi sabah da bunları oku­maya başladım.</p>

  <p>Genç Yalnızgezer, bu özel boyutta 15 yıl kaldığını söylemiş ve ne olduğunu söylemekten kaçındığı bazı ‘ödüller’den söz etmişti. Ben zamanı ölçmeyi epey önce bıraktığım için burada ne kadar kaldığımı tam olarak bilemiyorum ama 15 yılın yarısı kadar bile dayanmadığımdan eminim. Otelin bana verdiği tek ‘ödül’ ise sanırım rüyalardı. Beş duyunun beşinin de devrede olduğu ve her şeyi kusursuz bir gerçeklik illüzyonuna dönüş­tüğü rüyalardı bunlar... Çocuğumla konuşabiliyor, karımla birlikte olabiliyor ve ne yalan söylemeli, gerçek hayattan çok daha güzel şeyler yaşayabiliyordum.</p>

  <p>Genç Yalnızgezer haklıydı. Otel ödüllendiriyordu. Kendimi bu rüyalara bıraktım ve her gün odaların kapısını çalmayı da hiç aksatmadım.</p>

  <p>Bir gün aynalar enerji alanlarına dönüştü ve her şey değiş­ti... Aynanın içindeki alanlarda otelin bütün hafızamı görüntü­lere dönüştürdüğünü gördüm. Bütün geçmişim oradaydı ve ben kendi geçmişimin içinde dolaşabiliyordum. Önceleri geç­mişi hatırlamak ve eski güzel günleri yeniden yaşamak nefis bir duyguydu. Artık oradan hiç çıkmak istemiyordum...</p>

  <p>Ama bütün o mutlu hatıralar bittiğinde, bu ‘muhteşem ayna’nın da sonuç olarak ruhsuz bir makineden ibaret olduğu gerçeğini anladım.</p>

  <p>Sevgili Tornquist, yıllardır burada neler olup bittiğini anla­maya çalıştığınızı biliyorum. Bu deneyim, Ennoia’da anlamaya değer çok fazla şey olmadığını gösterdi bana. Rüyalar, hayal odaları ve benim içine girdiğim hafıza kayıt makinesi... Bütün bunlar gerçek değil, sanal... Ennoia beni bir kobay gibi bu la­birente soktu ve tıpkı genç Yalnızgezer’in dediği gibi ara sıra ödüllendirdi... O, sonuç olarak bir çeşit makine ya da cihaz ve bir insanı korkunç bir yalnızlığın ortasına bırakmanın ne de­mek olduğunun farkında değil.</p>

  <p>Bir gün çok ileride ya sizin ekibiniz ya da başkaları, Ennoia’nın ne işe yarayacağını ya da ne olduğunu kavrayabilir. Da­ha önce de konuştuğumuz şeyleri tekrar etmeye gerek yok. Si­zin teorinize göre Ennoia’nın temel amacı bizden bir şeyler öğ­renmekti ve bu amaç doğrultusunda bizim üstümüzde birta­kım deneyler yapıyordu.</p>

  <p>Bu deneylerin sonunda bir şeyler öğrendiğini varsayarsak, benim kişisel olarak ona öğretmek istediğim bir şey var: Enno­ia Harikalar Diyarı, ruhsuz bir laboratuvardan başka bir şey değil ve burada olup biten hiçbir şey, bir insanın bu yalnızlığa katlanmasını anlamlı kılamaz. Hele benim gibi bir baba ve aşık bir koca için bu yalnızlık, cehennemden farksızdır. Ona bunu öğretmem gerekiyor. Bunun için ne yapmam gerektiğini tahmin edersiniz.</p>

  <p>Sözünü ettiğim o genç Yalnızgezer, benimle konuştuktan hemen sonra kapıdan çıkıp gitmeye karar verdi. Delirmiş gibiydi, bana bir zarar vermesinden korkmuştum. Şimdi düşün­düğümde ne kadar hatalı davrandığımı anlıyorum. Ona 15 yıl burada kaldığı için aptal muamelesi yaptığımı çok sonra fark ettim. Biraz daha saygılı davranabilirdim. Her neyse, umarım yaşıyordur çünkü dışarda korkunç bir kar fırtınası vardı...</p>

  <p>Günler sonra kütüphanede Arsen adındaki birine yazılmış imzasız mektupların olduğu bir dosya buldum. Sanırım bu mektuplar o karşılaştığım kişiye aitti. Okudukça yaşadığı acı­ların benimkinden hiç de farklı olmadığını anladım.</p>

  <p>Ennoia, belki de ilk kez bir intihar vakasıyla karşılaşacak. Umarım bundan çok şey öğrenir ve bir daha hiç kimseyi bu sanal cehenneme düşürmez...</p>

  <p>Jean Gibarian”</p>

  <p> </p>

  <p>Jean Gibarian’ın yedinci kattaki odasından kendisini aşağı bı­rakması, bir kaçış, teslimiyet ya da korkaklığın sonucu değil­di. Ennoia’ya ulaşacak bir mesaj göndermişti... Her şeyin bir işaret olduğu Ennoia’da, Gibarian’ın intiharı çok anlamlı bir işaretti.</p>

  <p>Şüphesiz mesajın yerine ulaştığını görebiliyordum. Durgun Zaman’a ondan sonra düşen Ömer Dai’nin Lucrecia adında bir başka yalnızgezerle, Kafka’nın “Şato”sunun içindeki posta ku­tusunu kullanarak yıllarca mektuplaştıklarım biliyordum. Gerçi Lucrecia imzalı tek bir mektuba bile rastlayamamıştım ama otelin Ömer Dai’ye “ödül” olarak Lucrecia’yı verdiği ke­sindi. Yukarı çıkıp Siyah Hatıralar Denizi’nde “Lucrecia” di­yince hiçbir şey olmayacağını tahmin edebiliyordum. Mektup arkadaşım Arsen benim için neyse, Lucrecia da Ömer Dai için oydu...</p>

  <p>Jean Gibarian’ın mektubundan çıkan ikinci bir sonuç daha vardı. Siyah Ayna’nın içinde görüntüler uzayını keşfetmiş ama belli ki anahtar kelime olarak “Ennoia Oteli”ni kullanmamış ve Siyah Hatıralar Denizi’ne girmemişti... Belki bunu düşün­müş ama denememiş, Ennoia’nın bahşedeceği en büyük ödülü reddederek onu cezalandırmak istemişti. Kaldı ki, Jean Gibari­an gibi aklı tümüyle Ennoia’dan çok uzaklardaki gerçek evinde olan birinin, hafızasında kayıtlı tüm mutlu hatıralar bittik­ten sonra Ennoia’yla yüzleşmek istememesi çok doğaldı. Onun gibi birinin “makine”nin başka fonksiyonları olacağını tahmin etmemesi de imkansızdı. Sonuç olarak, “en büyük ödülü” bilerek reddettiğine inanıyordum...</p>

  <p>Ömer Dai’nin son mektubunu bulmaya gelmişti sıra... “Şato”nun sayfalarım hızla karıştırdım Tahmin ettiğim gibi orada yoktu. Ömer Dai’nin intihar mektubunu kütüphaneye bırak­ma ihtimalini zaten zayıf buluyordum. “Şato” kapısını Lucrecia için kullanmış, ayrıca intihar etmeden önce de, yıllarca kullandığı “posta kutusu”nun kapalı devre bir iletişim sistemi olduğu gerçeğini keşfetmişti. Böyle bir mektubu büyük ihti­malle Gibarian gibi, o da profesör Tornquist’e bırakacaktı...</p>

  <p>Otel içindeki iki insan birbirleriyle nasıl mektuplaşırlardı? Soruyu böyle sorduğunuzda tek bir cevap çıkıyordu karşınıza: resepsiyon...</p>

  <p>Resepsiyona giderken mektubu bulacağıma emindim, belki ilk geldiğimden beri orada duruyordu ya da Ennoia, Durgun Zaman’da dolaşan yalnızgezerler arasındaki iletişimi açık tut­maya karar vermişti artık.</p>

  <p>Tahmin ettiğim gibi oldu. Odalara ayrılmış bütün bölmelere tek tek baktıktan sonra -hiçbirinde anahtar yoktu- en üst raf­ta, 732 nolu kutuda dışardan görülemeyecek biçimde duran zarfı hemen açıp okudum:</p>

  <p> </p>

  <p>“Profesör Tornquist;</p>

  <p>Umarım bu mektubum size ulaşır.</p>

  <p>Ennoia’nın beni bütün insanlardan ayırıp otel içinde özel bir boyutun içine almasının üzerinden yaklaşık 7 yıl geçtiğini tahmin ediyorum... Burada başıma gelen her şeyi, Frieda’yı, üç genç aşçıyı ve yaptığım oda ziyaretlerini sizlere geniş bir rapor halinde yazmış ve kütüphaneye bırakmıştım.</p>

  <p>Eğer raporu okumuşsanız, burada geçirdiğim süre boyunca Lucrecia adında, özel boyuta girmeden önce tanıştığım bir ka­dınla kütüphanedeki bir kitabı kullanarak mektuplaştığımı da biliyorsunuz. Raporumda Lucrecia’ya aşık olduğumu ve bu mahkûmiyete onun varlığı sayesinde katlanabildiğimi hiç yaz­mamıştım. Artık bunu saklamanın bir anlamı yok...</p>

  <p>Ama dün, anlatamayacağım kadar karışık bir olaylar zinciri sonunda yıllarca mektuplaştığım kişinin Lucrecia olmadığını fark ettim. Daha doğrusu Lucrecia imzalı mektupları da ken­dimin yazdığımı keşfettim... Geceleri uyanıyor, kütüphaneye gidip bir gece önce yazdığım mektubu bir çekmeceye koyuyor, kendime hitaben Lucrecia’nın ağzından yeni bir mektup kale­me alıyor ve kitabın içine yerleştiriyormuşum... Böyle bir ger­çekle yüz yüze gelmenin kolay bir şey olmadığını sanırım siz de tahmin edersiniz...</p>

  <p>Ennoia’nın oynadığı her oyunu aslında sevmiştim ve galiba bu mahkûmiyetten Lucrecia’yı kaybetmemek için kurtulmu­yordum. Aslında yıllar boyunca bu özel boyutta hep ona ula­şacak bir kapı aramıştım.</p>

  <p>Belki bu ‘Lucrecia oyunu’nda Ennoia’nın hiçbir suçu yoktu.</p>

  <p>Ama Lucrecia’ya duyduğum aşk, Ennoia’nın içindeki ve dı­şındaki hayatımın çok da önemli olmadığı gerçeğini gösterdi bana... Mükemmel aşkı keşfettiğimi sanıyordum ve mutluy­dum. Oysa şimdi mükemmel aşkın da, Lucrecia’nın da olma­dığını biliyorum ve böyle bir dünyada yaşamak bana hiç çekici gelmiyor.</p>

  <p>Her şey bir yana, geçip giden 7 yıldan sonra hiçbir şeyin -otelle ilgili o büyük sırrı keşfetmenin bile- bu büyük yalnızlı­ğa değmeyeceğini biliyorum.</p>

  <p>Ömer Dai”</p>

  <p> </p>

  <p>Frieda ile üç genç aşçının yüzündeki o kaygıyı şimdi daha iyi anlıyordum... Otel, Jean Gibarian’ın da, Ömer Dai’nin de inti­har etmesini asla istememişti. Jean Gibarian’ın mesajını almış ve Durgun Zaman’a ondan sonra giren Ömer Dai’nin “mükemmel aşk”ı bulmasına yardımcı olmuştu... Mektuptan çıkan önemli bir sonuç daha vardı: Ömer Dai’nin Lucrecia’nın ger­çek olmadığını anlaması için benim gibi Siyah Hatıralar Denizi’ni keşfetmiş olması gerekiyordu.</p>

  <p>Jean Gibarian Siyah Hatıralar Denizi’ni keşfetmeyi reddede­rek intihar etmiş, Ömer Dai bu son adımı atmış ama Durgun Zaman’dan çıkmayı reddederek intiharı seçmişti. Her ikisi de Ennoia’ya meydan okumuşlar, ölümleri pahasına ona önemli mesajlar yollamışlardı.</p>

  <p>Peki Ennoia üçüncü yalnızgezere ne yapmıştı? Onun karşı­sına bir aşk değil, bir arkadaş çıkarmıştı: Arsen... Belki ne be­nim Arsen’imde ne de Ömer Dai’nin Lucrecia’sında Ennoia’nın hiçbir katkısı yoktu.</p>

  <p>Her şey bir yana, Jean Gibarian ve Ömer Dai’yi artık çok da­ha iyi anlıyor ve onlara büyük bir saygı duyuyordum... Bütün bunları bir anlamda üçüncü yalnızgezer, yani benim için yap­mışlardı. Daha da önemlisi, intihar etmek ile etmemek arasın­da bir yerde dolaşırken Jean Gibarian kapımı çalmış ve hayatı­mı kurtarmıştı. Her ikisinin yanında kendimi değersiz ve önemsiz hissediyordum. Ennoia’daki bütün serüvenim boyun­ca bu iki kısa intihar mektubunu okurken öğrendiğim kadar çok şey öğrenmemiştim...</p>

  <p> </p>

  <p>Önce depoya gittim ve büyük bir deste kağıtla, birkaç düzine tükenmez kalem aldım. Sonra kafeye gelip yazmaya başladım. Çok uzun bir rapor olacaktı bu... Ennoia Bilim ve Araştınna Merkezi Başkanı Tornquist’e hitaben yazacaktım...</p>

  <p> </p>

  <p>Raporun yazımı birkaç hafta sürdü... Bu süre boyunca verimli bir biçimde çalışmak için uyku saatlerimi bir düzene soktum. Bitirdikten sonra kütüphanede yıllar boyunca Arsen’e romanı­mın bölümlerini gönderirken kullandığım fotokopi makine­sinde üç adet kopyasını çıkardım. Bir kopyasını kütüphanede May’in masasına koydum, diğerini resepsiyona bıraktım, üçüncüsünü ise odama çıkardım. Sonra kafeye döndüm. Pen­cerenin kenarına oturdum, bir sigara yakıp çayımı yudumla­dım. Sanırım öğlen vaktiydi... Çıkış yolunu artık biliyordum ama çıkmadan önce Ennoia’da geçirmem gereken bir gün da­ha vardı ve ne yapacağıma karar vermemiştim.</p>

  <p>Frieda’ya baktım, hâlâ kazak örüyordu...</p>

  <p>“Hatalıydılar Frieda,” dedim yüksek sesle... Frieda başını kaldırıp bana baktı. Konuşmamı sürdürdüm. “Jean Gibarian’ın çıkış yolunu bulması hiç güç değildi... Ömer Dai zaten geri dönüş yolunu çok önceden keşfetmişti... Her ikisi de Ennoia’yı cezalandırmak istedi çünkü Ennoia’nın suçlu olduğuna inanıyorlardı.”</p>

  <p>Frieda’ya baktım, hâlâ bana bakıyordu, her zamanki gibi “Neler dediğinizi anlamıyorum,” demiyordu...</p>

  <p>“Ama kimse suçlu değildi... Daha doğrusu suçlanacak hiç kimse yoktu,” dedim.</p>

  <p>Başını öne eğdi ve örmeye devam etti. Geçip giden yıllar, bu hareketin ne anlama geldiğine dair küçük bir ipucu veriyordu bana. Sanki beni onaylıyordu...</p>

  <p> </p>

  <p>Akşama kadar orada oturdum, yemekten sonra odama çıkıp yanıma Arsen’le mektuplaşırken ortaya çıkan romanımı ve Tornquist’e yazdığım raporun kendime ayırdığım kopyasını aldım. Valizimi doldurdum, dışarıda giyeceğim şeyleri yanıma aldım ve aşağıya kütüphaneye indim... Oturup May’e bir mek­tup yazdım.</p>

  <p> </p>

  <p>“Bir gün senin için geri dönmemi istersen -ki emin ol bu ote­le başka hiçbir şey beni geri döndüremez- bana yaz May... Bu­güne kadar mahkûm olduğum bu otelde sana onlarca aşk mektubu yazdım. Sana ulaşıp ulaşmadığı hakkında hiçbir fik­rim yok. Eğer onları okuduysan sana aşık olduğumu biliyorsundur...</p>

  <p>Sen haklıydın: Yvonne Krueber doğru söylüyor... Sanırım, bu otelde daha çok kitap yazılacak ve bir gün daha güzel bir dünya kurulursa, bunda -sen dahil- yolu bu otele düşen her­kesin bir payı olacak... Buna kalpten inanıyorum. Çünkü bü­tün bunların bir nedeni olmalı May...</p>

  <p>Ennoia’nın geleceğin dünyasının şekillendiği bir kongre ote­li olduğuna inanıyorum. Bir gün Ennoia matbaasında basılan o kitapların dünyayı değiştireceğine de...</p>

  <p>Adresim seni şaşırtmasın. Önce Paris’e gidiyorum. Orada görevimden istifa edip köye dönmeyi düşünüyorum. Artık BFP’nin bir parçası olmak istemiyorum ve hayatımda yaptığım bu köklü değişikliğin en önemli sebebi de sensin...”</p>

  <p> </p>

  <p>Altına babaevinin adresini yazdım, romanımın bir kopyasını da bıraktım. Yvonne Krueber’ın kitabını valizime yerleştirdim ve Durgun Zaman yılları boyunca okumayı hep ertelediğim kitabı -Kafka’nın “Şato”sunu- aldım elime... Uyumamak için Frieda’dan aldığım sigaralar ve akşam yemeğinden sonra kafede doldurduğum bir termos çay bana yardımcı oldu.</p>

  <p>Sonunda beklediğim oldu. Ennoia gündönümü geldi çattı... Camekân tavanın altında karanlığı gördüm, hiçliği hissettim ve sonra da adına gerçeklik dediğimiz şeyin yeniden kurulu­şunu...</p>

  <p> </p>

  <p>Giyindim, valizimi aldım ve lobiyi geçip çıkışa doğru yürü­düm. Kapıyı açtım, her şey tam da tahmin ettiğim gibiydi. Kar fırtınası henüz başlamamıştı ve yol açıktı... Durgun Zaman’dan çıkmak onca yıl boyunca aslında hep bu kadar basitti.</p>

  <p>Tam adımımı atıp dışarı çıkacakken durdum. İçerisi ile dışa­rısı arasında tam eşikteydim.</p>
</body>
</html>
