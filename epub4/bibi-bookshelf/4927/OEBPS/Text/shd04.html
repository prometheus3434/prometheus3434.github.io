<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h2>IV.</h2>

  <div>
    <p class="quote">“-Hâlâ anlamadınız mı, Genri? Öndeyi sanatım ne­den geliştirdiğimizi anlamadınız mı?</p>

    <p class="quote">-Hayır</p>

    <p class="quote">-Yanlış soruların cevabını bilmenin ne kadar yarar­sız olduğunu göstermek için.”</p>
  </div>

  <p class="quotename">Ursula К. LEGUIN, <i>“Karanlığın</i> Sol Eli”</p>

  <p>Nereye gidebilirdim ki?</p>

  <p>Aklıma ilk gelen yer yine kafe olmuştu ve kale, aşçıbaşmın dediği gibi boştu. Frieda gerçekliğin değişmez verilerinden bi­ri olarak tek başına barın arkasında duruyordu. Ona gülümse­dim ve “Bir brendi,” dedim...</p>

  <p>“Uyku tutmadı galiba,” dedi dostça...</p>

  <p>“Artık hiç uyumayı düşünmüyorum. Sence vaktimi nasıl ge­çirmeliyim?”</p>

  <p>Cevap vermedi, sanki her zaman karşılaştığı geveze bar müş­terilerinden biriydim onun için. Aldırış etmedim. Brendimi alıp bir masaya oturdum ve kağıt kalem çıkartıp “otel ile oynama­ya” nereden başlayacağımı düşündüm. Belki de günlerce ora­dan oraya dolaşıp duracak ve ilk karşılaştığımda kaçık muame­lesi yaptığım Arsen’e dönüşmüş olacaktım. Niçin? Çılgın bir aşçıbaşmın sözleriyle mi? “Boşver,” dedim kendi kendime...</p>

  <p>Daha gerçekçi olup Sordini’yi bulmalıydım... Bara yaklaşıp telefondan resepsiyonu aradım ve Franz’dan Sordini’nin oda numarasını istedim. “323,” dedi... 323, Arsen'le karşılaştığım ofisti. “Ofisinin numarası olmalı,” dedim. “Bu saatte hâlâ ora­da olması mümkün mü?”</p>

  <p>Cevap kısa ve açıktı. “Sordini’nin bu saatte orada olacağına dair bir not var elimde.”</p>

  <p>Şansımı denemeliydim. Numarayı çevirdim ve yine o uğul­tuyu duydum. Pes etmemeliydim.</p>

  <p>Brendimi bir dikişte bitirip 323 numaralı odaya çıkmaya ka­rar verdim. Sordini’yle açık açık konuşmak istiyordum. Eğer odada yoksa, ona uzun bir not bırakıp eşyalarımı toplamalı ve sabah 9 treniyle kenti terk etmeliydim.</p>

  <p> </p>

  <p>323 numaralı odanın kapısını tıklattım. Kapı açıldı. İçeri gir­dim. Işık açıktı, Sordini yoktu ama Arsen yine aynı yerde otu­ruyordu.</p>

  <p>“Yine mi siz?” dedi gülümseyerek.</p>

  <p>“Bu soruyu benim sormam gerekiyor.”</p>

  <p>Sakince yerinden doğrulup aynadan bana baktı. “Peki sizce burası kimin odası?”</p>

  <p>“Bilemiyorum. Ama Sordini diye birinin şimdi burada olma­sı gerekiyor.”</p>

  <p>Ayağa kalktı, bana doğru döndü ve “Şifre bu kez doğru,” de­di. “Beklediğim kişi sizsiniz.”</p>

  <p>İster istemez bir kahkaha patlattım. Bütün bu otel, bütün bu Nordzest macerası, hepsi benim için düzenlenmiş büyük bir oyundu sanki.</p>

  <p>“Mösyö Arsen, burada Ennoia’daki varoluş nedenimizi bili­yor musunuz? Niçin buradayız ve tam olarak ne yapıyoruz?” diye sormak isterdim ama o an cevabını daha çok merak etti­ğim bir başka soru vardı:</p>

  <p>“Niye beklediğiniz ben oluyorum ki? Bu odanın numarasını Franz’dan aldım ve Sordini’yle görüşmeye geldim.”</p>

  <p>“Benimle burada karşılaştığınıza göre çözemediğiniz bir şey olmalı. Eğer bana soracak bir şeyiniz yoksa... “ Bir an susmuştu.</p>

  <p>“Var,” diye atıldım. “Hem de çok var. Ama önce buradaki buluşmamızı anlamak istiyorum.”</p>

  <p>“Doğrusu, ben de anlamayı çok isterdim ama sanırım müm­kün değil.”</p>

  <p>“Bu odaya nasıl geldiniz? Sizi de buraya Franz mı gönderdi?” “Hayır. Bir tür bilmece çözmek gibi bir şeydi, beni bu odaya getiren neden.”</p>

  <p>“Daha açık konuşur musunuz?”</p>

  <p>Etrafına bakındı, benden sıkılmış gibiydi.</p>

  <p>“Sorun Sordini değil. Onu tanımıyorum bile. Size nasıl anla­tacağımı da bilemiyorum ama şöyle diyelim: çözmem için bir bilmece vardı elimde ya da o bilmeceyi ben uydurmuştum. Her neyse eğer bir bilmece varsa, çözümü çok basitti. ‘323 nu­maralı odaya gel!’ Ama anladığım kadarıyla çözümün bana bir yararı dokunmayacak.”</p>

  <p>Kafayı üşütmüş biri bile olsa, ondan bir şeyler öğrenmem mümkündü.</p>

  <p>“Burası, nasıl bir yer? Ben günlerdir hiçbir şey anlamıyo­rum... Hele sizin bu söylediklerinizden sonra kafam daha da karıştı.”</p>

  <p>Çıkmak üzere kapıya kadar gelmişken durdu. “Benim için de cevaplanamayan çok soru var. Ama şöyle diyebiliriz: otelin bir dili var. Bizim dilimizle karşılaştırıldığında çok basit ya da çok karmaşık bir yapısı var. Fakat ardındaki zekâ hakkında bir bilgim yok. Tek bildiğim, otel en ilkel iletişim biçimi olan işaretlerle iletişim kurmaya çalışıyor. Tek yapmanız gereken bu işaretleri çözmek. Gerçi buna yorumlamak demek daha doğru olur...”</p>

  <p>Bu kez akıllı ve dengeli biri gibi konuşmuştu.</p>

  <p>“Otelin ardında bir gizem mi var diyorsunuz? Sahi, Ennoia nasıl bir yer?”</p>

  <p>“Eğer size yardımcı olmamı istiyorsanız, otelin gizemi gibi saçmalıklarla kafanızı boşuna meşgul etmeyin. Bu, ‘Tanrı’nın varlığını matematiksel olarak kanıtlar mısınız?’ türündeki so­rulara benzer, yani cevap veremem. Ama otelin size gönderdi­ği işaretleri beraberce yorumlayabiliriz.”</p>

  <p>Çıkmaktan vazgeçmişti, dönüp koltuğa oturdu.</p>

  <p>“Neyin işaret, neyin işaret olmadığına nasıl karar vereceğiz. Demek istediğim, geldiğimden beri başıma bir sürü şey geldi ve ben size hangisini anlatacağımı bile bilemiyorum.”</p>

  <p>“Koridorlarda başınıza gelenlerden söz edin... Çünkü otel, yanılmıyorsam koridorlarda iletişim kuruyor. Koridorlar onun yazı yazdığı defter gibi bir şey.”</p>

  <p>“Hayaletler,” dedim. “Önce çocukluğumu gördüm, ardından yıllar öncesinde otelde çalışan temizlikçi bir kadını ve sonra yi­ne çocukluğumu...” Gerçekten bu üç hayalet dışında koridor­larda tek bir kişiyle daha karşılaşmamıştım, asansör önünde Arsen’le karşılaşmamız dışında... Bunu da belirttim.</p>

  <p>“Bizim karşılaşmamızı boşverin, ben hayalet değilim. Haya­letleri gördüğünüz kat numaralarını hatırlıyor musunuz.”</p>

  <p>Biraz düşündüm; evet, hepsini de hatırlıyordum. Çocuklu­ğumu Barnabas’ın bulunduğu 421 numaralı odadan çıktığım­da, dördüncü katta görmüştüm. Temizlikçi kadın kaldığım ye­dinci katta; çocukluğum, ikinci kez Ella’yı ziyaret ettiğim gün, beşinci katta çıkmıştı karşıma.</p>

  <p>Arsen hiç düşünmeden “475’i deneyin,” dedi... “Aslında bu, sadece bir öneri. Hiçbir şey çıkmayabilir ama denemekte fayda var. Önce oraya gidin. Daha sonra -tabii eğer varsalar- 745’i, 574’ü, 457’yi, 754’ü deneyin. Ama önce 475 numaralı odanın kapısını çalın, bence büyük ihtimal otelin sizi çağırdığı oda orası. Eğer orada da aradığınızı bulamazsanız, rakamların top­lamı olan sayının -ki 16 oluyor- üzerine gidebilirsiniz.”</p>

  <p>“Oralarda ne bulacağımı düşünüyorsunuz?”</p>

  <p>“Bilmiyorum. Zaten beni de ilgilendirmiyor. Size söyleyebi­leceğim tek şey, otelin sizinle bir çeşit iletişim kurma çabasın­da olduğu.”</p>

  <p>“Burada zihnimi okuyan bir zekâ olduğunu mu söylüyorsu­nuz?”</p>

  <p>“Çok ama çok kötü bir soru bu.” Ayağa kalkmıştı.</p>

  <p>“Neden kötü bir soru olsun ki?”</p>

  <p>Gitmeye davrandı. Kapıyla arasına geçerken, “Sizi buraya kimin davet ettiğini biliyor musunuz?” dedim.</p>

  <p>“Burası bir Bilim ve Araştırma Merkezi... Doğaüstü olaylar inceleniyor. Sadece çalışma yöntemi alışılmışın dışında... Yan­lış sorulmuş bütün sorulara bu cevap verilebilir. Ama doğru zamanda doğru şekilde sorulmuş bir soruyla çok şey öğrenebilirsiniz. Şimdi lütfen beni artık bırakın."</p>

  <p>Odayı terk edip gitmişti.</p>

  <p>475 numaralı odaya gitsem ne kaybederdim ki? Ya oturup Sordini’yi bekleyecektim ya da 475 numaralı odaya gidecek­tim... Gerçeklikte diretmek bana ne kazandırmıştı? Simsiyah, derin uykulardan başka... Dördüncü katın koridorlarına çıktım, ortalık bomboştu. Ne bir hayalet ne bir davetli ne de ger­çekliğin referans noktası olabilecek başka bir şey vardı... Otel ve ben baş başaydık. Koridorlardaki zayıf sarı ışıklar, kahve­rengi halıların kaçmış rengini daha da solduruyordu.</p>

  <p>Kapıyı çaldım. Karşıma çıkan kişiye ne diyecektim? Belki de çoktan uyumuştu, uyanmayacaktı bile... Cevap gelmedi. Ote­lin derin sessizliğinden başka bir şey yoktu. Bir kez daha çal­dım. Tokmağı çevirip çevirmemeyi düşündüm. Yatakta uyu­yan biriyle karşılaşırsam, hemen odayı terk ederdim. Uyuyan kişinin benim içeri girmemle birlikte uyanması halinde sorun çıkacağı kesindi. Ani bir kararla geri dönmeye karar verdim. Sordini’ye bir not bırakıp odama çekilmeliydim. O ya da merkezden herhangi birisi benim varlığımı hatırlayana kadar Ennoia Oteli’nde uyumalıydım. Birileri hasta teşhisi koyup beni evime gönderene dek bu böyle devam edebilirdi.</p>

  <p>Odama dönmek için birkaç adım attım ama durdum. Yala­nım hazırdı. “Burasını Sordini’nin odası sanmıştım, özür dile­rim.” Nasıl olsa Franz da, Ella da benim tarafımı tutardı. Gir­dim ve ani bir hareketle tokmağı çevirdim. Kapı açıldı. Zayıf, sarı ve davetkâr bir ışık vardı içeride...</p>

  <p>Müşterisini bekleyen derli toplu bir odaydı. İçeri girdim, ya­tağın üstüne oturdum, aynaya baktım. Olağandışı hiçbir şey yoktu. Perdenin boydan boya örttüğü pencere dikkatimi çekti. Üçüncü katta iç tarafa bakan bir pencere... Ardında ne olabi­lirdi? Hemen perdeyi açtım...</p>

  <p> </p>

  <p>Gördüğüm şeyin ne olduğunu anlamam için uzun bir süre ge­rekecekti.</p>

  <p>Bu, bakar bakmaz ne olduğu anlaşılabilecek bir şey değildi. Perdeyi açtığımda karşıma camlı bir pencerenin çıkmasını bekliyordum, oysa karşımda mavi renkli ışıkla aydınlanmış geçit ya da kapı denilebilecek “bir şey” duruyordu. Ama bu geçit, belirli bir mesafeden sonra perdenin en az dört misli büyüklüğündeydi. Ya bir göz aldanması yaşıyordum ya da kar­şımdaki boyutları algılamam mümkün değildi. Yaşadığım şaş­kınlık ve korku değildi; sadece gördüğüm şeyi anlamaya çalışıyordum. Geri dönüp otel odasına baktım. Görüntüde sıradışı bir taraf yoktu, önümdeki perdenin gerisinde ise başka bir bo­yut vardı. Bir adım atmayı denedim, otel odasının fiziksel ger­çekliğinde dizimin pencerenin altındaki duvara çarpması gere­kiyordu ama olmadı. Bacaklarım duvarın içinden geçti. Belki iki farklı boyut arasında bir eşikteydim. Bir bacağım öteki bo­yutta inanılmaz derecede büyüyordu, başımı arkama çevirdi­ğimde bu büyük bacağın parçası minnacık bir beden görüyor­dum. Bir adım daha atmaya korkmadım, başka bir kapıya doğ­ru uzanan mavi koridora girdiğimde az önce görüp de anlam veremediğim her şey birden geçerli bir açıklamaya kavuştu. Perde aslında minnacık bir gözetleme deliğiydi ve şimdi o gö­zetleme deliğinden bütün odayı görebiliyordum. Bir oyunca­ğın içine bakmaya benziyordu. Yaklaşık yüz kat büyük oldu­ğum bir mekâna geçmiştim ve bir anda bedenimin büyüklüğüyle içinde bulunduğum boyuta uyum sağlamıştım. Karşım­da duran kapıya baktım, üstünde 475 yazıyordu... Ama kapı­nın bir kolu, tokmağı ya da buna benzer bir şeyi yoktu. Sadece parlak gri yüzeyinin altında koyu renkte yuvarlak bir bölge vardı. Kapıya dokundum. Kapı sert bir metal ya da ahşaptan değil, tanımadığım yumuşak bir maddeden yapılmıştı. Elimi koyu renkli yuvarlağa getirince bir boşluk buldum ve oradan içeri soktum. Biraz daha sokabilmek için gövdemi yanaştırınca yuvarlağın beni ağır ağır içine aldığını fark ettim. Korkuyla kendimi geri çektim. Yine o ara bölgedeydim. Anladığım ka­darıyla yuvarlağa elimi soktukça ve gövdemi yaklaştırdıkça kapıdaki madde bir biçimde beni içine alıp öteki tarafa atacak­tı. Elimi uzattım, gövdemi verdim ve tatlı bir ılıklığın, nefis bir kokunun içinden geçip başka bir yerde buldum kendimi. Ar­kama dönüp baktığımda geride minik siyah bir yuvarlaktan başka hiçbir şey yoktu ve üstünde 475 yazıyordu. Sağında ve solunda küçük anahtar delikleri gibi başka siyah yuvarlaklarla onların hemen üstünde yazılı başka numaralar vardı. Sanırım tekrar boyut değiştirmiştim ve bu kez küçülmüştüm... Geri dönme yolunu kontrol etmek için parmağımı deliğe geçirmeye çalıştım ama hiçbir şey olmadı. Biraz daha uğraştım, değişen bir şey yoktu. Loş bir koridordaydım ve tek bir çıkış kapısı vardı. Aceleyle ilerleyip bu kapıyı açtım.</p>

  <p>Gördüklerime anlam verebilmem, bu kez biraz daha kolaydı ama üstümdeki şaşkınlığı atabilmem için kim bilir ne kadar zaman geçmesi gerekiyordu?</p>

  <p> </p>

  <p>Lise son sınıfı Kuzey İtalya bölgesindeki bir kentte okumuş­tum...</p>

  <p>Şimdi karşımda duran, o lisenin çok sevdiğim ve sık sık rü­yalarıma giren havuzlu arka bahçesiydi... Güneşli bir bahar öğlesinde büyük bir bahçe partisi veriliyordu. Büfelerde şarap ve peynir dağıtılıyor, havuz başında keman, piyano ve viyolenselden oluşan bir trio konser veriyordu. Herkes çok şıktı. Ama ben herkese ve her şeye çok uzaktım. Birkaç adım atmak iste­dim ama bahçeye yaklaşamadığımı, karşımda duran görüntü­nün bazı yerlerde suda yansır gibi kırıldığını fark ettim. Görüntüye doğru elimi uzattım; elimin temas ettiği yerde pembe bir alev görünüp kayboldu. Bu hareketi birkaç kez tekrar et­tim ve sonra bütün bedenimle görüntünün içine girdim. Vü­cudumun etrafında o güzel minik pembe alevler usul usul ya­nıp sönüyorlar, bütün bunlar tatlı bir huzur duygusu veriyor­du. Arka bahçenin biraz uzağındaydım, birkaç adım attım ama yaklaşamadım. Görüntü, ben ne kadar ilerlersem ilerleyeyim hep aynı yerde duruyordu. Biraz ileride yan tarafımda bir kol­tukta yalnız başına oturan, görüntüyü seyrederek sigarasını tüttüren bir adam gördüm. Onu tanıyordum, resepsiyon gö­revlisi Franz’dı. Ona doğru yaklaşmayı denedim, bu kez görüntü kırılmadı. Benim gibi gerçekti ve aynı boyuttaydık. Dö­nüp bana baktı, kadehini kaldırdı. Yanma gittim.</p>

  <p>“Hoşgeldiniz, nasılsınız?”</p>

  <p>Ne söyleyebilirdim ki? Biraz daha yaklaştım. Yanındaki kol­tuğa oturdum. Eliyle görüntüyü işaret etti. Bu muhteşem üç boyutlu sinema perdesine yeniden baktım. Sanki lisenin arka bahçesindeydim. Çevremdeki herkesi tanıyordum ama onlar beni görmüyordu. Ayrı maddesel evrenlerde yaşıyorduk. Franz parmağıyla başka bir yeri gösterdi.</p>

  <p>Uzakta bir yerde kendimi gördüm, liseden tanıdığım bir ar­kadaşımla, yan taraftaki büyük demir kapıya doğru ilerliyor­dum. Kız hamileydi. Bana söylediklerini zihnimin içinde du­yabiliyordum... Onu kırdığımı, yıllardır onu aramadığımı söy­leyip sitem ediyordu. “Çocuk kimden?” diye sorduğumda adı­nı ömrümde hiç duymadığım birinden bahsediyor ve bana sıkı sıkı sarılıp “Yıllardır seni bekliyordum,” diyordu. Bu, yıllar önce gördüğüm bir rüyaydı...</p>

  <p>Kız arkadaşımla beraber demir kapıya doğru ilerlerken -rü­yamda olduğu gibi- o bölgede hava aniden kararıyordu. Gide­rek her ikisi de kayboldu.</p>

  <p>Franz, gülümseyerek bana görüntünün başka bir tarafını işaret etti. Yine kendimi gördüm, bu kez çevremdeki insanları tanıyamadım. Bir tür oyun oynar gibiydik...</p>

  <p>Bütün bunlar başımı döndürmüştü.</p>

  <p>“Neredeyiz Franz, Tanrı aşkına bana bir şeyler söyleyin? Bü­tün bunlar bir hayal mi?”</p>

  <p>“Çok basit. Ennoia Oteli’nde 475 numaralı odadayız. Etrafta olup bitenlere gelince, bunların ne olduğunu sadece siz bilebi­lirsiniz.”</p>

  <p>Oturduğu koltuktan kalktı. “Şimdi izninizle gitmek zorun­dayım. Biraz sonra birinin gelmesi gerekiyor. Bir randevunuz var.”</p>

  <p>“Ne olur gitmeyin Franz. Bana bir şeyler açıklayın. Şu an bir rüyada mıyım ben?”</p>

  <p>“Ben sadece bir resepsiyon görevlisiyim. Eminim, ilgilen­mem gereken başkaları da var.”</p>

  <p>“Peki ama burası neresi?”</p>

  <p>“Sanırım bunu söylemiştim,” diyip kibarca geri döndü ve görüntünün ters tarafındaki giriş kapısına doğru yürüyerek gözden kayboldu. Onun gitmesiyle dinlemeyi her zaman çok sevdiğim eski bir şarkı doldurdu kulaklarımı.</p>

  <p>Görüntü ağır ağır eridi, pembe bir buluta dönüştü ve sonra gözlerimin önünde yıllar önce yaptığım bir tren yolculuğu sı­rasında gündoğumunda seyrettiğim dumanlı dağların görün­tüsü belirdi. Hemen hatırladım. Üniversitedeyken taşradaki evimize doğru yalnız başıma yaptığım bir yolculuktu bu... Kulaklıklı küçük teybimden bu şarkıyı dinlemiş ve karmaşık, ga­rip hislerle muazzam manzaraya dalıp gitmiştim. Burası bir tür iç cennet olmalıydı. Her neresiyse ve neredeysem, her şey inanılmaz derecede güzeldi. Görüntüyü oluşturan madde, ar­tık her yanımı sarmıştı ve trende kompartımandaki koltukta oturuyordum. Tam karşımda da kısa saçlı minyon bir kız var­dı. Kırmızı pöti kareli eteğinden çıplak dizleri görülüyor ve gülümsüyordu. Onu hatırladım; yine yıllar önce gördüğüm bir rüyada karşıma çıkan ve gerçek hayatta karşılığı olmayan bir “rüya kızı”ydı. Rüyamda onunla çok güzel bir sahil kentinde karşılaşıyor ve sevgili olduğumuzu hatırlıyordum. Rüyanın so­nunda birlikte bir sahil lokantasına doğru el ele, dar sokaklar­dan aşağı iniyorduk. Şafak vakti trende o şarkıyı dinlerken, nedense aklıma o mutluluk rüyası gelmişti.</p>

  <p>Şimdi ona baktıkça hem tanıdığım birçok kıza benzediğini hem de aslında hiç kimseye benzemediğini fark ediyordum. Zihin ne muhteşem bir şeydi! Uyurken bilinçdışımızın ortaya çıkardığı bir hayal sevgilide, aslında kendimize dair ne çok sır saklıydı. Kalkıp ona dokunamayacağımı biliyordum; gerçek değildi. Müzik bitti. Görüntü eridi ve pöti kare eteğin kırmızı­sı yekpare bir ışık haline geldi, pembe renkli bulutsu madde yeniden ortaya çıktı. Ve birden Franz’ın kaybolduğu, benim geldiğim yerden O çıktı, otele ilk geldiğim gün yemek salo­nunda gördüğüm güzel kız. O, gerçekti...</p>

  <p> </p>

  <p>Bulutsu madde süt mavisi denize bakan bir terasa dönüştü. Beyaz yelkenliler, karşıda yeşil tepeler, terasta bitkiler, çiçekler, beyaz örtülü bir masa... Kızın elinde bir termos ve iki fincan vardı. Masanın üzerine fincanları koydu, termostan demli bir çay boşalttı ve “Kusura bakma ama şekeri unuttum, ben şe­kersiz içiyorum,” dedi.</p>

  <p>Şaşkınlığımın devam ettiğini görünce “Evet,” dedi. “Bu da bir hayal, yine senin hayallerinden biri. Ama ben ve bu fincan­lar gerçek, içindeki çay da öyle. Ayrıca sigara da içebilirsin. Bundan daha büyük bir zevk tasavvur edemiyorum... Gerçek bir hayalin içinde çay ve sigara...”</p>

  <p>Çayından bir yudum alıp denize baktı. “Bu bir resim olma­lı? Büyük ihtimal çocukluğunda görmüşsündür. Bir Akdeniz kenti olmalı... Gerçekten nefis bir yer...”</p>

  <p>Çayımdan bir yudum alıp, sigaramı yaktım. Dumanın sıvı görüntü tarafından emilmesi inanılmaz bir şeydi.</p>

  <p>“Muhteşem değil mi? Tarif edilemez büyük bir mutluluk burada olmak.”</p>

  <p>Kendini görüntünün karşısında kaybetmiş gibiydi. Derin bir nefes alıp bana baktı.</p>

  <p>“Davetlilerin kabul edildiği ilk odalardan birindesin. Biz bu­raya Hayal Odası deriz. Yoğun Siyah Uyku döneminden geçi­yor olmalısın...”</p>

  <p>“Siyah Uyku mu?”</p>

  <p>“Evet, rüyasız uykular. Sadece dışardan gelen seslerle uya­nırsın. Otelde kalan herkesin başına gelir. Sanırım otele yeni geldin, en fazla bir hafta olmalı...”</p>

  <p>“Evet,” dedim. Çok sakindim. Her şey o kadar güzeldi ki... Peki ama o kimdi? Sordum.</p>

  <p>“Adım Marie... Ben Kongre grubundanım. Ailem Kuzey Af­rikalı, orada doğup büyüdüm. Sonra Eski Fransa’daki Uzay Akademisi’nde, fizik eğitimi gördüm ve üniversitede kalıp akademisyen oldum. Sonra bir gün Soğuk İstasyon’dan bir da­vet mektubu alıp, buraya geldim.”</p>

  <p>Sustu, bana baktı. Sanki ne kadar çok şey bildiğimi ya da anlattıklarından ne kadarını anlayabileceğimi tahmin etmeye çalışıyordu.</p>

  <p>“Sen bir davetli değilsin ama buradasın. Zaten ilk gün göz göze geldiğimizde bunu anlamıştım. Biz davetliler buraya yeni gelen memurları pek görmeyiz, görsek bile göz göze geleme­yiz. Diğer bir deyişle, onlar bizi göremezler. Oysa sen gözlerimin içine bakmıştın ve bu, çok şaşırtıcıydı.” Tekrar sustu.</p>

  <p>O terasta onunla sonsuza kadar oturabilirdim. Her şey o ka­dar güzeldi ki... Devam etti:</p>

  <p>“Biz Kongre grubu yeni gelen acemi misafirlerden farklı ola­rak normal bir hayat sürdürürüz. Tabii, seninkine göre normal demek istiyorum.” Tatlı bir kahkaha attı. “Burada normal olan bir şey yoktur aslında.”</p>

  <p>“Hep burada mı kalırsın? Yani bu kongre...”</p>

  <p>Sorumu bitirmeme izin vermeden cevapladı. “Hayır, ara sıra ailemi görmeye giderim. Ama onun dışında artık hep burada­yım.”</p>

  <p>Nedense soru sorma isteğimi tümüyle kaybetmiştim, zihni­mi sadece yaşadığım ana yoğunlaştırıp her şeyin tadını çıkar­mak istiyordum.</p>

  <p>“Eminim, burada hayallerinin orta yerinde ne aradığımı me­rak ediyorsun?” diyerek tekrar konuşmaya başladı. “İnan, ben de tam olarak bilmiyorum. Franz ‘Hayal Odası’nda bir rande­vun var,’ dedi. O kadar sevindim ki anlatamam. Çünkü buraya öyle her istediğin zaman gelemezsin. En azından, ben gelemi­yorum. Sadece Franz söylediğinde girebilirim buraya... Diğer zamanlar çok denedim ama giremedim. Bilirsin işte kırmızı perde meselesi. Açarsın ve boyut değiştirirsin. Bazen de açar­sın ve karşına sıradan bir pencere çıkar... Her neyse, işte bura­dayım ve bütün sorularına cevap verebilirim...”</p>

  <p>Yaşadıklarımın mantıklı açıklamaları hiç ilgimi çekmiyordu. “Ben seni gördüğümde çok etkilenmiştim, ilk görüşte aşk va­kası gibi bir şeydi,” dedim.</p>

  <p>Bakışlarını çevirdi, denize baktı... “Yine mi aşk? Bazen bura­da sırf birileri bana aşık olsun diye tutulduğumu düşünüyo­rum.”</p>

  <p>Hayallerimden kurulu bir evrende gerçekliğin berrak sesiydi bu... Etrafımı çevreleyen mistik havadan sıyrılıp ilk kez bir kahkaha attım. “Burayı anlamak, Nordzest, Ennoia Oteli ya da Soğuk İstasyon... Benim için asla mümkün olamayacak... Dü­şünebiliyor musun, burada, hayallerimin ortasında, bütün ha­yallerimi yıkıyorsun. Bu, çok komik...”</p>

  <p>O da bir kahkaha attı. Sonra ellerini karnına doğru uzattı ve</p>

  <p>“Bir bebek bekliyorum” dedi. “Burada neler olup bittiğini an­lamak mümkün değildir?” Cebindeki paketten bir sigara çı­kartıp yaktı. “Hayaline hayran kaldığımı söyleyebilirim... Açıkçası huzur verici ve melankolik.. Bir de şu müzikler. Çok hüzünlü bir adamsın galiba...”</p>

  <p>“Lütfen söyler misin nasıl bir yer bu otel?”</p>

  <p>“Öyle basit bir cevabı yok. Franz’dan başka bir yetkili ya da sana her şeyi açıklayacak birini asla bulamazsın. Burada dene­yim bilgidir. Mesela ben nesnel zamanda iki yıldır buradayım ve senden daha çok şey biliyorum ama eminim, biraz sonra anlattığın bazı şeyler beni çok şaşırtacak.”</p>

  <p>“Gerçekten dinlemek istiyor musun?”</p>

  <p>“Evet,” dedi içtenlikle gözlerime bakarak.</p>

  <p>Gizli Servis mensubu olduğumdan söz etmeden, Ella’yla ya­şadığımız o tatlı yarım saati de kendime saklayarak, başından beri olup biten her şeyi özetledim. Onu en çok şaşırtan şifreci Arsen ve aşçıbaşı oldu... Hayaletlerden söz ederken “Temizlik­çi kadın normaldir, koridorlarda sık sık başımıza gelir ama ço­cukluğuna rastlayanı ilk kez duyuyorum,” dedi. Ona Siyah Uykuları sorduğumda ise “Buranın bir Efendi’si olduğuna ina­nan Kongre davetlileri Siyah Uyku’ya Efendi’nin hafızada yap­tığı tarama adını veriyorlar. Buranın Efendisiz bir yer olduğu­na inanan insanlar ise, bireyin bu boyuta hazırlanma süreci olarak görüyorlar. Siyah Uyku’da hiç rüya görmüyoruz. Belki bilirsin, asıl sorun uykusuzluk değil, rüya görmemektir. Bede­nin dinlenmesi için ille de uykuya ihtiyaç yoktur ama beyin uykuya ve rüyalara ihtiyaç duyar. Bu nedenle, saatlerce uyku­suz kalan insanlar, aniden hayaller görmeye başlar. Ve tuhaf bir tesadüf, Siyah Uyku’ya yakalananların yolu da eninde so­nunda buraya, Hayal Odası’na düşüyor...”</p>

  <p>Peki Arsen ve aşçıbaşına niye şaşırmıştı?</p>

  <p>Her şeyden önce, her ikisini de tanımıyordu. Ayrıca o odaya beni yönlendirenin Arsen olması, ilk kez rastlanan bir vakay­dı. Aşçıbaşı ise çok daha alışılmadık bir durumdu çünkü bana çok ilginç şeyler söylemişti. Hatta bazı yorumları onu bile çok etkilemişti. “Umarım tanışır ve Ennoia üzerine konuşma fırsatı bulurum,” dedi... Tekrar manzaraya döndü, “pembe bulut” ömrümde gördüğüm en güzel günbatımlarından birini gösteri­yordu bize. Benimle konuşmaktansa sanki o manzarayı seyret­mek ister gibiydi. Aslında ben de bir şey sormak istemiyor­dum. Hayal Odası düşüncelerime büyük bir berraklık getir­mişti. Ennoia onun için de bir muammaydı... Deneyim bilgidir, demişti. Bu sözün önemli olduğunu o an çok açık bir şe­kilde hissediyordum.</p>

  <p>“Ne düşünüyorsun?” Sanki birden görevini hatırlamış gibi bana dönmüştü.</p>

  <p>“Davetliler olarak burada tutuluyor musunuz? Yoksa git­mekte serbest misiniz?”</p>

  <p>“Sen dahil herkes gidebilir buradan. Korkan memurların buradan gitmemesi için neler yaptıklarını pek bilmiyorum. Biz Sordini ve Klamm gibilerini pek tanımayız.”</p>

  <p>“Peki davetliler ne yapar burada? Mesela, bir gününüz nasıl geçer?”</p>

  <p>“Sürekli toplantılar yapar, komisyonlar halinde çalışır, oteli inceleriz. Araştırmalarımızı deneyimlerimiz üzerine kurarız. Bizim için bir tür laboratuvar gidibir otel. Zemin katta bir sü­rü toplantı odası var. Burası iki yüz yıl kadar önce kongre tu­rizmi için kurulmuş. İşlevi hâlâ aynı sayılır. Ama bizimkisi hiç bitmeyen bir kongre ve ana başlığını aslında hiçbirimiz tam olarak bilmiyoruz.”</p>

  <p>Derin bir nefes alıp devam etti: “Zevklidir, deneyimlerin ak­tarılması, o tartışmalar, raporların okunması... “</p>

  <p>“Sizler de tuhaf deneyimler yaşar mısınız?”</p>

  <p>“Elbette. Koridorlar sana özeldir. Koridorlarda başına gelen her şey zihninde olup biter genelde. Tabii, bu benim yoru­mum; başka türlü daha mistik açıklamalar getirenler de var. Açık kapılar da önemlidir. Girdiğin her açık kapıda seni bekle­yen bir şey vardır. “</p>

  <p>Arsen’in “koridor - defter” benzetmesi hakkındaki fikrini sordum.</p>

  <p>“Arsen’in buraya neden geldiği anlaşılıyor, yakında toplantı­larda o da boy gösterir. Nefis bir tez bu. Gerçekten de haklı.”</p>

  <p>Bir an susup, düşündü. “Ama asıl ilginç olan Arsen’le senin buraya aynı tarihlerde gelmeniz... Arsen’le aranızda özel bir ilişki olduğu, zaten ilk karşılaşmanızdan beri belli. Franz’ın seni gönderdiği odada Sordini’yi değil onu bulman, seni davet­lilerle yeni gelen memurlar arasında özel bir yere koyuyor. Bir de aşçıbaşı var ki onu çözmek mümkün değil.”</p>

  <p>“Görevini sen keşfedeceksin,” demişti.</p>

  <p>“Bu, bana tuhaf gelmedi. Açıkçası hiçbirimiz tam olarak görevimizi bilmeyiz, ama mesela Arsen senin dediğin gibi eğer çok zeki bir şifreciyse, neden geldiğini tahmin etmek zor değil.”</p>

  <p>Kendi kendine düşünür gibi mırıldandı... “İntiharları çöz­mek için gelen bir İçişleri müfettişi...” Birden dönüp gözleri­min içine baktı. “Herhalde Gizli Servis’tensin...” Bunu önem­siz bir şeymiş gibi söyleyip başını çevirmişti; o kadar emindi ki, onay bile beklemiyordu. “Peki özel bir yeteneğin var mı?”</p>

  <p>“Sanmıyorum,” dedim...</p>

  <p>Sigarasından son bir nefes alıp düşündü.</p>

  <p>“Belki başka davetlilerle de konuşmak isteyebilirsin.”</p>

  <p>“Sizin aranıza karışabilir miyim?”</p>

  <p>“Biz isteriz, bizim açımızdan problem yok. Ama yeni gelen biri için, üstelik davetli değil memursa, burada hiçbir şey ke­sin değildir. Her şey otele bağlıdır...”</p>

  <p>Tekrar düşüncelere daldı.</p>

  <p>“Şu intiharlar hakkında ne biliyorsun?”</p>

  <p>“Biz de günlerdir bunu araştırıyoruz. Ama hiçbir ilerleme kaydedebilmiş değiliz. Ayrıca ben bu konuda fazla bir şey bil­miyorum, bu konuyu sorabileceğin başka davetliler var. Biraz detektiflik oynamak isteyen, meseleyi hemen üstlenen birkaç kişi anlayacağın...”</p>

  <p>Marie kalktı. Güneş batmış, tatlı bir yaz gecesi başlamıştı: Cırcır böceklerinin sesleri, tatlı kokular, denizin üstünde bir­kaç küçük teknenin ışıkları...</p>

  <p>“Benim biraz uyumam gerekiyor. Daha önce söylemiştim, ben nesnel zamanı yaşıyorum ve şu an saat sabahın üçü... “ Kalktı.</p>

  <p>“Peki ben ne olacağım? Buradan nasıl çıkacağım?”</p>

  <p>Benimle gel, anlamında bir hareket yaptı. Beraber yürüdük, görüntü bir anda kırıldı ve yokoldu. Şimdi pembe bulutsu madde her yanımızdaydı ve ayaklarımız her geçen an yerden kesiliyordu.</p>

  <p>“Biraz alışınca anlıyorsun,” dedi Marie. “Suyun içinde ilerle­mek gibi bir şey bu. Ama ıslanmıyorsun.”</p>

  <p>Gerçekten inanılmaz bir deneyimdi bulutun içinde olmak. Büyük pembe bir buğunun içinde gibiydik. Marie ellerini tıpkı suyun içindeymiş gibi kullanıyor ve ilerliyordu, ben de onun gibi yaptım. Sonra uzakta siyah bir geçit belirdi. Geçitin içine girdiğimizde ağır ağır yere düştük. Ayağa kalktığımızda pembe bulutsu madde bir kapının arkasında kalmıştı. Marie kapıyı kapattı. Geçitteydik.</p>

  <p>“İçeri girerken bunlar olmamıştı,” dedim dışarı çıkar çık­maz.</p>

  <p>“Bulut görüntüyü oluşturduğu bölgede yoğunlaşır. Görüntü dağılınca her yere yayılıyor. Şimdi geldiğin oda numarasını bul ve anahtar deliğinden içeriye bak. Başka bir şey yapmana ge­rek yok. Boyut değiştirip geldiğin odada bulacaksın kendini. Sabah kahvaltıya inmeden önce, ben seni arar ve uyandırırım. Tabii, eğer telefonda uğultu olmazsa. Uğultu farklı boyutlarda olduğumuzun kanıtıdır. Kaldı ki, otel istemeden asla buluşa­mayız. Uğultu olmazsa sorun yok...”</p>

  <p>Uzaklaşıp gitti. Anahtar deliğinin önüne gelip, eğildim. Hiç­bir şey olmadı. Koridorun öteki tarafına baktım. Marie çoktan kaybolup gitmişti.</p>

  <p>Dakikalarca anahtar deliğinin önünde bekledim. Sık sık eği­lip baktım. Hiçbir şey olmadı. Otel beni öteki boyuta kabul et­miyordu. Kapıya doğru ilerledim, geriye dönemediğim için üzgün değildim. Hayal Odası’nda beni bekleyen şeyleri daha çok merak ediyordum.</p>

  <p>Geri dönüp kapıyı açtım...</p>
</body>
</html>
