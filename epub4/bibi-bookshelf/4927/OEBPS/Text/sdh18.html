<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h2>I.</h2>

  <p class="quote">“İnsan aklı ancak pek az şeyi aynı anda sindirebilme yetisindedir."</p>

  <p class="quotename">Stanislaw LEM, “Solaris<i>"</i></p>

  <p>Kar fırtınası henüz başlamamıştı. İstersem o adımı atabilir, her şeyi geride bırakıp istasyona doğru yürüyebilirdim. Çıkış yolu aslında en başından beri açıktı... Otelin içindeki zaman tek güne kilitlenmişti ama kapı dış dünyaya, oradan da Yeryüzü’nün Toplumsal Zamanı’na açılıyordu. Ennoia her günü yeni baştan kurduğu için yapılacak tek bir şey vardı: gündönümünün hemen ardından, kar fırtınası başlamadan çıkmak... Hiç şüphesiz, dışarıda istasyona kadar olacakları hesap edemesem de Ennoia’yı terk etmekle, Durgun Zaman’ı terk etmenin aynı anlama geleceğini artık biliyordum.</p>

  <p>Durgun Zaman’da beni tutan, dışarıda başıma geleceklere dair hissettiğim korku mu, yoksa Ennoia muammasına karşı duyduğum merak mıydı? Geri dönme hakkımın tümüyle elimden alındığını düşünmek işime gelmiş, kendimi bir mahkûm gibi tasavvur etmiştim. Gibarian ve Ömer Dai’nin durumu ise farklıydı. Onlar Soğuk İstasyon’da görevli birer bilim adamı olarak Durgun Zaman’da en azından bir müddet kalmayı istemişlerdi...</p>

  <p>İlk gün hariç bir kez bile kapıdan dışarı çıkmayı niye dene­memiştim? Ennoia muammasının o tarif edilemez, anlatıla­maz, muazzam çekiciliği nedeniyle mi? Otel belirli bir nokta­dan sonra ruhsal bir eve dönüşüyor ve gerçek hayata dönme korkusu yaratıyordu insanda. Gibarian’ın sözünü ettiği o “sa­nal cehennem” insanı tümüyle kuşatıyor ve gerçekle olan tüm bağlarını koparıyordu. Otel sonsuz zamanı bağışlamakla kal­mıyor, Siyah Ayna’da insanı kendi iç evreninin tanrısı haline getiriyordu. Bunun bir adım sonrasında da otel kendi hafızası­nı sunuyordu... Frieda ve üç genç aşçının intiharlara asla an­lam veremeyecek olmalarının nedeni, Siyah Hatıralar Denizi’nin belki de bir Ennoia sakinine verilebilecek en büyük ar­mağan olmasıydı...</p>

  <p>Aslında nedeni hâlâ belirsiz, kesinleşmeyen intihar Gibarian’ınkiydi. Onun uzaklarda bir ailesi vardı; istese çıkabilir ve onlara dönebilirdi. Ama Ennoia’nın yarattığı sanal evrende bulduğu mutluluğu dışarıda asla bulamayacağını bildiği için intihar etmeyi tercih ettiğini iddia ediyordu. Belki de Gibarian belirli bir noktadan sonra Ennoia’yı Tanrı yerine koymaya baş­lamış ve onunla bir hesaplaşma yaşamak istemişti. Gibarian Durgun Zaman düşüncesine, Siyah Ayna’ya ve temelde bütün bunları yaratana, yani Ennoia’ya karşı öfkeliydi. Öyle bir nok­taya gelmişti ki, artık ne geri dönmek ne de kalmak istiyor ama otelin “gerçek ev” fikrinin yerine geçmesine karşı isyan ediyordu.</p>

  <p>Ömer Dai ve ben, Lucrecia ve Arsen kimlikleriyle yarattığı­mız sanal kişiliklerin ağırlığı altında ezilmiştik. Ömer Dai mü­kemmel aşkı kendi içinde yarattığını anladığı an, hayatından vazgeçmişti. Bense Alice kapısının öteki tarafında olduğunu sandığım Arsen’in aslında benden başka kimse olmadığını anlayınca intiharın eşiğine kadar gelmiştim. Okur da bendim, yazar da...</p>

  <p>Bütün intiharlar aslında dönüp dolaşıp Siyah Ayna tecrübe­sine bağlanmıyor muydu?</p>

  <p>Gibarian’la karşılaştıktan sonra kapıda karlarla mücadele ederken aslında beni 15 yıl orada tutan kendi irademe karşı savaşmıyor muydum? Alice kapısının öteki tarafında yarattı­ğım hayali Arsen imgesinin yardımıyla kendimi Durgun Zaman’da tutmuş, gizli servis ajanlığından ayrılmaya, başka bir insan olmaya karar vermiş, romanımı yazmış ve hep Ennoia ile bütünleşeceğim o anı beklemiştim... Ama o an yine ken­dimle karşılaşmamış mıydım?</p>

  <p> </p>

  <p>Çıkış hep açıktı ve belki otelin geçmişinde Durgun Zaman’da kalmayı reddedip, o kapıdan çıkan insanlar da vardı.. 15 yıl sonra bile olsa, Ennoia’yı geride bırakıp Güney Fransa’daki o köye gidip, gerçek evimi bulmak istiyordum ama o ilk adımı bir türlü atamıyor, otelin kapısından dışarı çıkamıyordum.</p>

  <p>Beni eşiğe kadar getiren, dışarıdaki gerçek hayatın çekiciliği değildi. Sonuç olarak, dışarıda bir evim yoktu? Paris’e gidecek, gizli servisten ve memuriyetten istifa edecek; eşyalarımı topla­yıp yalnız başıma yeni bir hayat kurmak için köye geri döne­cektim. Gibarian ve Ömer Dai gibi Ennoia’ya bir mesaj verme isteği de yoktu. Çünkü ben Ennoia’nın suçlu olmadığını düşü­nüyordum. Her üçümüz de otelde değil, kendi içimizde kay­bolup gitmiştik. Beni eşiğe getiren, Siyah Hatıralar Denizi’nin ruhumda yarattığı o büyük ağırlıktı...</p>

  <p>Bu, kaldıramayacağım, hatta tanımlayamayacağım bir duy­guydu: Siyah Ayna’da Ennoia’nın bir parçası olma duygusuyla değil, Ennoia’nın kendisi olmakla karşılaşmıştım sanki... Siyah Hatıralar Denizi, Ennoia’nın diğer bütün oyuncakları ya da makineleri gibi sadece kişisel hafızaya değil, başkalarının hafı­zalarına giden yolları da açtığı bir yerdi...</p>

  <p>Eşiğe gelip durduğum ana kadar, Ennoia’yı değil, olanca sıradanlığı ve gerçekliğiyle gündelik hayatı istediğimi düşün­müştüm. Ama duruyor, o adımı atamıyordum... Gibarian, Ömer Dai ve ben... Benim çıkışımla bir şeyler yine yarım kal­mayacak ve Ennoia ne olduğunu asla tam olarak kavrayama­yacağımız bir programı yeniden başlatmak zorunda kalmaya­cak mıydı? Bunun cevabını merak ediyordum.</p>

  <p>Ama o adımla aramdaki asıl engel günlerdir zihnimde dö­nüp duran bir düşünceydi. Durgun Zaman’ı açacak bir “anah­tar” bulduğumu sanıyor ve bunu mutlaka denemek istiyor­dum. “Anahtar” bir işe yarayacak mıydı? Yaramazsa, vakit kaybetmeden çıkar giderdim. Ama ya Durgun Zaman’ı açmaya değil de, başka bir işe yarıyorsa... Belki geri dönmenin tümüyle imkansız olduğu bir yer bekliyordu beni. Yeni bir Durgun Zaman...</p>

  <p>Beni eşiğe getiren de, eşikte tutan da galiba bu belirsizliğin üstümde yarattığı korkuydu. Bu korkunun ağır basmasıyla tam ileri doğru bir adım atıyordum ki, geri döndüm ve kapıyı ardımdan kapatıp otelin içinde bağırdım:</p>

  <p>“Isidore! Kimsin sen?”</p>

  <p>Evet bulmacanın eksik olan parçalarından biri buydu ve bu eksik parça daha çözemediğim birçok şey olduğunu da kanıt­lıyordu. Her şey bir yana, onca yıl kaldıktan sonra Durgun Zamanın sırlarını çözmeden otelden çıkıp gitmeyi kendime yediremiyordum...</p>

  <p> </p>

  <p>Hemen resepsiyona geldim, valizimi bıraktım ve telefonu eli­me alıp üç numara çevirdim. Karşıma kibar bir genç erkek sesi çıktı. Tahmin ettiğim kişiydi, 9 Kasım 1989’da otelin kafesin­de çalışan barmen...</p>

  <p>“Şu an barda hemen karşınızda duran kişiyi telefona verebi­lir misiniz?” dedim ona kararlı bir sesle.</p>

  <p>Birkaç saniye sustuktan sonra “Peki,” dedi ve telefonu elin­den bırakmadan “Efendim telefon size!” diye sesini yükseltti... Karşı taraftan kendi sesimi duyar duymaz parmağımı düğme­ye basıp hattı kapattım... Sonra parmağımı düğmeden çekip, 513’ü çevirdim ve bekledim. “Anahtar’ı kullanmış ve bir işe yaradığını görmüştüm ama bundan sonra neler olacağını hiç bilmiyordum...</p>

  <p>Uğultu başladı...</p>

  <p> </p>

  <p>“Anahtar’ı nasıl bulmuştum? Siyah Ayna’da anahtar kelime olarak “Arsen” dediğimde uzaklardan gelen telefonun sesi, aslında çıkış yolunu da gösteriyordu. Ennoia bir şifre koyma­mıştı. Yıllar önce barda Arsen’i ararken, bir tür zekâ gösterisi yapmak istediğim bir anda bulduğum 513 sayısı -May’in Yvonne Krueber’ın kitabında okuduğu sayfanın numarası- aslında benim şifremdi. Durgun Zaman’a kendi şifremle girmiş­tim ve çıkışım da bu şifreyle olacaktı... Kafede beni arayan kişinin yine ben olduğumu çözmek zor değildi. Arsen’le konu­şurken kendimle konuşmuştum. Otelin oynadığı basit bir oyun değildi bu; zamanın o anı Durgun Zaman’ın başladığı ve bittiği noktaydı.</p>

  <p>Durgun Zaman, Arsen’i ararken kendimle konuşurken baş­lamıştı... Telefonun öteki ucuna geçtiğimde ise Durgun Zaman’dan çıkabileceğim anın geldiğini hissetmiştim... Şifre ise elbette 513’tü... Otelin bir mizah duygusu olduğunu inkâr edemezdim.</p>

  <p>Ama uğultu bitince karşıma kimin çıkacağını hâlâ bilmiyor­dum...</p>

  <p>Fazla beklemedim. Tanıdık bir ses çıktı karşıma. “Buyrun ben Franz,” diyordu...</p>

  <p>Kendimi tanıttım... “Merhaba bu akşam nasılsınız?” dedi yıllardır özlediğim o kibar sesiyle ve cevabımı beklemeden de­vam etti: “Resepsiyona Ella’yı aradığınıza dair bir not bırak­mışsınız. Ama Ella’yı bulamadım. Ayrıca Arsen adlı bir beye­fendi buraya bıraktığı bir notta, sizi yemek salonunda bekleye­ceğini yazmış. Saat tam dokuzda.”</p>

  <p>“Arsen mi?” dedim. İşte bunu hiç beklemiyordum.</p>

  <p>Franz, “Şu an saat dokuzu beş geçiyor, bence hemen orada olun... İyi akşamlar,” diyip telefonu kapattı... Farklı zaman ke­sitlerinde olsak da, birbirimizle aynı resepsiyondan konuş­muştuk. Durgun Zaman’ın kilidini açamadığım anlamına mı geliyordu bu? Düşünecek vaktim yoktu. Valizimi resepsiyona bıraktım, paltomu elime aldım ve kafeteryaya doğru yürümeye başladım... Orada üç genç aşçıyla karşılaşmaktan korkmuyor değildim ama yemek salonunun kapısında her zaman görmeye alıştığım parlak ışık yoktu. Kapının önünde durdum, içerdeki karanlığı tanıyordum. Siyah Ayna’yı oluşturan madde yine be­ni bekliyordu... İçeri girdim, karanlık benden uzaklaştı. Yoğun siyah sıvı madde, bütün kafeteryayı tabandan tavana kadar kaplayan ve hareket eden bir duvara dönüşmüştü... Birden bu duvarın içinde gri bir gölge belirdi, yaklaştı ve konuştu:</p>

  <p>“Hoşgeldin, seni yeniden görmek çok güzel.” Arsen’in sesini hemen tanımıştım.</p>

  <p>Ona her şeyden önce en çok merak ettiğim şeyi sormalıy­dım, sordum da...</p>

  <p>“Sen gerçekte nesin?”</p>

  <p>“Bu soruya cevap bulmadan buradan gideceksin diye çok korkuyordum.” Yüzünü göremiyordum ama o alaycı gülümse­mesini hissediyordum.</p>

  <p>Gerginliğimi saklamaya gerek görmedim. “O halde lütfen beni bekletme!”</p>

  <p>“Tahmin et...”</p>

  <p>“Senin varolmadığını, sadece bir hayal olduğunu sanıyorum.”</p>

  <p>“Yine de emin değilsin. Bazı şüphelerin var.”</p>

  <p>“Evet.”</p>

  <p>“Nedir bu şüpheler?”</p>

  <p>“Isidore... O, senin öznel bir hayalet olmadığını kanıtlıyor... Çünkü bir keresinde üçümüz birlikte olmuştuk.”</p>

  <p>“Isidoro’nun kim olduğunu aynanın içinde kontrol etme­din mi?”</p>

  <p>Bu, Arsen’in Durgun Zaman’ı ve orada başıma neler geldiği­ni biliyor olduğunu gösteriyordu.</p>

  <p>“Tabii ki ettim... O senin gibi hayalet değil. Yaşayan biri.”</p>

  <p>“Eminim Hamlet’in babasının hayaletini bilirsin...”</p>

  <p>“Evet bilirim. Babasının hayaletini sadece o değil, başkaları da görür...”</p>

  <p>“Şu halde Isidore için de bir hayalet olabilirim.”</p>

  <p>Benimle oyun oynamasından hoşlanmadığımı belli eden bir ifadeyle, “Neden benimle oynamak yerine açıklamıyorsun?” diye çıkıştım.</p>

  <p>Bir müddet sustu... “Seni en çok rahatsız eden şey aldatılma duygusu mu?”</p>

  <p>“İyi bildin... “</p>

  <p>“Ama o mektupları sen yazdın, Alice kapısını sen uydur­dun. Orada kalmak ve aslında çıkış yolu hiç yokmuş gibi dav­ranmak istiyordun...”</p>

  <p>“Bütün bunları nereden biliyorsun?”</p>

  <p>“Buna sonra geliriz. Ama şu an, seni asıl rahatsız eden şeyi söyle!”</p>

  <p>“Sen otelin benim için yarattığı sanal bir figür müsün?”</p>

  <p>“Böyle olduğumu mu düşünüyorsun?”</p>

  <p>“Pek değil”</p>

  <p>“Neden?”</p>

  <p>“Dedim ya Isidoro...”</p>

  <p>“Hadi devam et o zaman. Sen artık Arsen kadar zekisin dos­tum. Onun gibi bir şifre uzmanısın. Sen Arsen’sin artık, bunu da çözebilirsin...” Samimi bir kahkaha attı... Bir an Arsen diye bildiğim kişiyle değil de, Ennoia muammasının arkasında ya­tan zekâ ile konuştuğumu sandım.</p>

  <p>“Evet, bunun farkındayım... Zaten şu an sen bile olabilirim. Çünkü ayna yok burada, kendimi görebilmem mümkün de­ğil... Ayrıca Siyah Ayna’nın içinde Arsen dediğimde karşıma renkli bir hafıza uzayı da çıkmamıştı...”</p>

  <p>“Ama Isidoro dediğinde böyle bir kişisel hafıza uzayı çık­mıştı.”</p>

  <p>“Evet. Franz’da da öyle; ama sen, Frieda ve üç genç aşçı gi­biydin.”</p>

  <p>“Bunu bırakalım. Biz Isidoro’dan devam edelim... Eminim Isidoro’yla ilgili başka araştırmalar da yaptın.”</p>

  <p>“Evet. Franz’ın resepsiyondaki defterini araştırdım. Isidoro diye biri otelde bulunmuş, tam 26 yıl önce kayıt yaptırmış ve çıkış yapmamış...”</p>

  <p>“Ve 23 yıl önce defterde tanıdık bir başka isimi daha ara­dın...”</p>

  <p>“Evet Arsen diye birini aradım... Ama bulamadım.”</p>

  <p>“Bu arada eminim Lucrecia adında birini de araştırdın.”</p>

  <p>“Evet ve bulamadım...”</p>

  <p>“Aslında hâlâ benim varlığımdan emin değilsin...”</p>

  <p>“Evet...”</p>

  <p>“O zaman hikâyeyi dinle dostum... 23 yıl önce bu otele gel­dim ve seninle karşılaştım... Sen kendi zamanındaydın, ben de benimkinde... Ama otel bizi sürekli buluşturuyordu... Ve sanı­rım yaklaşık olarak aynı vakitlerde senin Durgun Zaman adını verdiğin boyuta girdik... Aynı odada, 707’de kalıyorduk ama aramızda 23 yıl vardı.”</p>

  <p>“O halde seninle Durgun Zaman’dan önce yaşadığımız her şey gerçekti,” diye atıldım.</p>

  <p>“Durgun Zaman’a girmeden öncesi için bu soruna ‘Evet’ di­ye cevap verebilirim... Senin farklı zamandan geldiğini ben de çok geç anladım. Bana Kongre’den söz ettiğinde bir tuhaflık olduğunu anlamıştım. Seni Isidoro’ya götürürken, belki hatır­larsın, sana Akademi’den hangi yıl mezun olduğunu ve doğum tarihini sormuştum”</p>

  <p>Evet hatırlamıştım. “Peki ama neden bana bunu söyleme­din?”</p>

  <p>“Çünkü senin kim olduğundan asla emin olamadım. Sana hiçbir zaman tam olarak güvenemedim... Ben de başlangıçta sana otelin benim için yarattığı sanal bir figür olarak bakıyor­dum.”</p>

  <p>Kafam gerçekten karışmıştı. Arsen ben daha üç yaşında, Güney Fransa’daki evimizin bahçesinde koştururken bu otele gelmişti ve ben 23 yıl ileriden geçmişe dönüp onunla karşılaş­mış, dost olmuştum. Ve tüm bunların farkında bile değildim. Ennoia’nın sürprizleri hiç bitmeyecek miydi?</p>

  <p>“Ne düşünüyorsun?” dedi Arsen.</p>

  <p>“Ne mi düşünüyorum? Bu inanılmaz bir şey. Yani aklıma hiç gelmemişti...”</p>

  <p>“Evet. Ennoia’nın ikimiz için hazırladığı özel bir boyutta karşılaştık ve Durgun Zaman’a girene kadar da bu karşılaşma­lar devam etti. Zaten Franz’ın her ikimizi aynı odalara koyma­sı da basit bir tesadüf olamaz..”</p>

  <p>“Peki 323 numaralı odadaki karşılaşmalarımıza ne diyecek­sin? Onları da Franz ayarlamış olabilir mi?”</p>

  <p>“İkincisini o ayarlamış olabilir. Çünkü seni Sordini’yle bu­luşman için oraya göndermişti. Ama ilki tümüyle otelin ayar­ladığı, tesadüf kıvamında özel bir randevuydu...”</p>

  <p>“Peki sen ne arıyordun orada?”</p>

  <p>“Daha geldiğim ilk gün koridorlarda dolaşırken bir temiz­likçi kadın görmüştüm. Hani, şu senin de gördüğün, geçmiş­ten çıkıp gelen temizlikçi kadınlardan biri... Onun geçmişe ait biri olduğunu anladığım için onunla konuşmaya çalışmıştım. Bana 323 numaralı odadaki ikizlerden söz etmişti... Bütün otel onları arıyormuş, koridorlarda kaybolmuşlar acaba onları gör­müş müyüm diye bana soruyordu...”</p>

  <p>Ürperdiğimi hissettim... Arsen ise serinkanlılıkla devam edi­yordu.</p>

  <p>“Sonra hemen 323’e gittim ve sen çıktın karşıma. Klamm diye birini arıyordun...”</p>

  <p>“Peki neden bana ters davrandın?”</p>

  <p>“Sonuç olarak, odaya kapı açık olduğu için giren biriydin ve hangi zamandan geldiğini bilemiyordum. En iyisinin seni ba­şımdan savmak olduğunu düşünmüştüm.”</p>

  <p>“İkinci karşılaşmada ‘şifre doğru’ demiştin...”</p>

  <p>“Şifre ilk karşılaşmada senin uydurduğun bir şeydi. İkinci karşılaşmada ‘Sordini’yi arıyorum’ dediğinde, ben de bu kez şifre doğru diyerek bir espri yaptım... Bilmem farkında mısın, aslında şifreyi koyan hep biziz...”</p>

  <p>“İkinci karşılaşmada orada ne arıyordun?”</p>

  <p>“Yine aynı temizlikçi kadınla karşılaştım ve bana 323’teki ikizlerin bulunduğunu söyledi. Nerede bulunmuşlar biliyor musun? 707 numaralı odada...”</p>

  <p>“Yine hemen oraya indin ve benimle karşılaştın.”</p>

  <p>“Evet aynen öyle oldu. Bu kez seninle konuşmaya karar ver­miştim. Ama açıkçası otelin neden ikimizi bir araya getirmek istediğini anlayamıyordum. Gerçi daha sonra aramızda 23 yıl­lık bir zaman dilimi olduğunu anlayınca her şeyi anladım ve seni Isidoro’nun odasına götürdüm.”</p>

  <p>Birden anladığımı zannettiğim her şey dağılıp tuzla buz ol­muştu. Susuyordum. O da konuşmuyordu. Belli ki hazmet­mem için bana bir süre veriyordu.</p>

  <p>“Sen şu an tam olarak neredesin Arsen?”</p>

  <p>“Tanıştığımızdan beri ilk kez isim kullandın. Bu artık bana güvendiğin, diğer bir deyişle varolduğumu kabul ettiğin anla­mına mı geliyor?”</p>

  <p>“Sen bana güveniyor musun?”</p>

  <p>“Evet.”</p>

  <p>“Şu halde lütfen anlat...”</p>

  <p>“‘Neredeyim?’ diye sormuştun... Çok basit dostum. Senin geldiğin yerdeyim. Durgun Zaman’da...”</p>

  <p>“Hiç çıkmadın mı oradan?”</p>

  <p>“Çıkmadım. Girdiğim ilk gün Durgun Zaman’dan tek kur­tuluş yolunun kapıdan çıkmak olduğunu anlamıştım zaten. Bu ihtimali hemen bir kenara attım. Sonra bir müddet Yeryüzü Zamanı’na geri dönüş yolunu aradım ama bulamadım...”</p>

  <p>“Peki birisiyle mektuplaştın mı?”</p>

  <p>“Hayır.”</p>

  <p>“Gibarian ve Ömer Dai ile karşılaştın mı?”</p>

  <p>“Ben her ikisinden de çok daha önce buraya düşen bir yalnızgezerim”</p>

  <p>“Sen ilk yalnızgezersin öyleyse..”</p>

  <p>“Hayır.”</p>

  <p>“Şu halde senden önce başkaları da var...”</p>

  <p>“Hiç şüphesiz... Franz, Isidore ve tanımadığın başkaları... Benden sonra da çok yalnızgezer oldu. Hatta May de bunlar­dan biriydi.”</p>

  <p>“May mi? O bir yalnızgezer miydi?”</p>

  <p>“Evet... Hem de çok önemli bir yalnızgezer...”</p>

  <p>“Sana soracağım gerçekten çok soru var Arsen... Vaktimiz var mı?”</p>

  <p>“Bilmem ama doğrusunu söylemek gerekirse anlatacağım çok fazla şey de yok... Ennoia’nın sırrı gibi aptal sorular sor­mayacaksın umarım. Bunca yıldan sonra...”</p>

  <p>“Hayır ama yalnızgezerlerin işlevi tam olarak nedir?”</p>

  <p>“İşte bir yanlış soru daha! Böyle belirlenmiş bir işlev yok. Herkesin otelle ilişkisi birebir ve özeldir. Bütün bu muamma­nın, olağandışı olayların, sanal evrenin nedeni de biziz, sonu­cu da... Ortada sadece bazı makineler var ve bizim kullanımıza sunuluyorlar... Yalnız gezerler Durgun Zaman’a giriyorlar ve orada kalmaya aslında kendileri karar veriyorlar.”</p>

  <p>“Ben böyle bir karar vermedim.”</p>

  <p>“Verdin. Kapıdan dışarı çıkmadın... Kalmak ve Durgun Za­man’da neler olacağını görmek istedin... Franz bunu buraya gelen herkese en az birkaç defa söyler. Kapı oradadır, istasyonda birkaç kilometre ileride ve her sabah 9’da bir tren vardır... Bu otele gelir gelmez burayı terk eden insanlar da var, senin Durgun Zaman dediğin şeye düşer düşmez burayı terk edenler de... Ama hiç şüphesiz bütün yalnızgezerler, sen ve Gibarian gibi korkunç bir kar fırtınasıyla karşılaşmıyorlar.”</p>

  <p>“Kim bunlar?”</p>

  <p>“Bilmiyorum... İşin aslı, otel hakkında bana en çok şeyi öğ­reten sen oldun... Yalnızgezerleri, davetlileri, sürekli devam eden kongreyi... Sen gelecekten geliyordun ve bana birçok bil­gi veriyordun. Düşünüyorum da, bizimki muhteşem bir ran­devuydu. Ben sana otelin kullandığı dil üzerine bazı şeyler öğ­retirken, sen bana Ennoia’nın geleceğini sunuyordun... Farklı zamanlardan gelen iki Ennoia sakininin buluşması... Sanırım bizden başka bunu yaşayan bir iki kişi daha yok.”</p>

  <p>“Durgun Zaman’da Siyah Ayna’yı bulana kadar nasıl vakit geçirdin?”</p>

  <p>“Bir matematikçinin burada yapacağı çok şey var dostum. Ama bu arada, kütüphanede Ennoia Matbaası bölümünü keş­fetmem de önemliydi... Orada senin üç kitabını okudum, ‘Bak Haziran Kırmızısı’ adında otobiyografik bir roman, ‘Arsen’e Mektuplar’ diye May’in Ennoia Yalnızgezerleri özel bölümün­de tuttuğu ve herkese okutmadığı bir başka kitap ve son ola­rak da aynı bölümde Tornquist’e Rapor’ adında kısa ama ede­bi açıdan çok keyifli bir dosya... Tabii başka kitaplar da vardı orada... Yvonne Krueber’ın kitapları mesela.”</p>

  <p>“Onunla hiç karşılaştın mı?”</p>

  <p>Bir kahkaha attı Arsen...</p>

  <p>“Demek hâlâ bazı şüphelerin var. Hayır dostum. O mektup­ları yazan ben değildim. Sendin. Dikkat edersen o mektuplar­da Yvonne Krueber’ın yaşıyla, fiziğiyle ilgili tek bir ayrıntı dahi yoktur. Sen Krueber’ın kitaplarını okudun ve onunla karşılaş­mayı çok istedin. Ama karşılaşmayınca da bu işi hayal arkada­şına yaptırdın.”</p>

  <p>“Peki ama bu nasıl oldu? Yani kişilik bölünmesi gibi bir şey mi?”</p>

  <p>“Olabilir... Ömer Dai de Lucrecia ile benzer bir şeyi yaşamıştı. Durgun Zaman sübjektif bir deneyim. Herkes aynı şey­leri yaşamıyor... Ben bütün yalnızgezerlerin geriye bıraktığı yazılı belgelere ulaşabildim... Tabii, bu arada başka kitaplar da okudum ve kendim de bir şeyler yazdım... Belki bir gün okur­sun. Hâlâ tamamlayamadım aslında...”</p>

  <p>“Peki Siyah Ayna’yı ne zaman keşfettin.. Gibarian’ınkini bil­miyorum ama Ömer Dai 7 yıl demişti.”</p>

  <p>“Siyah Ayna’yı keşfetmiyorsun. Bir gün Frieda oraya girme­ne karar veriyor, Ella’nın odasına gitmeni söylüyor. Zaman ko­nusuna gelince, ben senin gibi değilim. Zamansızlığı, zamanın dışında olmayı seviyorum, bu nedenle ölçmeye çalışmadım. Ölçsem de bunun bir anlamı olacağını sanmıyorum.”</p>

  <p>“Ben 15 yıl bekledim...”</p>

  <p>“Ama sen bir yazardın dostum. Yazacak çok şeyin vardı... 15 yıl olarak ölçtüğün o süre boyunca ürettiğin iki kitabın ikisi de bugün artık birer Ennoia klasiği...”</p>

  <p>Karşımda tabandan tavana kadar uzanan, fizik kurallarına meydan okuyan siyah sıvıdan bir duvar, onun içinde Tanrı bi­lir hangi zamandan çıkıp gelmiş, yüzünü bile görmediğim gri bir siluet duruyor ve espri yapıyordu.</p>

  <p>“Dalga geçmeyi bırak da şu an nerede olduğunu söyle! Bu tuhaf duvar nedir?”</p>

  <p>“Siyah Ayna’nın içindeyim... Ben oradan hiç çıkmıyorum ar­tık ve orada her şeyi görüyor ve biliyorum...”</p>

  <p>“Her şeyi mi?”</p>

  <p>“Yok canım, sadece bir espriydi. Franz’ın sayesinde şu an se­ni gri bir siluet olarak görüyorum. Aslında Durgun Zaman’da neler yaptığını hiç görmedim... Sadece yazdığın bütün metin­leri okudum, her şeyi oradan öğrendim. Siyah Ayna, eğer kullanmasını bilirsen, bir sürü işe yarıyor. Yine de tam anlamıyla kullanabildiğimi söyleyemem. Şu sıralar bu meselelerle uğraşı­yorum..”</p>

  <p>Benim girmeye korktuğum Siyah Hatıralar Denizi artık Ar­sen'in yaşama alanı haline gelmişti.</p>

  <p>“Oradan hiç çıkmıyor musun?”</p>

  <p>“Çok az. Karnımı doyurmak ve uyumak için... Bazen de Frieda ve üç genç aşçıyı görmek için... Onları özlediğimi itiraf et­meliyim. Artık ailem gibi bir şey oldular.”</p>

  <p>“Durgun Zaman’ı açacak şifreyi biliyorsun değil mi?”</p>

  <p>“Evet, senin de bulduğun gibi iki çıkış var. Birinci çıkış, ka­pıdan. Oradan çıkman ve Nordzest’i terk etmen gerekiyor. İkinci çıkış ise, buraya girdiğin zamana geri götürüyor seni. Siyah Ayna’nın içinde otel kendi hafızasını açtıktan sonra geri dönüş şifreni de veriyor. Sorun geri dönmek değil. Burada keş­fedilecek daha çok şey var... Ben burayı seviyor ve gidebilece­ğim yere kadar gitmek istiyorum.”</p>

  <p>“Peki hiç sıkılmıyor musun?”</p>

  <p>“Pek değil.”</p>

  <p>“Yalnızlık ürkütmüyor mu seni?”</p>

  <p>“Burada pek yalnız olduğum söylenemez.”</p>

  <p>“Gece ziyaretlerini mi kastediyorsun”</p>

  <p>“Onlar aynadan önceydiler... Sen aynanın içinde fazla kal­madığın için bilemezsin. Burası çok daha eğlenceli...”</p>

  <p>“Ne kadardır oradasın?”</p>

  <p>“Niye zamana bu kadar kafayı takıyorsun ki? Şu halimize baksana... Zamanın dışındayız, bunu hâlâ görmüyor musun? Ayrıca çıkmak istediğimde geri döneceğim yeri çok iyi biliyo­rum. Otelin bizi kilitlediği o güne döneceğim.”</p>

  <p>“Peki ama ben yaşlandım.”</p>

  <p>“Merak etme, az sonra eskisi gibi olacaksın. Ama bence şu anın keyfini çıkar.”</p>

  <p>“Neyin keyfini çıkaracağım?”</p>

  <p>“Zamanın dışında olmanın...”</p>

  <p>“Boşver Arsen. Ennoia’yı anlamak bana giderek daha da ağır bir şeymiş gibi geliyor. Peki sen benim buradan çıkacağımı bi­liyor muydun?”</p>

  <p>“Tabii ki hayır. Durgun Zaman’a girdiğim ilk günlerde re­sepsiyonda sana bir not bırakmıştım. Ulaşıp ulaşmayacağını bilemiyordum. İşin aslı, tümüyle unutmuştum. Ama bu not eline geçtiğine göre Durgun Zaman’dan çıkmış olman da gere­kiyor... Konuşmamız bittiğinde sen de buraya girdiğin güne döneceksin. Bu da sanırım otele giriş yaptıktan yaklaşık iki hafta sonraki bir tarihe denk düşüyor.”</p>

  <p>“Haklısın.”</p>

  <p>“Şu halde benim de Durgun Zaman’da Yeryüzü Zamanı öl­çülerine göre en az 23 yıl kalmış olduğum ortaya çıkıyor. Böylece az önce sorduğun soruya da bir cevap bulmuş olduk.”</p>

  <p>“Bu görüşmeyi kime borçluyuz peki?”</p>

  <p>“Franz’a. Ben şu an odamdaki Siyah Ayna’nın içindeyim. Az önce telefon çaldı ve Franz aynaya girip seni beklememi söyledi...”</p>

  <p>“Franz... O gerçekte kim sence?”</p>

  <p>“Seninle beni çırak olarak düşünürsek Franz’a Yalnızgezerlerin Büyük Ustası diyebiliriz... O istediği an, istediği kişiye ulaşma şansına sahip. Nesnel zamanda yaşayıp da Durgun Zaman’a tek bir telefonla geçebilen yegâne kişi... Birkaç da­kika öncesine kadar nesnel zamandan hiç kimse bana ulaş­mamıştı... “</p>

  <p>“Bütün bunları o mu organize ediyor?”</p>

  <p>“Hâlâ anlayamadm mı dostum? Organize eden hiç kimse yok... Burada bir otorite ya da hiyerarşik bir sistem bulunmu­yor. Dinler tarihini dikkatle incelersen dünya dışı güçlerin bile hiyerarşik bir yapısı olduğunu görürsün. Tanrı piramitin tepe­sinde bütün erki elinde tutar. Bu, aslında bizim her tür mistik yapıyı kendi dünya görüşümüzle açıklama sığlığımızdan iba­ret... Ennoia’da bir sistem yok, anarşi var... Hiç kimse bir şeyi organize etmiyor... Yvonne Krueber’ın dünya için önerdiği anarşik komünal sistem Ennoia’nın doğasında var... “</p>

  <p>“Ama bütün bunların gerisinde bir güç olmalı değil mi?”</p>

  <p>“Aslında Isidoro’nun yaptığı tespitler hâlâ aşılamadı. Birta­kım makineler, enerji alanları, farklı zaman boyutları ve bu boyutlar arasında geçitler var. Bütün bunları belirli bir sistem ve mantık çerçevesinde yöneten kimse yok. Franz da anlaya­bildiğim kadarıyla bir tür kapıcı gibi...”</p>

  <p>“Hâlâ soruma cevap vermedin. Bütün bu makineleri buraya kim koydu, bu insanları buraya kim çekti? Bu fizikdışı kanun­ların ardında mutlaka bir şey olmalı...”</p>

  <p>“Kim ya da kimler? Bu sorulara cevap verebilmem mümkün değil. Açıkçası cevap da aramıyorum. Çünkü benim duru­mumda buna ihtiyaç yok. Durgun Zaman’daki bu Siyah Ayna’nın içinde sözünü ettiğin o gücü kendi benliğimde hissedi­yorum. Burada her şeye hakimim ama netice itibarıyla sadece bir insanım. Ennoia da böyle bir şey işte... Seni Siyah Ayna’dan korkutan ve kaçırtan da bu oldu... Bir insan olarak bunu anla­yabilmemiz mümkün değil. Her yerde belirli bir hiyerarşi, dü­zen ve amaç arıyoruz; bunun olmadığı bir yerden ise korkuyo­ruz... Kaldırabileceğimiz bir şey değil bu... Ama belki ileride anlayabiliriz”</p>

  <p>“Haklısın. Siyah Ayna benim belirli bir noktadan sonra kal­dırabileceğim bir şey olmaktan çıktı.”</p>

  <p>Susmuştu. Belli ki yıllarını içinde geçirdiği Siyah Ayna üze­rine pek konuşmak istemiyordu. “Seni bir daha görebilecek miyim?” dedim...</p>

  <p>“Bilmiyorum. Aslında ben isterim ama burada kaldığım müddetçe bu, daha çok Franz’a bağlı...”</p>

  <p>“Daha ne kadar orada kalmayı düşünüyorsun?”</p>

  <p>“Bilmiyorum. Henüz çıkmak istediğim söylenemez.”</p>

  <p>“Çıktığında otele geldiğin günden birkaç hafta sonrasına döneceğinden emin misin?”</p>

  <p>“Eminim. Durgun Zaman bir cezalandırma değil, ödüllen­dirme yeri. Otel bir günü senin için sonsuza kadar uzatabili­yor. Ne zaman geri dönersem döneyim senin şu an bulundu­ğun yerden 23 yıl öncesine döneceğim.”</p>

  <p>“Durgun Zaman’da yaşlanıp ölmek istemeyeceğine göre bir gün mutlaka geri dönmüş olacaksın.”</p>

  <p>“Evet.”</p>

  <p>“Bu da, şu an benim yaşadığım zamanda, senin de yaşadığı­nı gösterir."</p>

  <p>“Haklısın. Ama beni gördüğünde 26 yaşında olduğumu he­sap edersen şimdi senin zaman diliminde 49 olmam gereki­yor.”</p>

  <p>Bu, gerçekten inanılmaz bir şeydi...</p>

  <p>“Peki şu an yani benim az sonra gireceğim zaman diliminde otelde olacak mısın?”</p>

  <p>Bir kahkaha attı...</p>

  <p>“Kafan karıştı galiba... Ben bunu şu anda bilemem.”</p>

  <p>“Peki sen kimsin Arsen?”</p>

  <p>“Bu soruya Arsen’le Mektuplaşmalar’ kitabında benim adı­ma verdiğin cevap hâlâ geçerli...”</p>

  <p>“O Arsen’i uydurmuştum... Bir tür hayali arkadaş gibi.. “</p>

  <p>“Evet. Ennoia inanılmaz bir yer. Bunun sadece senin başına değil, Ömer Dai’nin de başına gelmesi, bu hayal arkadaşları meselesinde Ennoia’nın bir parmağı olduğunu göstermiyor mu sence?”</p>

  <p>“Boşver şimdi bunu. Konuyu değiştirme, kim olduğunu açıkla bana... “</p>

  <p>“Hâlâ otelin yarattığı sanal bir figür olduğumdan şüpheleni­yor musun?”</p>

  <p>“Evet.”</p>

  <p>“Ama Ennoia’da bu tarife uyan hiç kimse yok. Frieda, Lucrecia ve üç genç aşçıyı saymazsak.”</p>

  <p>“Onlar otelin programladığı sanal karakterler mi?”</p>

  <p>“Yanlış. Senin benim gibi insan onlar.”</p>

  <p>“Saçmalama.”</p>

  <p>“Onlar belki de otelin ta kendisi...” diye sözümü kesti... “Ama onlar bir tür robottan farksızlar. Durgun Zaman’da benimle bir kere bile doğru dürüst sohbet etmediler. Onlar sı­radan... Ne bileyim... Çok önemsizler...”</p>

  <p>“Hiç sanmıyorum... Ömer Dai’nin Durgun Zaman’a girme­den önce karşılaştığı Lucrecia önemsiz biri değildi. Ömer Dai onunla yatmış ve ona boyut değiştirmeden önce aşık olmuştu. Ömer Dai gibi biri çok önemsiz birine aşık olamaz...”</p>

  <p>“Ama bütün bunlar senin Lucrecia gibi biri olabileceğini de kanıtlıyor...”</p>

  <p>“Bundan sonra çözeceğin problemlerden biri de bu dos­tum... Lucrecia ve Arsen... Franz, Frieda, üç genç aşçı ve bir de senin bana bahsettiğin bir otel müdürü vardı. Adı Ella’ydı yanılmıyorsam... Kim bunlar?”</p>

  <p>“Ella mı? O bütün bunlardan haberi olmayan kendi halinde bir kadın.”</p>

  <p>“Dedim ya, bu problemleri sen çözeceksin. Yardımcı olamam. Üstelik Ella hakkında hiçbir şey bilmiyorum çünkü unutma, ben bu otele geldiğimde Franz’dan başka kimse yoktu.”</p>

  <p>“Belki de sen 23 yıl önce geri dönüp yeni bir otel kurdun. Bütün bunlar senin eserin...”</p>

  <p>Bir kahkaha attı.</p>

  <p>“Yok canım ben sadece senin Ennoia muammasını çözmen için uydurulmuş sanal bir figürüm,” dedi... Sonra siyah duvar ağır ağır yokoldu ve karşıma kafeterya çıktı. Sabah kahvaltısı vaktiydi ve içerisi çok kalabalıktı...</p>

  <p>Durgun Zaman açılmış ve geri dönmüştüm... Yıllar önce -ya da birkaç gün önce mi demeliyim- toplantılarına katıldığım davetliler oradaydı, Marie’yi görebiliyordum. Yeni uyandığı belli oluyordu. Klamm da salondaydı, Sordini ile birlikte kah­valtı ediyorlardı. May’i göremiyordum. Bir başka masada Tornquist oturuyordu... Tezgâhın başında üç genç aşçıyı gör­düm, üçü birden bana bakıyor ve gülümsüyorlardı... Ellerime baktım. Tenim matlığını kaybetmiş, parlaklaşmıştı. Gençleş­mek güzel bir duyguydu. Tezgâha gidip onlara “Günaydın, bu sabah nasılsınız?” dedim. Üçü de başlarıyla küçük bir selam verdiler ve tepsimi doldurdular. Elimde tepsi orada duruyor­dum. Kimin yanına gitmeli, kimlere neler anlatmalıydım? Ama önce bir ayna bulmak istiyordum. Sıradan, sırlı yüzeyiyle kendimi görebileceğim bir ayna...</p>

  <p>Tam bunu düşünürken, uzaklarda bir masada parlak siyah saçlı, beyaz tenli o ufak tefek genç kadını sırtından gördüm. May’di bu... Ayna bekleyebilirdi. Onun yanına doğru ağır ağır ilerledim. Marie’nin bulunduğu masanın yanından geçerken herkese “Günaydın,” dedim... 15 yıldan uzun bir süredir on­lardan ayrı kaldığımı eminim hiçbiri bilmiyordu... May’in kar­şısına geçtim, elimde tepsiyle duruyordum...</p>

  <p>Başını kaldırdı, beni görünce hiç şaşırmadı. Başıyla hafif bir selam verip sütünü içmeye devam etti. Tepsimi koyup karşısı­na oturdum.</p>

  <p>“Günaydın May,” dedim, gülümseyerek... Ben onu görmeye­li tahminen 15 yıl oluyordu, o ise daha birkaç gün önce görmüştü beni. Ona yazdığım mektupları, romanımı, yani Arsen’in Ennoia Matbaası tarafından basıldığını iddia ettiği kitaplarımı henüz okumadığı belliydi... Onu baştan çıkarmak, sevgisini kazanmak için başka bir şey denemek zorunday­dım... Belki birkaç saat içinde yazdığım her şey onun eline de ulaşacaktı.</p>

  <p>“May, seni çok seviyorum,” dedim... Bunu nasıl söylediğimi ben bile anlayamamıştım. Geri dönmenin, 15 yıl gençleşme­nin verdiği heyecan ve sevinçle belki... Yine de pişman değil­dim. Çünkü doğru bir şey söylemiştim. Şaşırmıştı. Garip biri­ni görmüş gibi bana baktı. Dayanamayıp gülümsedi... Devam ettim.</p>

  <p>“Sana aşık olduğumu daha bilmiyorsun. Yakında hepsini öğreneceksin.”</p>

  <p>“Baştan çıkarmak için yanlış bir saat. Sabahları hiç sevmem. Üstelik yanlış bir seçimim,” dedi uysalca...</p>

  <p>“Olabilir. Ama bu, yine de sana aşık olduğum gerçeğini de­ğiştiremez. Benim durumumdaki biri hiçbir şey beklemeden sevmeyi öğrenebiliyor.”</p>

  <p>Gözlerini kısarak, merak içinde “Nereden geliyorsun sen?” dedi...</p>

  <p>“Siyah Hatıralar Denizi’nden...”</p>

  <p>“Nasıl bir yer orası?”</p>

  <p>“Sana aşık olduğum yer...”</p>
</body>
</html>
