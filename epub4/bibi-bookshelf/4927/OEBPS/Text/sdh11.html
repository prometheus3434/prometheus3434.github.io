<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h2>II.</h2>

  <p class="quote">“Bu kasvetli, soğuk şehirde karşılaştığım bütün ka­ranlık, anlaşılmaz, gizemli ruhlar içinde en karanlık olanıydı o. Onun labirent oyununa katılmayacaktım.”</p>

  <p class="quotename">Ursula К. LEGUIN, <i>“Karanlığın Sol Eli</i>”</p>

  <p>“‘Sahi sen kimsin Arsen?’</p>

  <p>Kuzeybatı Federasyonu’nun güneyinde, küçük bir köyde doğdum ben. Annemle babam çiftçiydi. Köydeki öğretmeni­min matematiğe olan yeteneğimi keşfetmesi, ilkokuldan sonra yatılı şehir lisesinde özel sınıfa girmemi sağladı. Böylece ai­lemden erkenden kopmuş oldum. Lisenin ardından Uzay Aka­demisi yılları başladı... Mezun olunca her akademili ne yapı­yorsa onu yaptım, uzay çalışmalarına katıldım. Ve bir gün, bu­raya geldim. İşte ben buyum dostum. Ne bir gizem ne bir sır. Sıradan bir akademiliyim...</p>

  <p>Geçmişi güzel kılmak için yazar olmak gerekiyor.</p>

  <p>Doğduğum yerleri ne kadar özlediğimi sana anlatamam. Yıl­lardır annem ve babamla görüşmüş değilim ve onlardan söz ettikçe kendimi daha da kötü hissediyorum.</p>

  <p>Bilmem farkında mısın, bu deliğe tıkılalı bir yılı geçmiş du­rumda! Ve sen karşıma geçmiş ‘Sen kimsin?’ diyorsun...</p>

  <p>Bu anlamsız soruları boşver dostum. Romanına devam et...</p>

  <p>O inanılmaz hafızanı ve geçmişin küçük ayrıntılarına olan bağlılığını seviyorum. Bir kış akşamı kuzinenin üstündeki çay­danlıktan yükselen buharın camda bıraktığı izleri ya da an­nenden gelen sümbül kokusunu anlatırken, ben de kendi geçmişime gidiyorum...</p>

  <p>Senin her satırında varolmanın aslında ne kadar keyifli bir şey olduğunu anlıyor, romanından yeni bölümler gelsin diye merakla bekliyorum. Yazdıkların beni sürekli çocukluğuma götürüyor... Hayatımda mutlu olduğum tek dönemin o altın çağ olduğunu daha yeni yeni anlıyorum...</p>

  <p>Ve sen, sanki senden çok önemli bir şey saklarmışım gibi ‘Sahi sen kimsin Arsen?’ diyorsun.</p>

  <p>Kim miyim? Burada ne işe yaradığını bilemeyen bir adamım ben. Günlerim okumakla geçiyor. Bazen günlerce teşrifatçılığa çıkmadığım oluyor. Ayrıca Frieda ve üç genç aşçı sinirlerimi bozuyor. Ara sıra onları öldürmeyi ya da zarar vermeyi düşü­nüyorum, tıpkı La Notte Italiana’da o kadına yaptığım gibi... Ama onlarda öyle bir şey var ki, bütün saldırganlık hislerimi bakışlarıyla sanki emip yokediyorlar. Pembe bulutun yarattığı sanal birer görüntü gibi değil, gerçek bir insan olarak bakıyor­lar gözlerimin içine...</p>

  <p>Bu arada liberallerden de, memurlardan da nefret ediyorum. Geçenlerde bir İçişleri müfettişiyle tartıştım. Hem de ne tartış­ma... Bütün nefretimi kustum ona. ‘Git ve amirlerine haber ver! Bir gün bütün bu BFP saçmalığını yıkacağız,’ dedim.</p>

  <p>Sahi, ne zaman çıkacağız buradan.</p>

  <p>Bazen senin sen olduğundan bile şüphe duyuyorum. Geçen gün mektuplarını peş peşe koyup baktım, acaba ben mi yazı­yorum diye... Çok şükür, romanından bölümler gönderiyor­sun da, senin sen olduğunu anlıyorum.</p>

  <p>Sen romanı yazmaya başladığın günden beri artık geçmişte yaşıyor sayılırsın. Oysa ben hâlâ Ennoia’dayım.</p>

  <p>Ayrıca bu oteli sevdiğim de söylenemez artık. Çıkmak ve eve dönmek istiyorum.”</p>

  <p> </p>

  <p>Ev...</p>

  <p>Ona kim olduğunu sorduktan yaklaşık bir ay sonra gönder­diği ilk mektupta, bu kelimenin Arsen’i deliliğin belirsiz sula­rına sürükleyecek rüzgar olduğunu anlamıştım. Benim aksi­me, onun uzaklarda bir yerde de olsa bir “ev”i, bir ailesi vardı. Benim için Ennoia belki artık bir yuva sayılırdı çünkü geçmişe dönüyor ve içimdeki evi keşfediyordum.</p>

  <p>Krueber’ın onda büyük bir değişikliğe yol açtığını hissetme­mek mümkün değildi. Otelin bütün gizemi onun için anlamı­nı yitirmiş, olup biten her şeye karşı ilgisini yitirmişti. İlk kar­şılaştığımız günlerde Ennoia’ya, zorlu bir matematik problemi, muhteşem zekâsına meydan okuyan bir sistem olarak bakıyor­du. Ama şimdi çıkmak ve evine dönmek istiyor, Ennoia’daki göreviyle ilgilenmiyordu...</p>

  <p>Romanımın ondaki ev özlemini daha da derinleştirip büyüt­tüğünü ve otelin matematiksel gerçekliğinden tümüyle kopar­dığnı mektubu okurken fark ediyordum. Belki de farkında ol­madan Arsen’e büyük bir kötülük yapmıştım. Annesi ve baba­sını kaybetmiş bir yazarın hüzünlü satırları, bir vakitler elinin altında duran mutluluğu hatırlatıyor ve onu bu mutluluktan uzak tutan otelden giderek nefret etmesine yol açıyordu.</p>

  <p>Peki ama ne yapabilirdim?</p>

  <p>Artık romanın yeni bölümlerini göndermesem, bunu ona açıklamak zor olurdu. Onu yeniden Ennoia’nın matematiksel dünyasına çekmeye çalışmak ise benim yapabileceğim bir şey değildi.</p>

  <p>Öte yandan yaptığım hatalardan söz etsem, ona acıdığımı an­lardı - ki Arsen’in bu duygudan hoşlanacağını sanmıyordum.</p>

  <p>Yine de umut veren bir şeyler yazmam gerekiyordu.</p>

  <p> </p>

  <p>“Ben bir gün bütün bunların sonunun geleceğini düşünüyo­rum. Şimdilik bir çıkış yolu yok; biz bulamadığımız için de­ğil, Ennoia engellediği için... Ama bunun hep böyle sürece­ğinden emin olamayız. Ennoia istediği için buradayız. Burada olmamızın hiçbir anlamı ve önemi olmayabilir. Ama burada­yız, varız...</p>

  <p>Okuyor ve yazıyoruz. Çok da yalnız olduğumuz söylene­mez; Frieda ve üç aşçıyı bir yana bırakıyorum, her gün bir ka­pı açılıyor ve yeni bir insan tanıyoruz. Direnmemiz, duygusal olarak sağlam kalmamız gerekiyor.</p>

  <p>Neden Ennoia üstünde düşünmeyi bıraktığını anlamıyo­rum. Açılan kapılardan karşımıza çıkan insanlarla ilgili neden artık yorum yapmıyorsun? Belki de çıkış yolu, o kapıların ar­dında...</p>

  <p>Sonuç olarak, bizim boyutumuzdan dışarıya açılan iki yol var: Birisi kütüphanedeki ‘posta kutusu’, diğeri de kapılar. Her ikisinden de vazgeçmememiz gerekiyor.”</p>

  <p>“Koridorlarda bize açılan kapıların bir gün çıkış yolunu işaret edeceğini hiç sanmıyorum.</p>

  <p>Açılan kapılar, ilk altı ay boyunca bir tür eğitim işlevi gördü. Otel bizi teşrifatçı olarak yetiştirdi, Krueber ve Torrance karşı­laşmalarından sonra da karşımıza yönlendirilmeye muhtaç Ennoia misafirleri çıkartmaya başladı. Artık onlara nasıl dav­ranacağımızı biliyoruz. Gece ziyaretleri, belki de bizim asıl misyonumuz.</p>

  <p>Başka bir bakış açısıyla, otelin bizi tuzağa düşürdüğünü de kabul edebiliriz. Diyelim ki, gece ziyaretçisi olarak çalışacak iki kişiye ihtiyaç vardı ve biz seçildik. Hatta bu, Ennoia’ya gel­diğimiz ilk andan beri belliydi.</p>

  <p>Artık eğitilmiş ve tecrübeli personel sayılırız. Lâkin ben bu işi sevmiyorum, hatta nefret ediyorum. Zaten yapmayı bırak­tım artık. Yakında otel aramızdaki bu iletişim kanalını da ka­patabilir.”</p>

  <p> </p>

  <p>Arsen’in durumu kötüye gidiyordu ve ben ne yapacağımı, ona ne yazacağımı tam olarak kestiremiyor, sadece romanımın ye­ni bölümlerini yolluyordum. Depodaki eski fotokopi makinasını çalıştırmayı başarmıştım; el yazısıyla kaleme alınmış bö­lümleri tamamladıkça birer kopyasını çıkartıp, “Alice Harika­lar Diyarında”nın içine bırakıyordum. Ertesi sabah kitabın içi­nin boş olduğunu görünce, en azından aramızdaki iletişim ka­nalının kapatılmadığını düşünüp rahatlıyordum.</p>

  <p>Arsen artık yazmıyordu. Aslında sorun sadece Arsen’de de­ğildi, benim de romanımdan başka yazacağım bir şey kalma­mıştı. Böylece yaklaşık altı ay boyunca birbirimize tek bir mektup bile göndermedik...</p>

  <p>Bu altı ayın sonunda, babamın ölümünü anlatan satırlarla birlikte adına “ilk cilt” diyebileceğim tüm bölümler bitmişti ve yenisine başlamak hiç içimden gelmiyordu. Arsen’le aramızda­ki sessizlik bir müddet daha böyle sürdükten sonra bir sabah yeni bir mektup, daha doğrusu kısacık bir not buldum.</p>

  <p>“İntiharların nedenini çözdüm.</p>

  <p>Çözüm Kafka’nın ‘Şato’sunun ve Sartre’ın ‘Bulantı’sımn içinde...</p>

  <p>Kim bilir belki ‘çıkış yolu’nu bulduğumuzu da söyleyebiliriz.” “Şato”nun sayfalarının arasından bir mektup çıktı.</p>

  <p> </p>

  <p>“Profesör Tornquist;</p>

  <p>Yaklaşık altı aydır buradayım ve henüz ne geri dönüş yolu­nu ne de daha başka özel bir şey keşfedebilmiş değilim.</p>

  <p>Bir hafta önce kütüphanede Borges’in hikâyelerini karıştırır­ken ‘Babil Kütüphanesi’nin içinde kısa bir mesaj buldum. Lucrecia adında akademili genç bir kadından geliyordu. Onunla buraya girmeden önce otelde tanıştığımı ve Borges üzerine ko­nuştuğumuzu da sanırım size söylemeliyim.</p>

  <p>Kitabın içinde gönderdiği kısa mesajı okuyunca benzer bir durum yaşadığımız hemen anlaşılıyordu. Hep aynı günü yaşa­dığını, bazen çaldığı kapıların ardından geçmişten gelen insan­lar çıktığını, Frieda ve üç aşçı dışında otelde başka kimseyi görmediğini yazıyordu.</p>

  <p>Ben de bunun üzerine aynı kitabın içine ona bir mesaj bı­raktım. Ertesi gün aynı yerde yeni bir mesaj buldum.</p>

  <p>Kısacası, artık her gün birbirimize yazıyoruz...</p>

  <p>Lucrecia ile kurduğumuz bu iletişimi sizinle de kurabilme ihtimalinden yola çıkarak, bir sohbet esnasında okumayı dü­şündüğünü söylediğiniz Kafka romanlarının tümüne bu mek­tubun birer kopyasını bırakmaya karar verdim.</p>

  <p>Sonuç olarak, bundan altı ay önce sabah kahvaltısına indi­ğimden beri otelde yalnızım. Eğer koridorlarda gezip bütün kapıları tek tek çalmaya başlarsanız, kapılardan biri açılıyor.</p>

  <p>Bunun dışında burada Hayal Odası gibi Ennoia’da alışkın ol­duğumuz türden başka deneyimler yok. Uykular da olağan seyrini koruyor. Siyah Uyku yaşanmadığı gibi, gerçekmiş izle­nimini veren rüyalar da görülmüyor. Normal insanlar nasıl uyuyorsa, biz de öyle uyuyor ve nesnel zamanı yaşıyoruz.</p>

  <p>Eğer Kalka sayesinde iletişim kurabilirsek, hiç şüphesiz, si­ze daha kapsamlı bir rapor yazarım.</p>

  <p>Ömer Dai”</p>

  <p>Sartre’ın “Bulantı”sının içinde ise Dick Hallorann adındaki So­ğuk İstasyon yetkilisine yazılmış yine Ömer Dai imzalı başka bir mektup vardı. Birkaç cümle hariç mektuplar aynıydı.</p>

  <p>Beni asıl ürperten Arsen’in bana gönderdiği kısa mektupta “çıkış yolu”ndan kastettiği şey olmuştu. Ona hemen bir mektup yazdım:</p>

  <p> </p>

  <p>“Sen benim tanıdığım eski Arsen değilsin artık... Ömer Dai’nin mektubundan çıkarttığın sonuç beni hayalkırıklığına uğrattı... Onun Durgun Zaman’dan çıkamayıp intihar ettiğine nasıl bu kadar emin olabilirsin? Üstelik mektupta, Jean Gibarian’ın da Durgun Zaman’da bulunduğuna dair tek iz bile yok... Otele ilk geldiğim günlerde yaptığım araştırmalarda her ikisinin de inti­har etmeden önce kaybolduklarına dair hiçbir veri geçmemişti elime.</p>

  <p>Ayrıca buradan tek çıkış yolunun intihar etmek olduğuna kesinlikle inanmıyorum.</p>

  <p>Ömer Dai’nin bu mektubu, senin aksine bana geleceğe dair ümit verdi. Belki ikimizin ortadan kaybolmasını otelde kimse fark etmeyebilir. Fakat Ömer Dai’nin altı ay ya da daha uzun süren bir ‘seyahat’in ardından intihar etmesini kimse saklayamazdı. Hem bunu saklamakla kim ne kazanacaktı?</p>

  <p>Durgun Zaman’da sonsuza kadar kalacağımızı sanmıyorum, geçici bir görev bizimkisi...</p>

  <p>Üstelik Lucrecia adındaki o kadın eğer intihar etseydi sanı­rım bunu duymuş olurduk.</p>

  <p>Senin tam aksine, son zamanlarda buranın bilgelik mertebesine giden bir inziva mekânı olduğunu düşünmeye başladığı­mı da eklemeliyim...”</p>

  <p> </p>

  <p>“İyimserliğine hayranım!</p>

  <p>Ennoia gibi zaman kavramının tümüyle belirsizleştiği bir ortamda bana ‘her ikisinin de intihar etmeden önce kaybol­duklarına dair hiçbir veri geçmemişti elime,’ diyorsun.</p>

  <p>Lüften güldürme beni!</p>

  <p>Belki biz buradayken otelde bir gece bile geçmiş değildir. Ömer Dai buraya düştüğünün ertesi sabahı ölü olarak bulun­muş olabilir. Eminim, kütüphaneyi biraz daha araştırırsak Ömer Dai’nin değişik zamanlarda bıraktığı başka mektupları da buluruz.</p>

  <p>Ennoia’da zamanın ve mekânın kişiye özel olduğu gerçeğini hâlâ idrak edememene üzülüyorum. Ennoia’da yaşayan insan kadar -hatta ondan çok daha fazlaolası zaman ve mekân bo­yutu var...</p>

  <p>Belki de birisi, bu ‘zaman-mekân labirenti’ni yarattı ve kendi tuzağına düşercesine, içinde kayboldu. Sonsuz sayıda zaman ve mekân boyutundan oluşan sanal bir labirentin, yaratıcısı için de tehlikeli olduğunu kabul etmeliyiz.</p>

  <p>İstersen, başında kullanıcısı olmayan bir ana bilgisayar ha­yal edelim. Diyelim ki, yazılımcılardan biri ‘gece ziyaretçileri’ ya da ‘otel teşrifatçıları’ için bir program yazdı; bir müddet sonra bu programın işlevi bitti ama ihmal edip silmeyi unuttu. Biz -artık nasıl becerdiysek- Ömer Dai gibi bu programın içine düştük... Kim bilir, belki bu kadar basit, önemsiz bir ihmalin kurbanıyız ve buradaki varlığımız tümüyle bir tesadüf.</p>

  <p>Üstelik, zaman tek bir günün içinde kilitlenip kalmış olsa bile, her ikimizin içindeki biyolojik saat ileriye doğru akıp gi­diyor. Bilmem farkında mısın? Yaşlanıyoruz...</p>

  <p>Bir çıkış yolu varsa, şu ana kadar onu çoktan bulmuştum. Anlamazsın diye sana yazmadım ama matematiksel olarak de­nemediğim yol kalmadı. Şimdilerde, artık kimsenin işine yara­mayan bir bilgisayar programı tarafından buraya kilitlendiği­mizi tahmin ediyorum. Çıkış yolunun varlığına inanmak içinse her şeyden önce buraya ‘birisi’ tarafından konulduğumuza inanmamız gerekiyor...</p>

  <p>Kusura bakma ama, ben ne böyle bir zekânın varlığına ina­nıyorum ne de buranın bilgelik mertebesine ulaşılacak bir in­ziva mekânı olduğuna...”</p>

  <p> </p>

  <p>“Ben inanıyorum.</p>

  <p>İnanmaktan başka bir çarem olmadığı ya da körü körüne inanmak istediğim için değil... Sadece içgüdüsel olarak inanı­yorum.”</p>

  <p> </p>

  <p>Yazdığım bu satırlarda ne kadar samimiydim?</p>

  <p>Emin olduğum tek şey, intihar düşüncesinin Arsen’in içinde filizlenme düşüncesine katlanamadığımdı... Onun ölümü, be­nim için de her şeyin sonu anlamına gelebilirdi. Arsen’in ol­madığı bir Durgun Zaman’da ayakta kalabileceğimi sanmıyordum. Belki de satırlarımdaki bu samimiyetsizliği hissettiğin­den, ertesi gün mektup bırakmadı.</p>

  <p>Bir sonraki gün de mektup çıkmadı kitabın sayfaları arasın­dan. Üçüncü gün, bir mektup bekliyordu beni.</p>

  <p> </p>

  <p>“Eğer intihar etmek gibi bir niyetim olsaydı, engelleyemezdin. Benim böyle bir şey yapacağımı düşünmen, senin aklından da intihar düşüncesinin geçtiğini gösterir. İntihar fikrinden asıl korkan sensin. Beni intihar fikrinden uzak tutmaya çalışırken, aslında kendini koruyorsun. ‘Yazılımcısının silmeyi unuttuğu bilgisayar programı’ benzetmesinin hayli karamsar olduğunu kabul ediyorum ama ‘bizi burada kilitleyen zekâ’nın bir amacı­nın olması gerektiğinden yola çıkman, bana sinir bozucu dere­cede iyimser bir tez gibi geliyor.</p>

  <p>Sen inanıyor ve kendini zamanın akışına bırakıyorsun. Ben­se çözmeye çalışıyorum ve inanma sorununu ikinci plana iti­yorum çünkü hiçbir işime yaramıyor.</p>

  <p>Son bir haftadır, otelin bizi tıktığı bu zaman hapishanesinin sınırlarını kavramakla uğraştım. Bıçakla kolumda bir çizik aç­mıştım, ertesi sabah uyandığımda bu çizik yerindeydi. Bu, kendi bedenimize verdiğimiz zararlarda özgür olduğumuz an­lamına geliyordu. Peki ya otele vereceğimiz zararlarda özgür müydük? Lobiye gidip orada biraz tahribat yaptım. Ertesi gün geldiğimde hiçbir şey değişmeden aynen duruyordu. Tahmin edeceğin gibi, bu deney bana pahalıya patlamıştı. Çünkü kır­dığım pencere camından giren sert rüzgar nedeniyle lobi çok soğumuş, kar taneleri içeri dolmuştu. Depoya inip yeni bir cam çıkartıp taktım ve elimden geldiği kadar ortalığı temizle­dim. Bunlar da koca bir günümü aldı ve anladım ki, otel bü­tün mekânı bize tahsis etmiş durumda ve biz buna iyi bakma­lıyız çünkü kaç yıl kalacağımız belli değil.</p>

  <p>Sıkışıp kaldığımız bu boyut ne Hayal Odası’na ne Geçmiş Yolculuğu Salonu’na benziyor. Kimsenin düşmek istemeyeceği bir yer...</p>

  <p>Samimi olmak gerekirse, intihar etmeyi düşünmüyor ve her şeye rağmen bizi buraya kilitleyen birinin varlığına inanmak istiyorum. Beni ayakta tutan, onun bize hazırladığı başka sürprizler olması ihtimali... Merak duygusu hayatta kalmamı sağlayabilir. Sen asıl kendine bak! Neden romanından yeni bö­lümler göndermiyorsun. Bana moral vermek için yazdığın o saçmalıkları okumaktansa romanını okumayı tercih ederim.”</p>

  <p> </p>

  <p>Çelişkiye düştüğü bölümler vardı ama duygusal olarak kendi­mi daha iyi hissettiren bir mektuptu bu... Kim bilir, belki o da benim gibi birkaç gün boyunca, ‘Onun intihar etmesini nasıl engelleyebilirim?’ diye düşünmüştü. Eğer amacı buysa, sonuç gerçekten parlaktı. Öte yandan, benim çabalarım da sonuç vermiş ve Arsen mektuplarım sayesinde hayata bağlanmış ola­bilirdi. Hangisinin doğru olduğunu öğrenme şansım yoktu ama her iki ihtimalde de Ömer Dai’nin mektubunun keşfiyle başlayan intihar krizini aşmış sayılırdık.</p>

  <p>Romanımdan yeni bölümler okumak istiyordu ama bu, o kadar kolay mıydı?</p>

  <p> </p>

  <p>“Babamın ölümü, çocukluğumun güzel günlerinin geride kal­dığı bir dönüm noktasına denk düşüyor. Açıkçası, hayat hikâyemin bundan sonraki bölümlerini yazmak için biraz ce­saret toplamam gerekiyor...</p>

  <p>Annemle birlikte köyden ayrıldığımız günden sonrası bir tür göçebe hayatıydı. Eski Avrupa Federasyonunun taşra kentle­rinde geçen bir çocukluktan bugünlere çok da güzel hatıralar kalmadı. Yaşadıklarımızın benim için değil de, asıl annem için acı verici olduğunu düşünür ve pek sorun çıkarmamaya çalışır­dım. Çocuksu bir korkuyla, eğer çok şikayet edersem, bir gün beni köye göndereceğinden endişe ederdim. Annemden ayrıl­mayı istemiyor ve sorun çıkarmamaya çalışıyordum... Çağımız­da doğan bütün çocuklar gibi erken büyümüştüm.</p>

  <p>Şimdi tam tarihini, hatta yerini bile hatırlamıyorum. Orta Avrupa’ya yakın soğuk bir yer olmalı... Karlarla kaplı bir tren istasyonundaydık. Yarıyıl tatilinde annemle bir başka kente git­mek üzere yine yollara düşmüştük. İkimizin de üstünde siyah kabanlar vardı. Beni sıkı sıkıya giydirdiğini hatırlıyorum. Onun elinde büyük valizimiz, benim sırtımda ve elimde birer çanta vardı... İstasyonun bekleme salonunda uzunca bir süre otur­duktan sonra temiz hava almak üzere dışarı çıkmıştık. Tren yo­lunun kenarında beklerken etrafta bizden başka hiç kimse ol­madığını, istasyonda sadece ikimizin olduğunu hatırlıyorum. O büyük beyazlığın içinde iki karaltıydık. Nedense oradaki yal­nızlığımız beni korkutmuş ve durup dururken annemin elini sıkı sıkıya tutmuştum. ‘Ne oldu?’ demişti annem. ‘Hiç,’ demiş­tim... ‘Neden kimse yok bizden başka?’... Annem cevap verme­mişti, başımı kaldırıp baktığımda siyah yün atkısının açıkta bı­raktığı gözlerinde birkaç damla yaş gördüm. Niye ağlıyordu? Ne dokunmuştu ona? O da aynı yalnızlık hissiyle mi dolmuş­tu? Birbirimizin elini hiç bırakmadan treni bekledik, sessizce hiç konuşmadan. Bir daha başımı kaldırıp anneme hiç bakma­dım. Hıçkırıklarını ve sarsılışlarını hissedebiliyordum...</p>

  <p>O gün bugündür, ne zaman bir anne ile çocuğunu yan yana görsem gözlerim dolar.</p>

  <p>Böylesi bir dünyada bir anne, çocuğuna sevgisinden başka ne verebilir ki? Bizim çağımızda çocuklar, dünyanın hiç de iyi bir yer olmadığı gerçeğini artık çok erken anlıyor. Annelerimizi babalarımızı bize daha güzel bir dünya veremedikleri için suçlayamıyor, tam aksine onların bizden daha çok mutluluğa ihtiyacı olduğunu hissediyoruz.</p>

  <p>Annemle federasyonun ücra bölgelerini dolaştığımız o yıllar üzerine ne yazabilirim ki? Hiç bitmeyen suskun bir hüzün ve aramızdaki o sessiz, sağlam dayanışma duygusunu mu? Ben bunları unutmak istiyorum...</p>

  <p>Hayat hikâyeme kaldığım yerden devam etmek istemiyorum. O yılları ayrıntılarıyla hatırlamak çok acı verici olabilir...”</p>

  <p>“Geçmiş yüzyılların çürümüşlüğünü geride bırakmamız gere­kiyor... Büyük Salgınlar Devri’nin anıtları gibi duran bu şehir­lerden, karanlık sanayi bölgelerinden uzaklaşmalıyız. Büyük bir çalışma kampına dönüştürdüğümüz bu dünyayı yönetmek için kurduğumuz sistemi yıkmamız ve köylere, kasabalara dönmemiz gerekiyor.</p>

  <p>Dün tuhaf bir olay oldu. Her sabah olduğu gibi yemek salo­nuna gitmeden önce kütüphaneye gelip Alice’in içine bakmış, yeni bir mektup görmeyince kahvaltıya gitmiş, sonra da Frieda’nın yanına kafeye gelmiştim... Günün ilk sigarasını yakıp, dışarıdaki kar fırtınasına dalıp gittiğim bir an farkında olma­dan, ‘Bugün günlerden ne?’ diye sordum Frieda’ya...</p>

  <p>‘Hep aynı gündür, ne fark eder ki?’ dediğini duydum...</p>

  <p>Dönüp dikkatle yüzüne baktım. O yüzde belki de ilk kez her şeyi biliyor olmanın verdiği bilgeliği gördüm ya da bana öyle geldi... Bilemiyorum. Tek bildiğim bu cevabın üstümde, tuhaf bir huzur duygusu yarattığıydı...</p>

  <p> </p>

  <p>“Sanırım, tekrar asıl işime dönmek istiyorum.”</p>

  <p> </p>

  <p>Asıl işten kastettiği “gece ziyaretçiliği” olmalıydı... Arsen’i an­lamak hep zordu. Frieda’nın cevabı onda ne tür bir huzur duygusu ya da yaşama sevinci yaratabiliyordu ki uzun bir sü­redir yapmak istemediği oda ziyaretlerine geri dönebiliyordu? Belki de sırf benim moralimi bozmamak, direncimi kırmamak için böyle yazmıştı. Kim bilebilirdi ki? Bütün bu mektupları yazanın Arsen olduğu bile şüphe götürür bir şeydi. Ennoia’da emin olabildiğin tek şey vardı, o da bir biçimde varolabildi­ğin... Tek bir zaman ve mekâna bağlı bir zihinsel varoluş... Mektubumda ironik bir üslup kullanarak Arsen’in gerçekten Arsen olup olmadığına dair şüphelerimi dile getirdim. Cevap ertesi gün “posta kutusu”ndaydı. Kısacık bir mektuptu bu...</p>

  <p> </p>

  <p>“Eğer benim Arsen olmamdan şüphe duymaya yeni başladıysan, senin sen olduğundan emin olmam artık çok zor...”</p>

  <p> </p>

  <p>O ya Arsen’di ya da Arsen olmayı çok iyi becerdiği için artık Arsen’den hiçbir farkı olmayan bir yazar... Başka hiç kimse bu kadar hassas bir meseleyi böyle hafife almaz ve bu kadar acı­masız bir cevap yazmazdı...</p>

  <p> </p>

  <p>Günler yine eskisi gibi olağan tekdüzeliği içinde akmaya baş­ladı, ikinci yılı bitirmek üzereydik... Bir deftere tek tek günle­rin sayısını yazıyordum ama bu, bir takvim sayılmazdı çünkü zaman ileriye doğru akmıyor, Arsen’in bir keresinde “yarının ve dünün asla olmadığı ebedi bir bugün” diye tarif ettiği o tek günün içinde dönüp duruyordu.</p>

  <p>Gece ziyaretlerimiz bazen sinir bozucu ve yıpratıcı, bazen de moral verici ve sakinleştirici olabiliyordu. Arsen’i bilmiyor­dum ama ben profesyonel bir Ennoia meleği haline gelmiştim. İnsanları dinliyor, onlara dostça davranıyor ve bir biçimde on­ları etkilemesini beceriyordum. Zaten geçip giden iki yıl, ilk zamanlarda çıkan sorunların konuklarda değil bizde olduğu gerçeğini de açığa çıkarmıştı. Paranoyaya kapılıp gitmiş Enno­ia sakinlerini ziyaret ettiğimizde önemli olan dinlemek ve kar­şı tarafı sakinleştirmekti. Ennoia’dan korkmayanlara -ki onları gördüğümüz zaman aralığında genelde çok büyük bir bölümü endişe içinde oluyordu- yararlı bilgiler vermemiz ve yönlen­dirmemiz yetiyordu. Arsen onlarla konuşurken hâlâ bilgisayar sistemi metaforunu kullandığını söylüyordu, bense Ennoia ile evren arasında bir bağ kuruyordum. “Sadece Ennoia’nın değil, evrenin de bütün sırlarını bilmiyoruz,” diyor ve Ennoia’yı anlamak için acele etmenin bir anlamı olmadığını belirtiyordum. Ennoia karşısında paniğin ve korkunun hiçbir işe yaramayaca­ğını söylüyor, anlamak için boşu boşuna çırpınmak yerine his­setmeyi öneriyordum... “Bu, benzerine hiçbir yerde rastlama­yacağınız mistik bir deney,” diyor ve hâlâ korktuğunu söyle­yenlere hep aynı soruyu soruyordum: “Şu ana kadar Ennoia size ne zarar verdi?” Hayalet görenleri sakinleştirmek biraz da­ha zor oluyordu. Onlara otelin bir insanın hafızasını görebildi­ğini söylüyordum. Bir keresinde yaşlı bir adam heyecan için­de, “Şu halde o Tanrı!” diyivermişti.</p>

  <p>Siyah Uyku’nun bir zararı olmadığına ikna etmek kolay de­ğildi. Bir kobay olup olmadığından şüphelenenlere, böyle dü­şünüyorlarsa oteli hemen terk edebileceklerini hatırlatıyor­dum. Arsen ve ben, sürekli olarak otele yeni gelenlerle karşılaşıyorduk. Arsen, “Biz acemilik döneminin melekleriyiz. Belki ileride başka yerlere terfi ederiz, bu nedenle daha iyi çalışmalı­yız,” diye yorumluyordu bu durumu...</p>

  <p>İronisini hiç kaybetmeyen Arsen’in çıldırdığını düşünüyor­dum bazen çünkü uzun zamandır yazdığı satırlarda eski sami­miyetini bulamıyordum. Ama ona ne diyebilirdim ki? “Arsen ne olur biraz da çektiğimiz derin sıkıntıdan bahset!” ya da “Hadi, otel üzerine biraz zihin jimnastiği yapalım” mı diyecek­tim? Ennoia artık çözecek bir bulmaca sunmuyordu... Her şey aynıydı. O Efendi, bizlerse onun hem kölesi hem melekleriy­dik... En iyisi, her şeyi akışına bırakmaktı... Günlerce posta kutusunu kullanmadığımız, birbirimize tek satır yazmadığı­mız oluyordu. Fakat bu durumdan şikayet eden yoktu...</p>
</body>
</html>
