<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h2>VIII.</h2>

  <p class="quote">“Zaman döngüseldir. İnsan zamanla 'zaman olma­yan’ arasında bir yerde bulunmaktadır.”</p>

  <p class="quotename">Reha ÇAMUROĞLU, <i>“Dönüyordu"</i></p>

  <p>Paris’te akşam yemeklerini yediğim şehir kafeteryalarından birindeyim. Komşum Madame Vernon hemen karşımda oturu­yor ve ben pencereden günbatımının sokakta değiştirdiği renkleri seyrediyorum. Tam karşımdaki masada Ella’yı görü­yor ve ona doğru yürüyorum. Ella gülümsüyor ve “Nerelerde­sin? Ben de seni arıyorum,” diyor. “Burası Paris, senin ne işin var burada?” demek istiyorum ama ağzımdan bu sözler çıka­mıyor.</p>

  <p>Sahi ben, Ennoia’dan ne zaman ayrıldım? Hatırlayamıyo­rum.</p>

  <p>Madame Vernon dostça kolumdan tutuyor ve “Lütfen,” di­yor. “Artık geri dönün, burası sizin eviniz.”</p>

  <p>Ella birden “İstenmediğim yerde duramam,” diyerek ayağa kalkıyor ve kafeden dışarı çıkıyor. Ben de peşinden... Aniden mekân değişiyor. Artık Paris’teki İçişleri binasında her gün git­tiğim ofisteyim ve iş arkadaşlarım beni görünce ayağa kalkıp “Hoşgeldin” diyorlar. Ella ortalıkta yok, kaybolmuş durumda. İşyerindeki en yakın arkadaşım Ali, “Çabuk benimle gel yapa­cak çok iş var,” diye sesleniyor... Tam bu sırada Sordini’yi gö­rüyorum. Yüzünde alışık olmadığım sıcak bir gülümsemeyle gelip omzumu sıvazlıyor ve “Sen bize burada lazımsın,” diyor.</p>

  <p>Onun bu yakınlığından etkileniyor, ben de ona dostça davran­mak istiyorum.</p>

  <p>“Burası neresi Sordini?” diye sorduğum an Marie’yi görüyo­rum. Marie hemen “Seni ne kadar özledim, bilemezsin,” diye­rek sarılıyor. “Sen buraya ne zaman geldin?” diye soruyorum ona... Bu arada, hâlâ aynı şeyi düşünüyorum. Paris’e ne zaman gelmiştim ben? Öyle ya, Ennoia’da değil miydim? Oradan ne zaman ve nasıl ayrılmıştım? Ve Marie’nin sesini duyuyorum: “Burası Güney Fransa, artık evindesin.”</p>

  <p>Artık ofiste değil, babamın ölümünden önce Güney Fran­sa’da yaşadığımız köy evinin bahçesindeyiz. Bana sıkıca sarıl­mış olan Marie’nin tatlı sıcaklığını hissediyorum.</p>

  <p>“Neden bana daha önce sevgini göstermedin Marie? Neden senden hoşlandığımı söylediğimde bana soğuk davrandın?” demek istiyor ya da buna benzer şeyler diyor ve Marie’ye sarı­lıyorum. Marie çıplak omuzlarımı öpmeye başlıyor? Gömleği­mi ne zaman ve nerede çıkardığımı hatırlamıyorum. Marie ile sevişiyor olma düşüncesinin verdiği sarhoşlukla ona biraz da­ha sarılıyor, sevişmek için bedenimi onun bedenine yaklaştırı­yorum. Yaklaştıkça ve istek arttıkça görüntü ağır ağır dağılma­ya başlıyor. Marie ile sevişmek için gösterdiğim çabalar görün­tüyü sanki daha da süratle eritiyor ve düşünceler berraklaşı­yor. Uyanmak üzereyim... Son bir çabayla rüyaya dönmeye ve Marie’yi öpmeye çalışıyorum. Öpüyorum ama dudaklarının tadı yok artık, ellerim boşluğu tutmaya çalışıyor. Ne zaman bilmiyorum ama birden “Rüyadayım ve şimdi uyanıyorum,” düşüncesi kesin hakimiyetini kuruyor. Sahi neredeyim ben? Ennoia’dan ne zaman dönmüştüm? Paris’teki evimde miydim? Nereye açılacaktı gözlerim?</p>

  <p>Karanlık ve rüzgar sesi, bütün bu soruları cevaplıyordu: En­noia’da 707 numaralı odadaydım.</p>

  <p> </p>

  <p>Zaman ve mekân mefhumlarını yerli yerine oturttuktan sonra her şeyi hatırlayacaktım. Arsen’le 1987 yılına dönüp, otelde yemek yedikten sonra odama çıkıp uyumuştum. Gözlerimi ye­niden kapatıp, az önce çıktığım rüya alemine dönmek istediysem de beceremedim. Uykumu almıştım. Ennoia’ya geldiğim­den beri ilk kez rüya görüyordum; demek ki Siyah Uyku de­ğildi bu... Marie, Siyah Uyku’dan dış etki gelmeden uyanma­nın mümkün olmadığını söylemişti. Pembe Uyku da değildi çünkü gördüğüm rüyalarda duyulardan biri devreye girme­mişti. Sonuç olarak, Ennoia’da ilk kez normal bir uyku çekmiş ve sıradan insanlar gibi rüya görmüştüm. İlk kez olan bir baş­ka şey de, bir dış etki olmadan uyanmamdı...</p>

  <p>Tekrar uyuyamayacağımı, vücudumun artık uykuya zerrece ihtiyacı olmadığını, hatta sırtımın yatmaktan hafif sızladığını anlayınca kalktım. Çok uyuyan insanların yaşadığı o huzurla karışık sersemlik hissiyle doluydum. Son zamanlardaki tecrü­belerim bana Siyah Uyku’dan sonra kendini iyi hissetmenin mümkün olamayacağını göstermişti. Oysa o an iyi hissediyor­dum kendimi.</p>

  <p>Daha önceki her kalkışımda, beni uyandıran telefon o günü nasıl geçireceğimi belirlemişti. Fakat ilk kez kendi başıma uyanıyordum... Saatime bakmak için başucu lambasını yak­tım. 04.17... Ennoia’nın karanlığında bu saatin öğleden sonra­ya mı, sabaha mı denk düştüğünü anlamak imkansızdı. Her iki ihtimalde de yemek vaktine daha çok vardı.</p>

  <p>“Bakalım bugün neler olacak?” dedim yüksek sesle kendi kendime... Kalkıp banyoya girdim ve sıcak suyu açıp duşun altına girdim.</p>

  <p>Tıraş olduktan sonra temiz bir mavi gömlek, altına siyah pantalon, üstüne de siyah ceket giydim. Bir gece önce sürpriz bir biçimde katıldığım İtalyan Gecesi’ndeki paspallığımdan doğrusu biraz utanmıştım. Kim bilir belki Arsen’i bulursam yemeğimi geçmişte bir yerlerde yiyebilirdim.</p>

  <p>İyi ama Arsen’i nerede ve nasıl bulacaktım?</p>

  <p>Belki de önce Marie’yi aramalıydım. Numarasını öğrenmek için telefona uzanıp resepsiyonun numarasını çevirdim. Her zaman her yerde olabilen Franz karşımdaydı. Cevap alamaya­cağımı bildiğim halde sordum: “Merhaba Franz, nerede ve hangi boyutta olduğumu biliyor musun?”</p>

  <p>“Anlayamadım.”</p>

  <p>“Senin anlayacağın saati ve günü soruyorum.”</p>

  <p>Artık alışmıştı herhalde, hemen cevapladı: “Sabah 04.50. Aralık ayının 21’i...”</p>

  <p>Susup kalmıştım. Bu, otele geleli yaklaşık 16 gün olduğu anlamına geliyordu. Telefonun öbür ucundan Franz “Bir şey mi oldu?” dedi... Kafam inanılmaz derecede karışmıştı. Zaman mefhumu elimden tümüyle kayıp gitmek üzereydi.</p>

  <p>“Ben buraya geleli 16 gün mü oldu Franz? Bu, inanılmaz bir şey. Siyah Uyku’yla belki birkaç gün atlamış olabilirim ama bu kadar zaman nasıl geçti. Ben... ben sadece bir hafta diye düşü­nüyordum. Üstelik bu kez sakallarım da uzamamış.” Franz o sinirbozucu kibarlığıyla “Sizin için ne yapabilirim?” dedi... Ona Marie’nin oda numarasından başka bir şey sormanın an­lamı yoktu.</p>

  <p>Arsen’i odasında bulmak mümkün değildi. Kaldı ki bana as­la odasında uyumadığını, bulduğu uygun bir yerde kıvrılıp uyuduğunu söylemişti? Aslında benim yapmam gereken de buydu. Neden odamda uyumuştum ki? Belki bir haftadır uyu­yordum, belki günlerce süren bir Siyah Uyku dönemi yaşamış, dışarıdan hiç kimse beni aramayınca da normal uyku dönemi­ne girmiştim. Her şey olabilirdi ama fiziksel olarak su içme­den, yemek yemeden nasıl bu kadar uyuyabilmiştim? Fakat Ennoia’da mümkün olmayan ne vardı?</p>

  <p>Sabahın beşi, Marie’yi aramak için çok erken bir saatti. Bana birkaç kez “Ben nesnel zamanı yaşarım,” demişti. Onu ara­mak, Kongreye katılmak ve bu uzun boşluğun esrarını onlarla konuşmak için üç saat daha beklemek istemiyordum. Üstelik acil bir durumdu. Telefonla aradım ama uğultudan başka bir şey çıkmadı. Marie’nin söylediklerinden hatırladığım kadarıy­la uğultu, farklı boyut ya da otelin iletişime bir tür engel koy­ması gibi bir şeydi... Demek ki, otel Marie’ye ulaşmamı engelliyordu. Isidoro’yu deneyebilirdim.</p>

  <p>Tekrar Franz’ı rahatsız ettim: “Zor durumdayım Franz. Tam üç hafta boyunca uyumuş olabilirim, bu sence normal mi?”</p>

  <p>“Sizi anlamak çok zor beyefendi?”</p>

  <p>“Sence şu an ne yapmalıyım?”</p>

  <p>“Kahvaltı saat yedide başlar, kafemiz ve lobimiz açık.”</p>

  <p>“Tamam,” diyip susturdum onu ve Isidoro’yu sabahın beşin­de uyandırmayı göze alıp, numarasını çevirdim. Aynı uğultu yine kulaklarımı doldurdu. Otel bütün geçişleri yasaklamıştı adeta. Ani bir kararla Ella’yı aradım. Uğultu sanki daha da art­mıştı.</p>

  <p>Koltuğa çöküp kaldım, az önce yataktan kalkarken içimi dolduran o büyük huzur duygusunun tek bir zerresi daha kal­mamıştı.</p>

  <p>Pencereden kar fırtınasını seyrettim. Cadde üzerinde kar ka­lınlığı artmıştı ama otelin önündeki geniş kaldırımda bir kişi­nin geçebileceği kadar karlar kürenmişti. Ennoia’da her şeye rağmen hayat olağan akışını sürdürüyor, birileri karları kürü­yordu... Saate baktım. 05.07.. Kafeye inmeye karar verdim. May’i bulabilirdim.</p>

  <p>Arsen’in tezi doğruysa, “otel-bilgisayar”ın “disket sürücüsü” olarak kullandığı bir odada günler boyu kalmıştım. Bu du­rumda otel hafızamı bir bütün olarak ana belleğine kaydetmiş oluyordu. Tümüyle inanmasam bile fikir beni korkutuyordu. Bilinç ve bilinçdışımın bana bile mahrem olan özel bölgeleriy­le bir başkasının eline geçmesi kesinlikle hoş bir düşünce de­ğildi. Neden Arsen’in dediklerine kulak verip lobide duran koltuklardan birine kıvrılıp yatmamıştım ki?</p>

  <p>Asansöre binmeden önce Isidoro’nun odasını tıklattım. Ce­vap gelmedi. Üstelemedim. May ile konuşmalıydım; şansım varsa kahvaltıda Marie’ye ve diğer davetlilere katılabilirdim.</p>

  <p> </p>

  <p>May tezgâhın bir köşesinde yine kitabını okuyordu, pencere kenarındaki bir masada ise daha önce hiç görmediğim şık gi­yimli orta yaşlı gözlüklü bir adam oturuyordu. Kafede bir ga­riplik sezdim ama pek aldırmadım. Bar sandalyelerinden biri­ne tüneyip May’den bir bardak su istedim. Başını kaldırıp gü­lümsemeden baktı bana. Bakışlarımla oturan adamı işaret edip “Kim bu?” diye fısıldadım. May konuşmaya hevesli olmadığını hissettiren bir tavırla bardağı önüme koyup köşesine çekildi. Yerimden kalkıp May’i daha yakından görebileceğim bir yere gittim ve ona beni hatırlayıp hatırlamadığını sordum. İnatçılığında, küskünlüğünde sevimli, çocuksu bir taraf vardı. “Hatır­lıyorum,” dedi bakışlarını bana çevirmeden...</p>

  <p>“Ne okuyorsun?”</p>

  <p>Kitabın kapağını gösterdi. Üst başlıkta “Nasıl Bir Gelecek?”, alt başlıkta daha ince harflerle “Komünal Toplum Düşüncesi­nin Tarih Boyu Gelişimi ve Anarşizm” yazıyordu. Yazarı, Yvonne Krueber...</p>

  <p>Madam Yvonne Krueber ile tanışmayı gerçekten istiyordum ama bu, Ennoia’da o kadar kolay sayılmazdı. “Ne anlatıyor ba­na biraz özetlesene,” dedim sevimli olmaya çalışarak... “Boşversene, seninle hiçbir şey konuşmam,” diyip kitabına gömüldü.</p>

  <p>“Sana kötü bir şey yapmadım May, sadece biraz tartıştık o kadar.”</p>

  <p>“Lütfen beni rahat bırakır mısın?” dedi kitabın üzerinden ters ters bakarak...</p>

  <p>Kibar bir insanın yapacağı şeyi yaptım. Suyumu alıp barın öteki tarafına geçtim. May ve Franz beni rahatlatıyorlardı. Sa­bahın bir vaktinde aşağı indiğimde birini resepsiyonda, diğeri­ni ise barda bulabiliyordum. Onlar Ennoia’nın normal bir yere benzemesini sağlıyorlardı.</p>

  <p>Konuşmaya ihtiyacım vardı. May beni reddettiğine göre pencerenin yanında oturan o adamla gidip tanışabilirdim. Sa­bahın o saatinde insanın sosyal cesaretinde bir artış oluyor ol­malı ki ismimi söyleyip, elimi uzattım, hatta espri bile yaptım: “Demek ki, siz de benim gibi erkenden kalktınız öyle mi?” Elimi sıktı ama ne dediğimi anlamışa benzemiyordu.</p>

  <p>“Oturabilir miyim? Sizi rahatsız etmiyorsam.”</p>

  <p>“Tabii ki buyrun,” dedi ama pek istekli olduğu söylenemezdi.</p>

  <p>“Ennoia’da mı kalıyorsunuz?”</p>

  <p>“Evet.”</p>

  <p>“Davetli misiniz? Yoksa memur mu?”</p>

  <p>Bakışlarındaki tedirginlik ve şaşkınlık beni güldürdü. “Otel müşterisi misiniz?” diye suskunluğu bozdum.</p>

  <p>“Evet.”</p>

  <p>“Şu halde burayı lojman olarak kullanan daimi idari görevli­lerden biri değilsiniz.”</p>

  <p>“Hayır değilim.”</p>

  <p>“O zaman memursunuz?”</p>

  <p>“Hayır.”</p>

  <p>Onu bir daha ne zaman görecektim ki? Israrcı davranabilir ve onu rahatsız etmeye devam edebilirdim. “O halde kimsi­niz?”</p>

  <p>“Özür dilerim kalkmam gerekiyor,” diyip masadaki dosyası­nı alıp hemen toparlandı. O zaman adamın üstündeki kıyafet­lere daha dikkatle baktım. Şık bir adamdı. May’e bakmak için kafamı kaldırdığımda, gördüklerimi kavrayabilmem için en az bir-iki dakika geçmesi gerekiyordu. Bir kere barda May yoktu, onun yerinde galiba adına papyon dedikleri şeyi takan beyaz gömlekli, siyah yelekli bir barmen vardı ve arkasındaki tez­gâhta La Notte Italiana açık büfesinde gördüğümden çok daha fazla içki şişesi duruyordu. Bar bu rengarenk şişelerle birlikle adeta ışıklar saçıyor ve barmenin sol arkasında, üst tarafta kü­çük bir televizyon duruyor, ekrandaki görüntüler büyük bir hızla ortaya çıkıp kayboluyorlardı. Bütün bu gördüklerime an­lam vermeye çalışırken, az önce rahatsız ettiğim adam barme­ne beni gösterdi ve onun uzattığı küçük kağıdı imzalayıp kafeyi terk etti.</p>

  <p>Peki ama bu neydi şimdi? Kafede geçmişe mi gitmiştim? Bu nasıl mümkün olabilirdi? Ennoia’nın yeni bir sürprizinin tam içine düşmüştüm yine... Büyülenmiş gibiydim. Barmenin bakış­larımdaki şaşkınlığı fark etmemesinin imkanı yoktu. Görmezlikten gelmeye çalışsa da ara sıra merakına yenilip dönüp bana bakıyor, bu arada eski filmlerde olduğu gibi elindeki bir bezle bardakları kuruluyordu. Ayağa kalkıp ona doğru ilerledim.</p>

  <p>Arsen geçmiş yolculuğu diye bir şey olmadığını söylemişti. Pembe Uyku’yla Hayal Odası’nın bir karışımından ibaret bir durumdu; bir anlamda bilgisayarın video kayıtlarından birini seyrediyorduk sadece. Ama bunun sadece otelin büyük yemek salonunda değil her yerde, örneğin kafede de mümkün olabi­leceğinden hiç söz etmemişti. Demek ki “pembe bulut” her an her yerdeydi ve bir anda bana eski bir kaydı seyrettirmeye baş­lamıştı. Geçmişte nereye gittiğimizi anlamak için barmene hangi yılda olduğumuzu sormanın bir yolunu bulmalıydım ama bakışlarım televizyondaki görüntülere kaydı. Peş peşe ge­len kısa, hızlı ve rengarenk görüntüler bitmişti. Ekranda yine grafik şekiller belirdi, elektronik tınılarla yapılan senfonik bir müziğin ardından ekranda bir spiker belirdi. Anladığım kadarıyla bir haber programıydı. “Günün Özeti” yazısı çıktı.</p>

  <p>9 Kasım 1989’daydık. Büyük ihtimalle Avrupa genelinde ya­yın yapan bir televizyon istasyonuydu, çünkü o yıllarda da yaygın olarak konuşulan, şimdi ise ortak dil haline gelen İngi­lizce’yi kullanıyorlardı. Tüm dikkatimi televizyona verdim, barmenden sesi açmasını bile istedim. İlk haberden anladığım kadarıyla, iki Almanya’yı birbirinden ayıran Berlin Duvarı diye bir şeyin yıkılışından söz ediyorlardı. Tarih bilgimin kıtlığın­dan nefret ettim ama biraz daha dinleyince anladım. Sosyalist Almanya’yı kapitalist Almanya’dan ayıran duvar yıkılmıştı. Üniversitedeki tarih derslerinde böyle bir olaydan söz edildiği­ni hayal meyal hatırlıyordum ama ana bir konu başlığı olarak okuduğumu hatırlamıyordum.</p>

  <p>Yine ‘80’lerdeydik...</p>

  <p>May’in okuduğu kitap aklıma geldi. Belki de az önce barda, Avrupa’daki Sovyet güdümlü baskıcı sosyalist rejimlerin çökü­şü üzerine bir bölüm okuyordu. Bütün bunlar tesadüf olamaz­dı. Olaylar birbiriyle ilişkiliydi. May ile yaptığım konuşma, Ar­sen'le ‘80’li yıllara gitmemiz, Yvonne Krueber ve tekrar ‘80’li yıllar...</p>

  <p>Barmen yanıma yaklaştı. “İyi geceler efendim, size bir içki hazırlamamı ister misiniz?”</p>

  <p>Boş mideye içki içme alışkanlığım yoktu ama içinde bulun­duğum durum açısından sert bir kahve fena olmayabilirdi. Gözüm hâlâ televizyondaydı... Barmen kahvemi önüme koyar­ken “Bence asla birleşemeyecekler,” dedi. “Düşünsenize 40 yıldır ayrı yaşayan iki halk. Her şeyleri farklı artık. Birbirlerine alışmaları zor olacak.”</p>

  <p>“Haklısınız,” diyebildim. Ne diyebilirdim ki? Baskıcı bir re­jim altında uygulamaya konan sosyalizm üzerine fazla bir şey bilmiyordum. Televizyonu bırakıp içki tezgâhına baktım. Hayatımda bu kadar çok içki markasını bir arada görmemiştim. Her şişe sanki ayrı bir sanat objesiydi. Hele bardaklar... O za­manlar her içki için ayrı bardak kullanıldığını hatırladım.</p>

  <p>Barmenin şaşkın bakışlarımdan tedirgin olduğunu hissede­biliyordum. Ama onu rahatlatmak için ne yapabilirdim ki? Ay­rıca Arsen’in tezine göre geçmişe gitmemiş olmam gerekiyor­du; sadece sanal bir kayıt izliyordum. Sanal bir garsonla kişisel bir sohbete girmek mümkün müydü? Pekala mümkün, diye düşündüm. Otelin belleğinde böyle bir garson varsa, o bir bil­gisayar programı değil gerçekten yaşamış biri olmalıydı.</p>

  <p>“Mutlu musun?” Bakışlarındaki şaşkınlığa aldırmadan he­men devam ettim: “Yani, burada bu barda çalışıyor olmak­tan?”</p>

  <p>Gülümsedi, her şeye rağmen normal bir insan olabileceğim ihtimalini göz ardı etmeden, alçakgönüllü bir tavırla konuştu. “Ben öğrenciyim, Otelcilik üstüne okuyorum ve burada staj yapıyorum. Mutlu olduğum söylenebilir. Peki ya siz? Siz ne iş yapıyorsunuz?”</p>

  <p>“Bir memurum,” dedim.</p>

  <p>“Ya, ne güzel, hangi ülkeden? Aksanmıza bakılırsa frankofon bir ülke olmah.”</p>

  <p>“Haklısınız,” birkaç saniye kadar düşünüp onu şaşırtmaya­cak bir şey bulmaya çalıştım ve bulur bulmaz da söyledim: “Fransa’danım.”</p>

  <p>“Öyle mi ne güzel? Hangi kentte oturuyorsunuz”</p>

  <p>“Paris.”</p>

  <p>Genç barmen konuşmak konusunda istekliydi, hele Paris’i duyunca... Ama bir zamanlar yaşamış da olsa, otelin hafızasın­da kayıtlı sanal bir görüntüyle Paris’i nasıl konuşabilirdim? Hem onun Paris diyince aklına gelen dünyanın en güzel şehirlerinden biriydi. Benim Paris’im ise onda dokuzu boşalmış, ba­kımsız, eski güzel günlerinden çok uzakta hayalet bir kentti...</p>

  <p>Kahvemi alıp masalardan birine geçtim. Arsen’i bulmalıy­dım ama nasıl? Etrafıma bakındım. May ile konuşurken or­tamdaki değişiklikliği fark etmemem normaldi çünkü hem ışık azdı hem de kafenin dekorunun çok değiştiği söylenemezdi. Masaların orta yerinde duran porselen kaplardaki paketlen­miş şekerler ve kremalar dikkatimi çekti... Küçük kağıtların içine konan şeker torbalarıyla oynamaya başladım. Tüketim toplumu baştan aşağı bir müze gibiydi. Yaşadığım çağda toz şeker büyük kâselerde bar tezgâhında durur ve her masaya ko­nulmazdı. Şeker üreten fazla fabrika yoktu.</p>

  <p>Barmenle sohbetimi yarıda kesmiştim. Onu şaşırtmadan, Arsen gibi görüntüleri bir çatal saldırısıyla iptal etmeden on­dan ne öğrenebilirim diye düşünüyordum. Bulur bulmaz soru­yu yapıştırdım.</p>

  <p>“Ennoia Oteli’nin ne zaman kurulduğunu biliyor musu­nuz?”</p>

  <p>“Evet. Geçen yüzyılın sonlarında... Ama 5 yıl önce büyük bir restorasyondan geçmiş. Dış cephe korunarak yeni bir otel inşa edilmiş.”</p>

  <p>“Genelde kimler gelir buraya?”</p>

  <p>“Kongre turizmi için kullanılır. Yazları hiç boş kalmaz. Ama kışın da fena değildir. Şu ölü mevsimde bile dört ayrı kongre yapılıyor. Avrupa Diş Hekimleri Birliği’nin olağan genel kuru­lu, İsveç El Cerrahisi Kongresi ve iki tane felsefe semineri...”</p>

  <p>Bunları Marie de söylemişti. Barmenden yeni bir şey öğrene­mezdim.</p>

  <p>Arsen’i bulmalıydım. Ennoia’yla başa çıkabilmek için onun gibi bir dehaya ihtiyacım vardı. Ama Ennoia, ona ulaşmama izin vermiyordu. Kafeden çıksam, başıma neler geleceğini bil­miyordum. Öte yandan yaşadığım sıradışı bir tecrübe esnasın­da Franz ilk kez ortalıklarda görünmüyordu ve bu tedirgin ediciydi. Daha önce nereye gitsem karşıma çıkmıştı; Hayal Odası’nda, Geçmiş Yolculuğu Salonu’nda... Burada yoktu. Bel­ki de yaşadığım, davetlilerin söylediği türden bir Koridor Seyyahhğı tecrübesiydi ya da Arsen gibi korsan gezilere başlamış­tım. Ama Arsen nereye gittiğini ve ne yaptığını bilirdi, bense otelin kontrolündeydim...</p>

  <p>Terlediğimi hissettim. Pencerenin altındaki kalorifere elimi uzattım ve metali tutar tutmaz elimi geri çektim. Ömrüm bo­yunca hiçbir kaloriferin bu kadar ısıtıldığını görmemiştim. Panik içinde garsona “Kaloriferler çok ısınmış bir sorun mu var acaba?” diye seslendim. Garson şaşkın ve anlamaz bakışlarla hemen arkasına doğru eğildi ve yanındaki kalorifer dilimleri­ne elini uzattıktan sonra “Sorun yok beyefendi bu mevsimde hep böyle yanar. Dışarıda hava çok soğuk,” dedi.</p>

  <p>Kendi çağımda asla bir benzerini bulamayacağım kahvemin tadını ağır ağır çıkarıp, buradan çıkmalıydım. Rahatsız hisse­diyordum kendimi...</p>

  <p>Arsen ne zaman ne yapacağını nasıl bilebiliyordu? İşaretleri doğru gözleyip onu bulabilir miydim? Hiç sanmıyordum. Dı­şarı çıkmayı düşündüm. Arsen’in Geçmiş Yolculuğu Salonu’na dair anlattıklarından hatırladığım kadarıyla, tekrar içeri girdi­ğimde gerçek zamana geri dönebilir ve May ile konuşabilir­dim. ..</p>

  <p>Ama hiç değilse bir kere Arsen gibi zekâmı kullanmaya çalı­şıp, farklı bir şey yapsam ne olurdu?</p>

  <p> </p>

  <p>“Arsen isimli bir arkadaşıma not bırakmak istiyorum, gerçi hangi odada kaldığını bilmiyorum ama...” diye seslendim bar­mene.</p>

  <p>“Sorun değil, hemen buluruz. Tam ismi neydi?" dedi genç barmen rahatlatıcı bir ifadeyle.</p>

  <p>“Bilmiyorum, sadece Arsen,” diye bara yaklaşıp tezgâha abandım.</p>

  <p>Barmen resepsiyonu aradı, ismi söyledi. Beklemeye başla­dık. Saniyeler boyunca üç ihtimal üzerinde duruyordum. Bir, “Bu isimde biri yok,” diyeceklerdi. İki, Arsen’in oda numarası­nı vereceklerdi. Üç, ilk iki tahminimin dışında başka bir şey gerçekleşecekti. Her üç ihtimalde de otel bana bir işaret gön­dermiş olacaktı.</p>

  <p>“Otelde bu isimle biri kalmıyormuş, isimden emin misi­niz?” dedi barmen düşüncelerimi aniden kesintiye uğratarak.</p>

  <p>“Boşverin sadece bir denemeydi,” dedim.</p>

  <p>Çıkmak üzereyken arkamdan seslendi. “Efendim hangi oda­da kalıyorsunuz, hesap için...”</p>

  <p>Geri döndüm, uzattığı kağıdı imzaladım. Tanrı bilir 1989 yılında odamda kim kalıyordu. Tam dışarı çıkarken telefon çal­dı, barmen arkamdan yine seslendi. “Efendim telefon size...”</p>

  <p>Telefonu elime aldığım an, pembe bulutsu madde aniden orta­ya çıktı ve ağır ağır yok oldu. May bana bakıyordu, bardaydım.</p>

  <p>“Elinde o telefonla ne yaptığını sanıyorsun?” dedi May ters ters bakarak. Telefondan çevir sesi geliyordu, birden gözüm May’in elindeki kitaba takıldı.</p>

  <p>“Şu an hangi bölümü okuyorsun?” dedim.</p>

  <p>“Doğu Almanya’nın yıkılışını.”</p>

  <p>“Hangi sayfadasın?”</p>

  <p>“513...”</p>

  <p>Peş peşe üç numara çevirdim: 5, 1 ve 3...</p>

  <p> </p>

  <p>Uğultu yoktu, karşı tarafta telefonun çalma sesini duyabiliyor­dum. Sonra aniden ses kesildi ve daha farklı tonda bir çalma sesi gelmeye başladı. Telefon açıldı, ses yoktu. İsmimi verdim ve kiminle görüştüğümü sordum. Sessizlik bir müddet daha devam ettikten sonra “Peki sen kimi arıyorsun?” dedi bir ses. Arsen’di...</p>

  <p>“Tabii ki seni,” dedim bir kahkaha atarak.</p>

  <p>Onu nasıl bulduğumu sordu. Uykudan yeni kalktığı belli oluyordu. “Bu bir sır. Görüşürsek anlatırım,” dedim.</p>

  <p>“Görüşmek mi?”</p>

  <p>“Hemen görüşelim. Burada birbirimizi kaybetmemiz an me­selesi.”</p>

  <p>Susuyordu. Belki de yeni uyanmış ve şaşkınlığını üstünden hâlâ atamamıştı.</p>

  <p>“Sana anlatacak çok şeyim var Arsen. Sabırsızlanıyorum çok tuhaf şeyler yaşadım. Az önce bu barda geçmişe gittim. Yine ‘80’lere...”</p>

  <p>Suskunluk devam ediyordu.</p>

  <p>“Arsen, Tanrı aşkına neyin var?”</p>

  <p>Telefonu kapatmıştı...</p>

  <p>Büyük ihtimalle Siyah Uykuya yakalanmıştı. Belki beni tanımamıştı bile. Onu bulmam, her şeyi anlatmam gerekiyordu. Ayrıca Siyah Uyku deneyinden sonra onu yalnız bırakmamam gerekiyordu.</p>

  <p>Telefonu neden kapatmıştı? Kaldığı odayı artık biliyordum. 513 nolu odada olmalıydı. Lobiye doğru koştum, asansöre bin­dim. Beşinci katta kapı açıldı. Arsen karşımdaydı... İlk kez o değil ben asansörün içindeydim. Hiç şaşırmışa benzemiyordu.</p>

  <p>“Neyin vardı senin telefonda?”</p>

  <p>“Telefon mu?” dedi...</p>

  <p>“Az önceki konuşma...”</p>

  <p>Duymamış gibiydi, asansöre binip zemin katın düğmesine bastı. Ona telefonu nasıl bulduğumu ve tüm hikâyeyi hemen anlatmaya başladım. Asansörden indikten sonra lobideki kol­tuklara geçip oturduk. Beni dinliyordu ama konuşmaya istekli değildi, aslında hâlâ tam olarak uyandığı söylenemezdi. Birkaç soru sordum, aldırış etmedi. Yoğun bir düşünce seansına kapı­lıp gittiği belli oluyordu.</p>

  <p>“Siyah Uyku’ydu bu,” dedi. “Sonunda beni de yakaladı işte ve sisteme dahil etti.”</p>

  <p>“Bence bu otelde bulunup da sisteme dahil olmayan tek kişi bile olamaz.”</p>

  <p>Cevap vermedi, yüzüme bile bakmadı. Duymamış gibiydi.</p>

  <p>“Benim yaptığım hesaplara göre en az bir hafta uyumuş ol­malıyız.”</p>

  <p>Gözlerini iyice açarak bana bakakaldı. Konuşmaya devam ettim.</p>

  <p>“1987 yılında yediğimiz o yemekten çıkar çıkmaz odama gi­rip uyudum.”</p>

  <p>“Ben de,” dedi.</p>

  <p>“Uyandığımda, Franz’a saati ve günü sordum. Ne dedi bili­yor musun?”</p>

  <p>Arsen ümitsiz bir biçimde kafasını iki yana salladı. “Ne de­di?”</p>

  <p>“21 Aralık dedi dostum. 21 Aralık.”</p>

  <p>“Yani,” dedi gülümseyerek. “Bu ne anlama geliyor. Tarihler­le pek aram yok açıkçası...”</p>

  <p>“Bir hafta ya da on gün boyunca uyuduğumuz anlamına ge­liyor. 1987 yılma hangi gün gittiğimizi bilemiyorum. Tek bil­diğim, bu otele 5 Aralık sabahında geldiğim.”</p>

  <p>Arsen başını iki elinin arasına alıp derin bir nefes aldı. “Ola­bilir,” dedi sadece...</p>

  <p>“Peki sence bizi nasıl besledi bu süre boyunca?”</p>

  <p>Arsen anlayışlı bir gülümsemeyle baktı bana. “Herhalde vü­cut fonksiyonlarını durduracak kadar yeteneği var bu otelin.” Yine susmuştu. Çok derin düşüncelere dalıp gittiği belli olu­yordu.</p>

  <p>Beni üzen'bir başka şey de, onu bir türlü şaşırtamamaktı ga­liba... Az önce kafede Berlin Duvarı’nın yıkıldığı güne nasıl gittiğimi anlattım, sonra da 513 numaralı telefonu nasıl çevir­diğimi...</p>

  <p>“Sen değil miydin o?” dedim.</p>

  <p>“Evet, telefon sesiyle uyandım ama konuştuğum kişinin kim olduğunu şu an hatırlamıyorum bile.” Hâlâ Siyah Uyku’dan uyanmanın getirdiği sersemliği yaşıyordu. Onu sorula­rımla ayıltmam gerekiyordu: “Bütün bu yaşadıklarımı yorum­lamayacak mısın? Bütün bunlar seni şaşırtmıyor mu?”</p>

  <p>“1987 yılındaki yemekte de konuşmuştuk,” dedi sakin bir tonda. “80’ler dünya tarihinde bir tür kırılma noktasına teka­bül ediyor, sosyalizmin yıkılışı, diğer muhalefet biçimlerinin filizlenmeye başlaması ve kapitalizmin kendi sonunu hazırla­yan mutlak hakimiyeti açısından... Otel bu dönemle yakından ilgileniyor anladığım kadarıyla. Kafede başına gelen şey de pembe bulutun sana yaptığı muzip ama anlamlı bir şakaydı. Otelin her yanında Isidoro’nun gözlediği enerji alanları var ve sanırım o alanlar May’den süzdükleri bilgileri senin için yo­rumlayıp görselleştirdiler. Diğer bir deyişle, otelin kafesinde duvarın yıkıldığı geceye dönüş yaptılar.”</p>

  <p>“Yani, bana özel bir şov değildi.”</p>

  <p>“Sana özeldi.”</p>

  <p>Arsen düşünce seansını bitirmiş gibiydi. Saat yediyi geçi­yordu.</p>

  <p>“istersen kahvaltıya inelim,” dedi. “Çünkü senin hesabınla bir haftadır hiçbir şey yemiyoruz...” Dalga mı geçiyordu, ciddi miydi? Bunu anlamak mümkün değildi. Ama pek iyi görün­mediğinden emindim.</p>

  <p> </p>

  <p>Hiçbir zaman tam olarak kestiremeyeceğimiz bir süre önce muhteşem bir İtalyan mutfağı açık büfesinde yiyip içtiğimiz otelin yemek salonunda, bizim dışımızda çok az kişi vardı. Sa­bahın yedisiydi. Arsen’e Marie’nin Ennoia Sakinleri teorisin­den ve otelde kalanların yaşadığı boyut farklılarından söz et­tim. Pek ilgilenmişe benzemiyor, dalgın bir biçimde kahvaltı ediyordu.</p>

  <p>“Kongre’dekilerle aynı boyutu paylaşmadığımız kesin,” diye konuşmakta ısrar ettim.</p>

  <p>“Bunlar çok zor şeyler,” diye girdi söze. “Bilgisayar metaforunu kullanarak şöyle düşünebiliriz. Otelin içinde karmakarı­şık bir zamanlar ağı var. Odandan çıktığın andan itibaren fark­lı bir boyuttasın. Zaten otelin kapısından girmemizle beraber pembe bulutun belirlediği sanal gerçekliğin bir parçası oldu­ğumuz söylenebilir. Dolayısıyla, kimlerle ne zaman ve nasıl buluşacağımıza da otel karar veriyor. Sen bunu pek değiştiremiyorsun. Karşılaşacağın insanlarla ilgili bir seçim yapma şan­sın pek yok.”</p>

  <p>“O zaman bizim sürekli karşılaşmamızı istiyor bu otel.”</p>

  <p>“Evet öyle,” dedi içini çekerek. “Aynı günlerde olele gelmiş olabiliriz, bu da izleyeceğimiz yolu çakıştırmaktadır. Eminim, hiç kimseyi fazla yalnız bırakmamak üzerine kurulu bir sis­temdir bu.”</p>

  <p>“Peki sen bir yalnızgezer olarak kimlerle karşılaştın?”</p>

  <p>“Yalnızgezer mi? Ne demek istiyorsun?”</p>

  <p>Ona Marie’nin yalnızgezerler teorisini anlatmaya yeniden başlamıştım ki beni durdurdu.</p>

  <p>“Gerçekten kendimi iyi hissetmiyorum ve senin şu Kongre zırvalarını dinlemekten de pek hoşlanmıyorum. Ayrıca sâna şu iki intihar olayında yardımcı olabileceğimi de sanmıyorum.” Onu sinirlendirmiştim. Aynı gergin tonda devam etti: “Ku­sura bakma ama ben yalnız kalmaktan hoşlanırım. Geldiğim yerde zekâmı ve sahip olduğum yetenekleri takdir edecek ye­teri kadar insan vardı. Buraya dahi ilan edilmek ya da senin problemlerini çözmek için gelmedim. Hem bu otelin keyfini çıkarmak hem de sistemi çözmek istiyorum ve bütün bunları sadece kişisel merakımdan ötürü yapacağım.”</p>

  <p>Susup tekrar yemeğine döndü.</p>

  <p>“Hayatımda senin kadar bencil birini görmedim. Eminim liberalsindir sen,” dedim.</p>

  <p>Suratıma gerçekten çok kötü baktı.</p>

  <p>“Liberal değilim. Ama politikayla da uzak yakın bir ilgim yok. Ben Akademiliyim, her ne kadar serbest çalışsam da bağlı bulunduğum bir disiplin var.”</p>

  <p>“Peki niye bu kadar bencilsin?”</p>

  <p>“Bencil mi? Neler saçmalıyorsun sen. Bencilmiş... Sana 475 numaralı odaya gitmeni sanki bir başkası söyledi. Geçmiş Yol­culuğu Salonu’nda ben olmasaydım ne yapacaktın? Ayrıca sa­na dün davetlilerin henüz bilmediği şeyleri açıklayan da bendim, unutma!”</p>

  <p>“O zaman neden bana yardım etmek istemiyorsun?”</p>

  <p>“Ne için?” diye sesini yükseltti. “İntiharların sebebini bul­mak için mi? Burada polisiye film mi çeviriyoruz zannediyor­sun? Daha önce de söyledim, ipuçlarından yola çıkarak ulaşa­cağın kesin bir sonuç yok... İlle de kesin veriler istiyorsan, So­ğuk İstasyon ekibini ara.”</p>

  <p>Kollarımı kavuşturmuş onun sinirinin geçmesini bekliyor­dum. Alaycı bir ifadeyle “Sanki onların bilemediği bir şeyi çö­zeceksin?” diyip tekrar kahvaltısına döndü.</p>

  <p>“Ya o manyetik alan, orayı niye keşfetmiyoruz?”</p>

  <p>Lokmasını çiğneyip yuttuktan sonra daha sakin bir ifadeyle konuştu. “Niye ‘Keşfetmiyorsun’ demiyorsun da ‘Keşfetmiyo­ruz’ diyorsun. Böyle bir keşifte senin bana ne yardımın doku­nabilir ki? Ben seninle bir ekip değilim, olmayı da istemiyorum. Otelin herkesle kurduğu ilişki birebir... “</p>

  <p>Sustuğumu görünce alaycı bir sakinlikle ekledi: “Neden gi­dip davetliler güruhuna katılmıyorsun da bana yapışmak isti­yorsun?”</p>

  <p>“Bu benim görevim,” dedim “Aşçıbaşı söyledi bunu...” Bunun onu bu kadar sinirlendireceğini tahmin edemezdim. “Aşçıbaşı aşçıbaşı! Sanki çok önemli bir tecrübeymiş gibi sürekli bunu anlatma bana. Eğer bu kadar önemliyse neden sana yardımcı olmuyor?”</p>

  <p>Giderek kabalaşması belki o kadar sorun değildi. Belki de susmam gereken yerde onu sorularım ve kişisel problemlerim­le boğmuştum. Ama arkadaş olduğumuzu dahi kabul etmeyen bir insana ne diyebilirdim? Sonuç olarak, haklıydı.</p>

  <p>“Konuşacak başka bir şeyimiz kalmadı,” diyip ayağa kalk­tım. Kahvaltımı bile bitirmemiştim.</p>

  <p>“Hem memurlardan, özellikle de gizli servis ajanlarından nefret ederim ben,” diye bağırdı arkamdan. “Neden gizli servi­se yardımcı olacakmışım ki?”</p>

  <p>Hızla uzaklaştım, gerçekten kırıldığımı hissediyordum. Ama öte yandan ne yapacağımı yine bilmiyordum.</p>

  <p> </p>

  <p>Bir gizli servis ajanı olmanın o ana kadar utanç verici hiçbir tarafı yoktu benim için. Ama Arsen’den uzaklaşırken beni en çok etkileyenin, o son soru olduğunu biliyordum: “Neden giz­li servise yardımcı olacakmışım ki?”</p>

  <p>Annem de yıllar önce buna karşı çıkmamış mıydı? Peki ben niye bu mesleği şeçmiştim? Babasız bir çocuk olarak oradan oraya göçen bir anneyle büyümenin getirdiği köksüzlük duy­gusu ve sanki hep sürgün ediliyormuş gibi Batı Akdeniz kentlerinde oradan oraya sürüklendiğimiz yıllar, bende kalıcı, güç­lü bir sistemin parçası olma isteğini artırmıştı.</p>

  <p>Daha küçük bir çocukken İçişleri müfettişi olmaya karar vermiştim. Çocuklar bile bir İçişleri müfettişinin federasyo­nun her yerinde merkezi iktidarı temsil eden önemli biri oldu­ğunu bilirdi.</p>

  <p>Bu hayalimden kimseye söz etmeden, üniversitede Sosyal Bilimler Fakültesi’ne girmiş, ilk iki yıldan sonra notlarımı çok yüksek tutup Kamu Yönetimi’ne devam etmeye hak kazanmış ve mezuniyetin ardından lçişleri’nin açtığı sınavdan başarıyla çıkmıştım. Çok az öğrencinin becerdiği zor işlerden birinin altından kalkmıştım. Annemse bütün bu olup bitenlere müda­hale etmiyor, sadece ara sıra “Baban bütün bunlara şaşırırdı,” demekle yetiniyordu.</p>

  <p>İçişleri’ne girdikten sonra bir gün şefim gizli servisle ilgile­nip ilgilenmediğimi sormuştu. Hiç beklemediğim bir soruydu bu... Çocukluk hayallerim arasında gizli servis hiçbir zaman yer almamıştı ama sonuç olarak o da İçişlerine bağlı bir bölüm­dü. Resmi kimliğim hep İçişleri müfettişi olarak kalacak ve böylece hayallerimden vazgeçmeme gerek kalmadan bir gizli servis mensubu olabilecektim.</p>

  <p>Üstünde fazla düşünmeden teklifi hemen kabul ettim. Özel durumlarda kimlik değiştirmek, sık sık seyahate çıkmak ve başkent Paris’te oturmak az şey değildi. Yapılan sınavı geçmek hiç zor olmamış, her şey kesinleşene, özel eğitim başlayana kadar da anneme bu konudan hiç söz etmemiştim...</p>

  <p>Artık gizli serviste çalıştığımı açıkladığımda ise -ki aslında bu açıklamayı yapmama hiç gerek yoktu- annem ciddi bir tep­ki göstermiş, sinirlenmiş ve belki de ilk kez olay çıkarmıştı. Sanki tam olarak neye kızacağını da bilemiyordu. “Bu saçma ve çok gereksiz bir şey. Başka insanları denetlemenin ne gibi ilginç bir tarafı olabilir ki?” diyordu. Konuşma belirli bir nok­tadan sonra gizli servis ajanı olmamdan çıkıp, İçişleri müfetti­şi olmama kadar gelmişti. Zor bir akşamdı. Ben de bütün ço­cukluk ve gençlik yıllarım boyunca beni oradan oraya sürük­lemesine ilk kez gereğinden fazla bir tepki göstermiş, kırıcı laflar etmiştim. Bunun üzerine hiçbir şey diyememiş, sadece gözleri dolmuştu.</p>

  <p>Fakat o akşam çok da haklı değildim aslında. Bütün ailele­rin üç kişiyle sınırlı olduğu, kardeşlik ve akrabalık bağlarının birkaç nesil geride kaldığı bir dünyada herkes evsiz, herkes sürgündü aslında. O akşam annemin “Hayatı boyunca köylü olarak kalmaktan gurur duyan şair bir babanın oğlu nasıl olur da gizli serviste çalışmak ister?” demesi, daha sonra beni çok düşündürecekti. Belki de babamın toplumsal statü denen şey­den bilinçli bir tavırla uzak durduğunu ilk kez o an fark et­miştim. Ne var ki, bütün hayatımı bağlayan bir karar almıştım ve geri dönmem imkansızdı. Üstelik, gizli serviste çalışıyor ol­ma fikrini her geçen gün daha çok seviyordum.</p>

  <p> </p>

  <p>Arsen’in o son sözleriyle, kapattığım bir defteri yeniden açmış­tım. Annemle babama karşı haksızlık yaptığımı düşünüyor­dum. Bir tür toplumsal rütbe uğruna bağımsız birey olmaktan vazgeçmiştim. Toplum içinde güçlü olmanın yolunun devlet memuru olmaktan geçmesi, Yvonne Krueber adlı o kadının çok da haksız olmadığı gerçeğini bir kez daha yüzüme çarpı­yordu. BFP sisteminde bürokratlar inkâr edilemez biçimde toplumun en güçlü kesimini oluşturuyordu ve Yvonne Kru­eber “Gücün olduğu yerde yozlaşma vardır,” derken belki de haksız değildi... Sağ olsaydı babamın da Yvonne Krueber’ın ta­rafını tutacağına emindim. Zaten hem liberalleri hem de BFP’yi sevmeyen komünal sistem yanlısı muhaliflerin baba­mın şiirlerini çok sevdiğini biliyordum.</p>

  <p>Geri dönüp Arsen’e birçok şey söylemek istiyordum ama düşündükçe bütün söyleyeceklerimin çok da önemli olmadı­ğını, son tahlilde kaba ve aptalca davranmış olsa da, Arsen’in haklı olduğunu hissediyordum. Gücün bir parçasıydım ve güç iyi bir şey değildi.</p>

  <p> </p>

  <p>Kafeye gittim, Frieda yine örgü örüyordu. Keşke May burada olsaydı, diye geçirdim içimden. “May nerede?” dedim Frieda’ya... “Bu saatte burada olmaz. Hem zaten o sadece bazı ge­celer yerime bakar. Asıl işi kütüphanededir,” dedi.</p>

  <p>“May kütüphane görevlisi mi yani?”</p>

  <p>Başıyla onayladı. Buna neden şaşırdığımı anlamamışa benzi­yordu. Bir şey içip içmeyeceğimi sordu. “Hayır,” dedim. “Ca­nım hiçbir şey istemiyor.”</p>

  <p>Günlerdir görmediğim Ella’yı bulmak için resepsiyona git­tim, kimse yoktu. Ofisine gitmeye karar verdim. Onu özlemiş­tim. Teninin sıcaklığını, yumuk gözlerindeki bebeksi ifadeyi, dudaklarındaki dolgunluğu ve bedeninden bedenime geçen kokusunu... İlk gördüğüm andan beri beni etkileyen cinsel ca­zibesi içten içe çağırıyordu sanki... Herkese her şeyi anlatıyordum ama Ella’nın odasında yaşadıklarımdan hiç kimseye tek kelime bile etmemiştim; bunun özel olmasını, bana kalmasını istiyordum. Ayrıca Bertuch’un bana sözünü ettiği o söylentiye, yani Ella’nın memurlarla yattığına artık hiç inanmıyordum. Güzel bir kadındı ve memurların peşinde koşacak biri değildi.</p>

  <p> </p>

  <p>Ella’nın kapısına defalarca vurmama rağmen açan olmadı. Tek­rar aşağı inip resepsiyona uğradım. Yine kimse yoktu. Tezgâhın önünde duran kalemle kağıdı alıp Ella’ya bir not bıraktım, “Se­ni Acilen Görmek İstiyorum” diye... Ardından kafeye uğrayıp Frieda’ya Ella’yı sordum. “Bilmiyorum,” dedi... Kafede oturur­ken şansımı birkaç kez telefonla da denedim ama her seferinde o sinir bozucu uğultudan başka bir şey çıkmadı karşıma.</p>

  <p>Yemek salonuna gittim, içeride sadece aşçılar vardı. Zemin katta kongre toplantılarının olduğu yere geldim, salonların ka­pısını tek tek açtım, hepsi boştu. Sanki günlerdir tek bir top­lantıya bile evsahipliği yapmamışlardı. Tekrar yemek salonuna dönüp aşçıbaşmı aradım. İçeriye mutfağa bile girdim ama üç genç aşçı onu görmediklerini söylediler. Oradan çıkıp resepsi­yona geldim, notum yerinde duruyordu. Telefondaki uğultuya rağmen defalarca Ella’nın numarasını çevirdim ve hiçbir sonuç alamadım. Ofisine çıktım, kapısını yumrukladım; hatta kırma­yı bile düşündüm. Orada koridorda oturup Frieda’dan aldığım yeni paketten sigara üstüne sigara içip Ella’nın gelmesini bek­ledim. Koridorda benden başka tek bir kimse dahi yoktu. Lo­biye indim, katıldığım toplantılar sonrasında kıpır kıpır kay­nayan büyük salonda boş koltukların ortasında yapayalnız­dım. Resepsiyon boştu ve Frieda kafede tek başına örgü örme­ye devam ediyordu. Mutfakta üç aşçıbaşı öğle yemeğini hazırlıyorlardı. Bir müddet sonra otelde onlardan, Frieda’dan ve benden başka kimse olmadığı gerçeğini kabul ettim. Neredey­dim ben? Nasıl bir boyuta düşmüştüm? Neden olduğunu bile­mediğim bir hırsla koşarak gidip ana giriş kapısını açtım. Sert bir rüzgarla içeri dolan karlar beni geriye doğru püskürttü. Dı­şarı çıkma şansım yoktu. Odama gidip yattım... Hiçbir şey umursamadan, hiçbir şey düşünmeden...</p>
</body>
</html>
