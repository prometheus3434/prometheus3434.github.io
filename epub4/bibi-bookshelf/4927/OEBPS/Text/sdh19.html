<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h2>II.</h2>

  <p class="quote">“-Hani dediğiniz gibi, kadastrocu olarak işe alındı­nız; ama maalesef bize bir kadastrocu gerekli değil. Bir kadastrocu için en ufak bir iş yok bizim burada.”</p>

  <p class="quotename">Franz KAFKA, <i>“Şato”</i></p>

  <p>Hiçbir şey gerçekliğin kendisi kadar güzel olamazdı. Adına Zaman dediğimiz şey bütün yeknesaklığıyla akıp gidiyordu. Yaşadığım onca olağandışı, tuhaf tecrübeden sonra varolmanın sıradanlığından daha huzur verici hiçbir şey olamayacağını anlıyordum. May kahvaltısını bitirip şaşkınlıkla masadan kalktıktan sonra tarif edemeyeceğim bir dinginlik içinde kafe­teryayı seyrettim. Kalabalık, gürültü, çatal bıçak sesleri... İşte olağan bir Ennoia günü başlamıştı ve bütün bunlardan daha güzel bir şey tasavvur edemiyordum.</p>

  <p> </p>

  <p>Peki ama ne yapacaktım?</p>

  <p>Marie dışında beni otelde tutan hiçbir şey yoktu aslında... Durgun Zaman’ın dışında olmak o kadar keyifli bir şeydi ki, Arsen’in sorduğu problemler aklıma dahi gelmiyordu. Hatta o an “karanlıklar prensi” Arsen’e acıdığım bile söylenebilirdi. Neler kaçırdığının farkında değildi. Gibarian haklıydı. Tek bir an bile yetmişti, adına gündelik hayat dediğimiz o sıradan akı­şın Ennoia’nın bütün mucizelerinden daha güzel olduğunu anlamak için... Sanki uzun bir seyahatten dönmüş ve evime kavuşmuştum. Kahvaltımı bitirdim, kendime artık herkesten daha yakın hissettiğim aşçılara selam verip kafeye doğru iler­ledim. Frieda’yı da görmek istiyordum.</p>

  <p>Kafeyi otele geldiğim günden beri ilk kez bu kadar kalabalık görüyordum. Masalardan birinde Klamm ve Sordini oturuyor­du. Onlara hiç aldırış etmeden Frieda’ya doğru yönelmeme şa­şırdıklarını hissedebiliyordum.</p>

  <p>“Hoşgeldiniz,” dedi Frieda beni görünce.</p>

  <p>“Zordu Frieda,” dedim. “Çok zor...”</p>

  <p>Yüzüme anlayışlı bir gülümsemeyle baktı.</p>

  <p>“O gün kapının önünde karla mücadele ederken söyledikle­rinin hayatımı kurtardığının farkında mısın?”</p>

  <p>“Neden söz ettiğinizi anlayamıyorum,” dedi yüzündeki ifa­deyi hiç değiştirmeden. “Keşke sizi daha iyi anlayabilseydim. İnanın, bunu çok isterdim.”</p>

  <p>“Ben de seni anlayabilmeyi Frieda...”</p>

  <p>Kibarca ne içeceğimi sordu. “Her zamankinden,” dedim...</p>

  <p> </p>

  <p>Kafenin iç tarafına doğru dönüp, Klamm ile Sordini’nin masa­sına oturdum. Kendime güvenim ve rahatlığımdan huzursuz olmuşlardı. Daha birkaç hafta önce acemi bir Ennoia sakiniy­dim onların gözünde. Sordini, ciddi ve otoriter bir edayla koltuğunda kaykılıp, “Göreviniz nasıl gidiyor?” dedi...</p>

  <p>“Umurumda bile değil. İstifa edeceğim. Biraz sonra dilekçe­mi yazıp Paris’e postalarım. Ama siz, buradaki amirim olarak, bunu sözlü bir istifa gibi kabul edebilirsiniz.”</p>

  <p>İlk tepkileri sessizlik oldu. Birbirlerine baktılar, sonra tekrar bana döndüler.</p>

  <p>“Siz delirmişsiniz galiba,” diye sessizliği bozdu Sordini. “Memuriyetten istifa etmek...”</p>

  <p>Sözünün gerisini getiremeden Klamm araya girdi.</p>

  <p>“Olabilir, Sordini. Burası Ennoia...” Sonra bana döndü. “Ne yapmayı düşünüyorsunuz?”</p>

  <p>“Doğduğum babaevine geri dönmeyi... Sıradan biri gibi ya­şayacağım, köyün ortak işlerine katılacağım, belki kiraz yetiş­tiririm... Hiçbir şey umurumda değil.”</p>

  <p>Klamm içten bir kahkaha attı.</p>

  <p>“Gizli Servis’tekilerin istifa mektubunu görünce neler yaşa­yacağını tahmin edebiliyorum. Sanırım böyle bir şeyle ilk kez karşılaşacaklar...”</p>

  <p>Sordini’nin yüzündeki ciddiyet yerini şaşkınlığa bırakmıştı. “Ne oldu? Siz daha bir hafta önce...”</p>

  <p>“Ne yapacağımı bilemez bir halde ortalıkta dolanıp duru­yordum değil mi?”</p>

  <p>“Kusura bakmayın ama öyleydiniz evet.”</p>

  <p>“Şimdi her şey değişti... Klamm’ın dediği gibi burası Ennoia ve her şey olabilir.”</p>

  <p>Klamm keyiflenmişti...</p>

  <p>“Gerçekten neler oldu anlatmayacak mısınız?”</p>

  <p>“Hiçbir şey olmadı. Her şeyi yeni baştan düşündüm. İçişleri bana göre bir yer değil.”</p>

  <p>Sordini gizli bir sır ifşa ediyormuşcasına yakınlaşıp koluma dokundu ve kısık sesle “Bakın burası İçişleri’nin, hatta Federasyon’un en üst birimlerinin dahi kontrol edemediği bir yer...”</p>

  <p>Klamm kısık sesle ona katıldı:</p>

  <p>“Değil Federasyon, BFP bile buraya müdahale edemiyor. Ayrılmanıza gerek yok.”</p>

  <p>“Evet, ben de onu söylüyorum,” diye atıldı Sordini. “Biz yıl­lardır buradayız. Ne arayan var ne de soran! Ara sıra birtakım raporlar gönderip durumu idare ediyoruz. Bu arada, maaş kre­dilerimiz hiç kesilmiyor. Görev yerimiz artık burası olarak ka­bul ediliyor.”</p>

  <p>Klamm, Sordini’yi başıyla onaylayarak devam etti:</p>

  <p>“Buraya gönderilen bir memur, otelde istediği kadar kalabi­liyor. Hakkımızda emre itaatsizlikten hiçbir soruşturma açıl­mıyor.”</p>

  <p>“Büyük ihtimalle Uzay Akademileri Birliği tarafından el al­tından desteklenen bir yerdeyiz. BFP bile karışmıyor buraya. Tayin edilen memurlar otele girdikten sonra Soğuk istasyon görevlisi haline geliyorlar,” dedi Sordini heyecanla...</p>

  <p>“Gerçekten tuhaf bir şey bu!” diye sözlerini kestim. “Yani, siz bana Soğuk İstasyon’un özerk bir yer olduğunu mu söylü­yorsunuz?”</p>

  <p>“Otele adım attıktan sonra bağlı bulunduğunuz federasyon biriminden kopuyor ve bizim gibi Tornquist’e bağlanıyorsu­nuz. Tornquist de UAB’ye bağlı. Bu durumda istifa etmenize hiç gerek kalmıyor,” dedi Klamm...</p>

  <p>“Peki ama beni kim gönderdi buraya?”</p>

  <p>“Her ay en az bir iki memur gönderilir. Büyük bir bölümü de buradaki çalışmalar hakkında ajanlık yapmak üzere geli­yor,” dedi Sordini. “Özellikle Klamm ve benim faaliyetlerim hakkında rapor isteniyor. Ama gelen İçişleri müfettişleri kısa sürede ya kaçıyor ya da kayboluyor. Demek istediğim, buraya gelen hiçbir ajan, ajan olarak geri dönmüyor. Sonra başka ajanlar gönderiliyor ve onlar da her şeye sıfırdan başlıyor.”</p>

  <p>“Biz de elimizden geldiğince müfettişlerin burada kalmasını sağlıyoruz.”</p>

  <p>“Peki ama Gri Dosya’daki şifreleri nereden öğreniyorsu­nuz?”</p>

  <p>Sordini cevap vereyim mi anlamında Klamm’a baktı. Klamm da bakışlarıyla onayladı onu... “Telefonla bildiriliyor. Kimliği belirsiz bir ses daha önce kaydedilmiş bir banttan ajanların adını ve şifresini okuyor. Sen telefonu kapatana kadar da oku­maya devam ediyor.”</p>

  <p>“Bu bantları bize dinleten kişiler hakkında hiçbir fikrimiz yok. Tek bildiğimiz, çok işimize yaradığı...” dedi Klamm iç ge­çirerek.</p>

  <p>Birden Bertuch’u hatırlamıştım, Durgun Zaman’da dolaşır­ken odama bir gece ziyareti yapan Bertuch’u... Sordini’den ne kadar da korkuyordu.</p>

  <p>Sordini’ye döndüm. “İlk karşılaşmamızda sanki beni bir yer­den hatırlar gibi uzun uzun süzmüştünüz. Hâlâ hatırlayamadı­nız mı?”</p>

  <p>Dikkatle gözlerimin içine baktı. “Evet ama tuhaf bir duy­guydu.”</p>

  <p>“Yıllar önce bir gece odanıza bir ziyaretçi gelmişti ve o si­ze...” Sustum. Gerisini onun getirmesini istiyordum ama Sor­dini ne diyeceğini bilemedi. Şaşkınlığı yüzünden okunuyordu. Bir şey söylemek istiyor gibiydi ama susuyordu... Klamm ise ikimizi inceliyor, neler olduğunu anlamaya çalışıyordu..</p>

  <p>“Amа,” diye geveledi Sordini. “Siz, şu yalnızgezer denen ki­şilerden misiniz yoksa?”</p>

  <p>Klamm bunu duyunca rahatlamış gibi koltuğunda geriye kaykıldı ve bana gülümsedi.</p>

  <p>Onlara daha fazla açıklama yapmak, yalnızgezerlik ve Dur­gun Zaman üzerine konuşmak istemiyordum. Ennoia’da bir görevleri vardı ve bunu ellerinden geldiğince iyi yapmaya çalı­şıyorlardı. Ennoia’ya inanmışlar ve zaman içinde burayı bir ev olarak kabul etmişlerdi.</p>

  <p>Sordini’ye o geceyi hatırlatmakla hata yaptığımı hissetmiş­tim. Bu hatadan geri dönmek artık mümkün değildi ama baş­ka hiçbir şey söylemeyebilirdim. Yıllar boyunca odalarına gir­diğim insanların bir kısmı hâlâ otelde kalıyordu ve büyük bir çoğunluğu belki beni hatırlayacaktı.</p>

  <p>“İzninizle beyler, yapacak çok işim var,” diyip kalktım. İkisi de büyülenmiş gibi beni inceliyorlardı...</p>

  <p> </p>

  <p>Onlar üzerinde bıraktığım etkiden hoşnut, resepsiyona gittim. Franz oradaydı. Hiçbir şey olmamış gibi davranacağına emin­dim. Tahminimi boşa çıkarmadı. “Size nasıl yardımcı olabili­rim?” dedi.</p>

  <p>“Buradan Paris’e bir mektup gönderebilir miyim?”</p>

  <p>“Tabii ki... Bugün verirseniz yarın 9 treniyle Paris’e doğru yola çıkar.”</p>

  <p>“Güzel!” dedim...</p>

  <p>Franz yine başını önüne eğmiş, işine dalmıştı. Boşa zaman kaybetmenin bir anlamı yoktu, nasıl olsa hiçbir şey söyleme­yecek, hiçbir soruma cevap vermeyecekti. İstifa mektubunu postalamayı ise biraz erteleyebilirdim.</p>

  <p>Yazdığım raporun Tornquist’in eline ne zaman geçeceğini tahmin etmem imkansızdı. Rapor, diğer yazdıklarım gibi za­manın bilemediğim bir yerindeydi... May mektuplarımı şu an bile okuyor olabilirdi ve her ikisiyle de son bir konuşma yapmadan Ennoia’yı terk etmek istemiyordum. Tabii bir de, Dur­gun Zaman’a bile girmeden önce kaybettiğim Ella vardı. Ar­sen, Ella’nın çözülmesi gerekli bir problem olduğunu ima etmişti ama bu, nedense hiç önemli gelmiyordu bana.</p>

  <p>May ile konuşmak için de Tornquist’in raporumu okuması­nı beklemek istiyordum. Tornquist’in Soğuk İstasyon ekibiyle Kongre grubu birbirinden bağımsız çalışıyordu. Durgun Za­man deneyimini Kongre grubuyla paylaşıp paylaşmamak ko­nusunda kararsızdım.</p>

  <p>“Tornquist!” dedim Franz’a... “Onu nerede bulabilirim.”</p>

  <p>“Sizin için arayabilirim.”</p>

  <p>“Lütfen,” dedim...</p>

  <p> </p>

  <p>Az sonra telefonun öteki ucunda babacan bir ihtiyarın sesini duydum. Kendimi tanıttım.</p>

  <p>“Aa, evet. Raporunuz şu an önümde duruyor. Gerçekten çok ilginç bir rapor olduğu anlaşılıyor.. Öğleden sonra görüşe­bilir miyiz?”</p>

  <p>“Tabii ki, bay Tornquist. Bu anı yıllardır beklediğimi söyle­yebilirim.”</p>

  <p>Güldü ve “Saat ikide 732 numaralı odaya gelin,” dedi.</p>

  <p>Saat daha sabahın sekiz buçuğuydu ve öğlenin ikisine kadar ne yapacağımı bilemiyordum. Tornquist’in raporumu okuma­sı, May’in de aşk mektuplarımı okuduğu anlamına mı geliyor­du? Odaya çıkıp bekleyebilirdim... Ama yıllarca süren yalnızlıktan sonra bu düşünceyi aklımdan hemen attım. Az sonra Kongre grubunun toplantıları başlayacaktı, en iyisi onlara ka­tılmaktı...</p>

  <p> </p>

  <p>Girdiğim küçük salonda arka sıralarda bir yere oturdum. Bu, daha önce katıldığım toplantılara benzemiyordu. Anladığım kadarıyla Yvonne Krueber’ın kitaplarını okuyanlar onun fikir­lerini tartışıyordu. Durgun Zaman yıllarımda büyük bir dik­katle okuduğum iki kitap da hâlâ aklımdaydı. Tartışmaları dikkatle dinledim... Anladığım kadarıyla Krueber’ın kitapları­nı uzun süredir tartışıyorlardı. Anita Volanaki adındaki genç kadın konuşmacı Krueber’ın fikirlerini savunanların bir araya gelip örgütlenmeleri gerektiğini öne sürdü. Bir başkası buna karşı çıktı. Ona göre anarşist bir teşkilat kurulamazdı çünkü bu, anarşizmin özüne aykırı düşerdi. Volanaki öfkeyle “Elbette alışıldık anlamda bir örgütten söz etmiyorum, örgüt söz gelişi kullandığım bir kelime,” diye tepki gösterdi, ötekisi ise her şe­yin zaten dilde başlayıp bittiğini söyleyince tartışma büyüdü. Daha sonra Debra Fink adında orta yaşlı bir kadın bütün bun­ları yarın Krueber’ın vereceği seminerde tartışmanın en iyisi olacağını söyledi... Çay molası verdiler, Marie’ye bakınmak için yandaki salona geçtim. Orada da ara verilmişti. Bir köşeye oturup beklemeye başladım... Birden birisi bana yaklaştı ve “Sizi tanıyorum ben,” dedi...</p>

  <p>Dikkatle yüzüne baktım, hayır ben hatırlamıyordum.</p>

  <p>“Bir gece beni ziyaret etmiştiniz. Birkaç ay önce odamda...”</p>

  <p>“Sanmıyorum, beni biriyle karıştırıyor olmayasanız.”</p>

  <p>“Olabilir, zaten bir türlü emin olamadım. Yani, size çok ben­ziyordu.”</p>

  <p>Hiç ısrar etmeden gitti. Bu, iyiye işaretti. Demek ki, kimse tam olarak “Evet, o sizdiniz!” diyemeyecekti... Zaten Sordini de diyememişti...</p>

  <p> </p>

  <p>Toplantı başladı, Marie’yi yine göremedim. Tartışma konusu BFP’nin nasıl ıslah edileceği üzerineydi. Bir kısmı BFP’nin tümden ortadan kaldırılması gerektiğini savunuyordu, diğer bir kısmı ise BFP’nin her şeye rağmen sağlam bir model oldu­ğunu öne sürüyordu. “Büyük Salgınlar Devri’nden sonra gelen ilk kuşağın yazdığı anayasa samimi ve yol göstericidir,” diyor­du eski kuşaktan bir Uzakdoğulu ve devam ediyordu: “BFP sağlam bir modeldir. Hiç kimsenin içişlerine karışamaz. Sade­ce anayasal hakların kullanılıp kullanılmadığını denetler. Bi­zim amacımız bir devrim, hatta bir reform bile olmamalı. Sa­dece o ilk öncülerin hayallerine geri dönmemiz yeter. Ayrıca dünyanın bir yerlerinde silahlanıp her yere egemen olmayı düşünenlerin karşısında mutlaka BFP gibi bütün dünyayı temsil eden bir yapı olmak zorunda.”</p>

  <p>Öğle yemeğine kadar bu toplantıyı dikkatle izledim ve bir kez daha anladım ki Ennoia’daki bu Kongre grubu gerçekten dünyayı değiştirebileceğine inanıyordu...</p>

  <p>Toplantı salonundan çıkarken arkamdan Marie’nin sesini duy­dum. Uzaktan, “Nerelerdesin günlerdir? Sürekli seni aradım ama bulamadım,” diye bağırdı. Yine meşguldü, etrafındakilerle önemli bir şeyler konuştuğu belliydi. Eliyle işaret edip “Ye­mekten sonra kafede buluşalım,” dedi.</p>

  <p>“Yemekten sonra işim var. Sonra ben seni ararım,” dedim.</p>

  <p> </p>

  <p>Ella...</p>

  <p>Durgun Zaman yıllarında Frieda ile aşçıların bir çeşit “Ennoia robot”u olduklarından, oteli temsil etmediklerinden emindim. Belki biyolojik olarak birer insandılar ama davranış­ları bir bilgisayar yazılımı tarafından belirlenmişe benziyordu. Yetkileri yoktu. Sadece otelde çalışıyorlardı. Ama Arsen bu fi­kirlerimi sorgulamamı öğütlemişti. Neden? Öte yandan Lucrecia nasıl onlardan biri olabiliyordu? Ömer Dai Durgun Zaman’a girmeden önce Lucrecia’yla tanışmış ve bir ilişki yaşa­mıştı. Arsen, Ella’dan sanki bütün problemleri çözecek anah­tar gibi söz ediyordu...</p>

  <p>En iyisi Ella’yı bulmaktı. Resepsiyona uğradım, kimse yoktu.</p>

  <p>Ella, ilk geldiğim günlerde bana yakınlık ve sevgi göstermiş­ti. Sevişene kadar ona istediğim zaman ulaşabilmiştim. Sadece kendimi en yakın hissettiğim kişi değil, Ennoia’da anlayabildi­ğim tek insandı. Gerçi aramızda geçen bütün konuşmalarda otelde tuhaf şeyler olduğunu kabul etmeye yanaşmamış, ısrar ettiğimde de ağlamıştı. Daha sonra Marie onun oteldeki nesnel zamanı temsil ettiğini söyleyince, Ella’ya hak vermiştim. Nordzest’in başkanı, Ennoia’nın müdürüydü ve Federasyona karşı şehri o temsil ediyordu. Kongreler, memurlar, yalnızgezerler ve başka şeyler onun ilgi alanına girmiyordu. Öte yan­dan onun gibi birine ihtiyaç da vardı. Ennoia bir oteldi ve bir yöneticisi olması gerekiyordu.</p>

  <p>Durgun Zaman’dan çıktığım andan beri, otele geldikten sonra kaybettiğim ya da aradığım herkesi tek tek buluyordum. Hatta az sonra efsanevi Tornquist’le bile görüşecektim. Oysa Ella hâlâ ortalıklarda yoktu ve onu bulamamak belki benim hâlâ tam olarak nesnel zamana, sıradan hayata dönemediğimin de kanıtıydı...</p>

  <p>Arsen’in aklımı karıştırmak istemesine rağmen Frieda, aşçı­lar, Lucrecia ve Ella arasında hâlâ hiçbir bağ kuramıyordum. Ella konuşur, sorularıma cevap verir ve yardımcı olmaya çalı­şırdı. Onda bir insan sıcaklığı vardı. Diğerleri ise sorularımı hep duymazlıktan gelmişlerdi. Belki de tek bir ortak noktaları vardı: otel personelinden olmak... Ama Lucrecia? O niye be­nim problemim oluyordu ki? Arsen’e kızıyordum. Sanki keyfi­mi kaçırmak için kafamı karıştırmak istemişti.</p>

  <p> </p>

  <p>Bu düşüncelerle yemeğimi yalnız başıma yedim ve asansörle yedinci kata çıktım. Ne asansörde ne de koridorlarda olağan­dışı bir şey oldu. Ennoia ilk kez gerçek bir otele benziyordu. Koridorlarda insanlar görüyor, asansörü birileriyle paylaşıyordum, o gizemli tenhalık geçmişte bir yerlerde kalmıştı sanki.</p>

  <p> </p>

  <p>732 numaralı odaya geldim ve kapıyı tıklattım... Az sonra Tornquist karşımdaydı. Kibarca içeri davet etti, yaşlılara özgü bir rahatlık ve ağırlıkla...</p>
</body>
</html>
