<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h2>III.</h2>

  <p class="quote">“Hakikat gizlidir. Simge ve muammalarla ilgili her­hangi bir sorgulama asla nihai hakikati açığa çıkar­mayacak, yalnızca gizi bir başka yere kaydıracaktır.”</p>

  <p class="quotename">Umberto ECO, <i>“Yorum ve Tarih</i>” adlı makalesinde Yunan rasyonalizmindeki gnosistlerden söz ederken...</p>

  <p>Burası Ennoia Otel’inde daha önce gördüğüm hiçbir odaya benzemiyordu. Yatak yoktu, dolabın olması gereken yerde ise tavana çıkan bir merdiven vardı. Profesör merdiveni işaret ederek “Yukarı çıkalım lütfen!” dedi...</p>

  <p>Beş altı basamak sonra basık tavanlı büyük bir salon çıktı karşıma. Masaları, dolapları, yüzlerce dosyanın bulunduğu rafları ve Ennoia’da daha önce hiçbir yerde görmediğim kişisel bilgisayarlarıyla bir ofise benziyordu bu salon. Uzakta bir toplantı masasının çevresinde beş kişi vardı, Soğuk İstasyon ekibi nihayet karşımdaydı... İkisi Tornquist’in yaşlarında, diğer üçü ise 40’lı yaşlarındaydı. Beşi de beni ayakta karşılamıştı, hepsiy­le el sıkıştım. Biri hariç diğerlerini Durgun Zaman’daki gece ziyaretlerinden hatırlıyordum... Özellikle de Liang Dee’yi. Onunla karşılaştığımda kötü bir günümdeydim ve konuşmak bana gerçekten çok iyi gelmişti. Ama onların bakışlarında beni hatırladıklarına dair hiçbir işaret göremiyordum.</p>

  <p>Tornquist “Lütfen oturun,” diyerek masanın başında herkesi rahatça görebileceğim bir yer gösterdikten sonra, “Bütün sabah mesaimizi sizin raporunuzu okumaya ayırdık,” dedi. Masanın karşı ucuna oturmuş ve ellerini kavuşturmuştu. “Aslını isterse­niz gerçekten çok edebi bir rapor. Hepimiz beğendik. Bizce iyi bir yazarsınız.” Diğerleri de bakışlarıyla Tornquist’i onayladılar.</p>

  <p>Teşekkür ettim...</p>

  <p>“Tahmin ettiğiniz gibi sizin Siyah Hatıralar Denizi dediğiniz enerji alanı üzerine konuşmak istiyoruz,” diye devam etti Tornquist.</p>

  <p>Anna Gravinsky keyifli bir kahkaha attı. “Siyah Hatıralar Denizi, Durgun Zaman, Yalnızgezerler... Siz bir şairsiniz, Ennoia’nın şiirini yazdınız...”</p>

  <p>“Evet, böyle de denebilir,” dedi Tornquist. “İşin aslı, bu Si­yah Hatıralar Denizi -biz izin verirseniz Hafıza Odası diyelim- bilmediğimiz bir yer değildi. Siz buraya giren üçüncü kişisi­niz. Gibarian ve Ömer Dai’nin raporlarını kütüphanede bulduk ama yine de intiharların nedenini kesin olarak belirlemek mümkün değildi. Oysa sizin raporunuz bu konuda yeterince aydınlatıcıydı... Teşekkür ederiz.”</p>

  <p>Hepsinin bir an için yüzü gölgelenmişti... Gibarian ve Ömer Dai’yi düşündükleri belliydi.</p>

  <p>“Kabul edersiniz ki bu intiharları anlamak bizim için çok zordu,” diye konuşmasını sürdürdü Tornquist. “Her ikisi de aramızdan sadece bir günlüğüne ayrılmıştı, iki ay önce Jean’ı her zamanki gibi kahvaltıda aramızda göremeyince boyut de­ğiştirdiğini hissettik. Ertesi gün aşağıda cesedini buldular. Bu, bizim için gerçek bir şok oldu, aynı gün öğleden sonra Franz kütüphanede bulduğu raporu getirdi... Yaklaşık üç hafta önce de Ömer’i kaybettik... Açıkçası bu ikinci olaydan sonra Soğuk istasyon ekibi olarak ne yapacağımızı bilemiyorduk. Ama sizin raporunuz, bu sabah bize birçok şeyi açıkladı.”</p>

  <p>“Ennoia’da intihar görülmüş, duyulmuş şey değildir. Bu, çok kötü bir şeylerin işareti olabilirdi,” dedi Maurice Du Haart... “Ama oradan sağ salim geri dönerek bizi rahatlattınız.” Tornquist tekrar söze girdi. “Size sormak istediğimiz, Hafıza Odası’yla ilgili teknik bir şey değil. Sonuç olarak, sizin Hayal Odası ve Geçmiş Yolculuğu Salonu dediğiniz yerler gibi orası da bir enerji alanı... Hem o boyutu erkenden terk edip gitme­diğiniz hem de geri döndüğünüz için sizi kutlarız... Siz Hafıza Odasına girip de, şu an Ennoia’da olan ilk kişisiniz...”</p>

  <p>“Raporlarımda sözünü ettiğim Arsen’le buraya gelmeden önce karşılaştım,” diye atıldım. Hepsi de bir an dikkat kesilip bana baktılar. “Sizi dinliyoruz,” dedi Tornquist...</p>

  <p>Arsen’le yemek salonundaki Siyah Ayna’da yaptığımız ko­nuşmayı genel hatlarıyla anlattıktan sonra “Büyük ihtimalle Arsen 23 yıl önce çıkış yolunu kullanıp gitmiş olabilir. Orada sonsuza kadar kalacağını sanmıyo­rum...” diyerek sözlerimi bitirdim.</p>

  <p>Hâlâ yorum yapmıyorlar ve susuyorlardı. Sessizlik beni ra­hatsız etmişti.</p>

  <p>“Bu hikâyeye inanmamış gibi bir haliniz var,” dedim.</p>

  <p>“Sorun inanmamak değil,” dedi Tornquist derin bir nefes alarak. “Burada geçip giden yıllarımızdan sonra hiçbir şey bizi çok da fazla heyecanlandırmıyor galiba.”</p>

  <p>“Ömer Dai’nin Lucrecia’sıyla, sizin Arsen’iniz raporunuzda da belirttiğiniz gibi birbirlerine benziyorlar,” dedi Liang Dee.</p>

  <p>O an, Arsen’in varlığı konusunda ısrar etmenin çok fazla bir anlamı olmadığını düşündüm. Kaldı ki, 23 yıl önce Arsen isimli birinin otelde kaldığına dair bir kayda rastlamadığımı raporumda belirtmiştim. “Önemli değil. Benden asıl öğrenmek istediğiniz neydi?”</p>

  <p>Israr etmemem onları biraz rahatlatmıştı sanki. Belli ki bu konu onların pek ilgisini çekmiyordu. “Bu boyuta geldiğiniz­den beri Hafıza Odası’na girdiniz mi? Ya da oraya bu boyut­tan nasıl geçileceğini öğrendiniz mi?” Yine Tornquist konuş­muştu.</p>

  <p>“Geri döneli daha 12 saat bile olmadı ve henüz tek bir Siyah Ayna dahi görmüş değilim...”</p>

  <p>“Sizden ricamız, görürseniz ve bir daha böyle bir deneyim yaşarsanız bundan bizi hemen haberdar etmeniz.”</p>

  <p>İçeri girdiğimden beri piposunu özenle temizleyen, doldu­ran ve sonra da yakan Maurice Du Haart şimdi hoş kokulu bir duman bulutunun arasındaydı. Liang Dee, kollarını kavuştur­muş dalgın bir suskunluğa ve hareketsizliğe gömülmüştü. An­na Gravinsky önündeki kağıda bir şeyler çiziyordu... O ana kadar susan Mina Singh başını önüne eğmiş, kıpırtısızca duru­yordu. Tornquist ise son sözlerinden sonra toplantı bitmiş gibi koltuğunda geriye kaykılmıştı. Du Haart ayağa kalkarak konuşmaya başladı.</p>

  <p>“Açıklığa kavuşmasını istediğimiz bir şey daha var. Burada boyut değiştirdikten sonra geri dönen herkes bir şey keşfede­rek geldi. 26 yıl önce ilk keşif Francisco Isidoro tarafından ya­pıldı, Geçmiş Yolculuğu Salonu olarak bilinen yerdi bu. Bir yıl sonra Amerikalı Kris Torrance Hayal Odası’nı keşfetti... 10 yıl önce başlayan Koridor Yolculuklarının kâşifi ise şu an aramız­da bulunan ekibimizin üyesi Dick Hallorann’dır... Bunu izle­yen aylarda diğerlerine benzemeyen bir yöntemle Pembe Uy­ku denen rüyalarla tanıştık; farklılık birden fazla kâşif olmasıydı... 5 yıl kadar önce de varlığı bugün bile çok az kişi tara­fından bilinen Görüntü Tüneli, genç bir akademisyen olan May Weinstein tarafından getirildi.”</p>

  <p>“Şüphesiz ‘keşfetmek’ söz gelişi olarak kullandığımız bir ta­bir,” diye araya girdi Gravinsky. “Çünkü kimse oraya bir şey keşfetmek için gitmiyor. Ama boyut değiştirenler aramıza ka­tıldıktan kısa bir süre sonra, otelde benzer deneyimler yaşan­maya başlıyor.”</p>

  <p>“Evet ama bunun bir şartı var,” dedi Du Haart. “Kâşifin si­zin Durgun Zaman dediğiniz boyutu hiç terk etmemesi, yani dış kapıdan çıkıp gitmeden şifreyi bularak nesnel zamana geri dönmesi gerekiyor. Bu durumda keşfini Yeryüzü’ne de taşımış oluyor.”</p>

  <p>“Biz Yeryüzü yerine yine nesnel zaman diyelim,” dedi Li­ang Dee. “Ayrıca biz sizlere yalnızgezer değil, Ennoia Kâşifle­ri deriz.”</p>

  <p>“Her neyse,” dedi Du Haart. “Önemli olan mesele, Gibarian ve Ömer Dai gibi iki bilim adamının neden Ennoia Kâşifi ol­mayı değil de intihar etmeyi tercih ettiği? Belki Hafıza Odası’nı buraya getirmek istemiyorlardı.”</p>

  <p>Ne diyeceğimi bilemiyordum.</p>

  <p>“Sonra şu sizin dostunuz Arsen’in de şifreyi kullanıp geri dönmemesi çok ilginç... Onu da sayarsak, siz hariç aynanın içine giren üç kişinin üçü de keşfi bu boyuta taşımadılar... Siz ise bunu buraya getirdiniz.”</p>

  <p>Du Haart “dostunuz” derken özel bir vurgu yapmış ve bu beni öfkelendirmişti.</p>

  <p>“Neler saçmalıyorsunuz siz? Ben geri dönerken buraya be­raberimde bir şey getireceğimi nereden bilebilirdim ki?” diye sert bir biçimde çıkıştım. Bir suskunluk oldu. Kimse benden böyle bir tepki beklemiyordu sanki... Yarattığım gerginliğin al­tında ezilmek üzereyken Tornquist, Du Haart’a ters bir bakış attıktan sonra “Sanırım, Maurice’in sizi suçlamak gibi bir ama­cı yoktu,” dedi sakinleştirici bir ses tonuyla.</p>

  <p>“Evet, amacım kendinizi suçlu hissetmeniz değildi. Sadece intiharların sizin bilmediğiniz olası nedenlerinden birini gör­menizi istedim,” diye hemen ilave etti Du Haart.</p>

  <p>“Haklısınız. Bir an kendimi suçlu hissettim galiba. Gerçek­ten de Siyah Ayna tehlikeli olabilir mi? Onu buraya getirdiğim için bir gün gerçekten büyük bir pişmanlık duyabilir miyim?” Du Haart oturmuş, hepsi de düşüncelere dalmıştı... Gravinsky sessizliği bozdu:</p>

  <p>“Bakın, açık konuşmak gerekirse sizin raporunuz bizim kaygılarımızı doğruluyor. Gibarian hayatımda gördüğüm en iyi bilim adamlarından biriydi. Dünya için iyi bir şey olacağına inansaydı, ne pahasına olursa olsun Siyah Ayna’yı buraya geti­rirdi. Ömer Dai için de aynı güvenceyi verebilirim. Ama her ikisi de, sizden farklı olarak öteki boyuttan geri dönerlerse bu şeyi beraberlerinde getireceklerini biliyorlardı. Ayrıca kızma­yın ama şu Arsen meselesi de çok ilginç. Ben kendi adıma Ar­sen diye birinin hiç yaşamadığını, onun sizin tarafınızdan ya­ratılan bir tür öteki benlik olduğunu düşünüyorum. Üstelik Arsen son dakikada karşınıza çıkıp o boyutta kalacağını söylü­yor. Bu da sanki size bilinçdışından gelen bir uyarı gibi...”</p>

  <p>Ona katılmıyordum ama karşı çıkmak da istemiyordum çünkü Arsen’in varlığıyla ilgili her tür tartışma bana anlamsız geliyordu.</p>

  <p>Du Haart piposunu keyifle tüttürdükten sonra dumanların arasından yeniden söze girdi: “Ennoia’nın bilinçdışındaki dü­şünceleri gerçeğe dönüştürme kapasitesini biliyoruz. Otel Si­yah Uyku adı verilen süreçte düşünceleri okur ve daha sonra özel enerji alanlarında her düşünceyi görselleştirebilir. Biz bu­na Isidore Yasası deriz... “</p>

  <p>“Isidore...” diye kendi kendime mırıldandım... Raporumda ondan hiç söz etmemiştim.</p>

  <p>“Evet,” dedi Dee. “Isidore, sizin şair olarak betimlediğiniz her şeyi bilimsel olarak tarif ederdi... Keşke raporunuzu o da okusaydı. Ne var ki, onun nerede olduğunu kimse bilmiyor artık.”</p>

  <p>“Isidore Yasası sadece Ennoia’da geçerli bir yasa elbette... Etkileme alanı istasyona kadar yayılıyor. Yaklaşık 10 km. ça­pında bir alan bu...” Konuşan Gravinsky idi. “Burada hiç rüya görmezsiniz. Isidoro’ya göre Ennoia’ya gelenler ilk birkaç haf­ta boyunca çok az uyusalar da sürekli uyuduklarını sanırlar...”</p>

  <p>“Ama ben rüya gördüm... Bundan eminim,” dedim sakin bir ifadeyle.</p>

  <p>Uzun bir süredir konuşmaları dinleyen Tornquist, “Bu ko­nuda tartışmalarımız devam ediyor ama o gördüklerinizin rü­ya değil de uyanmadan birkaç dakika önce kurduğunuz hayal­ler olduğunu sanıyoruz. Bu konudaki asıl uzmanımız Bay Dee’dir. Kendisi bu konuda uzun bir süredir çalışıyor ve geliş­tirdiği teoriye göre siz ilk gerçek rüyalı uykunuzu bu gece uyuyacaksınız.”</p>

  <p>“Yani şu ana kadar ben...”</p>

  <p>“Derin uyku denen şeyi yaşadınız, bir çeşit rüyasız karanlı­ğı...” diye sözümü kesti Dee.</p>

  <p>“Lütfen beyler... Dostumuz artık bir Ennoia kâşifi olduğuna göre bundan sonra bütün arşivlerimiz ona açık. Dilediği her şeyi okuyabilir. Burada olup bitenlerin bilimsel açıklamalarıyla ilgileniyorsa tabii...” Tornquist, sanki toplantının bitmesini is­tiyordu ama onlara sormak istediğim çok şey vardı.</p>

  <p>“Peki ama sizler, bütün bunların ardında ne olduğunu söy­leyebiliyor musunuz?”</p>

  <p>“Çok basit,” dedi Gravinsky. “Ennoia’daki enerji alanlarıyla ilgili iki ihtimal var. Bir, dünya dışından geldiler. İki, zaten hep buradaydılar.”</p>

  <p>“Bütün bildiğimiz bundan mı ibaret yani?” dedim hayalkırıklığımı saklamaya gerek görmeden.</p>

  <p>“Ne yazık ki evet,” dedi Tornquist kararlılıkla.</p>

  <p>“Peki bu enerji alanlarının amacı ne?”</p>

  <p>“Her iki ihtimalde de aynı: bizi tanımak ya da kendimizi da­ha iyi tanımamızı sağlamak...” Masanın bana en uzak köşesin­de oturan Dick Hallorann ilk kez konuşmuştu.</p>

  <p>“Bütün bunları neden aşağıdaki Kongre grubuyla da paylaş­mıyorsunuz? Orada da çok değerli bilim adamları var ve ger­çekten dinlemeye değer tezler öne sürüyorlar.”</p>

  <p>“Paylaşmadığımız söylenemez,” dedi Tornquist hiç değiştir­mediği o sakin ses tonuyla. “İçlerinden bazılarıyla sürekli te­mas halindeyiz. Raporlarımızı gayri resmi olarak onların da bilgilerine sunuyoruz. Onlar bizden farklı olarak işin felsefesi­ne önem veriyorlar.”</p>

  <p>“Hatta açık açık BFP karşıtı bir muhalefet örgütledikleri bile söylenebilir,” diye araya girdi Gravinsky. Tornquist onu onay­layarak başını salladı ve “Dolayısıyla, onlarla resmi düzeyde hiçbir ilişkimiz yok. Burası Ennoia Bilimsel Araştırma Merkezi ve sadece 6 kişiyiz. Yakında tayinleri henüz yapılmayan iki ki­şi daha katılacak aramıza. Kongre grubu ise hem Eski Avrupa Federasyonu’ndan hem de BFP’den bağımsız, gayri resmi bir faaliyet yürütüyor,” dedi.</p>

  <p>“Bir de Eski Avrupa Federasyonu İçişleri Bakanlığı’nın her ay düzenli olarak gönderdiği casuslar var tabii...” Bunu Dee söylemişti, gözlerimin içine alaycı bir ifadeyle bakarak. Aslın­da kötü bir niyeti olmadığı belliydi, şakacı biri olduğu anlaşılı­yordu.</p>

  <p>“Peki siz kime bağlısınız?” dedim Liang Dee’ye bakarak. Tornquist gibi ciddi bir bürokrat bu sorumu geçiştirebilir ama Dee içten bir cevap verebilirdi. Verdi de... “Direkt olarak BFP Genel Sekreteri’ne bağlıyız.”</p>

  <p>“Ben UAB olarak duymuştum,” dedim şaşkınlığımı gizleme­den.</p>

  <p>Du Haart bir kahkaha attı ve “UAB yönetiminin neredeyse yarısı karşınızda zaten,” dedi.</p>

  <p>Tornquist’in hem bu açıklamalardan hem de toplantının uzamasından rahatsız olduğu belliydi. “Burada tüm konuştuk­larımızın aramızda kalmasını rica ediyorum. Özellikle de ara­mızdan bazılarının UAB yönetiminden olduğu bilgisini kendi­nize saklarsanız çok seviniriz.”</p>

  <p>“Söz veriyorum. Ama bu gerçekten de çok tuhaf. Ben UAB’nin burayla ilgilendiğini tahmin bile edemezdim.”</p>

  <p>“Neden? Belki uzaya buradan gideceğiz...”</p>

  <p>Dee’nin bu sözleri, Tornquist hariç masadaki diğer dört ki­şiyi çok güldürmüştü.</p>

  <p>“Sizinle konuşacaklarımız bu kadar,” dedi Tornquist kahka­haların dinmesini bekledikten sonra. “Kara Bölge tehlikeli ve­ya tehlikesiz, bunu bilmiyoruz. Tahminimiz yakında kullanı­ma açılacağı... Sizden şimdilik tek istediğimiz, Kara Bölge ya da sizin deyiminizle Siyah Ayna’yla tekrar karşılaşırsanız bun­dan bizi hemen haberdar etmeniz. Bir müddet Nordzest’ten ayrılmamanızı da rica ediyoruz. Biz ekip olarak resmi adı Ennoia Bilim ve Araştırma Merkezi olan kıyıdaki lojmanlarda ka­lıyoruz, orada sizin için de bir oda ayırdık. Tahmin edersiniz ki, bu otelde geçireceğiniz her an, başka bir boyuta geçebilir, tuhaf olaylarla karşılaşabilirsiniz. İsterseniz otelde de kalabilir­siniz çünkü açıkçası geri dönen kâşiflerin bugüne kadar nes­nel zamandan bir daha çıktıklarına hiç rastlanılmadı.”</p>

  <p>Toplantının bitmesi hiç işime gelmiyordu, cevabını merak ettiğim daha çok soru vardı. En çok merak ettiklerimden bir tanesini vakit kaybetmeden sordum:</p>

  <p>“Kongre grubuyla bir ilginiz yok, bunu anlayabiliyorum ama Franz’la da ortak bir çalışmanız yok mu?”</p>

  <p>“Franz, otelin resepsiyonistidir ve resmi olarak başka bir sı­fatı yoktur. Kendisi yaklaşık 40 yıldır burada yaşıyor ve şu ana kadar bizimle deneyimlerini paylaşmaya ya da Ennoia üzerine fikir alıverişi yapmaya yanaşmış değil.” Tornquist bunları san­ki daha önce başkalarına da aynı cümlelerle açıklamıştı.</p>

  <p>“Onun kim olduğu ve gerçek görevi hakkında hiçbir fikrimiz yok,” dedi az konuşan Dick Flallorann samimiyetle gözlerimin içine bakarak. “Daha doğrusu, bir tür refakatçi olduğunu biliyo­ruz. Hayal Odası’nda ya da çok az kişinin girebildiği Geçmiş Yolculuğu Salonu’nda insanların karşısına hep o çıkıyor.”</p>

  <p>“Yani uzaylılara bağlı,” dedi Dee ve Tornquist hariç hepsi yine kahkahalara boğuldu. Tornquist’in bundan istifade edip toplantıyı bitireceği korkusuyla sorumu hemen yapıştırdım: “Ella’nın kim olduğunu biliyor musunuz?”</p>

  <p>Dee bunun üzerine “O zaten uzaylı,” dedi. Bu kez Tornquist’i bile güldürmeyi başarmıştı. Neye güldüklerini bir türlü anlayamıyordum. Tornquist yanıma gelip kalkmamı rica etti ve geride kalanlar giderek artan kahkahalarını sürdürürlerken beni ofisten dışarı çıkardı.</p>

  <p>“Kusura bakmayın, cevabını tam olarak bilemediğimiz soru­lar sorulunca böyle oluyor... Amaçları sizinle dalga geçmek değildi. Açıkçası, Franz, Ella, Frieda ve üç aşçı hakkında fazla bir şey bilmiyoruz... Hepsi de Nordzest’in yerlisi, burada do­ğup burada büyümüşler.”</p>

  <p>“Ama Franz onlardan farklı, bunu raporumda yazmıştım.”</p>

  <p>“Evet. Kara Bölge kullanıma açılırsa ve biz de oraya girebi­lirsek inceleyeceğiz.”</p>

  <p>Bu arada, 732 numaralı odanın çıkış kapısına kadar getir­mişti beni...</p>

  <p>“Son bir soru daha Mösyö Tornquist, BFP burası hakkında ne düşünüyor? Biliyorsunuz aşağıda resmen yeni bir dünya kurma hazırlıkları var.”</p>

  <p>“Doğru. Ama BFP buraya müdahale edemiyor. Otel bir bi­çimde bunu engelliyor. Tam 20 yıldır burası her anlamda bir tür siyasi serbest bölgeye dönüştü.”</p>

  <p>“Bunu hiçbir şekilde engelleyemiyorlar mı? Mesela buradan geri dönenler hakkında soruşturma açmıyorlar mı?”</p>

  <p>“Burada kaldığınız müddetçe zaten bir tür dokunulmazlığı­nız oluyor. Casusların, müfettişlerin hali ortada... Ayrıca bu bölgeye girenler, Nordzest’i terk ettiğinde Ennoia’daki gayri-resmi faaliyetler hakkında hiçbir bilgi vermiyor. Böylece BFP, Yvonne Krueber’ın burada muhalif kitaplar yazdığını, otelde sistem karşıtı bir kongre faaliyetinin yürütüldüğünü kesinlikle öğrenemiyor. Şüphesiz bir şeylerin farkındalar. Yine de engel olamıyorlar... “</p>

  <p>“Siz buradan hiç çıkmıyor musunuz?”</p>

  <p>“Çıkıyorum. Ayda bir mutlaka Oslo’ya giderim, ailem orada. İçişleri müfettişleri Oslo’daki evimde bazen beni ziyaret edip, sorular sorarlar. Kongre faaliyetleri başladığında onlara her şe­yi anlatmıştım. Buna karşılık olarak ne yaptılar biliyor musu­nuz? Beni psikiyatriste gönderdiler, sonra da birkaç ay izin verdiler. Kongreyi hayalimde yarattığımı düşündüler çünkü ajanlarıyla burayı çok iyi denetlediklerine inanıyorlar.”</p>

  <p>“Şu halde buraya gelen bütün İçişleri müfettişleri sistematik olarak yanlış bilgi veriyor.”</p>

  <p>“Evet, otelin bunu nasıl becerdiğini bilmiyorum. Ayrıca Klamm ve Sordini’yle tanıştıysanız bilirsiniz. Onlar sözde bu­rayı denetliyorlar... Daha doğrusu, İçişleri öyle düşünüyor.”</p>

  <p>“Ama yine de bir bilgi sızması lazım.”</p>

  <p>“Evet, sızmış olmalı. Çünkü buraya Eski Avrupa Federasyo­nu Parlamento Başkanı dahil üst yönetimden birkaç insan gel­di. Geri döndüklerinde her şeyin yolunda olduğunu söylediler herhalde...”</p>

  <p>“Bu anlattıklarınız Ennoia’nın gücünün Nordzest’le sınırlı olmadığını gösteriyor.”</p>

  <p>“Hayır. Isidoro’nun söyledikleri geçerli. Nordzest dışında Ennoia’nın hiçbir etkisi yok. Otelin memurların hafızasından bazı anıları sildiğini tahmin ediyoruz. Bir keresinde Liang Dee buradan geri dönen memurlarla Oslo’da birçok görüşme yaptı. Olup bitenlerin çoğunu hatırlamıyorlar. Şüphesiz hatır­lamamış gibi yapma ihtimalleri de var... Davetlilere gelince, onlar zaten sistem muhalifleri oldukları için her şeyi gizli tu­tuyorlar...”</p>

  <p>“Davetliler buraya nasıl geliyor, onları kim çağırıyor?”</p>

  <p>“Franz ya da başkaları... Bilmiyoruz... Tabii, Uzay Akademileri’nden gelenler de var...”</p>

  <p>“Akademililer, Kongre grubunun belkemiğini oluşturuyor­lar.”</p>

  <p>“Evet.”</p>

  <p>“Yani...”</p>

  <p>“Yanisi yok dostum... Söylediğiniz gibi muhalefetin önemli bir kanadını akademililer oluşturuyor.”</p>

  <p>“Şu halde, aşağıdaki faaliyetleri siz de destekliyorsunuz.”</p>

  <p>“Öyle bir şey söylemedim... Tamam mı? Sorularınız bitti mi?”</p>

  <p>“Galiba evet..”</p>

  <p>“Sizinle tanışmak bir zevkti genç dostum. Görüşmek üze­re... Beni ararsanız resepsiyona not bırakın...”</p>

  <p>“Peki son bir soru daha lütfen...”</p>

  <p>“Son ama...”</p>

  <p>“Söz. Siz Durgun Zaman’a girdiniz mi?”</p>

  <p>“Otelde kalanların bir kısmı boyut değiştirir ve yalnız kal­dıklarını anladıktan sonra da kapıdan çıkıp giderler... Ben bu deneyimi ilginç bulduğum için sadece üç gün kaldım. İçeride tanıştığınız arkadaşlarım da -Hallorann hariç- bir haftadan faz­la kalmadılar. Özellikle İçişleri müfettişlerinin hepsi özel bo­yuta girer ve büyük bir çoğunluğu da burayı bir daha geri dönmemek üzere hemen terk eder. Hatta boyut değiştirdikleri­ni anladıklarını bile söyleyemeyiz.”</p>

  <p>“Bu konu Kongre’de hiç konuşulmuyor.”</p>

  <p>“Konuşulduğuna eminim. Kişiye Özel Boyut diyorlar ve pek önemsemiyorlar. Çünkü bu olayı yaşayanlar oteli hemen terk ediyor. Bildiğim kadarıyla davetlilerin çok azı boyut değiştiri­yor ve değiştirenler de bunu başkalarıyla paylaşmamayı tercih ediyor. Otelin onları istemediğini ve kovduğunu düşünüyorlar galiba... Kaldı ki, biraz ürpertici bir deneyim olduğunu da ka­bul edebiliriz.” Sustu, bir anlığına dalıp gitmişti. “Müthiş bir yalnızlık, Frieda ve üç aşçı... Kendinle başbaşasın. Bu, cesaret ister... Herkese göre bir iş değil.” Birden toparlandı.</p>

  <p>“Her neyse bu son soruydu,” dedi ve kibarca kapıdan çık­mamı bekledi.</p>
</body>
</html>
