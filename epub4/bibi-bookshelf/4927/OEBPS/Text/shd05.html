<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h2>V.</h2>

  <p class="quote">“Aslında kozmosu ele geçirmek değil istediğimiz, yalnızca Yer’in sınırlarını kozmosun sınırlarına dek genişletmek.”</p>

  <p class="quotename">Stanislaw LEM, <i>“Solaris”</i></p>

  <p>İlk gençlik yıllarımı geçirdiğim taşra kentlerinden birinin anacaddesi karşımdaydı. Bir kış günüydü ve yağmur yağıyordu. Annemle kaldığımız devlet misafirhanesi, o yıl devam ettiğim lise ve dersler bittikten sonra arkadaşlarımla vakit geçirdiğim Gençlik Kulübü... Hepsi bu anacaddenin üzerindeydi. O yıl bahar güneşini göremeden ayrılmıştık oradan...</p>

  <p>Annem eğitim müfettişiydi ve her yıl ayrı bir bölgeye tayin edilirdi. Sonbaharda yeni eğitim yılı başlamadan önce gönde­rildiğimiz bölgenin en büyük yerleşim merkezinde bulunan devlet misafirhanesine -ki bunlar çoğunlukla Ennoia gibi ken­tin tek oteli olurdu- yerleşir ve yeni okuluma kaydımı yaptırır­dık. Her yıl Batı Akdeniz bölgesinde bir başka taşra kenti... Ba­zen yazsonunda, bazen de daha erken, Eğitim Bakanlığı’nın annemi tayin ettiği başka kentlere doğru yola çıkardık.</p>

  <p>Onunla sadece haftanın üç günü beraber olabilirdik. Geri kalan günlerde civardaki köyleri, kasabaları dolaşır ve federas­yonun eğitim sistemine bağlı ortaöğrenim kuramlarındaki ça­lışmaları denetlerdi.</p>

  <p>Kampüsteki yurtta kaldığım üniversite yıllarıma dek süren bütün hayatım, Batı Akdeniz’in tenha otellerinde geçmişti. Yalnız başıma kaldığım otel odalarında geçip giden bu yıllar boyunca, kır evinde geçen çocukluğumu hep özlemiş, o yılları bir daha geri gelmeyecek bir mutluluk çağı olarak aklımda canlı tutmuştum. Babam öldükten sonra annem artık köyde yaşamak istemediğini, benim iyi bir eğitim almam için kente yerleşmemiz gerektiğini söylemişti. Karşı çıkamayacak kadar küçüktüm ama köyü terk etmenin mutlu çocukluk yıllarını geride bırakmak olacağını da hissediyordum.</p>

  <p>Annem iş için yetkililere başvurduğunda kabul edilmemesi için kendi kendime dualar etmiştim. Ama kabul edilmişti. Na­sıl edilmesin ki? Eğitim Fakültesi’ni bitirmişti ve bütün orta­öğrenim kuramlarında öğretmenlik yapmak için elinde bir diploması vardı.</p>

  <p>İlk beş yıl büyük kentteydik. Sonra annem terfi etti ve biz yollara düştük.</p>

  <p>Neden bu görevi kabul etmişti? Yıllar sonra bir yetişkin ola­rak ona bu soruyu sorduğumda, “Böyle bir dünyada bir yerde kalmanın, yerleşmenin sence ne anlamı vardı? Her yer birbiri­ne benzedikten sonra... Sürekli gezer, farklı yerler görürüz diye düşünmüştüm,” demişti bana... Haksız değildi. Bütün ailelerin üç kişiden oluştuğu bir dünyada akrabalık ilişkileri yıllar için­de ağır ağır ortadan kaybolup gitmişti. Nüfusun artmadığı ak­sine azaldığı, her geçen gün biraz daha tenha bir yer haline ge­len dünyada herhangi bir noktada yerleşmenin, kök salmanın ne anlamı olabilirdi ki? Belki de en iyisi sürekli dolaşmaktı.</p>

  <p>Hafızamı bir sünger gibi emen Ennoia, işte sadece tek bir eğitim dönemi kaldığımız o taşra kentlerinden birini çıkarmış­tı karşıma. Bu yağmurlu anacadde görüntüsü, bütün o yıllara sinmiş yalnızlık ve melankoli duygusunu hatırlatıyordu.</p>

  <p>Annemin bu gezgin müfettişlik görevini babamın vakitsiz ölümünü unutmak için kabul ettiğini geç de olsa anlamıştım. İkimiz için de yeri doldurulamaz bir kayıptı o. Annem hayatı­nın aşkını, bense babamı kaybetmiştim, hem de çok vakitsiz bir dönemde... insanlar üzerindeki etkisi giderek azalan virüs­lerden biri gelip babama dadanmış ve bağışıklık sistemini ha­rap etmişti. Babamın zayıflayan bedeni basit bir soğuk algınlı­ğına karşı koyamayacak kadar güçsüzdü artık. Yapılan tetkik­lerde hem annemde hem de bende aynı virüse rastlanmıştı ama nedense virüs faaliyete geçmiyor, içimizde bir yerlerde sessizce uyuyordu. Doktorlar, “Bu virüsün ne yapacağı belli olmaz” demişlerdi. Aşağı yukarı nüfusun dörtte üçünde vardı ama vücutta ne zaman nasıl faaliyete geçeceği bilinemiyordu. Bağışıklık sistemi üstünde yapacağı tahribatın şiddeti, içinde yaşadığı bedene göre değişiyordu ve annemle benim üzerimde belki hiçbir etki yapmayabilirdi.</p>

  <p>Büyük Salgınlar Devri’nden sonra geriye çekilen virüsler ara sıra böyle beklenmedik saldırılar yapıyor ve içlerinden biri gü­neydeki bir taşra kentinde yaşayan bir şairi buluyordu.</p>

  <p>Annem ve ben, babamı aramızdan alan virüsü de içimizde taşıyarak Akdeniz bölgesinde yıllarca oradan oraya sürüklenip durduk.</p>

  <p>Ennoia’daki Hayal Odası, annemi düşündüğüm zaman içimi kaplayan o büyük hüzün duygusuyla bir kez daha buluşturu­yordu beni. Babamın ölümünden sonra sanki onu hiçbir za­man mutlu görememiştim. Bir keresinde bundan söz ettiğim­de, “Mutluluğu tanımlayamayız,” demişti. “Gezmeyi, dolaş­mayı, yeni insanlar tanımayı çok seviyorum. Geri döndüğüm­de seni bulmayı da...”</p>

  <p>Bazen ona babamla aralarındaki aşkı, kendi çocukluk ve gençlik yıllarını anlattırırdım. Babamın çocukluğundan da söz ederdi. İlk tanıştıkları günün hikâyesini, nasıl birlikte oldukla­rını, aşklarının ilk yıllarını defalarca dinlemiştim. Annem üni­versiteden mezun olduktan sonra babamın yaşadığı taşra ken­tinin ilkokuluna atanmıştı... Orada tanışmışlar, birbirlerini sevmişler ve evlenmişlerdi. Benim doğduğum kır evinde, yaşa­dığımız çağa göre kalabalık bir aile sayılırdık: Dedem, büyü­kannem, babam, annem ve ben...</p>

  <p>Babamın ölümünden yıllar sonra büyükannemin cenazesi için doğduğum köye döndüğümüzde anneme orada kalmamız için yalvarmıştım. Ama annem direnmişti ve dedemi orada yalnız başına bırakıp yeniden taşra otellerindeki sürgünümüze dönmüştük. Dönüş yolunda trende nedenini itiraf etmiş, “O evde yaşayamam. Yaşadığım her an babanı düşünür ve çıldırı­rım,” demişti.</p>

  <p>Haklıydı. Babamla o, birbirlerinin her şeyiydiler... Babamın anısıyla dolu bir evde, hayattaki biricik çocuklarının erken ölümünü görmek zorunda kalmış iki mutsuz yaşlı insan ve küçük bir çocukla yaşamanın zor olduğunu artık ben de kabul ediyordum...</p>

  <p>Üniversitede yurtta kalırken, yerleşik bir hayata geçmenin sevinci ve annemi kaybetmenin üzüntüsü birbirine karışmıştı. Annem bulabildiği her fırsatta beni ziyarete gelir, Paris’te bir otele yerleşirdi. Beraber sinemalara, konserlere gider, kalelerde otururduk. Hayatta birbirimizden başka hiç kimsemiz yoktu.</p>

  <p>Sonra bir gün, ikinci sınıftayken Öğrenci İşleri’nden çağırdı­lar. Annem taşradaki bir hastanede yatıyordu. Son anlarına bi­le yetişememiştim. Virüs beklenmedik saldırısını gerçekleştir­mişti.</p>

  <p>Günlerce mücadele etmeme rağmen annemin cenazesini ba­bamın yanına taşıma iznini alamadım. Böyle bir vasiyeti yoktu ama ben ikisinin yan yana yatmasını istemiştim. Kaldığı o son şehrin mezarlığına gömüldü. Baharın ilk günlerinde tenha bir cenaze töreniydi, kuşların cıvıldayışı hâlâ aklımda. Annemi son yolculuğuna en sevdiği mevsimde, kışın hemen ardından gelen güneşli mavi bir gökyüzünün altında uğurladık.</p>

  <p>Ennoia’nın karşıma çıkardığı bu cadde, annemin cenazesine kadar getirmişti beni. Bütün bu anılar acı veriyor, her şeyi anlamsızlaştırıyordu. Mutsuzdum... Sadece ben mi? Dünyadaki insanların büyük bir çoğunluğu mutsuzdu... Mutluluk, virüslerden, Büyük Salgınlar Devri’nden ve BFP’den habersiz oldu­ğum, Akdeniz’in tatlı güneşinin altında geçen çocukluk yılla­rımda kalmıştı artık. Yeşil ağaçların arasındaki kır evinden ışık yılları kadar uzakta, kuzeyin karanlığında Ennoia adlı bir otel­de, Hayal Odası denen yerdeydim...</p>

  <p>Birden görüntü kayboldu ve pembe bulut tekrar belirdi. Bu kez benim ona doğru yürümeme gerek kalmadan geldi ve beni hafifçe yerden kaldırdı. Çok hoş bir duyguydu... Sonra ağır ağır yere inip iki ayağımın üzerinde durmaya başlarken gözlerimin önünde bir başka görüntü belirdi.</p>

  <p>Bu kez çocukluğumdan kalma bir hatıra seçmişti Ennoia.</p>

  <p>Güneşli bir yaz gününde nehir kenarındaydık. Babam balık tutuyor, annem onun yanında oturuyor, büyükannemle de­dem nehir boyunca yürüyüş yapıyorlar, bense sığ suda oynu­yordum. Hafızada saklı duran cennetimin içindeydim. Kendi­mi mutlu hissediyordum. Ennoia’yı sevmeye başlamış, Hayal Odası denen o yerde bulunmaktan büyük bir haz almıştım. Ne kadar bir süre o görüntüyü seyre daldığımı hatırlamıyorum, tek bildiğim Franz’ın yanımda belirmesiyle birlikte görüntü­nün eriyip gitmesiydi.</p>

  <p>“Geri dönüş vakti!” dedi Franz ve elimi tutarak beni bulu­tun içinden çıkardı. Orada biraz daha kalmak istediğimi söyle­dim. Bir şey demedi ve elimi bıraktı. Geri döndüm, bulutun içine girmeye çalıştım ama beni içine almadı. Girmek için zor­ladım ama bulut yoğunlaşmış ve karşımda güçlü bir duvar oluşturmuştu.</p>

  <p>“Lütfen bunu denemeyin,” diye seslendi Franz arkamdam. “Benimle gelin.”</p>

  <p>Peşinden gittim. Numaralı anahtar deliklerinin bulunduğu koridora gelmiştik. Franz eliyle 475 numaralı kara deliği gös­terdi, elimi soktum ve bir anda bütün vücudum karanlığın içi­ne çekildi.</p>

  <p>Geldiğim odaya geri döndüğümde Franz yanımda değildi. Odadan koridora çıktım. “Bütün bunlar bir rüya değildi,” diye geçirdim aklımdan.</p>

  <p>Hiç uykum yoktu. Odama dönmek istemiyordum. En iyisi kafeye gidip bir brendi içmekti. Koridorlarda, asansörde ve ze­min katta hiç kimseye rastlamadım. Franz yerindeydi. Yaklaş­tım. Gülümsedi, küçük bir selam verip, başını önüne eğdi. Belli ki bana açıklama yapmaya ya da sorularıma cevap verme­ye niyeti yoktu. Yine de sordum: “İntihar eden kişiler Hayal Odası’na girmiş miydi?” Başını kaldırıp “Anlayamadım,” dedi ve tekrar önündeki deftere eğildi. Ona Ella’nın nerede olabileceğini sordum, görmediğini söyledi.</p>

  <p>“Franz,” dedim canayakın bir sesle. “Bu otel hakkında sen­den öğrenebileceğim başka ne var?”</p>

  <p>“Anlayamadım.”</p>

  <p>“Mesela şu an ne yapmamı tavsiye edersin?”</p>

  <p>“Geri dönmek mi istiyorsunuz? Çıkış işlemlerinizi hemen yapabilir ve sabah trenine sizin için bir yer ayırtabilirim.”</p>

  <p>“Hayır, bunu istemiyorum.”</p>

  <p>“Demek burada yapacak şeyleriniz var,” dedi az önce eline aldığı telefonu yerine koyarken: “Herkesin bir işinin olması ne güzel! Benim de çok işim var.”</p>

  <p>“Özür dilerim Franz. Kalmak istiyorum. Ama birinin bana bazı açıklamalarda bulunmasına ne kadar çok ihtiyacım var bir bilsen...”</p>

  <p>Franz, Hayal Odası’nda yüzünde gördüğüm o sıcak dostluk ifadesiyle baktı bana.</p>

  <p>“Burası bir otel beyefendi, ben de resepsiyon görevlisiyim.” Haklıydı. Belki de açıklayacak hiçbir şey yoktu ve oyunun kuralı soru sormak ya da cevaplar bulmak değil, sadece katıl­maktı...</p>

  <p> </p>

  <p>Kafeye gittim. Boştu. Barın ardında da Frieda değil, kısa kah­verengi saçlı, bebek yüzlü genç bir kadın oturuyordu. Beni gö­rünce gülümsedi ve başını tekrar kitabına çevirdi. Bardaki san­dalyelerden birine oturup, selam verdim ve brendi istedim. “Bu saatte hâlâ yayın var mı?” diye radyoyu işaret ettim, güzel bir şarkı çalıyordu. “Kuzey Radyosu, uzun dalgadan yayın ya­pıyor ve bu saatte çok eski şarkılar çalıyorlar,” dedi. Yumuşak, tatlı bir sesi vardı. Brendi, sigara ve eski şarkılar eşliğinde dü­şüncelere dalıp gittim. Ennoia artık huzur veriyordu bana. Başını kitabından kaldırsa daha önce hiç görmediğim bu genç kadınla da hayat üzerine konuşmak istiyordum ama başka bir alemdeydi sanki.</p>

  <p>“Ne okuyorsunuz?” dedim şansımı bir kez olsun denemek için.</p>

  <p>“Son dönemdeki siyasi gelişmeleri anlatan bir kitap...” Göz­lerimin içine bakarak sordu: “Siz ne düşünüyorsunuz bu ko­nularda?”</p>

  <p>“Ben... Ben bir İçişleri müfettişiyim...”</p>

  <p>“Bu, düşünmenizi engellemez ki... Mesela ikinci çocuğun serbest bırakılmasını kimileri liberallerin bir zaferi olarak gö­rüyor.”</p>

  <p>“Yanılıyorlar,” dedim kesin bir ifadeyle. “Nüfus azaldı. Ölümler de çoğaldı. Ortalama insan ömrü 60 bile değil artık. Ayrıca çocuk yapmayan çiftler de var. Bütün bunları düşünür­seniz Birleşik Federasyonlar Parlamentosu’nun böyle bir karar alacağı birkaç yıl öncesinden belliydi.”</p>

  <p>“Liberal muhaliflere karşı mısınız?”</p>

  <p>“Evet,” dedim siyasi konulardan konuşuyor olmanın sıkın­tısıyla. “Karşıyım elbette.”</p>

  <p>Kitabı bırakıp karşıma geldi ve yine gözlerimin içine baka­rak sordu: “Neden?”</p>

  <p>“Bakın, şu anki komünal toplum varolabilecek en doğru sis­tem değil, bu gezegende insanlık kültürünü ayakta tutabilecek tek sistem.”</p>

  <p>“Bütün bunlar derslerde okutulan şeyler. Ben sizin kişisel görüşünüzü öğrenmek istiyorum.”</p>

  <p>“Açıkçası, siyaset konuşmayı sevmem.”</p>

  <p>“Ama benimle sabahın üçünde sohbet etmek istiyorsanız, siyaset konuşmak zorundayız. Çünkü sizin aksinize benim de siyasetten başka hiçbir şey ilgimi çekmiyor.” Sanki inatlaşır gi­biydi benimle.</p>

  <p>Kitabı göstererek, “Peki yazar ne diyor?” dedim, konuşmayı benim kişisel düşüncelerimden uzaklaştırmak için.</p>

  <p>“Liberallere karşı ama sizin gibi değil. Yani, gerekçeleri çok farklı. Ona göre uzay çalışmalarına ayrılan pay azaltılmalı, hat­ta kaldırılmalı.”</p>

  <p>Bir kahkaha attım. “Şu halde, o da bir liberal.”</p>

  <p>“Değil! Tam aksine sistemin devamından yana.”</p>

  <p>“Bu mümkün değil,” dedim flörtçü bir gülümsemeyle. Kollarını bar tezgâhının üzerinde birleştirip, başını bana yaklaştırarak konuşmaya devam etti. Bizi uzaktan gören biri herhalde siyaset konuştuğumuzu sanmazdı.</p>

  <p>“Yazar komünal sistemin devamından yana. Sadece idealin değiştirilmesini istiyor. Uzaya gidip yeni bir gezegene yerleşme projesinden artık vazgeçmeli ve bunun yerine bütün in­sanlığı birleştirecek başka bir ideal bulmalıyız diyor.”</p>

  <p>“Neymiş bu ideal?”</p>

  <p>“Kardeşlik bağlarıyla hep birlikte varolabilmekten daha bü­yük bir ideal olamayacağına inanıyor. Ona göre insanlık tari­hinde hiçbir çağda becerilememiş bir şey bu. İnsanlığın savaş­madığı, barış ve dayanışma içinde yaşadığı tek bir çağ var, o da Büyük Salgınlar Devri’nden sonraki Birleşik Federasyonlar Parlamentosu dönemi...”</p>

  <p>“Doğru şeyler söylüyor bu adam. Liberaller okumalı mutlaka.” Hınzırca gülümsedi ve “O bir adam değil, bir kadın,” dedi. “Olabilir,” dedim. “Önemli olan fikirleri...”</p>

  <p>“Ama memurlara ve bütün bürokrasiye karşı.”</p>

  <p>“Saçmalık bu,” diye güldüm. “Biz ne yapmışız ki ona?”</p>

  <p>“Kitabı okuyabilirsin.”</p>

  <p>“Sen biraz özetlesen, olmaz mı?”</p>

  <p>Biraz düşünür gibi yaptı, bakışlarını tavanda dolaştırdı ve sonra nazlı nazlı anlatmaya başladı.</p>

  <p>“Uzaya çıkma idealinin kurduğu toplum modeli ekonomik açıdan mükemmel bir sistem getiriyor. Sınıflar ortadan kalk­mış durumda, ekonomik sömürü de yok. Ama bunun yerine uzay çalışmalarını tek merkezden organize etmenin zorunlu hale getirdiği bir BFP yapılanması var ve bu da, sonuç olarak büyük ve tek bir dünya devleti modeline dönüşmüş durum­da... Daha kötüsü, tüm zamanların en muazzam bürokratik sistemini yaratıyor ve beraberinde yönetici sınıfın iktidarını getiriyor. ‘Gücün olduğu yerde yozlaşma vardır,’ diyor. Üstelik bürokrasiye ayrılan kaynaklar da çok fazla.”</p>

  <p>Şaka yapmıyor, tüm söylediklerine inanıyordu. Ciddileştim. Bir Sosyal Bilimler Fakültesi mezunu olarak söylemek zorun­da olduğum bazı şeyler vardı.</p>

  <p>“Bürokrasinin tümüyle ortadan kalkmasını mı istiyor? Peki, o zaman sistemin işlemeyeceği, yeniden eski sömürü çağlarına döneceğimiz, dünyayı yok etmeye başlayacağımız hiç aklına gelmiyor mu? Bürokrasi dediğin örgütlenme, sistemin devam etmesi için bir mecburiyet; ona ihtiyacımız var. Yeni bir dünyada eğitim olmayacak mı mesela? Ya da devletin vereceği baş­ka hizmetler?”</p>

  <p>“Tümüyle özerklikten ve yerel idarelerden yana.”</p>

  <p>“Zaten sistem bu özerkliğe göre inşa edilmedi mi? Her yer­leşim birimi kendi içinde özerk değil mi?”</p>

  <p>“O da zaten geçiş döneminin çok kolay olacağına inanıyor. Önce uzay çalışmaları durdurulacak ve bu paralar, dünyayı nasıl daha iyi bir yer hale getireceğimizi araştıran bilimsel ça­lışmalara ayrılacak. Sonra da İçişleri, Eğitim ve Maliye gibi merkezi idari birimlerin tasfiye süreci başlayacak.”</p>

  <p>“Saçmalık bütün bunlar, bu kadın hayal görüyor.”</p>

  <p>Birden yüzündeki o tatlı ifade kaybolup gitmişti, fazla sert bir ifade kullandığım için biraz pişmandım. Kendini geri çe­kip, bakışlarını sertleştirdi:</p>

  <p>“Hayal görmüyor, gerçekleri söylüyor. Ya bunları yaparız ya da giderek imtiyazlarını artıracak yönetici sınıfına mahkûm oluruz diyor -ki bence çok haklı. Ayrıca çok önemli başka bir şey daha savunuyor.”</p>

  <p>“Neymiş o?” diye sert bir tavırla sordum.</p>

  <p>“İnsanların mutlu olmasının en önemli yolu daha az çalış­maktan geçiyor. Herkesin kendine daha çok vakit ayırması ge­rekiyor. Çünkü giderek daha az eğlenen bir toplum olduğu­muzu, eğlencenin yok olmasının da insanları giderek daha mutsuz ettiğine inanıyor. Karıncalar gibi günde 10-12 saat ça­lışmanın hiç kimseye bir faydası olmadığını, aksine bunalımlı ve depresif bir toplum ortaya çıkarttığını söylüyor. En önemli­si BFP’nin dayatmaları... Ona göre hiç kimse kutsal olduğu id­dia edilen idealleri arkasına alıp insanlara nasıl yaşayacaklarını söylememek...”</p>

  <p>“Hayal bunlar, saçmalık.”</p>

  <p>“Bence saçmalık değil.” Karşımdan çekilip yeniden köşesine gitti ve kitabını açtı.</p>

  <p>“Doğa her geçen gün biraz daha ölüyor, bunu neden anla­mak istemiyorsunuz ki? Son 50 yılda tarıma müsait toprakla­rın sayısında artma değil azalma var. Dünyanın büyük bölü­münde yaşam belirtisi bile yok. Atmosferden hâlâ zehir soluyoruz. Virüsleri yok edebilmiş değiliz. İçimizde yaşıyorlar ve ne zaman faaliyete geçeceklerini bilmiyoruz. Ortalama insan ömrü her yıl biraz daha düşüyor ve sen karşıma geçmiş, ‘Uzay çalışmaları durdurulsun,’ diyorsun. Sanki bürokrasi amaçmış gibi de bürokrasiyi kaldıralım diyorsun. Bürokrasi sadece bir araçtır, bu okullarda herkese öğretilir.”</p>

  <p>“Ama araç amaca dönüşmüş durumda artık,” diye sesini yükseltti.</p>

  <p>“Öyle bile olsa, bu sadece bir zorunluluk. Şu koca evrende yerleşecek bir gezegen bulamayacağımızı söylüyorsun. Elbette bulabiliriz. Bizim kuşak bulamasa bile bir başka kuşak yapa­cak bunu. Sadece biz biraz daha fazla eğlenelim diye insanlık tarihinin tüm evrenden silinmesine nasıl göz yumabiliriz? Bü­tün bir insanlık tarihinin kültürel birikimlerini yok mu edelim yani? Neden? İlkel hayvanlar gibi davranıp günümüzü gün et­mek için mi? Uzay çalışmasının yerine ne koyacağız? Eğlence ve daha çok boş vakit... Bunlar yeniden ekonomik sömürünün yolunu açacak şeyler. Bizler 80 yıl önce Büyük Salgınlar Devri’nde yok olmanın eşiğine gelmenin acısını bilmeyen bir ku­şaktanız. O kuşak fedakârlık yapmanın gereğini biliyordu. Bir­leşik Federasyonlar Parlamentosu’nun kurulduğu güne kadar tüm dünya bir cinneti yaşıyordu. Kimin ne yaptığı belirsizdi, ama Tibet Kararlarından sonra sömürü ortadan kalktı, sınırlar kaldırıldı. Tarihin en büyük ve en sessiz devrimiydi bu. Daha da önemlisi insanlar yaşama yeniden sarıldı çünkü ortak bir hedefimiz vardı. Hepimiz bunun bir parçasıydık.”</p>

  <p>Elindeki kitabı öfkeyle kaldırıp salladı.</p>

  <p>“Resmi tarih kitabı gibi konuşmayı bırak artık. Üstelik bu kadın bunların hepsine saygılı ve liberallere de zaten bu yüz­den karşı.”</p>

  <p>“Öyleyse bürokrasiden ne istiyor söyler misin? Ya da uzay çalışmalarından...”</p>

  <p>“Yıllardır uzay çalışmalarında en ufak bir ilerleme kaydedil­di mi? Hayır. Bunu çocuklar bile biliyor. Bunun yerine dünya­da yaşamanın yollarını öğrenmek zorundayız, bu kadar basit. Uzay çalışmalarını yöneten bürokrasi de ortadan kaldırılmalı.”</p>

  <p>“Anarşi olur o zaman. Korkunç bir düzensizlik başlar. İn­sanlara ortak bir ideal sunamazsan, herkes yeniden bireyci olur. Bireyciliğin sonu da malum...”</p>

  <p>“Yaşanan bunca acıdan sonra insanlara hâlâ potansiyel ca­navar gözüyle bakamazsın.” Gözleri dolmuştu. Ağlamak üze­reydi. Yine de konuşmasını sürdürdü. “Bu paranoyayla yaşaya­mayız. Artık insanlara güvenmeliyiz. Annemle babam hayatla­rı boyunca çalıştılar, ikisi de işçiydi ve bütün ömürleri o soğuk işçi lojmanlarıyla fabrikalarda geçti.”</p>

  <p>“Benim annem de memurdu,” diye yükselttim sesimi. “Bü­tün hayatı taşra kentlerinde dolaşmakla geçti. Bürokratlar da­ha az çalışmıyor. Onlar da kapalı kapılar ardında şölenler dü­zenleyip, sefahat içinde yaşamıyor.”</p>

  <p>Artık gözlerinden akan birkaç damla yaşı görebiliyordum. “Senin gibi düşünenler yüzünden hayatın değerini bilemeden yaşayıp gidiyoruz. Bu paranoyanın sonu yok... Mutsuzluktan başka...” diyip arkadaki kapının ardında kayboldu...</p>

  <p>Onunla hoş bir sohbet etmek istemiştim. Oysa şimdi ağlı­yordu. Tezgâhın arkasına geçip kapıyı tıklattım. “Özür dile­rim,” diye bağırdım. “Gerçekten özür dilerim, amacım seni kırmak değildi.” Cevap vermedi. “Böyle olmasını istemezdim. Bak, daha adını bile bilmiyorum.”</p>

  <p>“May!” diye bağırdı içeriden. Sesi biraz daha iyi çıkıyordu. “Bu konulara girmeyelim demiştim. Ne yani bir İçişleri mü­fettişinden ne bekliyorsun ki?”</p>

  <p>“Tamam, lütfen bara git. Geliyorum.”</p>

  <p>Çıktım ve tezgâhın altında duran kitabı elime aldım. Kapa­ğında “Paranoyak İktidar ya da BFP Bürokrasisi” yazıyordu. Tibet Kararları insan haklarına karşı her tür sınırlamayı red­dettiği için sistem muhalifi kitapların basılması ve dağıtılması serbestti ama yine de çok zordu bir kitap bastırmak. Nereden matbaa ve kağıt bulmuşlardı? Bunlar tümüyle üniversitelerin elindeydi. Üniversiteler de BFP’nin... Muhalifler görüşlerini kitap haline getirirken kağıt kullanmazlar, dijital yöntemler­den yararlanırlardı. Kitabın kapağının içine baktım, Ennoia Matbaası’nda basıldığı yazıyordu.</p>

  <p>“Burada bir matbaa mı var?” diye sesimi yükselterek sor­dum. O da içeriden bağırarak cevapladı: “Tabii ki! Birçok ki­tap basılıyor.”</p>

  <p>Büyük şehirlerde bile üniversiteler dışında özel matbaa bul­manın imkansız olduğu bir çağda, Nordzest gibi ücra bir kent­te matbaa vardı. Elimde kitap, şaşkın şaşkın Ennoia’nın sürp­rizlerinin hiç bitmeyeceğini düşünürken içeriden tekrar ses­lendi:</p>

  <p>“Bence yazarıyla da tartışmalısın bütün bunları.”</p>

  <p>Elimdeki kitabın kapağına bakıp “Olur,” dedim alaycı bir ifadeyle. “Nerede yaşıyor bu Yvonne Krueber?”</p>

  <p>“Otelde kalıyor,” diye bir cevap geldi içeriden.</p>

  <p>Ennoia’da neler olduğunu anlamak gerçekten de mümkün değildi.</p>

  <p> </p>

  <p>Brendimi bitirmiştim, May yine köşesine çekilmiş kitabına gö­mülmüştü. Hiç uykum yoktu ama artık odama çıkmalıydım.</p>

  <p>May’e hoş çakal diyip birinci kata doğru ilerledim. Franz ye­rinde, başı önündeki deftere eğilmiş vaziyette çalışıyordu. Or­talıkta hiç kimseler yoktu. Asansöre bindim.</p>

  <p>Yedinci katta inip halı kaplı koridorda yürümeye başladım. Numaralar ve kapalı kapılar peş peşe akıp gidiyordu gözleri­min önünden. Arsen’in dedikleri aklıma geldi: “Otel koridor­larda iletişim kuruyor.”</p>

  <p>Ama hiçbir şey olmadı, odama girdim, kapımı çektim ve ışı­ğı yakmadan önce pencerenin buğulu camını ellerimle silip dı­şarı baktım. Kar hâlâ yağıyordu, şehir bembeyazdı.</p>

  <p>İçimde tuhaf bir huzur duygusuyla yatağa uzandım. Kendi­mi iyi hissediyor, nedense doğru yerde olduğumu düşünüyor­dum. Yine de May’in söyledikleri aklımdan çıkmıyordu.</p>

  <p> </p>

  <p>Annem uzay çalışmalarının bir sonuç vereceğine inanmadığını söylerdi hep. Ona göre önemli olan uzaya gitmek değil, bu dünyada dayanışma içinde, savaşmadan yaşayabilmekti. Libe­ralleri sevmez, onların görüşlerine değer vermezdi.</p>

  <p>Yıllar boyunca birçok liberal muhalifle tanışmıştım, büyük bir çoğunluğu BFP sistemini antidemokratik komünist bir re­jim olarak değerlendirirdi. Örgütlenmeleri, propaganda yap­maları ve seçimlerde aday göstermeleri serbestti ama çoğunlu­ğu siyasetten uzak durmayı tercih ederdi. Birçok yerleşim biri­minde liberallerin daha aktif hale geldiği ve birkaç yıl içinde idareyi tümüyle ele geçirecekleri söyleniyordu. Özellikle Gü­ney Atlantik Federasyonu’nun birçok bölgesinde bunun bir an meselesi olduğuna inanılıyordu. Kimilerine göre liberaller Av­rupa’da da sayı olarak çok güçlüydü ama henüz örgütlenme aşamasına gelmemişlerdi. Gerçekten de bürokratlar ve akade­misyenler haricinde Eski Kıta’da tanıştığım bütün işçiler ve köylüler, komünizmin kalkmasını, ticaretin serbest bırakılma­sını istiyorlardı.</p>

  <p>Herkes gibi politik görüşlere sahip olmaya başladığım üni­versite yıllarından beri liberallere içten içe hep karşı olmuş­tum ama siyasetten söz etmeyi, görüşlerimi tartışmayı sevmez­dim. Gizli Servis’te çalışmaya başladıktan sonra bu, bir alış­kanlık ya da kişisel tercihten çok mesleki mecburiyet haline gelmişti.</p>

  <p>Ama May’in bahsettiği “bürokratik iktidar” ifadesi kafamı kurcalıyordu. Yvonne Krueber adlı yazarla tanışmalıydım. Çünkü tüm dünyanın katı bir BFP bürokrasisiyle yönetildiği gerçeğini inkâr etmek mümkün değildi. Gizli Servis’e girdik­ten sonra bunu daha iyi gözlemleyebiliyordum.</p>

  <p>Anneme Sosyal Bilimler Fakültesi’ne gideceğimi söylediğim­de, “Eğitim Fakültesi ya da Uzay Akademisi’ne girmeni tercih ederdim,” demişti. Ona memur olmanın ne zararı olduğunu sorduğumda, “Bilmem, hiçbir zararı yok elbette, iyi bir iş, garantisi de var ama...” diyip susmuştu. Üsteleyince de, “Ben bi­le müfettiş olmama rağmen bazen katı kurallardan boğuluyo­rum,” demekle yetinmişti.</p>

  <p>Bütün dünyayı bir ağ gibi saran BFP bürokrasisinin bir par­çası olmanın ilk adımı, Sosyal Bilimler Fakültesi’nden geçerdi ve buraya girmek hiç kolay değildi. Ama kararımı lise yılların­da çoktan vermiştim. Kamu yöneticisi olarak çalışmanın sayı­sız avantajı vardı. Kimilerinin rahatsız olduğu avantajlardı bunlar. Kredi puanlarımız işçilerden çok daha yüksek değildi ama yine de herkesten daha güçlü hissederdik kendimizi. Bel­ki annemi rahatsız eden buydu. Uzay Akademisi’nden mezun olanlar girdikleri işte bizden daha fazla kredi puanları kazanı­yorlardı ama geç yaşta emekli olana kadar da ağır bir tempoda çalışmak zorundaydılar.</p>

  <p>Kafamda bütün bu düşüncelerle sıcak bir duş alıp yatağa gir­dim ve ışığı kapattım. Gözlerimi kapattım, kahvaltı vaktine ka­dar sıcak yatağın içinde biraz dinlenmemde bir sakınca yoktu. Marie’nin Siyah Uyku dediği şeyden artık pek korkmuyordum. Siyah Uyku, Hayal Odası’ndan önceydi ve Hayal Odası bana Ennoia’yı sevdirmişti. Artık yatıp saatler, hatta günler sürecek uykulara dalacağımı sanmıyordum. Dalacak olsam da umursa­mıyordum. Soğuyan yatağımı ısıtmak için başımı büyük kalın yorganın tatlı sıcaklığına gömüp, gözlerimi kapadım.</p>

  <p> </p>

  <p>Uykuya tam dalmadan önce bütün vücudun gevşediği o güzel ana bırakmıştım kendimi. Görüntüler gözlerimin önünden ge­çip gidiyordu. Otelin koridorları... Kapılar... May... Frieda... Franz... Ella... Birden hızardan yeni geçmiş ahşabın kokusunu aldım. Gözlerimi açtım, koku hâlâ sürse de hafiflemişti. Tekrar gözlerimi kapattım, koku yeniden güçlendi. Özlemiştim bu ahşap kokusunu. Babamın evin arka bahçesine bakan küçük bir marangoz atölyesi vardı. Köydeki idari komitenin belirledi­ği mecburi ortak işlere katılmak dışında, bütün zamanını bu küçük marangozhanede geçirirdi. Zaten o civarın tek maran­gozuydu. Annemin okulda olduğu saatlerde, sık sık maran­gozhaneye, babamın yanma giderdim. Babamın işlerinden arta kalan tahta parçaları, benim gibi bir çocuk için büyük ve muhteşem bir oyuncak setinden farksızdı.</p>

  <p>Kokuyla birlikte marangozhaneye dair zihnimde canlanan tüm görüntüler de uçuşup gitti. Şimdi çok daha güzel bir ko­ku vardı. Fırında pişen kekin kokusu...</p>

  <p>Bazı günler büyükannem annemin okuldan döndüğü ikindi saatlerinde çayın yanında yemek için mutfaktaki büyük kuzi­nede kek pişirirdi. Soğuk yağmurlu havalarda, mutfak masasında kuzinenin yaydığı tatlı sıcaklığın keyfini çıkarırken çay içip taze sıcak kek yemenin, pencereden dışarıyı seyredip, içe­ride güvende olduğunu hissetmenin bu kadar güzel bir duygu olduğunu ve vanilyalı kek kokusunun bütün bunları simgele­diğini o an, orada Ennoia’da yatağımda keşfediyordum. Hüzün ile mutluluğun birbirine karıştığı o tarif edilemez ruh halin­den sonrasını pek hatırlamıyorum. Adına uyku dedikleri şey olsa gerek...</p>

  <p>Telefonun ziliyle yataktan fırladığımda her şey geride kal­mıştı. Arayan Marie’ydi. Kahvaltıya bekliyordu.</p>
</body>
</html>
