<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h2>VII.</h2>

  <p class="quote">“Toplumsal zaman, sembolik bir uzlaşmadır. Top­lum olmak zorundaysa, zaman da olmak zorunda­dır. Zaman ise geçmiş/şimdi/gelecek üçlüsü olmak­sızın olanaksızdır.”</p>

  <p class="quotename">Reha ÇAMUROĞLU, “<i>Dönüyordu</i>”</p>

  <p class="quote">“Otelin bütün dönemleri bir aradaydı şimdi.”</p>

  <p class="quotename">Stephen KING, <i>“Medyum</i>/<i>The Shining’’</i></p>

  <p>Asansörün önüne gelip çağrı düğmesine bastım. Ortalıkta yine kimse yoktu. Birden boyut değiştirmekten, davetlilerin yaşadı­ğı zamandan çıkmaktan korktuğumu hissettim. Asansör geldi, kapı açıldı. “Şifreci” Arsen yeniden karşımdaydı. Hafifçe bir selam verdi.</p>

  <p>Arsen yedinci katın düğmesine basmak için uzanırken, “Si­zinle konuşmam mümkün mü?” dedim kendimden bekleme­diğim bir çabuklukla.</p>

  <p>“Ne üzerine?” dedi kibar gülümsemesini yüzünden eksik etmeden.</p>

  <p>“Ennoia otelinde olup bitenler üzerine.”</p>

  <p>Bir cevap vermektense ellerini ceketinin cebine sokup aya­ğıyla tempo tuttu ve bakışlarını sanki asansör kabininin çok uzaklarında bir yere odakladı. Israr etmeye kararlıydım. “Bana kalırsa, sizinle hiçbir karşılaşmamız tesadüf değil. Hem benim de size anlatacaklarım olabilir. Bütün gün davetlilerle beraber, kongre toplantılarına katıldım, orada sizden bile bahsedildi.”</p>

  <p>Toplantı ve kongre sözcükleri tahmin ettiğim gibi ilgisini çekmişti.</p>

  <p>“Ne tür toplantılardı bunlar?” dedi büyük bir dikkatle bana bakarak.</p>

  <p>“Ennoia muamması üzerine tartışan, konuşan ve araştırma yapan bilim adamları var bu otelde.”</p>

  <p>“Bir dakika,” dedi. “Sanırım sizinle her şeyi baştan konuş­mamız gerekiyor.”</p>

  <p>“Bu, beni gerçekten çok sevindirir.”</p>

  <p>“Ennoia’da geldiğiniz ilk andan itibaren olup biten her şeyi kastediyorum...”</p>

  <p>“Evet.”</p>

  <p>Asansör yedinci katta durdu, koridora çıktık.</p>

  <p>“Sizi bu otelde olup bitenler üzerine çalışan bir bilim ada­mıyla tanıştırmak istiyorum.”</p>

  <p>“Bilim adamı mı? Yoksa, o da bir davetli mi?”</p>

  <p>“Evet, bir anlamda. Ama daha çok...” Aradığı kelimeyi bula­mıyordu. “Ona araştırma ekibinden biri diyebiliriz,” dedi...</p>

  <p>“Şu halde Tornquist’i tanıyor,” dedim heyecanla..</p>

  <p>“Olabilir. Bence bunu kendisine sormalısın,” dedi heyecanı­mı pek umursamadan.</p>

  <p> </p>

  <p>Koridorda yürürken hangi üniversiteden, hangi tarihte mezun olduğumu sordu. Cevapladıktan sonra aynı şeyleri ben de ona sordum ama cevap vermek yerine aniden komik bir şey keşfet­miş gibi “Galiba aynı yaştayız,” dedi ve bir kahkaha attı. Garip biriydi, anlaşılmaz bir taraf vardı onda.</p>

  <p> </p>

  <p>Az sonra 715 numaralı odanın kapısındaydık. Arsen birkaç kez kapıyı tıklattı. İçeriden uzun boylu sarışın, 60 yaşlarında bir adam çıktı. Göz göze geldik, gülümsedi. Arsen bizi tanış­tırmadan “Merhaba, ben Francisco Isidoro içeri girmez misi­niz?” dedi. Dostça bir ifade vardı yüzünde...</p>

  <p>Odası benim odamdan farksızdı, fazladan sadece bir radyo vardı ve ışık daha kuvvetliydi. Isidoro kanapeye oturdu ve Ar­şenle bana, her iki tarafında duran koltukları gösterdi. Kısa bir suskunluk anından sonra masanın üzerinden bir brendi şi­şesi getirip alçak sehpanın üstüne üç bardak koydu... Brendisinden ilk yudumu aldı ve “Evet, genç dostlarım sizi dinliyo­rum,” dedi... Arsen, beni işaret ederek “Sanırım onu dinlesek iyi olacak... Aşağıda bir kongrenin toplandığından ve Epnoia üstüne araştırmalar yapıldığından söz ediyor.” Isidore merakla bana bakıyordu. Arsen koltuğunda geriye kaykılarak, “Aslında sakıncası yoksa en baştan başlamanız çok iyi olurdu,” dedi ve otele geldiğim günün tarihini sordu.</p>

  <p>“5 Aralık,” dedim...</p>

  <p> </p>

  <p>715 numaralı odada bundan sonraki bir saat boyunca genelde hep ben konuştum... Onlara Hayal Odası’nı, Kongre grubunu, Pembe Uyku’yu, Marie’nin teorilerini, toplantılarda konuşulan her şeyi anlattım... Her ikisi de beni büyük bir dikkatle dinle­dikten sonra tuhaf bir suskunluğa gömüldüler... Isidore “Çok ' ilginç, gerçekten çok ilginç,” dedi. Arsen ise dalmıştı... Sus­kunluğu yine ben bozdum.</p>

  <p>“Şimdi lütfen, siz bana kendi maceralarınızı anlatabilir misi­niz?”</p>

  <p>Isidore derin bir nefes aldıktan sonra, “Aslında anlatılacak çok fazla bir şey yok... Ben yaklaşık 3 yıldır oteldeyim. Buraya Uzay Akademileri Birliği tarafından gönderildim...”</p>

  <p>“Tornquist’i tanıyor musunuz? Yani Soğuk istasyon ekibi­ni...”</p>

  <p>“Hayır,” dedi Isidore başını iki yana sallayarak... “Biz, sanı­rım sizin şu arkadaşınızın yalnızgezer dedikleri türden insan­larız... Otelde birbirimiz dışında pek kimseyi görmeyiz...” Arsen’e dönerek “Peki ya siz? Siz kimsiniz?” dedim...</p>

  <p>“Benim de durumum farklı değil. Akademi mezunuyum, buraya araştırma yapmak için geldim.”</p>

  <p>“Beni Hayal Odası’na siz yönlendirmiştiniz? Bana kalırsa bu otelle ilgili çok fazla şey biliyorsunuz.”</p>

  <p>“Ben sadece bir bilmeceyi çözdüm... Ya da bir şifreyi diye­lim...”</p>

  <p>Isidoro’ya bakarak sordum: “Peki araştırmalarınız sonunda Ennoia hakkındaki kararınız nedir?” Yine derin bir nefes aldı. “Anlatacak çok fazla "şey yok genç dostum. Bir fizikçiyim ve yıllardır buradayım. Ennoia hakkında aşağıdakilerden çok da­ha az şey bildiğime bahse girerim. Onlar anladığım kadarıyla ortak bir çalışma yapıyorlar. Oysa ben tek başımayım...” Bir müddet sustuktan sonra hâlâ ona baktığımı görünce, “Bu otel­de tuhaf şeyler olduğu söylenmişti. Bunları araştırmak için geldim ve hâlâ da araştırıyorum,” dedi.</p>

  <p>“Soğuk İstasyon araştırma ekibindensiniz o zaman.”</p>

  <p>“Bir anlamda evet,” dedi kayıtsız bir ifadeyle...</p>

  <p>“Şu ana kadar yaptığınız araştırmalarınızın sonucu için ne diyebilirsiniz?”</p>

  <p>“Neler bulduğumu açıklasam da pek bir şey anlayamazsın. Üç yıldır Ennoia’daki enerji akımlarını, manyetik alanları in­celiyorum ve hâlâ kesin sonuçlara vardığımdan emin değilim. Kongre üyeleri gibi şiirsel düşünemediğimi itiraf etmeliyim. Benimkisi tam bir işçilik... Mesela şu Hayal Odası dediğin yer. Sanırım orada bir madde var... Ona benzer bazı yerleri göz­lemledim. Ama senin anlattığın yerin, insanların biyolojik kodlarını kullanan belirli bir girişi ve çıkışı var. Bir tür bilgi­sayar gibi... Tabii bütün bu sistemleri kimin kurduğunu bil­miyorum. Belki ortada bir sistem bile yok, her şey bir illüz­yondan ibaret... Her neyse bu önemli değil; en azından Hayal Odası’ndaki madde somut bir şey. Oysa uzun süreli rüyasız uykuyu araştırmak mümkün değil. O zaten uyku değil. Aslın­da ilk iki saati ve son iki saati bildiğimiz uyku ama ortadaki bölümde beyinden gelen sinyallerin hepsi duruyor, bir tür ölüm hali yaşanıyor. Beyin faaliyetlerine tümüyle ara verili­yor. Zaten yaşadıysan bilirsin, kalkınca kendini çok yorgun ve bitkin hissedersin. Yeniden uyumak istersin çünkü her za­mankinden daha az uyumuşsundur. Bu rüyasız uyku boyunca bir tür araştırma yapılıyor diyebiliriz, ama nasıl yapılıyor? Ay­rıca odaların duvarlarında farklı enerji oluşumları da gözlem­liyorum ama bunları çözmek kolay değil. Çok şükür, brendi kaynağı hiç kurumuyor bu otelde ve ben de geri döneceğim günü iple çekiyorum. Neden dersen, burada hiç para harca­madığım için bütün maaşım birikti. Dönüşte güneyde bir de­niz köyüne taşınmayı düşünüyorum. Sadece mecburi ortak işlere katılıp yan gelip keyfime bakacağım. Aslında çekilir iş değildir bu Ennoia...”</p>

  <p>“Siz ne düşünüyorsunuz?” diye Arsen'e döndüm...</p>

  <p>İki elini yana açıp bilmiyorum, anlamına gelen bir işaret yaptı... Isidore “O önemli biri,” dedi babacan bir ifadeyle... “Otelle iletişim kurabilen biri...”</p>

  <p>“Yaptıklarım o kadar önemli değil,” dedi Arsen. “Sadece bir­kaç küçük deney, o kadar...”</p>

  <p>“Sürekli seninle karşılaşmak galiba onun biraz sinirlerini bozuyor...” dedi Isidore.</p>

  <p>Arsen, Isidoro’nun açıksözlülüğünden rahatsız bile olsa bu­nu hiç belli etmeden bana döndü.</p>

  <p>“Sizi doğru dürüst tanımıyorum bile, inanın sizle hiçbir so­runum yok.” Ayağa kalktı, içkisini bir dikişte bitirdi ve kibarca izin isteyip odayı terk etti.</p>

  <p>“Boşver onu,” dedi Isidore kapanan kapıya doğru gülümse­yerek. “Gerekirse sana yine yardım eder. Biraz tuhaf biri; sahip olduğu özel yetenekler nedeniyle hep insanlardan uzak yaşa­mış. Kendisi kadar zeki olmayan birine katlanamıyor. ‘Ennoia nedir?’ diye soran senin gibi birine rehberlik etmek zorunda bırakıldığı için çok öfkeleniyor ama otele hepimizden daha çok bağlı... Ayrıca Ennoia ile benim bilebildiğim kadarıyla en iyi ilişki kuran da o...”</p>

  <p>‘“Ennoia nedir?’ diye sormama neden kızıyor ki? Aşağıdaki bilim adamları bunu araştırıyorlar ve kimse kimseye kızmı­yor.”</p>

  <p>“Dediğim gibi tuhaf bir insan. Bencil ve biraz da kıskanç. Kongre üyelerinin faaliyetlerini küçümseyebilir ama emin ol, henüz onlardan daha fazla bir şey bildiği yok. Ama onlar gibi beş yıl burada bulunmuş olsaydı Ennoia’yı onlardan çok daha iyi anlayacağına eminim. Neden ‘Ennoia nedir?’ sorusuna tep­ki gösterdiğine gelince... Ona göre bu soru, Ennoia’yı tanıma­mız için önümüzdeki en büyük engel. Otelin kendini göster­mek ve bizle iletişim kurabilmek için çaba gösterdiğine inanı­yor. Kolaycı açıklamalar peşinde koşmaktansa onu anlayabil­mek, onun dilini çözmek gerekiyor. Bu da sabır gerektiriyor. Burada bizim kullandığımız bütün dil sistemlerinin ötesinde bir şey olduğuna inanıyor. Ama çözülmesi de imkansız değil. Kendi dilimizin tahakkümünden kurtulduğumuzda Ennoia’ya da yaklaşacağız.”</p>

  <p>Brendisini bir kez daha doldurup karşımdaki koltuğa geçti ve “Ее, biraz da dışarda olup bitenleri anlat bana!” dedi. “Bu­rada öyle her gün yeni bir insanla karşılaşmıyorum ben. Üç yıldır izin kullanmıyorum. Zaten ne gidecek bir yerim ne de kimim kimsem var. Bütün bu izinleri biriktireceğim ve erken­den emekli olacağım.”</p>

  <p>Ona ne anlatabilirdim ki? Babamdan söz ettim. Hemen tanı­dı. “İyi bir şairdir,” dedi. “Bütün şiirlerini okudum desem ya­lan olur ama ‘Gecenin Oğlu’ çok iyidir.”</p>

  <p>Daha sonra Isidore ile Akdeniz kıyısında yaşamın devam et­tiği yerler üzerine konuştuk. Benim çocukluğum oralarda geç­mişti ve Isidore da ileride o bölgede bir köy evine yerleşmek istiyordu. Güney Fransa’nın bahsi bile onu hüzünlendirmişti... Ayağa kalkıp pencereden dışarıyı seyretmeye başladı.</p>

  <p>Konuyu dağıtmak ama daha önemlisi aklımı kurcalayan so­rulara cevaplar bulabilmek amacıyla “İşin aslı, Arsen’le yaşı­mız ve giriş tarihimiz dışında benzer bir tarafımız daha var bence,” dedim. “Onun gibi ben de tam olarak buradaki işlevi­mi bilemiyorum...”</p>

  <p>Ama sanki beni dinlemiyordu. Uzaklara bir yere dalıp git­mişti... Babacan bir şefkatle bana dönüp “Kusura bakma dalıp gitmişim,” dedi... “Ne söylüyordun?”</p>

  <p>“Buradaki işlevimi,” dedim. “Tam olarak bilemiyorum.”</p>

  <p>“Yine Ennoia değil mi? Haklısın. Senin için çok yeni bir yer burası... Ruhunu zaptetmiş durumda...”</p>

  <p>Anlayışlı olmasına sevinmiştim. “Öyle de denebilir,” dedim. “Özellikle Hayal Odası tecrübesinden sonra...”</p>

  <p>“Senin görevin iki intiharı çözmekten başka bir şey olamaz,” dedi büyük bir kendine güvenle. Güldüm ama espri yapmıyor­du. Devam etti. “Tıpkı benim vakamda olduğu gibi verilen ilk görev yerine getirilmelidir. Ben buraya enerji alanları üzerinde çalışmaya geldim ve çalışıyorum. Ennoia’nın bütün tuhaflıklarını yaşıyorum ama sonuç olarak sorumluluğumu da yerine getiriyo­rum. Senin şu bahsettiğin Klamm ve Sordini de büyük ihtimalle işlerini yapan adamlar. Demek istediğim, Ennoia’da seni sürekli gözleyen ve yönlendiren bir sistem varmış hissine kapılabilir ve kendini zamanın akışına bırakabilirsin, bu mümkün. Belki de burası aşağıdakilerin dediği gibi BFP’nin kurduğu bir laboratuvar da olabilir. Ama kim buranın aslında koca bir rüyadan başka bir şey olmadığının aksini kanıtlayabilir? Her neyse bana göre, buranın ne olduğunun hiçbir önemi yok, ben işimi yapıyor ve emekli olacağım günü iple çekiyorum. Senin de her şeyi, özellikle de mistik fikirleri boşverip işine bakman gerekiyor.”</p>

  <p>Ona intiharlar hakkında ne bildiğini sordum.</p>

  <p>“Hiçbir fikrim yok,” dedi... “Ennoia’da olup bitenleri pek önemsemiyorum. ”</p>

  <p>Tornquist’e nasıl ulaşacağımı ise kesinlikle bilmiyordu. “Adını duydum ama onunla hiç karşılaşmadım,” dedi...</p>

  <p>Dünyanın bir ucundaki küçük bir kentin tek otelinde kalan iki bilim adamı aşağı yukarı aynı şeyi araştırıyorlardı ama hiç karşılaşmıyorlardı. Şüphesiz, buna inanmıyordum ama bir giz­li servis mensubu olarak gerçekleri saklamak işimin bir parça­sı olduğu için onu anlayabiliyordum. Israr etmenin bir gereği yoktu... Üstelik yemeğe de gitmem gerekiyordu. Şansım varsa davetlileri yakalayabilirdim. Kapıdan çıkmadan önce “Aşçıbaşı üzerine bir yorum yapmadınız,” dedim. Omuzlarını silkti, “Yorumlanacak bir şey yoktur belki de,” dedi.</p>

  <p>Ennoia bir muamma değildi onun için ya da bir muamma olduğunu bile bilse öyle davranmıyor, her şeye sadece bir iş gözüyle bakıyordu.</p>

  <p> </p>

  <p>İntiharların nedenini çözmek için Tornquist’e ulaşmak yeterli olabilir miydi? Eğer her iki elemanın intiharının sırrı Tornquist’in iki dudağının arasında ise BFP ya da bizim Eski Avrupa Bölgesi federasyonu ona ulaşamıyor muydu? Her şey bir yana, neden Sordini bana ısrarla “Görevini yap!” demişti? Klamm “Biz raporu geçtik,” dememiş miydi? Hem onunkinde hem de benim daha geldiğim ilk gün arşivde okuduğum ve Tornquist’in de imzaladığı raporda “izolasyon hissine bağlı yoğun depresyon” tahlili yok muydu?</p>

  <p>Bütün bunları düşünerek asansöre doğru ilerlerken uzakta bir kapının kapandığını gördüm. Koridorlardaki her karşılaş­ma ürpertici olmuştu bugüne kadar. O tarafa hiç bakmadan, başım önümde asansöre doğru hızla ilerledim, ama yolum uzundu ve karşı taraftaki kişi de bana doğru ilerlerken benzer bir rahatsızlıkla adımlarını yavaşlatmıştı. Eğer o da benden korkuyorsa, bir hayalet olmadığı kesindi. Kafamı kaldırıp bak­tım. Aynı anda bir aynaya bakar gibi hissettim ve tepeden tır­nağa ürperdim.</p>

  <p> </p>

  <p>Gerçekten tahammül edilemez bir şeydi, karşımdaki insan benden başka birisi değildi..</p>

  <p> </p>

  <p>Ona bir saniye bile bakamadım. Başımı çevirip aynı hızla geri­ye doğru koştum. Odamın kapısına geldiğimde arkamda hiç ayak sesi duymayıp rahatladım. Anahtarı çıkartıp odamın kili­dini açtım, içeri girdim.</p>

  <p>Havasızdı içerisi. Ayaklarıma bir şey çarptı, ışığa uzanıp aç­tım. Yatakta biri yatıyordu, bu da bendim. Hemen fırladım oradan.</p>

  <p> </p>

  <p>Koridorda olanca hızımla koştum, az önce çıktığım Isidoro’nun odasının kapısına gelince tıklattım, vurdum, yumruk­ladım. Açan olmadı.</p>

  <p>Panik ve korku içinde koridorda az önce kendimi gördü­ğüm yere baktım. Kimse yoktu. Asansöre kadar koştum, düğ­meye dokunur dokunmaz otomatik kapı ağır ağır açıldı ve kendimi içeri attım. Zemin katın düğmesine bastım.</p>

  <p>O an davetlileri görebilmeyi, yaşadıklarımı Marie’ye anlata­bilmeyi her şeyden çok istiyordum. Zemin kata iner inmez ye­mek salonu tarafına döndüm, giderek yükselen bir müzik sesi geliyordu... Yaylı çalgıların ağırlıkta olduğu, barok denen tarz­da senfonik bir müzikti bu..</p>

  <p>Yemek salonunun girişine yöneldim ve kapının önünde bü­yülenmiş gibi donup kaldım. İçeride gördüklerime anlam ve­rebilmek için biraz zaman geçmesi gerekiyordu. Evet, burası otelin daha önce defalarca gördüğüm büyük ye­mek salonuydu. Ama mekânın kendisi dışında her şey çok farklıydı ve bütün işaretler geçmişte bir yere gittiğimi gösteri­yordu. Girer girmez gözüme çarpan tabelada “La Notte Italiana” yazıyordu. Kendi çağımın mütevazı sade giysileriyle ora­da gerçek bir yabancı gibiydim. Kapıda duran garsona sor­dum. “Hangi yıldayız ?” Garson soruyu anlamadan şaşkınlıkla suratıma baktı. “Hangi yılda olduğumuzu sordum,” dedim ka­rarlılıkla. “Bende bir tür hafıza sorunu var da...”</p>

  <p>“1987,” dedi tedirgin bir ifadeyle...</p>

  <p>141 yıl öncesine gitmiştim.</p>

  <p>Teşekkür edip içeri girdim. Etrafımdaki insanlar anlamadı­ğım bir dil konuşuyorlardı. Şimdi çok az kullanılan bir İskan­dinav dili olmalıydı bu. Ama ortalıkta biraz dolaşınca birçok Avrupa dilini aynı anda duydum. Fransızca, benim çağımda bütün dünyanın ortak dili haline gelen İngilizce ve Almanca... Bu, beni rahatlattı. Sanal bir ortamda ya da Hayal Odası’nda değildim. Düpedüz bir zaman yolculuğuydu bu... Salata ve so­ğuk yemeklerin servis edildiği tarafa doğru yürüdüm. Kimse benimle ilgilenmiyordu ve bu, aslında beni rahatlatıyordu. Bü­yük Salgınlar Devri’nden önceki Yeryüzü, sadece filmlerden tanıdığım bir bolluk ve refah dünyasıydı benim için. Hayatım boyunca asla bu kadar çok yemeği ve bu kadar şık giysili insa­nı bir arada görmemiştim. Salon ışıl ışıl aydınlatılmıştı. Öyle ya, bizim gibi enerji sorunları yoktu onların.</p>

  <p>Refah içinde yaşamın keyfini çıkartıyorlardı. Bunları biliyor­dum ama tarih kitaplarında okuduğum, filmlerde gördüğüm bu ihtişama çıplak gözle tanık olmak inanılmaz bir tecrübey­di. Salata ve soğuk yemeklere şaşkınlık içinde bakıyor, bunların çoğunu tanımıyordum bile. Yanımdaki kadınların kokuları ve yüzlerindeki makyajlar etkileyiciydi. Giysilerdeki ince işçi­lik, kumaşlardaki çeşitlilik, kolyeler, küpeler, bilezikler, ayak­kabıların parlak şıklığı... Sanki bir filmin içindeydim. ‘80’li yıl­lar hakkında ne biliyordum? Kapitalizmin sürdüğü, Amerika Birleşik Devletleri’nin dünyaya hükmettiği ve Sovyet komü­nizminin bitmeye yüz tuttuğu bir dönemdi. 20. Yüzyıl Avrupa Sosyalizmi, Marksizmin yanlış bir uygulaması olmasına rağ­men önemli bir deney olarak anlatılırdı okullarda. Yine de ‘80’ler hakkında fazla şey bilmiyordum. Endüstri Devrimi’nden Büyük Salgınlar Devri’ne kadar olan dönem bir tür Çöküş Dönemi olarak anlatılırdı bize...</p>

  <p>Buraya, bu döneme geleceğimi bilseydim, kütüphaneye inip ‘80’leri çok daha yakından inceleyebilirdim. Benim ilgim Diji­tal Cennet Çağı olarak bilinen 2010’lu yıllarda başlayıp yakla­şık 40 yıl süren döneme yoğunlaşmıştı. O dönemin popüler kültürünü, gündelik hayatını, müzik gruplarını, filmlerini, sa­natçılarını ve düşünürlerini bilirdim. Ama 21. yüzyılın hemen öncesi hakkında çok az şey biliyordum ve açıkçası pek de il­ginç bir dönem olarak anılmazdı.</p>

  <p>Açık büfenin ne olduğunu filmlerden biliyordum ama orada ne yapacağımı, karnımı nasıl doyuracağımı kestiremiyordum. Yemekler orada dururken insanlar ellerindeki tabakları doldu­ruyorlardı. Peki tabakları nereden alıyorlardı? Kimse onların ne kadar aldığına da bakmıyordu. Birden omuzumda bir el hissettim. Dönüp baktığımda Franz’ın dost gülümsemesiyle karşılaştım...</p>

  <p>“Lütfen beni takip edin yoksa aç kalacaksınız,” dedi.</p>

  <p>Kendisi de bir tabak aldı ve onu izlememi istedi. “Tavsiyem az yemeniz. Yoksa midenizi bozabilirsiniz. Her şeyden istedi­ğiniz kadar alabilirsiniz ama siz yine de tabağınızı fazla dol­durmayın. Bunlar az yemeğe alışmış bizim gibi insanların midesini bozabilir. Buradaki yemekler soğuk yemekler. Karnınızı bunlarla doyurmayın. Çünkü sıcakların olduğu büfede nefis et yemekleri ve spagettiler var.”</p>

  <p>Franz bu devirde nasıl davranılacağını biliyordu. Yemekleri­mizi aldıktan sonra beni iki kişilik yüksek bir masanın başına götürdü.</p>

  <p>“1987,” dedi. “Ennoia Oteli’nin altın çağlarından kalma bir akşam yemeği. İtalyan mutfağı açık büfesi...”</p>

  <p>“Bunları biliyorum,” dedim ilk lokmamı çiğnerken... O ka­dar tuhaf bir tadı vardı ki lokmamı zor yuttum. Tabağımda duran öteki şeye geçtim... Soğuk bir et dilimiydi bu.</p>

  <p>“Somon füme,” dedi Franz...</p>

  <p>O da damak tadıma uygun değildi.</p>

  <p>“Soğuklar bizler için çok lüks. Artık bunların hiçbiri dünya­da yapılmıyor herhalde. Size tavsiyem, hemen sıcaklara geç­meniz...”</p>

  <p>İlk şaşkınlığı attıktan sonra Franz’dan bana neler olduğunu anlatmasını istedim. “1987’deyiz,” diyip yemeğine devam etti. Sonra şarabından bir yudum aldı ve o yudumu damağında bi­raz tutup boğazından aşağı inişi sırasında gözlerini yumdu. “Hımm nefis,” dedi... “En güzeli ne biliyor musunuz? Yemek­ten sonra espresso içebileceğiz.”</p>

  <p>Espresso’nun ne olduğu hakkında en ufak bir fikrim yoktu. “Biz şu anda gerçekten geçmişte miyiz?”</p>

  <p>“Evet,” dedi Franz. “Tüketim toplumunun altın çağında.”</p>

  <p>“Peki ama nasıl geldim ben buraya? Zamanda yolculuk, he­le geçmişe yolculuk nasıl mümkün olabiliyor?”</p>

  <p>“Tadını çıkar,” dedi. “Burası Ennoia... Ve benim de bir sürü işim var. Yemeğini ye, konuşmak istediğin insanlarla konuş. İstersen onlara 22. yüzyıldan geldiğini söyle. Çılgınlığı sever­ler, delilere de alışkındırlar. Kibar olursan ve dili iyi kullanır­san sorun olmaz. Seni hayalgücü yüksek bir sanatçı zannede­bilirler. Sonra da istediğin zaman odana çık. Korkma ve pani­ğe kapılma.”</p>

  <p>“Kongre’de Koridor Seyyahlığı dedikleri şey bu mu?”</p>

  <p>“Bilmiyorum. Ama bu otelde kalıp da bu salona giren insan sayısı fazla değildir. Burayı çok az insan bilir,” dedi ve yanım­dan uzaklaştı.</p>

  <p>Franz, her zamanki gibi Ennoia muamması üzerine konuş­mayı reddediyordu. Sıcakların servis edildiği büfeye doğru gi­derken etrafımdaki insanlara dikkatle baktım. Benim yaşadı­ğım çağa oranla farklı, tarif edilmesi zor bir havaları vardı. Özellikle kadınlar... Onları görür görmez etkileniyordum. Tahrik ediciydiler... Bunun nedenini yavaş yavaş anladım. Adı bile tarih kitaplarında kalan kozmetik sektörünün ürünlerini kullanıyorlardı. Özellikle dudakları kırmızıya boyalı kadınlara hayran hayran bakıyordum. Makyajlı gözlerine bakmak etkileyiciydi. Giysilerinde belin inceliğini, kalçaların yuvarlaklığını vurgulayan kesimler ve göğüslerin varlığını gösteren açık ya­kalar baş döndürücüydü. Eteklerdeki yırtmaçlardan görülen bütün bacaklar değişik desenli çorapların içinde harika gözü­küyorlardı... Giysilerin bir kadının güzelliğinde bu kadar önemli bir rol oynayabileceği aklımın köşesinden geçmezdi. Ama içlerinden birine yakınlaşmaktan korkuyordum, aynı dili konuşabilirdim ama onların hali tavrı o kadar farklıydı ki... Franz bu çağı biliyordu, o da yemek alırken, yürürken onların vücut dilini kullanabilmişti. Oysa ben şaşkındım. Her şey ama her şey şaşırtıcıydı; kol saatlerinin şıklığı, saç kesimleri, kra­vatlar... Orada saatlerce bir görünmezlik maskesi altında onları seyretmek isterdim ama olmuyordu, kime baksam bakışlarını hemen bana odaklıyor ve beni tepeden tırnağa süzüp başını çeviriyordu. Sadece bir kişi bakışlarını benden çevirmedi. Beni görünce gülümsedi ve eliyle beni yanına çağırdı.</p>

  <p>Arsen’di bu... Tatlı büfesinin oradaydı. Yakınlaşınca, “Git sı­cak büfesinden bir şeyler al, merak etme daha saatlerce burada kalabiliriz. Hadi durma!” dedi. Artık alıştığım o kibirli küstah­lığında bu kez dostça bir sıcaklık vardı. Tabağıma utanarak bol miktarda kıymalı lazanya ve birkaç dilim de sıcak biftek alıp, yanma gittim. Gider gitmez bana şarap içip içmeyeceğimi sordu. “Evet,” dedim. Tabağıma şöyle bir bakıp anlayışlı bir şekilde güldü: “Hem sen çatal bıçak da almamışsın...” Az son­ra çatal bıçak ve bir bardak şarapla geldi. Yanında da mendile benzer bir şey. Elime alıp baktım, kağıttı bu...</p>

  <p>“Bu kağıt mendil,” dedim şaşkınlık içinde.</p>

  <p>“Boşver!” dedi Arsen aldırmaz bir ifadeyle. “Şu yemeğin keyfini çıkarmaya bak. Sonra kahvemizi yudumlarken istedi­ğimiz kadar sohbet edebiliriz. Yanılmıyorsam barda Fransız konyağı da var.”</p>

  <p>Yemek, şarap... Hepsi de gerçekten nefisti...</p>

  <p>Arsen kağıt mendille ağzını sildikten sonra etrafı göstererek, “İşte Çöküş Dönemi... Ama iyi yaşamışlar değil mi? Bu insan­ların hepsinden nefret ediyorum aslında. Ama yine de ağızları­nın tadlarını biliyorlarmış. Pis tüketim hayvanları!” dedi.</p>

  <p>“Bilmiyorum,” dedim. “Ama inan, şu an pis bir tüketim hayvanı olmaktan mutluyum.”</p>

  <p>Arsen onu gördüğümden beri ilk kez kahkahalarla güldü, şarap kadehlerimizi tokuşturduk. O an onunla dost olabilece­ğimizi hissettim, bana itici gelmiyordu ve soğukluğunda se­vimli bir taraf buluyordum.</p>

  <p>“1980’ler iğrençtir,” diye girdi söze. “Sınıf farklarının doru­ğa çıktığı, yıllаrıп barış, kardeşlik ve toplumsal eşitlik söy­lemlerinin bitirildiği bir dönem... Onun yerine çekirdek aile çevresinde örülen bir ahlak anlayışı ve dine dönüş vardı. Ama bunlar, mistik bir olgunlaşmadan ziyade muhaliflerin özgür­lük söylemlerine karşı yürütülen sindirme mücadelesinin bir parçasıydı... “</p>

  <p>“Benim bildiğim Amerikan Uygarlığı Dönemi bütünüyle böyle değil midir? Sanayi Toplumu sonrası Tüketim Toplumu gelir.”</p>

  <p>“Okullarda bu işin kabası öğretilir. 21. yüzyıldaki muhalif patlamanın hatta bugünkü BFP’nin kökeninde 20. yüzyıldaki muhalif hareketler vardır. Bakma 1980’leri aşağıladığıma, şim­diki federasyonu kuranların en çok etkilendiği yeni Marksist okulun, ekolojik muhalefetin ve yeni anarşizmin temelleri iyi ya da kötü hep bu dönemde atılmıştır.”</p>

  <p>“Siyasetbilim tarihi mi okudun sen?”</p>

  <p>“Hayır ben bir dehayım,” dedi aynı sevimli küstah tavrıyla. Tatlı büfesinden doldurduğu tabağı özenle yiyordu. “İşin doğ­rusu, buraya gelmeden önce otelin kütüphanesine inip, biraz ‘80’ler üzerine okudum.”</p>

  <p>“Sen burada böyle bir yemek olacağını biliyor muydun? ” “Elbette,” dedi. “Ben bütün akşam yemeklerimi burada yi­yorum.”</p>

  <p>“Peki ama buraya nasıl girebiliyorsun?”</p>

  <p>“Benim için çocuk oyuncağı. Ayrıca bu geçmiş yolculukla­rında biyolojik koda gerek yok, otele bir misafir olarak kabul edilmiş olman yeter.”</p>

  <p>“Koridor Seyyahlığı için Kongre’dekiler Siyah Uyku’dan sonra olur demişlerdi.”</p>

  <p>Omuz silkti. “Oteli bir bilgisayar yazılımı olarak düşün! Sı­radan bir kullanıcının her yere girmesi mümkün değil. Ama benim gibi şifreleri çözersen, o zaman hiç sorun kalmıyor, di­lediğini yapıyorsun.”</p>

  <p>“Hayal Odası’na da istediğin zaman girebiliyor musun?”</p>

  <p>“Bak ben Koridor Seyyahlığı, Hayal Odası dediğin bu şeyleri bilmiyorum... Ayrıca bu terminolojiden de hoşlanmıyorum... Anlattıklarından anladığım kadarıyla, bunlar biyolojik kod is­teyen enerji alanları... Böyle bir şeyle karşılaşsaydım, hiç şüp­hesiz girmeyi de reddederdim.”</p>

  <p>“Neden?”</p>

  <p>“Basit,” dedi. “Ben oteli daha tam olarak tanımıyor ve gü­venmiyorum. Biyolojik kod istemesi bir tür tuzak olabilir. Ay­rıca bana izin verdiği yerlerde dolaşmaktansa, sistemin içinde bir korsan gibi dolaşmayı tercih ederim ama elbette bir bilgisa­yar virüsü gibi sisteme zarar vermek de istemiyorum.”</p>

  <p>“Siyah Uyku yaşıyor musun?”</p>

  <p>“Bir kez yaşadım. Ama bir daha asla yaşamam. Sanırım bi­yolojik kod çözümlemesi orada yapılıyor ve sisteme dahil edi­liyorsun.”</p>

  <p>Yine anlamamıştım onu... Açıklamasını istedim.</p>

  <p>“Bir disketi yerleştirince bilgisayar ne yapar? Disketi tanı­maya çalışır. Siyah Uyku, bence beynimizin otelin disket sürü­cüsüne girdiği andan başka bir şey değil.”</p>

  <p>“Bütün bunları nasıl anlayabiliyorsun?”</p>

  <p>“Çok zor değil.”</p>

  <p>“Siyah Uyku’ya girmemeyi nasıl başarıyorsun? Hiç uyumu­yor musun?”</p>

  <p>“Odama uyumak için değil, duş almak ve üstümü başımı değiştirmek için giriyorum sadece. Oda disketin girdiği yuva­dan başka bir şey değil bence. Numaralı mekânlardan uzak duruyorum. Bunu yerine koridor, kafeterya, lobi gibi herkesin paylaştığı numaralandırılmamış bir mekânın sakin bir köşe­sinde kıvrılıp uyuyorum. Zaten önemli olan kafayı üşütme­mek için biraz rüya görmek. Bedenin dinlenmesi için her gün iki üç saat uyku yeter.”</p>

  <p>Siyah Uyku için söyledikleri bana da mantıklı geliyordu. Otel biyolojik olarak seni tanıyor, hafızanı emiyor, karşına ha­yaletler çıkartıyor ve sonra da sıran geldiğinde seni Hayal Odası’na alıyordu. Peki ama Arsen otele neden güvenmiyordu?</p>

  <p>Ona göre güven sorunu, kesinlikle Ennoia’nın ne olduğunu bilmemekten ya da kötü bir şey olduğunu düşünmesinden kaynaklanmıyordu. Sistemi tam olarak kavraması gerekiyor­du. Ayrıca o yalnız otele değil kimseye, hele beynine bir disket muamelesi yapan bir şeye asla güvenemezdi.</p>

  <p>Arsen her şeyi açıklayabiliyordu, üstelik benim anlayacağım şekilde yapabiliyordu bunu. Geçmiş yolculuğunun nasıl mümkün olduğunu sordum.</p>

  <p>“İlkel bir kabilenin jeneratörle çalışan bir video televizyon setiyle karşılaştığını düşün. Bunun ne olduğunu anlayamazlar ama tesadüfen doğru düğmelere basarlarsa karşılarındaki ek­randa bir anda bir film çıkar. Önemli olan o düğmeleri bul­maktır.”</p>

  <p>“İyi ama o yerliler televizyon seyrettiklerinin bile farkında değiller. Bizse geçmişe gittiğimizi biliyoruz.”</p>

  <p>“Sanmıyorum, sen o bilimkurgu romanlarına bakma!” dedi kendine güvenli bir tavırla. “Zamanda yolculuk hâlâ mümkün değil. Şu an gördüğümüz ve içinde bulunduğumuz her şey bi­rer kayıt.”</p>

  <p>“Yiyoruz içiyoruz,” dedim. “Bunun neresi kayıt?”</p>

  <p>“İlkel kabile mensubu da zaten ekrandaki şeyleri gerçek zanneder,” dedi.</p>

  <p>“Ama dokunur ve camı görür, eğer korkup cama vurursa camı kırar. Oysa burada böyle bir şey yok.”</p>

  <p>Arsen, çatalı alıp yanımızdan geçen kadının tam sırtına sap­ladı, kadın bir çığlık attı, sırtından kan aktı ve bir anda inanıl­maz bir şey oldu. Bütün görüntü yokolmuş ve pembe bulut yeniden karşımıza çıkmıştı.</p>

  <p>“Beklenmedik veri girişi... Kadının sırtından kan akar ama sonra olacakların kaydı yok...” Arsen çok rahattı. Önümüzde­ki yemekler dahil her şey yokolmuştu. Tıpkı Hayal Odası gibi büyük bir salondaydık. Arsen “Sabret, kendi kendini yeniden kuracak,” dedi Gerçekten otuz saniye sonra kadın yürüyüp gitti; bıçak Arsen’in elinde yeniden peydahlanmıştı. Yemeğine döndü, bense hayret içinde ona bakıyordum.</p>

  <p>“Kesinliğinden emin olmadığım bir şeyi sana söylemem, so­nuç olarak bir Akademi mezunuyum.”</p>

  <p>“Peki ama bu hayaller ve kayıtlarla karnımız nasıl doyuyor? Bu lezzeti nasıl hissedebiliyoruz?”</p>

  <p>“Sır bütün burayı oluşturan pembemsi maddede gizli... O maddenin sınırsız bir dönüşme yeteneği olduğunu sanıyorum. Sonuç olarak pembe bulutu midemize indirdiğimizi söyleyebi­lirim.”</p>

  <p>Belli ki yemek, şarap ve birbirinden leziz tatlılar Arsen’in konuşma iştahını da kamçılamıştı. Sorduğum her soruya ce­vap verdi. Ona göre, benim Pembe Uyku ve Hayal Odası dedi­ğim tecrübeler bu salonda birleşiyordu. Ama Koridor Seyyahlığı yaşadığımız tecrübe için çok yanlış bir ifadeydi, buraya Isidoro’nun dediği gibi Geçmiş Yolculuğu Salonu demeliydik... Otele bilgisayar, video kayıt cihazı ve üç boyutlu sanal bir tele­vizyon olarak bakmamı önerdi. O kadar aptal olmadığımı da­ha mistik ve soyut düşünebileceğimi söyledim. Bir kahkaha attı. “Seni aşağılamak için bu metaforları önermiyorum,” dedi. “Ayrıca otelin ardındaki zekâyı istediğin kadar mistifiye edebi­lirsin çünkü daha önce de söyledim, Ennoia’nın ne olduğunu bilemem, ama bizim kullanımımıza sunduğu teknolojik mari­fetlerin ne olduğunu anlayabilirim.”</p>

  <p>Kongre’dekilerin Pembe Uyku dediği şeyi yaşamamıştı. Ama Kongre’de ne ad verilirse verilsin bütün Ennoia tecrübelerinin birbirinden çok da farklı olmadığını savunuyordu. “Bilgisayar metaforunu kullanırsak, sen ve senin gibilerin buraya girmesi için Siyah Uyku, Pembe Uyku gibi birtakım ön aşamalardan geçip sisteme uyumlu bir dosya haline gelmeniz gerekiyor. Si­zi bir disket halinde sürücüye takıyor...”</p>

  <p>Ona Geçmiş Yolculuğu Salonu’na nasıl girebildiğini sordu­ğumda birden duraksadı. “Bunları senin gibi bir sosyalbilimciye anlatmak çok zor çünkü tümüyle matematiksel verilere da­yanıyor... Tabii tesadüflerin ve otelin de yardımı olduğunu inkâr edemem. Kesin olan tek şey, doğru zamanda doğru yerde olursan, koridorlarda yürümenin Ennoia Harikalar Panayı­rında dolaşmaktan farksız bir hale gelebilmesi... Ama bunun tadını çıkarabilmen için öncelikle otele seninle iletişim kur­maya çalışan bir zekâ olarak bakman gerekiyor. Sözgelimi seni korkutan ve rahatsız eden şeyler, benim için otelin kurduğu cümlelerden ya da matematiksel problemlerden farksız. Şüp­hesiz, çözümler çok zor çünkü şifreler mükemmel bir mate­matik zekâsının ürünü. Geldiğim günden beri koridorlarda dolaşıyor, sürekli hesaplar yapıyorum. Ama dürüst konuşmak gerekirse bu geçmiş yolculuğu meselesinde Isidoro’nun yardı­mı oldu. Bunlar lunapark eğlencesi gibi şeyler. Çözemediğim daha bir sürü şey olduğuna eminim.”</p>

  <p>Haklıydı, Isidoro’nun odasından çıktıktan sonra koridorda kendimi görmüştüm, daha sonra sığınmak üzere gittiğim oda­da yine kendimle karşılaşmıştım... Ben bunlardan korkmuş­tum ama Arsen bunları herhalde birer işaret olarak alırdı... Bu düşündüklerimi ona da aktardım. “Haklısın, bunlar birer işa­ret. Ama daha çok birbirinden kopuk ipuçlarını andırıyor ba­na... Basit birer çözümü yok. Hele senin durumunda...”</p>

  <p>Ne demek istediğini sordum. “Boşver,” dedi ve espresso ile puro almak üzere beni bara götürdü.</p>

  <p>“Bütün bunlar muhteşem değil mi?” dedi puroyu tüttürür­ken. İkimizin de keyfinin yerinde olmasını fırsat bilerek ona bir kez daha kim olduğunu ve buraya nasıl geldiğini sordum: “Aslında tatilde olduğumu söyleyebilirim,” dedi. “Ama işin doğrusu, Kuzeybatı Federasyonu Uzay Akademisi tarafından gayriresmi bir görevle burada neler döndüğünü araştırmak için gönderildim.”</p>

  <p>Kongre’de yüzlerce insanın aylar boyunca yapamadığını o birkaç haftaya sığdırabilmişti. Gerçekten de söylediği gibi bir deha olduğuna inanıyordum. Ama neden diğer davetlilerle birlikte çalışıp daha çok şey öğrenmiyordu.</p>

  <p>“Kendi başıma çalışmayı severim. Benim bir dakikada çöze­bileceğim şeyi, onların anlaması yıllar sürebilir,” dedikten son­ra bir kahkaha attı.</p>

  <p>“O kadar da değil, davetlileri küçümsüyorsun. Ayrıca emin ol, senin bilmediğin birçok şeyi de biliyorlar.”</p>

  <p>“Önemli değil, ben hepsini öğrenirim. Ayrıca zaman soru­num da yok.”</p>

  <p>Arsen’in intiharlar konusundaki fikrini de sormak istiyor­dum ama bundan önce bir İçişleri müfettişi olarak görevimi, arşivde okuduğum raporu, aşçıbaşı ile Isidoro’nun yorumları­nı anlatmalıydım. Purosunun dumanları arasında gömülmüş bir durumda sözümü hiç kesmeden dinledi beni.</p>

  <p>“Kongre üyelerinden McQuail her ikisinin de intihardan önce Koridor Seyyahlığı’na çıktıklarını söylüyor. Sen bu konu­da ne dersin?” diye bitirdim uzun konuşmamı.</p>

  <p>“Bir şey bulduğumda sana da söylerim,” demekle yetindi.</p>

  <p>Doğrusu, bu kadar ayrıntılı açıklamaların ardından bu ka­dar sade bir cevap sinirlerimi bozmuştu...</p>

  <p>Sanki birden yine o soğuk Arsen’e dönüşmüştü. Suskunluğu sürüyor, etrafı inceliyordu.</p>

  <p>“Neden burada bizim boyutumuzdan başka bir insan yok?” dedim. Mesela bir Kongre üyesi de burayı ziyaret edebilir miy­di? Franz’ın buradaki varlığının anlamı neydi? Franz neden sorularım karşısında hep sessiz kalıyordu?</p>

  <p>Fakat Arsen sanki beni dinlemiyor gibiydi. Bütün dikkatini ağır ağır yudumladığı üçüncü espresso fincanına, keyifle tüt­türdüğü purosuna ve etrafımızda dolaşan birbirinden çekici kadınlara yöneltmişti. Bana, bütün bunları boşver, anlamında bir hareket yapıp etraftaki kadınlardan söz etmeye başladı. Bu salonda daha önce katıldığı yemeklerin bazılarında küçük ma­ceralar yaşamıştı. Bir keresinde kadın ona oda numarasını ve­rip salondan çıkmış, Arsen de onu sonsuza kadar kaybetmişti. Arsen ikinci macerasını salonun kuytu ve karanlık köşelerinde gerçekleştirmek istemiş ama kadın buna karşı çıkmıştı. Üçün­cü macerasında nasılsa her şey bir kayıt diye düşünüp herke­sin gözü önünde bu işi yapmaya kalkışınca otel güvenliği tara­fından zorla dışarı çıkarılmıştı. Bundan sonra yaşayacağı dör­düncü macerasında daha da kuytu bir köşe bulmak ve bunu hemen yapmak istiyordu.</p>

  <p>Masadan kalktı... Sanırım daha önceden gözüne kestirdiği iki yalnız kadının yanma gitti. Bense onu uzaktan seyreder­ken tatlı büfesine doğru hareketlendim. Tatlıların lezzeti bü­yüleyiciydi. Midemi bozmayacağından emin olsam, özellikle çikolatalı pastanın servis masasının üstünde kalmış bütün di­limlerini yiyebilirdim. Bu arada, Arsen az önce gittiği iki ka­dının yanında peydahlanan kır saçlı yaşlı adama bir şeyler an­latıyor, adam da onu soğuk bir ifadeyle dinliyordu. Birkaç dakika sonra asık bir suratla gelip karşıma oturdu. “Bu gece şansım yok,” dedi.</p>

  <p>Keyfi tümüyle kaçmıştı. Ona bir kez daha intiharlardan söz ettim. “Neden kendin çözmüyorsun ki? Ben senin rehberin fa­lan değilim, bunu tümüyle aklından çıkart. Ayrıca detektiflik oynamak istiyorsan kendi başına oyna,” dedi aksi bir ifadeyle...</p>

  <p>Az önceki konuşkan, arkadaş canlısı Arsen gitmiş, yerine karşısındakiyle iletişim yollarını kapatan kendini beğenmiş bir adam gelmişti. Üsteledim. “Ne yani, bu olay senin ilgini çek­miyor mu? İki tane Soğuk İstasyon görevlisi bir manyetik alan araştırması sırasında intihar ediyor. Kaldı ki, sen de Akademi kökenin nedeniyle onlardan birisi sayılırsın. Davetlilerden bi­risi intihar etse, senin için bunun nedenini bulmak önemli ol­mayabilirdi ama araştırma yapan iki bilim adamının intiharı yeterince ilginç değil mi?”</p>

  <p>“Soğuk İstasyon çalışanlarıyla tanışmış değilim,” dedi sakin bir ifadeyle. “Ama benden daha çok şey bildiklerini tahmin ediyorum. İntiharları araştırmaya gelince, kayıtlara düşülen ilk gerçeğin doğru olduğuna eminim. Şöyle ya da böyle, aşırı strese bağlı intiharlar bunlar. Başka ne olabilir ki?</p>

  <p>Cinayet olsaydı o zaman bir katil olurdu ve biz de belki araştırabilirdik. Ama senin sözünü ettiğin bu vakalarda katil ve maktulun aynı kişi olduğuna inanıyorum... Sadece psikolo­jik nedenleri araştırabilirsin. Ama insanın hayaller arasında dolaşabildiği, geçmişe gittiği, uykuda beş duyusunu da etkile­yen rüyalar gördüğü, geçmişe gidip tıka basa karnını doyurdu­ğu bir otelde ölü bir insanın psikolojisini nasıl araştırabilirsin? Yapman gereken gidip Ennoia ile ilgili bir rapor vermek... Sadece burada olup bitenleri bile yazsan görevini fazlasıyla yap­mış olursun. Oysa sen detektiflik oynamak istiyorsun...”</p>

  <p>“Hayır,” dedim kesin bir ifadeyle. “Burada herkesin bir gö­revi, bir işlevi var. Benimse buraya neden geldiğim bile belli değil. Davetli değilim, zaten onlarla aynı boyutu çok az paylaşıyorum. Memurum ama gerek merkezle gerekse burada yet­kililerle bağlantılarım kopalı çok oluyor, ne zaman bu soruyu sorsam herkes ilk görevin doğru olduğunu söylüyor. Gri Dos­ya, Klamm, Sordini, aşçıbaşı, Marie, Isidore...”</p>

  <p>“Senin yerinde olsam bunları dert etmez, otelin keyfini çı­kartmaya bakardım,” diyip tekrar omuz silkti. Onunla konuş­mak artık mümkün değildi. Zaten o da odasına gideceğini söy­leyip salonu terk etmek üzere kalktı. Gitmeden önce oda nu­marasını sordum.</p>

  <p>Bir müddet duraksadıktan sonra “Ben seni bulurum,” dedi ve gözden kayboldu.</p>

  <p> </p>

  <p>Yalnız kaldığımda etrafıma bakındım. Ortalık tenhalaşmış, gar­sonlar servis masalarını toplamaya başlamışlardı. Dışarı çıkma­dan önce cebime koyduğum kağıt mendilin kapıdan çıkar çık­maz ellerimin arasında kayboluşunu hissettim. Ceket cebimde birkaç pembe alev yanıp söndü... Geçmişten çıkmıştım.</p>

  <p>Otelin gerçek saatinin kaç olduğunu tahmin etmek yine zordu. Kolumdaki saate göre Arsen’le beraber içeride en az 2 saat geçirmiştim. Ama acaba salonda geçirdiğim 2 saat otelde kaç saate tekabül ediyordu? Tek çözüm vardı: Geldiğimden beri bir tür saat kulesi ve duvar takvimi gibi kullanmaya alıştı­ğım resepsiyona uğramak...</p>

  <p>Franz oradaydı ve saati hemen söyledi: “Dokuza yirmi var...” Sormamı beklemeden hemen ekledi: “Sabah...”</p>

  <p>Bu, Geçmiş Yolculuğu Salonu’nun hayatımdan en az 12-13 saat çaldığı anlamına geliyordu.</p>

  <p>Bütün bu olanları Marie’ye anlatabilirdim. Ama o kadar çok uykum vardı ki... Kaç saattir ya da kaç gecedir uykusuz kaldığı­mı hesap edemiyordum. Kolumdaki saat de pek bir işe yaramı­yordu. Esrarengiz Ennoia zamanları içinde kaybolmuştum...</p>

  <p>Asansöre binip yedinci kata çıktım, odama geldim, soyun­dum ve kendimi yatağa bıraktım. Siyah Uyku’dan hiç kork­muyor, Pembe Uyku’ya aldırış etmiyordum. Gerçek uykuyu istiyordum. Bedenin ve beynin dinlendiği o gerçek uykuyu... Her şeye rağmen yine de uyumadan önce tuhaf bir şey keşfet­tim... Herkesi ağır ağır kaybediyordum... Klamm, Sordini, Aş­çıbaşı, Ella ve Marie... Peki ya Arsen? Bir tek onu yitirmiyordum, oteldeki hayatımın her aşamasında karşılaştığım tek in­sandı o... Bütün bu düşünceler içinde ağır ağır bir karanlığa doğru yuvarlandım. Dışarıdan rüzgarın sesi geliyordu, herhal­de kar fırtınası başlamış olmalıydı...</p>
</body>
</html>
