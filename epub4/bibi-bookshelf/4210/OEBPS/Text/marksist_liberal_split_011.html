<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>marksist liberal</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_9">Lenin, Schumpeter ve Kapitalizm</h1>

  <p class="normal1">Vladimir Ilyiç Lenin (1870-1924) ile Joseph Schumpeter (1883-1950) kapitalizm kavramının işlevselliğini farklı açılardan ve farklı konumlarda yorumlayan eserler vermişlerdir.</p>

  <p class="normal1">Lenin, üç yıl çalışarak yazdığı “Rusya’da Kapitalizmin Gelişmesi” adlı kitabını 1899 yılının başında tamamladı. Lenin kitabının “manüfaktür sanayisinin ürünlerini ülke içinde pazarlama sorunuyla” ilgili olduğunu belirtir.</p>

  <p class="normal1">Lenin, adı geçen kitabında, kapitalizmin gelişmesini ve bunun yarattığı değişimleri inceliyor.</p>

  <p class="normal1">Joseph Schumpeter de, kapitalizmin işleyişini, evrimini, dinamik büyüme süreci içindeki istikrarsızlığını, 1942 yılında yazdığı “Kapitalizm, Sosyalizm ve Demokrasi” adlı eserinde teorize etmiştir.</p>

  <p class="normal1">Lenin, kapitalizmin, “ilerici tarihi rolünü” iki aşamada irdeler. Bunlardan ilki, “toplumsal emeğin üretici güçlerinde artış”, diğeri de “emeğin toplumsallaşması”dır.</p>

  <p class="normal1">Lenin “üretici güçlerindeki gelişme, ancak geniş çaplı makineli sanayi döneminde tam olarak görülebilir. Kapitalizmin bu en yüksek aşamasına erişilinceye kadar,</p>

  <p class="normal1">tamamen kendiliğinden ve son derece yavaş gelişen el üretimi ve ilkel teknik, hala varlığını sürdürür. Reform sonrası dönem, bu açıdan, Rus tarihindeki önceki dönemlerden büyük ölçüde ayrılır. Kara saban ve tokaç, su değirmeni ve el tezgahı Rusya’sı, hızla pulluk ve harman dövme makinesi, buharlı değirmen ve motorla çalışan tezgah Rusya’sı haline dönüşmeye başlamıştır. Ulusal ekonominin kapitalist üretiminin egemen olduğu her dalında aynı ölçüde derinlemesine bir teknik değişimi görülür.”</p>

  <p class="normal1">Lenin, “kapitalizmin ilerici tarihi rolünün” ikinci aşaması olan “emeğin toplumsallaşma” sürecini ise şöyle tanımlar:</p>

  <p class="normal1">“Kapitalizmin emeği toplumsallaştırması aşağıdaki süreçlerde kendini gösterir. Birincisi, bizzat meta üretimindeki büyüme, doğal ekonomiye özgü olan, küçük iktisadi birimlerin dağınık durumunu yok eder ve küçük yerel pazarları büyük bir ulusal (sonra da dünya) pazarı halinde birleştirir. Kendi için üretim, bütün toplum için üretime dönüşür ve kapitalizmin gelişmesi ne kadar büyük olursa, üretimin kolektif niteliği ile mal edinmenin bireysel niteliği arasındaki çelişki o kadar güçlenir. İkincisi, kapitalizm, eski dağınık üretim yerine, gerek tarımda, gerekse sanayide görülmemiş bir yoğunlaşma getirir. Bu, kapitalizmin incelemekte olduğumuz özelliğinin, en dikkate değer ve en göze çarpan belirtisidir, ama tek belirtisi değil. Üçüncüsü, kapitalizm, önceki ekonomik sistemlerin ayrılmaz bir parçasını oluşturan kişisel bağımlılık biçimlerini yok eder. Rusya’da kapitalizmin bu yöndeki ilerici niteliği özellikle belirgindir, çünkü ülkemizde, üreticinin kişisel bağımlılığı, yalnızca tarımda değil, manifaktür sanayisinde (serf emeği kullanan fabrikalarda) madencilik ve metalurji sanayinde, balıkçılık sanayisinde vb. de mevcuttu (bu durum bugünde kısmen sürmektedir). Bağımlı ya da köle köylünün emeği ile karşılaştırıldığında ücretli işçinin emeği, ulusal ekonominin bütün dallarında ilerici nitelik taşır. Dördüncüsü, kapitalizm, zorunlu olarak, nüfusta hareketlilik yaratır; bu, önceki toplumsal ekonomik sistemlerin gereksinmediği ve bu ekonomik sistemlerde geniş çapta gerçekleşmesi olanaksız olan bir şeydir. Beşincisi, kapitalizm (en geri toplumsal ve iktisadi ilişkilerin her zaman hüküm sürdüğü) tarımla uğraşan nüfus oranını, sürekli olarak azaltır ve büyük sınai merkezlerin sayısını artırır. Altıncısı, kapitalist toplum, nüfusun birleşme, örgütlenme gereksinimini artırır ve bu örgütlere eski günlerdekinden ayrı bir nitelik kazandırır. Kapitalizm, ortaçağ toplumunun, dar, yerel, lonca birliklerini yıkıp, amansız bir rekabet ortamı yaratırken, bir yandan da bütün toplumu, üretimde farklı yerler işgal eden büyük insan gruplarına böler, bu grupların her biri içinde, örgütlenmeye büyük bir hız verir. Yedincisi, kapitalizmin, eski ekonomik sisteme getirdiği yukarıda değinilen bütün bu değişiklikler, ayrıca kaçınılmaz olarak nüfusun kafa yapısında da bir değişikliğe yol açar. İktisadi gelişmenin kasınmalı niteliği, üretim yöntemlerinin hızla değişmesi, üretimin büyük ölçüde yoğunlaşması tüm kişisel bağımlılık biçimlerinin ve ilişkilerdeki ataerkliğin yok olması, nüfusun hareketliliği, büyük sınai merkezlerin etkisi vb. bütün bunlar, bizzat üreticilerin niteliğinde derin bir değişikliğe yol açmak zorundadır.”</p>

  <p class="normal1">1870’lerde Narodnik siyasal hareketi, sosyalizmin kaynağını köylülükte arıyordu. Rusya’da, Batı’yı yozlaştıran kapitalizmin kötü etkilerinden böylece kurtulunacağını düşünüyordu.</p>

  <p class="normal1">Narodnik hareketin muhalifi ise, G. Plekhanov idi. Lenin’in de içlerinde yer aldığı bir grup marksisti o yetiştirdi. Rus Sosyalist Devrimi’nin proletaryanın öncülüğünde gerçekleşeceğini söylüyordu. Köylüyü tutucu buluyordu. Doğası itibariyle bir ihtilal gerçekleştiremeyeceğini ileri sürüyordu.</p>

  <p class="normal1">Nitekim, 1890’larda, Plekhanov’un öngörüleri gerçekleşti. Kapitalizm Rusya’da süratle gelişti. 1914 yılında, henüz 3 milyon sanayi işçisi olmakla birlikte, devrim proletarya öncülüğünde gerçekleşti.</p>

  <p class="normal1">Lenin, “Rusya’da Kapitalizm’in Gelişmesi” adlı eseri Narodnik hareketin köylülüğe dayalı ve kapitalizmi reddeden anlayışını çürütmek için kaleme almıştı.</p>

  <p class="normal1">Çağımızın anlaşılması açısından, önemli kitaplardan biri olarak nitelenen “Kapitalizm, Sosyalizm ve Demokrasi” adlı çalışmasında Joseph Schumpeter de “Kapitalizmin Başarısı” nı araştırır.</p>

  <p class="normal1">Schumpeter bu başarıyı, ekonomik değişim sürecine bağlamaktadır. Bu süreci de “Yaratıcı yıkım gelişimi” olarak nitelemektedir:</p>

  <p class="normal1">“Kapitalizm, kendine has özelliği yüzünden ekonomik bir değişim metodu veya tipidir. Ve durgun bir durum göstermez. Hiçbir zaman da gösteremez.”</p>

  <p class="normal1">“Yeni milli pazarların veya dış piyasaların açılması; el sanatları atölyelerinden yoğun ve büyük işletmelere geçiş, kapitalist sistemi durmadan, yorulmadan kendi içinde bir ihtilal, yenilenme havasında tutmakta, bütün bu elemanlar, gene devamlı olarak eski faktörleri yok etmekte, yenilerini yaratmaktadır. Bu ‘Yaratıcı yıkım gelişimi’ kapitalizmin esas temelidir.”</p>

  <p class="normal1">Schumpeter, Marks’ın “Komünist Manifesto” da ortaya attığı “yaratıcı yıkım gelişimi” kavramını yeniden ele almakta ve onu sistemleştirmektedir.</p>

  <p class="normal1">Marks’ın kavramını zenginleştirerek yeni buluşların kapitalist gelişme sürecini nasıl değiştirdiğini, berrak bir şekilde açıklamaktadır.</p>

  <p class="normal1">Başka bir deyişle, genel olarak ele alınan sorun, kapitalizmin mevcut yapının elemanlarını nasıl idare ettiğidir, halbuki asıl önemli olan sorun kapitalizmin yapıyı nasıl kurup nasıl bozduğudur.</p>

  <p class="normal1">Bu gerçeği göz önünde bulundurmayan araştırmacı anlamsız bir çalışmada bulunuyor demektir; gerçeği kabul eden ise, kapitalist sisteme giren uygulamalarla, bunların sosyal etkileri hakkındaki düşüncelerini oldukça değiştirmektedir.</p>

  <p class="normal1">Rekabetin işleyişine ait geleneksel düşüncelerde bu şekilde, aynı darbe ile bir kenara bırakılmış olmaktadır.</p>

  <p class="normal1">İktisatçılar nihayet, kendilerine fiyat rekabetinden başka hiçbir şey göstermeyen engellerden kurtulmaya başlamışlar, kalite ve fazla satış çabaları, teorinin kutsal yapısına kabul edilince de, değişken fiyat hakim durumunu kaybetmiştir.</p>

  <p class="normal1">Bununla birlikte doktrincinin dikkati; hareket ettirilmeyen organizasyon tiplerinin ve üretim metotlarının meydana getirdiği bir sistemde sıkışmış kalmış bir rekabet tipine takılmış durumdadır.</p>

  <p class="normal1">Oysa ki kapitalist gerçekte rekabetin tipi değil; bir ürünün ortaya çıkışı, bir tekniğin, kaynağın, yeni bir organizasyon şeklinin doğması, yani masraf ve kalite bakımlarından kesin bir üstünlüğe dayanan ve sadece kar hadleri ile marjinal üretime değil, firmaların varlıklarına, temellerine hücum eden bir noktanın doğuşu önemlidir.</p>

  <p class="normal1">Schumpeter, daha sonra “büyük firmaların” gelişmenin en büyük motoru olduğunu belirtip, toplam üretimi uzun vadede artırıcı güç olarak tanımlamaktadır.</p>

  <p class="normal1">Ona göre, bu nitelikleriyle kapitalizm insanlığın hiç tanımadığı bir biçimde ekonomik kalkınmanın en önemli ve güçlü aleti olarak kabul edilmelidir.</p>
</body>
</html>