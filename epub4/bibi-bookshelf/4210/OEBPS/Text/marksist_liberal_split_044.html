<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>marksist liberal</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_42">Bilgisayarcılar, Silahçılar...</h1>

  <p class="normal1">Filistin’den gelen görüntüler, izleyenlerin yüreklerine kezzap dökmeye devam ediyor. Bir etnik temizliğin, bir soykırımın gizli işbirlikçileri gibi hissediyoruz kendimizi. Çaresiz, öfkeli ve bıkkın...</p>

  <p class="normal1">Bill Clinton’ın Amerikası, tarihsel Filistin Sorunu’nu, tarafları Camp David’de buluşturarak siyasal bir anlaşma etrafında çözmeye çabalıyordu.</p>

  <p class="normal1">George W. Bush, İsrail vahşetine gizli bir yeşil ışık yakarak bakmakta.</p>

  <p class="normal1">Bill Clinton’ın pasifist Amerikası’ndan, Geogre Bush’un saldırganlığa prim veren Amerikası’na geçtik. Tarihsel bir anlaşmazlığı siyaseten usulca çözmeye çalışan bir zihniyet, nasıl oldu da yerini devlet terörünü destekleyen bir arsız aldırmazlığa bıraktı?</p>

  <p class="normal1">Bill Clinton’ın demokrat Amerikası bilgisayar teknolojilerinin egemen olduğu bir Amerika’ydı. Sorunları demokratik kanallarda, insan haklarına saygı göstererek çözmeye çalışıyor; devletçi soygun sistemlerini piyasa ekonomilerine dönüştürerek yeryüzünü değiştirmeye uğraşıyordu. Küreselleşmeyi, gelişmeyi ve yenileşmeyi hedefliyordu. Bill Clinton’ın döneminde bilgisayar teknolojileri tartışmasız üstünlüğünü ilan etmiş, bir önceki dönemin teknolojisi olan savunma teknolojisini yaya bırakmıştı.</p>

  <p class="normal1">1991-2000 yılları arasında, silah harcamaları tüm dünyada yüzde onluk bir kayba uğradı. Aynı dönemde ABD de büyük güç kaybetti. Bilgisayar programı üretmek ve satmak, kurşun satmaktan çok daha kârlı bir hale geldi. Birbirini kıran bir dünya yerine barışı kutsayarak, kurşuna akıttığı paraları kendi insani gelişmesine yönlendiren bir dünya öne çıkmaya başladı.</p>

  <p class="normal1">İleri nitelikli teknolojiler, kendine uygun gelişmiş bir dünyaya doğru yürümeye başladı.</p>

  <p class="normal1">Bush’un Amerikası ise, silahçı ve petrolcülere yaslanmış Cumhuriyetçi bir Amerika’dır.</p>

  <p class="normal1">Geçtiğimiz on yılda tepetaklak giden silah harcamaları, trendi kendi lehine döndürmekle kalmadı, 11 Eylül sonrasında Nirvana’ya ulaştı.</p>

  <p class="normal1">Bu tarihe kadar, Lockheed Martin şirketi, sadece yirmi milyar dolar ile savunma sektörünün dünya birincisiydi.</p>

  <p class="normal1">Pentagon, 11 Eylül’ün hemen ertesinde, bu şirkete, çok işlevli savaş uçağı olan Joint Strike Fighter’ları üretmesi için iki yüz yirmi beş milyar dolarlık bir sipariş verdi. Üstelik buna müttefik ülkelerden alınacak siparişler dahil değil.</p>

  <p class="normal1">Böylece Amerika’daki dramın kazançlı çıkan ilk tarafı silah sektörü oldu.</p>

  <p class="normal1">Silahçıların hakimiyetindeki bir dünya, kurşun atıldıkça para kazanır.</p>

  <p class="normal1">Bilgisayarcıların hakimiyetindeki bir dünya, insanlar beyinsel olarak geliştikçe...</p>

  <p class="normal1">Dün Amerika, savunmaya giden paraları biraz daha kısıp, insanın mutluluğunu sağlamak için, Filistin sorununu uzlaşmacı bir ortamda çözmeye çaba sarfediyordu.</p>

  <p class="normal1">Silahçı Amerika ise, insanların birbirini yoketmesinden kazanç sağlama peşinde.</p>

  <p class="normal1">Bir daha ayağa kalkmamak üzere gidecek olan iki geride kalmış sektörün; silahın ve petrolün, muhtemelen yeryüzüne son kez olarak yaşattığı bir trajedi ile karşı karşıyayız.</p>

  <p class="normal1">Bunun uzun sürmesine imkân yok.</p>

  <p class="normal1">Ama olan Filistin halkına oluyor. Öyle bir dram yaşıyorlar ki, izleyenin bile yüreği kezzaplanmış gibi oluyor.</p>
</body>
</html>