<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>marksist liberal</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_36">Elveda Sosyal Sınıflar...</h1>

  <p class="normal1">Elveda proletarya...</p>

  <p class="normal1">Elveda başkaldırı...</p>

  <p class="normal1">Elveda Tarzan...</p>

  <p class="normal1">Ve bu kez de galiba “Elveda sosyal sınıflar...”</p>

  <p class="normal1">Gerçekten de teknoloji yaşamı ne kadar da hızlı değiştiriyor... Yukarıda ki kitap isimleri gibi, ne kadar çok şeye elveda demek zorunda kalıyoruz. Galiba bu sefer de artık “sosyal sınıflar” kavramına elveda demek zamanı geldi.</p>

  <p class="normal1">Bilimin sanayiye uygulanması olarak kabul ettiğimiz teknolojik gelişim, toplumların sosyolojik yapısını öylesine altüst ediyor ki, bütün geleneksel “gözlükler” gelişmeleri değerlendirmekte zorlanıyor.</p>

  <p class="normal1">Fransa’da bir araştırma kuruluşu Fransızlara “Kendinizi her hangi bir sosyal sınıfa dahil hissediyor musunuz?”, diye sormuş.</p>

  <p class="normal1">Halkın sadece yüzde 56’sı bu soruya “evet” diye cevap vermiş. Halbuki, tam on yıl önce bu soruyu olumlu olarak yanıtlayanların sayısı yüzde 68 imiş. Yani on yılda tam 12 puanlık bir değişim olmuş.</p>

  <p class="normal1">Bu gidişle, Yirminci Yüzyıl’ın sonunda, soruya sadece üç kişiden birinin “evet” diye cevap vereceği tahmin ediliyor.</p>

  <p class="normal1">Peki nerde o eski işçilerle, köylüler?..</p>

  <p class="normal1">Gerçekten de neredeler? Çünkü on yıl önce yapılan ankette, işçiler ve köylüler “sınıf bilincine” sahip olanların başında yer alıyormuş. Halbuki, son ankette, teknik kadro ve memurlardan sonra geliyorlarmış. Üstelik, Fransa’da yapılan bu ankete katılan Komünist Parti seçmenlerinin yüzde 20’si artık on yıl önceye oranla kendilerini “herhangi bir sosyal sınıftan” saymaz olmuşlar. Sosyalist parti taraftarlarının da yüzde 13’ü aynı değişime ayak uydurmuş.</p>

  <p class="normal1">İşin garip yanı şu ki, Batı’da “sosyal sınıflar” kavramının kaybolduğunu gösteren anket sonuçlarını yayınlayan Le Monde gazetesindeki bir başka yazıda şu bölüm yer alıyor:</p>

  <p class="normal1">“Bundan tam 83 yıl önce, Karl Marks’ın damadı Paul Laforgue aşırı ölçülerde sömürülen proleterler için ‘tembellik hakkı’ isteyip, çalışma kavramını burjuvazinin ideolojik olarak kutsallaştırdığını söylüyordu. Söylediklerinin genel bir kabul gördüğü söylenebilir. Çünkü tam bir asırda, çalışma süreleri yarı yarıya azaldı. İçinde bulunduğum ‘keyifler medeniyeti’, tembellik hakkına can verdi.”</p>

  <p class="normal1">Tabii günümüzün uygarlığı sadece “tembellik hakkı” ile yetinmeyip, “sosyal sınıflar” ın şekillenmesini sağlayan “üretim ilişkilerini” de değiştirdi. Sanayi Devrimi’nin fabrikalarının yerini şimdi bilgisayarlar aldı.</p>

  <p class="normal1">Tabii fabrikaların oluşturduğu yaşam biçimleriyle, bilgisayarın oluşturduğu insanların yaşam biçimleri aynı değil. O nedenle, eskilerin katı sosyal şekillenmeleri siliniyor. Artık kasket giyenleri işçi, şapka giyenleri burjuva diye ayırma dönemi gerilerde kaldı. Çıplak gözle de, insanları</p>

  <p class="normal1">sosyal kategorilere ayırmak eskisi gibi kolay değil. Haberi veren gazetenin belirttiği gibi, kolaysa gidin de blucin ve Benetton giyenleri Club Mediterranee tatil yapanları, yollarda lüks arabalarıyla cirit atanları sosyal kökenlerine göre bir çırpıda ayırıverin.</p>

  <p class="normal1">Vurgulanan bir başka nokta, eşitsizliklerin devam ettiği topluma hiçbir sosyal grubun kendi damgasını vuramadığı.</p>

  <p class="normal1">Batı’da kaybolan “sosyal sınıflar” kavramının yerini ise yeni ölçüler alıyormuş. Fransız Devlet İstatistik Enstitüsü’nün yaptığı 600 sayfalık bir araştırmaya göre, toplumlardaki gruplar birbirinden dört ayrı noktada ayrılıyormuş.</p>

  <p class="normal1">Bunlardan ilki, yaşama bakış tarzı ile tüketim biçimini şekillendiren yaş ve kuşak etkeniymiş.</p>

  <p class="normal1">İkincisi, yaşam bilgisini daha geniş bir biçimde elde etmeye yardımcı olan diplomalarmış. Diplomalı olanlar ile olmayanlar, eskinin köylüsü ile kentlisi gibi ayrı kategorileri oluşturuyormuş.</p>

  <p class="normal1">Üçüncü nokta, insanların geldikleri sosyal çevreymiş. Çevrenin ve ailenin sağladığı kültürel miras, yeni çağın bir gerçeği olarak beliriyor.</p>

  <p class="normal1">Son nokta ise, doğal çevre ile olan alış veriş biçimini belirleyen şu soruya verilen cevapmış: “Kitleler ile mi oturuluyor, yoksa bireysel bir köşkte mi yaşanıyor?”</p>

  <p class="normal1">Demokratikleşmenin insanlar arasındaki “eşitsizlikleri” gittikçe azalttığı bir dönemde, yukarıdaki çizgilerin “sınıfsal” bir ayrımı oluşturmadığını söyleyebiliriz. En azından teknolojik gelişim böyle bir katı ayrımı önlüyor.</p>

  <p class="normal1">Yoksa, işçiler ve köylüler “sosyal sınıflarından” böylesine hızlı vazgeçerler miydi?</p>
</body>
</html>