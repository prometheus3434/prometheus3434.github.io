<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>marksist liberal</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_40">24 Ocak, Sol ve Askeri Zihniyet</h1>

  <p class="normal1">Türkiye’de “sosyal demokrat” etiketli partilerin, gerçekten “sosyal demokrat” olup olmadıklarını sınayacak en basit ve kolay yöntem, herhangi bir ansiklopedideki “sosyal demokrat” maddesine göz atmaktır.</p>

  <p class="normal1">Ana Britannica’nın “Sosyal demokrat akım” maddesinde şunlar yazıyor:</p>

  <p class="normal1">“Sosyal demokrasinin kuramsal temellerinin gelişmesine ise Eduard Bernstein öncülük etti. Kapitalizmin işsizlik, aşırı üretim ve dengesiz gelir dağılımı gibi zayıflıklarının üstesinden gelmekte olduğuna işaret ederek, kapitalizmin çökeceği yolundaki Marksist öngörüye karşı çıkan Bernstein’a göre, sermaye birkaç elde toplanacağına giderek daha geniş bir kesime yayılıyordu.</p>

  <p class="normal1">İşçilerin ezilmesinin kaçınılmaz olarak sosyalist devrime yol açacağı görüşünü de eleştiren Berstein, sosyalizmin başarısının işçi sınıfının içinde bulunduğu sefaletin sürmesinden çok, bu sefaletin ortadan kaldırılmasına bağlı olduğunu savundu.</p>

  <p class="normal1">Ayrıca toplumsal koşulların düzelmekte olduğunu ve işçi sınıfının genel oy hakkından yararlanarak seçeceği sosyalist temsilciler yoluyla sosyalizmi kurabileceğini öne sürdü.”</p>

  <p class="normal1">Madde şöyle bitiyor:</p>

  <p class="normal1">“Sosyal demokrasi, toplumsal değişmenin aracı olarak şiddet ve devrimi reddetmenin yanında totalitarizme de karşı çıkmaya başladı.</p>

  <p class="normal1">Demokrasiyi sınıf iktidarını gizleyen bir “burjuva” aldatmacası sayan Marksist görüşü reddederek, demokrasiyi sosyalist idealler için vazgeçilmez bir kurum olarak ilan etti.</p>

  <p class="normal1">Ayrıca ekonomik büyüme ve sosyal adalet için devlet mülkiyeti yerine devlet denetiminin yeterli olduğu görüşünü benimsedi.”</p>

  <p class="normal1">Demek ki, “ben sosyal demokratım” demenin üç ön koşulu var:</p>

  <p class="normal1">1- İşçi sınıfını da içeren “toplumsal sefaletin” ortadan kaldırılması.</p>

  <p class="normal1">2- Totalitarizme karşı çıkarak, demokrasiyi savunmak.</p>

  <p class="normal1">3- Devlet mülkiyeti” yerine “devlet denetimi” istemek.</p>

  <p class="normal1">Bizdeki “sosyal demokrat” etiketli parti yönetimleri, sosyal demokrat akımın kuramsal temellerini atan Bernstein’ın adını anmadıkları gibi, bu düşüncenin özünü oluşturan kurallara yazık ki pek aldırmıyorlar.</p>

  <p class="normal1">Aldırsalar, ülkenin çalışan nüfusunun yarısının, zenginlik üretmeyen tarıma muhtaç biçimde yaşamasını önler, “toplumsal sefaleti” ortadan kaldırmanın ve toplumun refahını artıracak çağdaş ve modern bir teknolojik devrimin önünü açarlardı. Bilgi çağını tartışırlardı.</p>

  <p class="normal1">Aldırsalar, ülkemizdeki cumhuriyetin “halkı ve demokrasiyi” dışlayan” totaliter ruhunu eleştirir, bunun “çağdaş demokrasi” ile yer değiştirmesini sağlardı.</p>

  <p class="normal1">Türkiye Cumhuriyeti’nin totaliter ruhunu şekillendiren “ordu ideolojisini” sahiplenmezler, bunu “sosyal demokrasi” diye yutturmazlardı. Eduard Bernstein’a atıfta bulunurlardı.</p>

  <p class="normal1">Demokrasiyi dışlayan “askeri laiklik” tartışmasını bırakır, laikliği de içeren “demokrasi” tartışmasını gündemin ilk sırasına koyarlardı. “Emek-sermaye” zıtlaşması ve “üretim biçimi” kavramlarını gündemden düşürüp saklamazlardı.</p>

  <p class="normal1">Etkin, güçlü, saygın, demokratik ve şeffaf bir devlet yapısının “devlet mülkiyetine” son vermeden gerçekleşmeyeceğini halka anlatırlardı.</p>

  <p class="normal1">Bizdeki “sosyal demokrat parti yönetimleri”, cumhuriyeti kuran ve halka “şekli bir modernizmi” zorla dikte ettiren; bunu yaparken de “kapitalistleşme ve demokratikleşmeyi” reddeden, halkın kendi kültürel kimliği ve geçmişi ile bağını koparmaya çalışan, “bürokratik askeri zihniyetin” devamı gibi davranıyorlar.</p>

  <p class="normal1">Bunun için askeri anayasayla yönetiliyor ve bunun için devlet bankalarından kaynaklanan soygun bitmiyor. Çünkü devlet yapılanmamız ve anlayışımız halkı reddeden ve sadece onu kuran “asker-sivil bürokrat” mutabakatına imkan tanıyan bir yapıda. Bürokratlar, sahte kapitalistler ve düzen yanlısı politikacılar Türkiye’nin canına okuyor. Demokrasiyi de, kaynakların verimli kullanımını da önlüyor.</p>

  <p class="normal1">Türkiye’nin ekonomik kaynaklarını devamlı verimli kullanmasını gerçekleştiren 24 Ocak kararları, gerçek bir sol muhalefetin “eleştirel yol arkadaşlığı” ile, Türkiye’yi sosyal demokrasinin temel ilkeleri doğrultusunda daha hızlı bir şekilde dönüştürebilirdi.</p>

  <p class="normal1">Ama bizim böyle bir sol geleneğimiz olmadığı, Bernstein’a da yakınlığımız bulunmadığı için, 24 Ocak kararları, askeri darbenin korkunç zulmü ile Türk toplumuna dikte ettirildi.</p>

  <p class="normal1">Gerçek bir “sosyal demokrat” parti “yönetimine” kavuşmadıkça, “demokrasi ve refah” toplumunu engellemeyen bir devlet anlayışına ulaşmamız da zorlaşıyor.</p>

  <p class="normal1">Dileriz ki, tabanın çok hızlı görmeye başladığı gerçekleri, parti yönetimleri de görsün, Bernstein yerine “ordu ideolojisini” sahiplenmesin. Sahiplenmeye devam ettikçe, çökecek ve bunun zararı gene Türkiye’ye dokunacak...</p>
</body>
</html>