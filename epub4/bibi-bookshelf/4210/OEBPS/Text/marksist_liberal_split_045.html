<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>marksist liberal</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_43">Yarını Nasıl Okumalı?</h1>

  <p class="normal1">Zbigniev Brzezinski, 1977-1981 yılları arasında ABD Baş-kanı’nın Ulusal Güvenlik Danışmanı idi. 1997 yılında “Büyük Satranç Tahtası” adlı kitabı yazdı. Kitap bir yıl sonra dilimize çevrilerek Sabah Yayıncılık tarafından da yayınlandı.</p>

  <p class="normal1">Brzezinski, kitabının önsözünde Avrasya’nın “küresel üstünlük mücadelesinin sürdürüldüğü bir satranç tahtası” olduğunu söyler. Zaten kitabı yazmaktaki amacı da, ABD için “kapsamlı ve bütünleşmiş bir Avrasya stratejisini” biçimlendirmektir.</p>

  <p class="normal1">Çağın önemli stratejik zekalarından biri kabul edilen Brzezinski’nin kitabında, yaşanmakta olanların niteliğini açıklayıcı çok önemli yaklaşımlar yer alıyor. Güncelliğin sınırından öteye geçmek isteyenlerin kitaba yeniden göz atmalarında yarar var.</p>

  <p class="normal1">Hatta, ben gazete yönetiminde olsam, kitabın önemli bölümlerini yeniden tefrika ederim. Bu, kamuoyunun yarına yönelik sorularını da bir ölçüde cevaplandırabilir çünkü.</p>

  <p class="normal1">Devlet, insan ömrünü çok aşan uzun erimli bir örgütlenme biçimidir. Türkiye’de olaylar günlük yaşanıyor ama gerçek ve çağdaş devletlerin yaklaşımı böyle değil.</p>

  <p class="normal1">Brzezinski de, “yerkürenin merkezi arenası” olarak nitelediği Avrasya için Amerika’nın kısa, orta ve uzun vadeli stratejilerini tartışıyor.</p>

  <p class="normal1">Brzezinski’nin, Avrasya’ya egemen olmaya çalışan bir “küresel güç” olarak tanımladığı Amerika’nın muhtemel planlarını kitapta buluveriyorsunuz. Hatta yaşananların burada yazılı olduğu kanaatine bile varıyorsunuz.</p>

  <p class="normal1">Örneğin, Rusya ile ilgili tespitler, Avrasya stratejisini de netleştiriyor:</p>

  <p class="normal1">“Rusya’nın ilk önceliğinin, eski küresel güç konumunu yeniden kazanmaya yönelik yararsız bir çabaya girişmek yerine kendisini modernleştirmek olduğu açık olmalıdır. Ülkenin anormal büyüklüğü ve çeşitliliği veri olarak alındığında, serbest pazar temelinde kurulmuş bir yerinden yönetimci siyasal sistem olasılıkla hem Rus halkının hem de bu ülkenin muazzam doğal kaynaklarını açığa çıkaracaktır. Buna karşılık, böylesine merkeziyetçilikten uzak bir Rusya, emperyalist hareketlenmeye karşı daha az hassas olacaktır.”</p>

  <p class="normal1">Kısacası Rusya’nın çoğulcu bir yapı ile sistemin zenginliğine ortak edilmesi, ABD’nin bu bölgedeki stratejisi olarak gözüküyor.</p>

  <p class="normal1">Zbigniev Brzezinski, Türkiye için de şunları söylüyor:</p>

  <p class="normal1">“Amerika, istikrarlı ve bağımsız bir Güney Kafkasya ile Orta Asya’yı teşvik etmek için Türkiye’yi yabancılaştırmamak konusunda dikkatli olmalıdır ve Amerika-İran ilişkilerinde bir düzelmenin yapılabilirliğini araştırmalıdır. Katılmak istediği Avrupa’dan dışlandığını hisseden bir Türkiye daha islamcı olacak, daha büyük olasılıkla inadına NATO’nun genişlemesini veto edecek ve laik Orta Asya’yı dünya ile bütünleştirmek ve istikrarını sağlamakta Batı’yla daha az işbirliği yapacaktır.</p>

  <p class="normal1">Bu nedenle, Amerika, Türkiye’nin nihai olarak AB’ye kabulünü cesaretlendirmek için Avrupa’daki etkisini kullanmalıdır ve Türkiye’ye Avrupalı bir devlet gibi davranmaya özen göstermelidir.</p>

  <p class="normal1">Ankara’yla Hazar Denizi havzası ve Orta Asya’nın geleceğiyle ilgili düzenli görüşmeler Türkiye’nin ABD’yle stratejik ortaklık duygusunu besleyecektir.”</p>

  <p class="normal1">“Büyük Satranç Tahtası”, Amerika’nın “son süper güç” olduğunu da kabul ediyor.</p>

  <p class="normal1">Çünkü bu, “yalnızca ulus-devletlerin giderek aşamalı bir biçimde geçirgen olmalarından dolayı değil, fakat aynı zamanda güç olarak bilginin daha yaygın, daha paylaşılır ve ulusal sınırlarla az sınırlanmış olduğundan dolayıdır. Ekonomik güç de aynı şekilde olasılıkla daha dağılmış olacaktır.”</p>

  <p class="normal1">Kendi politikalarını ABD’ye endeksleyerek savrulan Türkiye uzun vadeli bir geleceğe yönelik hiçbir çalışma yapmadı.</p>

  <p class="normal1">Ciddi bir bölgesel güç olmak için ekonomisini, askeri gücünü, teknolojik kapasitesini ve kültürel varlığını güçlendirmeye yönelik ciddi plan ve hazırlık yapmadı.</p>

  <p class="normal1">O nedenle, ne olacağımızı, Amerikan stratejistlerinin kitaplarını hatırlayarak anlamaya çalışıyoruz.</p>

  <p class="normal1">Satranç Tahtası’nda onca etkili unsur varken, piyonlaşmanın ayıbı da Türkiye’yi bugüne kadar yönetme iddiasındakilere ait.</p>
</body>
</html>