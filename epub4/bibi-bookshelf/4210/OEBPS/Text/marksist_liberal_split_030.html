<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>marksist liberal</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_28">Sahte Kapitalistler ve Sahte Sol</h1>

  <p class="normal1">1980’den sonra Türkiye yavaş yavaş dışa açılma sürecine girdi...</p>

  <p class="normal1">Çağdaş ölçülere doğru kımıldadı.</p>

  <p class="normal1">“Dünya ölçülerinden” kopuk, kendi içine kapalı yaşam biçimini bırakmaya başladı.</p>

  <p class="normal1">Çağdaş ölçülere doğru atılan bu birkaç ürkek adım bile, toplumsal bir zelzele yarattı.</p>

  <p class="normal1">Dünya ölçeklerinde geçerliliği olmayan birçok “sahte” şey çökmeye başladı.</p>

  <p class="normal1">Yıllardır kapalı kapılar ardında havasız kalmış bir toplumda her şeyin “sahteciliği” yapılabiliyordu. Kapitalizmin, solculuğun... Ama dışa açılmayla birlikte yeryüzünün çağdaş aynaları ile yüzleşince bu zorlaştı.</p>

  <p class="normal1">Türkiye dışa açılmayla birlikte “liberal” eğilimli bir ekonomik politika uygulamaya sıvandı.</p>

  <p class="normal1">“Liberalizm”, bütün girişimcilere sonsuz özgürlük demek...</p>

  <p class="normal1">Sermayeye kolaylık demek...</p>

  <p class="normal1">Liberalizm deyince bütün sermaye sahiplerinin, kapitalistlerin göbek atması gerekir değil mi? Ama ne gezer...</p>

  <p class="normal1">Dış pazarlara yönelik liberal bir uygulama, ilk önce “sahte kapitalistlerin” tepkisini çekti.</p>

  <p class="normal1">“Sahte kapitalistler”, çok düşük tutulan yalancı faizlerle yığınların tasarruflarını kullanmaya alışmışlardı...</p>

  <p class="normal1">“Sahte kapitalistler”, ellerine geçirdikleri birkaç kuruşluk yalancı sermayeyle banka kredileri koparıp, onların üstünde yükselmeye alışmışlardı...</p>

  <p class="normal1">“Sahte kapitalistler”, gümrük duvarları ardında iç pazarı talan etmeye alışmışlardı.</p>

  <p class="normal1">“Sahte kapitalistler”, akılcı üretimden ve çağdaş rekabetin tutarlılığından uzak bir derme çatmacılığa alışmışlardı...</p>

  <p class="normal1">“Sahte kapitalistler”, vergi kaçırarak, üçkağıtçıkla, avantacıkla, yolsuzlukla üretim yapmadan şatafatlı yaşam sürmeye alışmışlardı...</p>

  <p class="normal1">Şimdi halkın tasarruflarını sömürmek zorlaştı... İç pazarı talan etmek zorlaştı... Ekonomik akılcılıktan uzak işletmecilik zorlaştı... Dünya ölçülerinden kopuk mal üreterek ayakta kalmak zorlaştı.</p>

  <p class="normal1">Onun için de sapır sapır dökülüyorlar.</p>

  <p class="normal1">Siz bana “gerçek bir kapitalist” ülke söyleyin ki, orada “patronların patronu” konumunda olan bir kişi, ülke liberal eğilimli bir politika uygulayınca batsın... Ülke dışa açılıp, çağdaş ölçülere doğru kımıldayınca iflas etsin.</p>

  <p class="normal1">Böyle bir şey, söz konusu olabilir mi?</p>

  <p class="normal1">Ülkemizde sadece “sahte kapitalistler” yok... Bir de “sahte sol” var.</p>

  <p class="normal1">Tabii “sahte kapitalistlerin” olduğu bir ülke de, bir de “oyunu bozmayacak” sahte sola ihtiyaç duyulmuş... Ama dışa açılmayla, onların sahtekarlığı gün ışığına çıkıyor.</p>

  <p class="normal1">“Sahte sol”, toplumsal düzenleri bir kalkınma yöntemi olarak algılar... Kapitalizm ile Sosyalizmin ayrı birer “dünya görüşü” olduğunu görmezden gelir...</p>

  <p class="normal1">“Sahte sol”, “sınıfsal” çözümlerden uzak durur... Sadece toplumsal kalkınma için “yöntem” önerir...</p>

  <p class="normal1">“Sahte sol”, “devletçiliği”, sınıfsal bir kavram olarak değil, “soyut bir kalkınma modeli” olarak görür...</p>

  <p class="normal1">“Sahte sol”, çağdaş ölçülerden kaçar... Kendi içine kapalı, dünya ölçülerinden kopuk bir ülke ister... Bu isteğini “milliyetçilik” kavramının arkasına gizler...</p>

  <p class="normal1">“Sahte sol” halka ve kapitalistlere karşı “bürokratların zümresel egemenliğinden” yanadır... “Sınıfsız bürokratik ilericiliği” gerçek solculuk gibi yutturmaya kalkar...</p>

  <p class="normal1">“Sahte sol”, halkın oylarıyla gelen “seçilmişlere” karşı, emirle “atanmış” olanları tutar.</p>

  <p class="normal1">Dışa açılmak Türkiye’ye “sahte” ile “gerçek” arasındaki farkları görmek açısından büyük yarar sağlıyor...</p>

  <p class="normal1">“Sahte kapitalistler”, “gerçek kapitalistler...” “Sahte sol”, “gerçek sol...”</p>

  <p class="normal1">Aralarındaki farkları görmeye başladık... Bu da çok önemli...</p>

  <p class="normal1">Çünkü, “sahtekarları” tanıyınca, onlardan kurtulmak o kadar kolay ki...</p>
</body>
</html>