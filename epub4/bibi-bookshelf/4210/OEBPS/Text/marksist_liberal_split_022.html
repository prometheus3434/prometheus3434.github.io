<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>marksist liberal</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_20">Demokrasilerde “Resmi Görüş” Olmaz</h1>

  <p class="normal1">Birisi “eline bir sopa alıp” ortalığa fırlatsa ve “Benim gibi düşünmeyenin kafasını kırarım”, dese...</p>

  <p class="normal1">Bu tavrı, “Oh nihayet demokrasi”, diye alkışlamayız herhalde...</p>

  <p class="normal1">Ama “DEVLET” kalkıp, “Benim gibi düşünmeyenin kafasını kırarım”, deyince, “göbeklerinden devlete bağlı olan” gruplardan “alkışlar” yükseliyor:</p>

  <p class="normal1">“Yaşa, nurol...”</p>

  <p class="normal1">Her Cumhuriyet Bayramı kutlanırken, başka düşüncelere hayat hakkı tanımayan “resmi görüş” tekrarlanıyor: “Atatürkçü ve laikiz...”</p>

  <p class="normal1">Bizim ülkemizdeki siyasal ve toplumsal kanunları, kararları ve uygulamaları “tam üyelik” için can attığımız “Avrupa Birliği” ülkeleri ile karşılaştırınca çağdaş bir demokrasiden ne kadar “saptığımız” çok daha iyi anlaşılıyor.</p>

  <p class="normal1">Acaba, Almanya’da “resmi sıfatlı” kişiler, Cumhuriyet bayramlarında “Benim gibi düşünmeyenin kafasını kırarım” anlamında “Biz laik ve Bismark’cıyız” der mi?</p>

  <p class="normal1">Yahut Amerika’da Başkan “Biz laik ve Washington’cuyuz” der mi?</p>

  <p class="normal1">Demez... Neden?</p>

  <p class="normal1">“Parlamenter demokratik rejime” ters düşeceği için...</p>

  <p class="normal1">Demokrasinin özü ne? Egemenliğin dünyevileşmesi... Bireylerin çok farklı düşüncelerini rahatça açıklama, tartışma ve savunma hakkı... Yani halkın oyu...</p>

  <p class="normal1">Demokrasilerde her birey vatandaşı olduğu ülkenin nasıl yönetileceği konusunda bir fikre sahip olabilir, bu fikrini açıklayabilir, bu fikrini uygulamaya sokmak için örgütlenebilir...</p>

  <p class="normal1">Demokrasi, ülkedeki her vatandaşın düşünce özgürlüğünün garantisidir. Demokrasilerde hiçbir düşünce “vatana ihanet” olarak suçlanamaz... Demokrasi, her bireyin vatanı eşit biçimde sevdiğini daha baştan kabul etmektir...</p>

  <p class="normal1">Türkiye’de, kendilerini herkesten çok “vatanın sahipleri” sananlar var... Onlar gibi düşünmezseniz, “vatan için” kafanızı kırmaya hazırlar. Bu ne biçim demokrasi ise...</p>

  <p class="normal1">Demokrasinin en büyük özelliği “kendine düşünce olarak kasteden görüşleri de” bağrında barındırmasıdır.</p>

  <p class="normal1">Fransa’da “kralcılar” açıkça kralcılığı savunur... “Anarşistler Federasyonu” adı altında örgütlenmiş olan anarşistler, anarşizmi... Le Pen başkanlığında “Ulusal Cephe” adıyla seçimlere giren parti ırkçılığı ve faşizmi... Çeşitli tarikatlar “dinciliği”...</p>

  <p class="normal1">Ama “toplumun gelişmişlik düzeyi” demokrasiden yararlanarak kendi propagandalarını yapan bu görüşlere pek iltifat etmez... Bunlar birer “renk” olarak kalır... Çünkü Batı’da demokrasi, gelişmiş sosyal sınıflarla, çok çeşitli sosyal grupların “ortak çıkarları” üzerine kuruludur.</p>

  <p class="normal1">Bizde ise, “Batı’daki çoksesliliğin yerini resmi görüş” almıştır...</p>

  <p class="normal1">Türkiye’de sosyal sınıflar gelişmiş değil... Toplu sözleşmelerden yararlanan işçi sayısı 1 milyonu bile bulmuyor... En büyük 500 firmanın cirosunun toplamı, Avrupa’nın en büyük bir tek firması kadar bile etmiyor...</p>

  <p class="normal1">Gelişmiş bir işçi sınıfı ve sermaye sınıfı olmayınca geriye ne kalıyor? “Asker ve sivil” bürokratların denetimindeki DEVLET...</p>

  <p class="normal1">Ekonomik ve idari güç, devleti yöneten “asker ve sivil” bürokrat elinde yoğunlaşınca o da “Devletin sahibi benim” diye tutturuyor...</p>

  <p class="normal1">Ve “resmi görüşe” karşı çıkanın da, kafasını kırmaya kalkıyor...</p>
</body>
</html>