<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>marksist liberal</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_4">Sol, Emperyalizm, İşkence...</h1>

  <p class="normal1">Marksizm bir değişim bilimidir. Doğanın ve onun bir parçası olan toplumun nasıl değiştiğini anlamakta yol gösterir. Toplumsal dönüşümlerin keskin virajlarını kavramaya yardımcı olur.</p>

  <p class="normal1">Kavramların yaratıldığı şartlar içinde oluşan “içeriği” ile daha sonraki muhtemel değişikliklerini titizlikle incelemeyi sağlar. Marksist felsefenin yardımcılığından mahrumsanız, her şeyin nasıl ve neden değiştiğini anlamamanın yanı sıra “kavramların değişen içeriklerini” de fark etmemek gibi bir eksikliğe kurban gidebilirsiniz.</p>

  <p class="normal1">Her şey, özellikle de kavramlar, size ilk duyduğunuz andaki gibi donmuş kalmış gelebilir.</p>

  <p class="normal1">Çocukluktan ilk gençliğe geçişleri ya da alevli delikanlılıkları bundan otuz yıl önceye rastlayanlar muhakkak ki Türkiye’deki anti-emperyalist ve anti-Amerikan havayı solumuşlardır. Amerika, o zaman iktidardaki Süleyman Demirel’in Adalet Partisi’ni destekler, askerlerle flört ederdi. Sol’un da topyekün linç edilmesine el ovuştururdu.</p>

  <p class="normal1">Amerika ile Sovyetler arasındaki “Soğuk Savaş” dönemi, Ankara’nın “sol akımları” en büyük düşman ilân ederek, Amerikan yardımlarından nasiplenme kolaycılığını iyice kışkırtıyordu.</p>

  <p class="normal1">Hükümetler Amerikan yönetimine yakın durup, Türk solunu hain ilân ederek, beleşinden geçinme sevdasındaydılar.</p>

  <p class="normal1">Gencecik insanların katledildiği, sosyalist milletvekillerinin linç tertipleriyle karşılaştığı, kırmızı ışıkta gitar çaldığı için çocukların tutuklandığı, Lenin ile Atatürk’ü kompozisyon yarışmasında kıyasladığı için Gürbüz Şimşek gibi on beş yaşındaki çocuklara hayatın zindan edildiği bir dönemdi o. Sorumlusu ise Süleyman Demirel’di.</p>

  <p class="normal1">Halbuki, 1970’ler Türkiye’deki her türlü zorbalığa yeşil ışık yakan Amerika da dahil olmak üzere bütün dünyada değişim tomurcuklarının çatladığı ve çiçek açmaya yöneldiği yıllardı.</p>

  <p class="normal1">Bilgisayar hayata iyice nüfuz ediyor, yeryüzü ölçeğindeki sermayenin “sermaye birikim” modeli dönüşüyordu.</p>

  <p class="normal1">Sınırları kapatarak, içerde halka derme-çatma yerli mallarını pahalıya satarak “sermaye birikimine” yardımcı olma evresi kapanırken, ihracata dayalı dışa dönük bir büyüme modeli devreye giriyordu. Ankara buna adapte olamadı. Devreye askerler girdi. Amerika Demirel’e karşı asker kartını oynadı. Çoğu zaman yaptığı gibi...</p>

  <p class="normal1">Sol düşmanlığı Demirel’in askeri darbeyle gitmesini önlemeye yetmemişti. 1971 muhtırası da, daha sonraki 1980 darbesi de sol düşmanlığını sürdürdü. Hatta 1980 darbesi, İslamcılığı sola karşı örgütledi ve kışkırttı. Uyuşturucuyu himayeyi devlet politikası haline getirdi. Susurluk çeteleşmesinin adımlarını hızlandırdı.</p>

  <p class="normal1">O şartlanma, Türkiye Birleşik Komünist Partisi’nin, Sovyetler’in çöküşüne rağmen adında “komünist” sözcüğü var diye kapatılmasına kadar uzandı.</p>

  <p class="normal1">Türkiye, komünizm düşmanlığının ağır travmasını üzerinden bir türlü atamadı. Atamadığı gibi her türlü tek parti alışkanlığını da sürdürmeye devam etti.</p>

  <p class="normal1">Hukuksuzluğu benimsedi, işkenceyi hiçbir zaman gündemden kaldırmadı, fikir özgürlüklerini kısıtladı, aydınlara sürekli eziyet etti. Halkı özgürleştirip zenginleştirmedi. Bunun gerçekleşmesini hep engelledi. Devlet patronluğunu sürekli kılmaya çaba gösterdi.</p>

  <p class="normal1">Halbuki, Lenin’in Emperyalizm adlı kitabı yazdığından bu yana yeryüzünün “sermaye birikim modelleri” ve dolayısıyla emperyalizm kavramının içeriği de farklılaşıyordu.</p>

  <p class="normal1">İlk başlarda azgelişmiş ülkelerin hammadde kaynaklarını ucuza kapatıp onlara pahalıya mal satma dönemi vardı. Azgelişmişlerden gelişmişlere “değer transferi” böyle yapılmaktaydı.</p>

  <p class="normal1">Bu yöntem 1929’da tükendi.</p>

  <p class="normal1">Yapılan “sermaye birikimi”, “yatırım mallarını”, bir başka ifadeyle “sabit sermayeyi” büyütüyor ama emeğin “alım gücünü”, o üretilen malları alacak kadar bile artırmıyordu. Sistem talep yetersizliğinden krize girdi.</p>

  <p class="normal1">Kriz, “sermaye birikim” modellerini değiştirerek çözüldü. Üretkenlik “Fordist” modelle sağlandı. Üretim sürecindeki işbölümü verimliliği artırdı, maliyetleri düşürdü. Paylaşımı rahatlattı.</p>

  <p class="normal1">1970’lerden beri “Fordist” model de tıkandı. Esnek üretim paradigması devreye girdi. Sermayenin kâr etme modeli yeniden değişti. Üretim esnekleşti, bilgisayarların öncülük ettiği yeni sektörler öne geçti. Kâr etme modeli ile birlikte, emperyalizm kavramı da, sermayenin etken sektörleri de, yeryüzüne bakış da değişti. Bilgisayarlar eski Soğuk Savaş mantığıyla yeryüzüne yayılamazdı.</p>

  <p class="normal1">Savunma harcamaları gerilerken, bilgisayar yatırımları hızlandı. Orduların önemi azalırken, askerlik süresi tüm gelişmiş ülkelerde kısalmaya başladı. Sistem, ülke sorunlarının demokrasiler içinde zorbalığa imkân bırakmayacak bir iletişim ortamında halledilmesini arzuluyordu.</p>

  <p class="normal1">Bilgisayarlar, beyinselliğini geliştirmiş insan istiyordu. Yoksa “azgelişmişlik” bilgisayarlaşma ile ilişki kuramıyordu. İnsan hakları bu nedenle öne çıktı. Dünün en gaddar ve kanlı diktatörlüklerine sıcak bakan Amerika bu nedenle tavır değiştirdi. Noriega’dan Marcos’a diktatörleri silip süpürmeye başladı. İnsan hakları şampiyonluğuna soyundu.</p>

  <p class="normal1">Zenginliği ise kıt ekonomik kaynakların en verimli kullanımını sağlayan “piyasa ekonomisi” gerçekleştirecekti. Devletçilik toplumların zenginleşmesini sağlayamıyor aksine bürokrasinin ve devletin bir soygun bataklığına düşmesine yol açıyordu.</p>

  <p class="normal1">Türkiye ise hâlâ bunlardan kopuk. Emperyalizmi “sermaye birikim modelleri” sürecinde irdelemeyen “yerli sol” ise her şeyi otuz yıl önceki gibi dondurarak algılama kolaycılığında...</p>

  <p class="normal1">Halbuki her şey, Marks’ın dediği gibi, değişmekte...</p>

  <p class="normal1">Değişmese, Amerika Birleşik Devletleri Dışişleri Bakanlığı insan hakları raporunda Ankara’yı ağır bir şekilde suçlar mıydı? İşkenceye karşı çıkar mıydı?</p>

  <p class="normal1">Battal Mehmetoğlu’nun ölümünü otuz yıl önce acımasız gözlerle seyreden de gene o Amerika’ydı.</p>

  <p class="normal1">“Otuz yıl önce Türkiye’de faşizmi destekleyen Amerika şimdi niye demokrasi istiyor” sorusunu sorup bunun cevabını aramadan, değişen şartları ve değişen kavramları kavramak pek mümkün gözükmüyor.</p>
</body>
</html>