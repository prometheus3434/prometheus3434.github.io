<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>marksist liberal</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_31">Toplumsal Fenerler mi? Yoksa Yanardönerler mi?</h1>

  <p class="normal1">Kıyıları dolaşırken, Tanrı’nın neredeyse unuttuğu yerlerde bir takım deniz fenerleri görürsünüz.</p>

  <p class="normal1">Sanki onları koca bir kutsal el özenle oralara koyuvermiştir.</p>

  <p class="normal1">Hiç şaşmadan yanan sönen ve sönen yanan fenerler...</p>

  <p class="normal1">Neredeyiz, ne yapıyoruz, nereye gidiyoruz?</p>

  <p class="normal1">O fenerlerle öğreniriz.</p>

  <p class="normal1">Bizim kıyılarda da vardır o fenerlerden...</p>

  <p class="normal1">Ege’nin Akdeniz’e bağlandığı Knidos Yarımadası’nın ucunda...</p>

  <p class="normal1">Uçsuz bucaksız görünen denizler ortasında...</p>

  <p class="normal1">Şurda burda...</p>

  <p class="normal1">Ancak, ne yazıktır ki, o “deniz fenerleri”nin çoğunu yabancılar kurmuştur.</p>

  <p class="normal1">Osmanlı İmparatorluğu Fenerler İdaresi 8 Ağustos 1860’ta Fransızların baskısıyla kurulur.</p>

  <p class="normal1">İmparatorluk Taşımacılık Şirketi’nde uzun sefer kaptanlığı yapan Marius Michel Paşa sayesinde... Kendisi bir gün Napoleon’un yaveri General Montebello ile bir gemi güvertesinde karşılaşır...</p>

  <p class="normal1">Ona Osmanlı sularındaki deniz fenerlerinin yetersizliğinden ve bunun tehlikelerinden söz açar...</p>

  <p class="normal1">Sonra da bu işin peşine düşer...</p>

  <p class="normal1">Fener İşletmesi’nin imtiyazını eline geçirir...</p>

  <p class="normal1">Bir yandan fenerler yapar, diğer yandan çok büyük servetler elde eder...</p>

  <p class="normal1">1959 yılında tasfiye edilen Fenerler İdaresi, Osmanlı’dan intikal eden imtiyazlı şirketler arasında en uzun ömürlü olanıdır.</p>

  <p class="normal1">Denizlerdeki güvenliği fenerler sağlar...</p>

  <p class="normal1">O bize Fransızların yaptığı fenerler...</p>

  <p class="normal1">Bir de toplumların sağlıklı yol almalarını sağlayan “toplumsal fenerler” vardır.</p>

  <p class="normal1">Partiler, sendikalar, basın yayın organları, dernekler...</p>

  <p class="normal1">Üniversiteler, yüksek yargı organları...</p>

  <p class="normal1">Demokrasi sadece belirli aralıklarla yapılan seçimlerle oluşmaz...</p>

  <p class="normal1">Çeşitli baskı gruplarının, sosyal sınıfların, tüketicilerin, üreticilerin bir uzlaşma içinde anlaşmaları demokrasiyi canlı kılar.</p>

  <p class="normal1">Toplumdaki o sosyal barışı, “toplumsal fenerler” kurarlar...</p>

  <p class="normal1">İşçiler adına yapar...</p>

  <p class="normal1">Sermaye adına yapar...</p>

  <p class="normal1">Tüketiciler adına yapar...</p>

  <p class="normal1">Üreticiler adına yapar...</p>

  <p class="normal1">Gençler adına yapar...</p>

  <p class="normal1">Öğretmenler adına yapar...</p>

  <p class="normal1">Ama bizim ülkede demokrasiyi canlı kılacak toplumsal bir netleşme olmamıştır.</p>

  <p class="normal1">Ne uluslararası sermayeyle rekabet edebilecek bir sermayemiz var, ne gelişmiş bir işçi sınıfı...</p>

  <p class="normal1">Tüketiyoruz, ama tüketici olduğumuzu unutuyoruz...</p>

  <p class="normal1">Üretiyoruz, ama üretici bilincimiz gelişmemiş...</p>

  <p class="normal1">Toplumsal çıkarlar yerli yerine oturmayınca da “toplumsal fenerler” sağlıklı bir biçimde yanıp sönmüyor.</p>

  <p class="normal1">Sadece kıpırdadıkça renkleri ve dalgaları değişen “yanardönerler”e benziyor.</p>

  <p class="normal1">Partiler ve basın yayın organları hem “tüketiciler”, hem de “üreticiler” adına konuşabiliyor...</p>

  <p class="normal1">Domates ucuzlayınca “mahsul tarlada kaldı” diye manşet atıyoruz... Pahalanınca “el yakıyor” diye...</p>

  <p class="normal1">Temsilcisi olma iddiasında bulunduğumuz sosyal grupların çıkarlarını açık seçik belirtme yerine, “hangi çıkarlara hizmet ettiği” anlaşılmayan bir “yanardönerlilik”tir gidiyor.</p>

  <p class="normal1">Deniz fenerlerini bile biz yapmadık, hangi “toplumsal fenerler”den bahsediyorsun sen, diyebilirsiniz...</p>

  <p class="normal1">Haklısınız...</p>
</body>
</html>