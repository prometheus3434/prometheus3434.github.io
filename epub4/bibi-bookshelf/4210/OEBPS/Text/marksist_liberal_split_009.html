<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>marksist liberal</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_7">Liberal ve Marksist Gelenek Olmayınca</h1>

  <p class="normal1">Yirminci Yüzyılı şekillendiren çok temel ve köklü düşünce akımları var. Bu akımları günümüz siyaseti ile bağlantılı olarak iki kampta toplarsak, birine liberalizm, diğerine de Marksizm diyebiliriz.</p>

  <p class="normal1">Çünkü dünya siyasetinin esas kaynağını bu iki akım oluşturuyor.</p>

  <p class="normal1">Sanayi Devrimi’nin sona erip, sanayi sonrası dönemin başlamasıyla birlikte liberalizm yeniden öne çıkıyor. Belirleyici oluyor.</p>

  <p class="normal1">Marksist kökenli hareketler de, sanayi sonrası toplum anlayışı içerisindeki yerlerini arıyorlar.</p>

  <p class="normal1">Leninizm ölürken, Marksizm kendi anlayışını yeniden gözden geçiriyor.</p>

  <p class="normal1">Liberalizm, bireyin özgürlüğünü, devlet karşısında bireyin korunmasını amaçlayan bir düşünce biçimi.</p>

  <p class="normal1">Odağı bireydir, birey ve onun özgürlüğü için vardır.</p>

  <p class="normal1">Marksizm de, evrenin değişimini araştıran, toplumsal dinamiklerin kaynaklarını irdeleyen bir felsefedir. Değişim bilimidir.</p>

  <p class="normal1">Olayların gelişimini, “üretim ve mülkiyet” ilişkileri ile açıklar. Üretim ve mülkiyet ilişkilerinin bütününe “üretim tarzı” denir.</p>

  <p class="normal1">Üretim ilişkileri, insanların kullandıkları araçlarla belirlenir. Bir anlamda bunun göstergesi teknolojidir. Feodal dönemde çapa en ileri alet iken, bugün uzay teknolojisi önem kazanmıştır.</p>

  <p class="normal1">Mülkiyet ilişkileri de, yapılan üretimin ortaya çıkardığı sınıflaşmanın adıdır. Feodal dönemde derebeyi ve serf vardı.</p>

  <p class="normal1">Bugün ise robotların devreye girmesi ile bireyin gittikçe özgürleştiği bir dönemdeyiz.</p>

  <p class="normal1">Biz Osmanlı’dan beri, üretim ve mülkiyet ilişkilerimizde, daha genel bir kavram ile söylersek, “üretim tarzımızda” önemli bir değişiklik yapmadık.</p>

  <p class="normal1">Osmanlı’nın iktisadi düzenini saray ve özgür köylü ikilisi oluşturuyordu.</p>

  <p class="normal1">Özgür köylü üretiyor, saray da buna el koyuyordu. Bu sistemin bozulmaması için özgür köylünün “küçük üretici” olarak kalması bir zorunluluktu.</p>

  <p class="normal1">Asla sermaye birikimi olmayacaktı. Osmanlı toprak düzeni küçük üreticiliğin olduğu gibi kalmasına gayret etti. Statüko hiçbir şekilde, bir başka düzeye taşınamadı. Hep aynı kaldı.</p>

  <p class="normal1">Üretim ilişkilerinin toprak ile insan arasında süregeldiği bir toplumun, sanayi ve bilgi çağını yakalaması imkansızdı.</p>

  <p class="normal1">Özgür köylü, “vatandaş” olamadı.</p>

  <p class="normal1">Saray, Cumhuriyet dönemiyle birlikte ruhunu daha kalabalık padişahlardan oluşan bir devlet örgütüne devretti.</p>

  <p class="normal1">Bu kireçlenmiş gelenek bizde liberalizmi de, Marksizmi de yeşertmedi.</p>

  <p class="normal1">Köylü, birey ve vatandaş olmadı. Devlet karşısında kendi özgürlüğünü arayan ve bunu sürekli olarak genişleten çağdaş bir kimliğe bürünemedi. Bireyin iktisadi ve siyasal özgürlüğünün üzerine, saray yönetiminin çağdaş yorumu olan devletçilik abandı.</p>

  <p class="normal1">Sınıflar da, kapitalist bir mülkiyet ilişkisine göre şekillenemedi. Ne kapitalist bir sınıf oluştu, ne de emekçiler gelişti. Devlet bürokrat kapitalistlerin, geri kalanlarda tebaanın yerini aldı.</p>

  <p class="normal1">Çelişki, devlet ile halk arasında oluştu. Çünkü üretim tarzının tek belirleyicisi, saray geleneklerini devralan devletti.</p>

  <p class="normal1">Bu nedenle liberalizm gibi Marksist düşünce de, bu düşüncelere dayalı analizler ve çözümler de bize uzak kaldı.</p>

  <p class="normal1">Saray yıkılıp, küllerinden Cumhuriyet doğarken, tek değişim bürokrasinin parçalanmasında yaşandı.</p>

  <p class="normal1">Osmanlı’da “yeniçeri” ile “ulema” birlikte hareket ederdi.</p>

  <p class="normal1">Bu birlik ilk kez 1826’da bozuldu. Din adamlarından oluşan “ulema”, yeniçeri ocağının feshedilmesi için fetva verdi. Çünkü Batı kendine bağlı “laik bir ordu” kurmak istiyordu.</p>

  <p class="normal1">Bu başarıldı.</p>

  <p class="normal1">1923, 1826’da ki bu çatlağı iyice derinleştirdi.</p>

  <p class="normal1">Yeniçerinin yerine kurulan “modern ordu” ile “ulema” arasındaki savaş iyice büyüdü.</p>

  <p class="normal1">Modernist ordu, hilafet kurumu da kaldırdı. Hilafet kurumunun kaldırılması, Müslüman dünyanın liderliği vasfını yok ettiği gibi, içerdeki Osmanlı’dan kalma İslam geleneğini de, abartılı ve demokratik olmayan bir laiklik anlayışıyla bastırdı.</p>

  <p class="normal1">Topluma mal olmadan, prematüre doğmuş bir askeri laikliğin bekçiliği ise 1826’daki gibi orduya havale edildi.</p>

  <p class="normal1">Ulema camiye, yeniçeri mirasçıları kışlaya yaslandı.</p>

  <p class="normal1">Cumhuriyet’teki tek yeni farklılaşım, bu iki kesim arasındaki çatışmanın keskinleşmesi oldu.</p>

  <p class="normal1">Modernist kışla, camiye yaslanan ulemaya karşı, silahlı bir güç olmanın da avantajıyla üstünlük kazandı.</p>

  <p class="normal1">Türk düşünce hayatının paradigmasını bu ikilem oluşturdu. Aydınlar cami ile kışla arasındaki tercihlere göre düşünce ufkunu belirlediler.</p>

  <p class="normal1">Cami muhafazakar gericilerin kalesi, kışla Batılı laik ilericilerin odağı sayıldı.</p>

  <p class="normal1">Bu kısırlık aşılamadı.</p>

  <p class="normal1">Bugün de, liberal ve Marksist paradigma, Türk düşünce hayatını beslemiyor.</p>

  <p class="normal1">O nedenle, ortalıkta zavallı bir seviyesizlik var.</p>

  <p class="normal1">Cami, kendi inanç diktasını yıkacak olanlara “kafir” diyor.</p>

  <p class="normal1">Kışla, üç asırlık liberal düşünceye “liboş”, Marksizme de “Rus uşağı” diyerek durumu idareye çalıştı. Ancak, bu ucuz yaklaşımlara rağmen, cami ve kışla paradigmasının da çürüdüğü ve hiçbir toplumsal talebe cevap vermediği inkar edilemeyecek kadar belirginleşiyor.</p>
</body>
</html>