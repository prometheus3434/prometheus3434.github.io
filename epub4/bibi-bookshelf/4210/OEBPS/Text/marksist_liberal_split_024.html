<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>marksist liberal</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_22">Atatürkçülük, Şeriat ve Demokrasi</h1>

  <p class="normal1">Babıali kervanına yeni katılan bir gazetenin manşetiydi şu cümle:</p>

  <p class="normal1">“Komünist parti eylem hazırlığında...”</p>

  <p class="normal1">Kapısında tam üyelik için el pençe divan beklediğimiz Avrupa Birliği ülkelerinin her hangi birinde böyle bir manşet düşünün... Kim bilir herkes neresiyle güler... Çünkü oralarda komünist partiler demokrasinin bir parçasıdır. Hepsi de çeşitli dönemlerde gayet doğal olarak “eylem hazırlığı” yapar.</p>

  <p class="normal1">Aynı gazete, türban meselesi ile başlayan gösteriler için de: “İrticanın ayak sesleri” başlığını kullanıyordu...</p>

  <p class="normal1">Yani gazete hem sağcılığa, hem solculuğa, hem dinciliğe, hem de Kürtçülüğe karşı. Neden yana? Belli değil.</p>

  <p class="normal1">Ama “neden” yana olduklarını gizleyenlerin sığındığı bir paravan var: ATATÜRKÇÜLÜK...</p>

  <p class="normal1">Komünizm... Şeriat... Bölücülük...</p>

  <p class="normal1">Türkiye’deki belirli çevrelerin bu üç konuya buldukları “çözüm”, soyut bir “Atatürkçülük” kavramı.</p>

  <p class="normal1">“Komünizm ezilmelidir.” ... Çünkü biz Atatürkçüyüz.</p>

  <p class="normal1">“Kürtçülük ezilmelidir.” ... Çünkü biz Atatürkçüyüz.</p>

  <p class="normal1">“İrtica ezilmelidir.” ... Çünkü biz Atatürkçüyüz.</p>

  <p class="normal1">Peki “sağ”a da, “sol” a da karşı olan bu Atatürkçüler kim?</p>

  <p class="normal1">Ooo... Çok çeşitli kimseler...</p>

  <p class="normal1">“İrtica” gündeme gelince, sol görünümlü “hafiye” de Atatürkçü... Ömrü billah “sol” düşmanlığı yapmış saray artığı diplomatta...</p>

  <p class="normal1">Demek ki, Atatürkçülük kavramı öyle sınırları çok belirlenmiş bir görüş olarak kullanılmıyor.</p>

  <p class="normal1">Galiba daha çok “ordu” ya mesaj yollanmak istendiği vakit, kullanılan bir şifre.</p>

  <p class="normal1">Bir ülkede komünizm, dincilik, bölücülük varsa, “bunları Silahlı Kuvvetler gelsin ezsin” demek, herhalde demokrasi ile pek bağdaşmaz.</p>

  <p class="normal1">Çünkü komünizm, dincilik ve bölücülük Fransa’da da var, İtalya’da da... Hiç kimse İtalya’da, “Biz bunlara karşıyız, çünkü biz Garibaldi’den yanayız” diye yazıp çizmiyor.</p>

  <p class="normal1">Tabii ki Türkiye’de irtica var... Üstelik tehlikeli de. Neden? Çünkü “şeriatçılar”, Kuran’ı aynı zamanda “ceza yasası” olarak kullanıyorlar. Eğer “şeriat” istemiyorsan, “katlin vacip”... Yani bizdeki mürtecilerin demokrasiyle filan alakası yok... Ellerinden gelse, “kendilerinden” olmayan herkesi kesip biçecekler.</p>

  <p class="normal1">Zaten demokrasi de bunun için çok önemli... Neden?</p>

  <p class="normal1">Çünkü demokrasilerin bütün güzelliği, “demokrasi”ye kast eden akımları da kendi içinde barındırması... Ve onları gene demokratik yollarla etkisiz kılması...</p>

  <p class="normal1">Örneğin, Fransa’da insanın gözü yuvalarından fırlar... Bizim burada bir ömür “modern öcü” haline getirdiğimiz anarşizm, orada federasyon olarak yurt sathında örgütlenmiştir... Sağda, solda, her yanda “Anarşistler Federasyonu’nun” bürolarına rastlarsınız.</p>

  <p class="normal1">Ama birkaç “amatör ruhlu” maceracı dışında kimse “anarşizmin” peşinden gitmez... Kimseyi de bu örgüt korkutmaz.</p>

  <p class="normal1">Her gün okuyoruz... Irkçılarda her yerde örgütlü... Hatta bazen beklenmedik ölçülerde “oy”da alıyorlar... Ama rejim bu tehlikelere karşı “kendini” koruyor... Çünkü demokrasi yanlısı geniş kitleler bu akımlara itibar etmiyor.</p>

  <p class="normal1">Rejim orada kendini koruyor... Çünkü bütün kurumlar demokrasiden yana... Bizde ise demokrasilerin en ayrılmaz parçası olan partilerin bile demokratik rejim pek umurlarında değil...</p>

  <p class="normal1">Dincilik... Kürtçülük... Komünistlik... Herhalde “Atatürkçülük” adı altında atılan belirsiz sahte çığlıklarla önlenmeyecek...</p>

  <p class="normal1">Önlenirse, demokrasinin gücüyle önlenecek...</p>
</body>
</html>