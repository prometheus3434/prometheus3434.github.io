<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>marksist liberal</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_51">Türkiye Saydamlaşıyor</h1>

  <p class="normal1">Olayları birbiri ardına hatırlatmak amacıyla şöyle bir sıralayalım... Tren kazaları... Süreyya Ayhan olayı...</p>

  <p class="normal1">MİT-Çakıcı-mafya üçgeni... İstanbul’da su baskını...</p>

  <p class="normal1">Bu parçaları biraraya getirerek pul pul dökülen bir devlet ve toplum yapısına sahip olduğumuz kanaatine varabilirsiniz. Aslında böyle bir kanaat çok da yanlış olmaz...</p>

  <p class="normal1">Trenlerini yürütemeyen, sporcularını sıradan bir doping testinden geçiremeyen, kurumları arasındaki ilişkilerin ve çıkar yozlaşmasının mafya bataklığına battığı, yıllarca önce uzmanların asla ev yapmayın dediği dere yataklarını yöneticilerin siyaseten peşkeş çektiği, su baskınının ölüm ve iyice yoksullaşma getirdiğini bildiği halde kaçak kat beleşçiliğiyle dere yataklarını terketmeyen yığınlar...</p>

  <p class="normal1">Ancak bu tabloyu bir başka şekilde de yorumlamak mümkün...</p>

  <p class="normal1">İnsanımızın canını alan tren kazaları hem iktidarın kadrolaşma girişimleri üzerine büyük bir projektör yakılmasına, hem de fiilen terkedilmiş tren yollarının öksüzlüğüne dikkat çekilmesine neden oldu...</p>

  <p class="normal1">Bu kamuoyu baskısı henüz nihai bir sonuç almasa da soru işaretlerinin peşi bırakılmış değil...</p>

  <p class="normal1">Doping olayına dürüst davranılmadığı gazetenin manşetindeydi...</p>

  <p class="normal1">Uluslararası Atletizm Federasyonu durumu tespit etti... Yalanın dolanın, kurnazlığın hele hele uluslararası arenalarda geçmediğini, üstelik profesyonelliğe de hiç sığmadığını bir kez daha test ettik... Bu noktada olmadığımızı görerek, kendi yetersizliğimizi bilincimize yerleştirdik... Bir sonraki aşamada, böyle bir hataya düşülmemesi konusunda biraz daha iyimser olabilecek duruma geldik...</p>

  <p class="normal1">MİT tabuların tabusuydu...</p>

  <p class="normal1">Yargı yasal mevzuat ile de kendini yargılatmayan bir başka tabu...</p>

  <p class="normal1">Şimdi, MİT ile Yargıtay’ın hiçbir hukuk devletinde görülmeyecek bir biçimde halvet olduğunu, hukukun bağımsızlığı kavramının bizzat hukuk sistemi tarafından çiğnendiğini görüyoruz...</p>

  <p class="normal1">Mafyayı bürokrasinin beslediğini ve o beslediği mafyadan da kendisinin beslendiğini çekilmiş fotoğraf olarak seyrediyoruz... İlişki ağını isim isim biliyoruz... Devletin çürüme noktasına geldiğini, hak ve hukukun yerini inanılmaz bir hırsızlığın aldığını, yozlaşmanın boyutunu günlük tefrika olarak okuyoruz...</p>

  <p class="normal1">Bunlar hepimizin bildiği ama bu kadar net bir biçimde sergilenmeyen durumlardı.</p>

  <p class="normal1">Bu saydamlaşmanın tamamlanması, geçmişteki olaylar gibi üzerine sünger çekilmemesi ile gerçekleşecek... Çünkü bizde devlet içindeki güçlerin bulaştığı hiçbir skandal tam olarak aydınlanmaz ve cezalandırılmaz...</p>

  <p class="normal1">O aşamaya da belki gelmekteyiz...</p>

  <p class="normal1">Su baskınları, bugüne kadar sanki bir kadermiş gibi yaşanan, bunun ardındaki siyasal ve toplumsal kurnazlıkların yok farz edildiği felaketlerdi.</p>

  <p class="normal1">Taşradan göç eden yığınlara oy almak için hazine topraklarını peşkeş çekmekle yetinmeyen siyaset bir de o insanlara asla imar yapılmaması gereken yerleri açtı... Yığınlar da o ranttan daha çok yararlanma pahasına ölüm ile dans etmeyi yeğledi... Örneğin, Alibeyköylüler kendilerine yer gösterilmesine rağmen evlerini terketmedi... Onları orada tutan, bir kaçak kat daha çıkabilme umudu idi...</p>

  <p class="normal1">Şimdi, meteorolojinin teknolojik imkanları sayesinde artık insan kaybetmeden bu baskınları atlatabiliyoruz... Ayrıca İstanbul Büyük Şehir Belediyesi ilk kez, eskiden gelen bu çarpıklığa resmen iskana başlayarak dur diyeceğini açıkladı... 1950 yılında başlayan hatayı düzeltme noktası, bir Türk için iyimserlik verebilecek bir farklılıktır...</p>

  <p class="normal1">Gelişmiş toplumların bir bacağı avantacılık üretmemek ise, diğeri de kendini tanımaktan ve açıklamaktan çekinmemektir...</p>

  <p class="normal1">Türkiye, avantacılığın tüm kaynakları kemirip bitirdiği ve böylece dibe vurduğu bir noktada... Para bitti... Dümeni bu nedenle IMF devraldı...</p>

  <p class="normal1">AB süreci de kendini saklamak ve asla açıklamamak refleksini yok ediyor... Zihniyet değişimi olmadan nitelik kazanılamayacağı ortaya çıktıkça, dış dünyanın enerjisi bizim çıfıt çarşısına dönen devlet örgütlenmesini, toplumsal yapıyı tomografiden geçirmekte...</p>

  <p class="normal1">Türkiye saydamlaşıyor... Sizi korkutan ortaya çıkan röntgendir. Ama bu aşama, tedavi umudunu da güçlendiriyor.</p>
</body>
</html>