<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>marksist liberal</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_6">Çağdaş Yeni Sol ve Türkiye</h1>

  <p class="normal1">1848 yılında Fransa’da işçi sınıfı ayaklandığında, Osmanlı tahtında Abdülmecid vardı.</p>

  <p class="normal1">Bir gün, Abdülmecid’in kızlarına piyano dersi veren soylu Fransız, işçi sınıfı devriminden yakınmış, padişaha annesi ve babasının “amelelerin” ölüm tehdidi altında yaşadığını söylemiş.</p>

  <p class="normal1">Avrupa’daki sosyal gelişmelerin farkında olmayan Abdülmecid biraz da heyecanlanarak durumu Sadrazam Mustafa Reşit Paşa’ya aktarmış:</p>

  <p class="normal1">“Fransa’da ameleler ayaklanmış...”</p>

  <p class="normal1">Sadrazam Mustafa Reşit Paşa padişahın telaşına aldırmadan, gayet sakin cevap vermiş:</p>

  <p class="normal1">“Endişelenmeyin padişahım, bir şey olmaz, çünkü bizde ‘amele’ yok...”</p>

  <p class="normal1">Fransız işçi sınıfının ayaklanmasından bu yana onca zaman geçti.</p>

  <p class="normal1">Ama bizim işçi sınıfımız hiç gürbüzleşmedi. Hatta bugün artık, işçilik yer yüzünden yavaş yavaş kaybolurken bile bizimki hala çok cılız.</p>

  <p class="normal1">Sermaye sınıfının boy atmadığı, proletaryanın güldür güldür çağlamadığı yerde de ister istemez “solculuk” adına bin bir türlü sahtekarlık yaşanabiliyor...</p>

  <p class="normal1">Çağdaş ülkelerde, sol, toplumu değiştiren “üretim ilişkilerinin” modernleştirilmesine ön ayak oldu.</p>

  <p class="normal1">Bizde ise, hiçbir şekilde “üretim ilişkileri” söz konusu edilmedi. Demokrasiyi bir yana koyarak halkı ordu sopası ile “modernleştirmeye” kalkmak, “ilericilik” olarak yutturuldu.</p>

  <p class="normal1">Halkın nasıl ürettiğine değil de, nasıl tükettiğine bakılarak, ilerici olunacağı iddia edildi.</p>

  <p class="normal1">Halkın kültürel kimliğine düşman olunarak, oturup kalkmasına, giyinip kuşanmasına, diline ve dinine karşı durularak “ilericilik” yapılmaya kalkışıldı.</p>

  <p class="normal1">Öte yandan, ta Selçuklu’dan beri hiç değişmeyen “köylü kimliğini” değiştirmekle kimse ilgilenmedi.</p>

  <p class="normal1">Üretim ilişkileri ve üretim biçimleri tartışılmadan sadece “yaşam tarzını makyajlayarak” ilerici olmaya kalkmak, yumurtasız omlet yapmaya kalkmak kadar anlamsızdı.</p>

  <p class="normal1">Bugün de aynı oyunu, kendilerinin “sosyal demokrat” olduğunu iddia eden partilerin “üst yönetimleri” sürdürmeye çalışıyor.</p>

  <p class="normal1">Sosyal demokrasinin evrensel babaları sayılan Bernstein, Kautsky, Jaures’den tek satır söz etmeden, o doğrultuda ki gelişmeleri izlemeden ve “sosyal demokrat” olduğunu iddia eden parti lokallerinden hiç birine bu tarihsel liderlerin bir tek resmini bile asmadan nasıl sosyal demokrat olunabilir ki?..</p>

  <p class="normal1">Solculuk, en ileri üretim biçimlerine sahip çıkmaktır. En ileri üretim biçimi, insanın refahını ve özgürlüğünü pekiştirir, üretim ve zenginliğin artmasını sağlar.</p>

  <p class="normal1">Feodal dönemin arkasından gelen Sanayi Devrimi’nin tamamlanıp, sanayi sonrası dönemin başladığı bir dünyada yaşıyoruz.</p>

  <p class="normal1">Sanayi Devrimi’nin bitmesi, insan ve doğa, insan ve toplum ve insan ile insan ilişkilerinin de altüst olması demek.</p>

  <p class="normal1">Tabii sol anlayışın içeriği de değişmekte...</p>

  <p class="normal1">Bunun nasıl değiştiğini anlamanın en iyi yolu, dünyada yükselen “faşizmin” yeni tezlerini incelemek...</p>

  <p class="normal1">Fransa’da genel seçimler vardı. Jean Marie Lepen’in “Irkçı Ulusal Cephe” adlı partisi kendi tezlerini yayınlayarak “çağdaş bir solcunun” da kimliğini dolaylı yoldan tanımladı.</p>

  <p class="normal1">Fransız faşist lider, “evrenselliği” en büyük düşman ilan ediyor, “küçülen dünyayı” tehlikeli buluyordu.</p>

  <p class="normal1">Bildirgede, ayrıca halkları ve kültürleri yakınlaştıracak, sınırları kaldırıp, ulusal farklılıkları azaltacak her türlü girişime karşı çıkılıyordu.</p>

  <p class="normal1">Fransa’da yabancılara tanınan hakların geri alınacağı, kan bağı ile oluşmayan “vatandaşlığın” kaldırılacağı, kürtaja son verileceği ilan edilmekteydi.</p>

  <p class="normal1">Fransa’da yabancılara verilen sosyal hakların sona erdirileceği vurgulandıktan sonra da, yeryüzündeki “serbest değişim” fikri yeriliyordu. Ticareti sınırlandırmaktan söz ediliyordu.</p>

  <p class="normal1">İktidar olunması halinde, Avrupa Birliği’nin temel antlaşması Maastrich’e son verileceği de haber verilmekteydi.</p>

  <p class="normal1">Çağdaş solcu kimliği de böylelikle, kendiliğinden ortaya çıkıyor.</p>

  <p class="normal1">Sol, ırka değil bizatihi insana, ulus-devlet anlayışına değil, evrenselleşmeye, kültürlerin zıtlaşmasına değil yakınlaşmasına, sınırlara değil küreselleşmeye sahip çıkan bir kimliğe bürünüyor.</p>

  <p class="normal1">Ayrıca, artık “içe kapalı” anlayış; ekonomide dünyaya kapalılık, bölgesel ekonomik ittifaklara karşı çıkmak da “faşizmin yeni yüzü” olarak görülüyor.</p>

  <p class="normal1">Sol, serbest değişimi, ekonomik ittifakları, dünyaya açılmayı savunuyor.</p>

  <p class="normal1">Türkiye’de kendilerine sol diyen partiler, eğer Abdülmecid’in durumuna düşmek istemiyorlarsa dünyaya biraz bakmalılar.</p>

  <p class="normal1">Biraz da kendilerinin “solculuk”la ilişkisi olmayan köklerine tabii...</p>
</body>
</html>