<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>marksist liberal</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_45">Bill Gates Neden Dünyanın En Zengini</h1>

  <p class="normal1">Forbes dergisi, her yıl yaptığı gibi bu yıl da Amerika’nın en zengin dört yüz kişisini belirledi. Dünyanın en zengin adamı Bill Gates doğal olarak Amerika’nın da en zengin adamı olarak listenin başında yer aldı. Üstelik servetini geçen yıldan bu yıla üç milyar dolar daha artırarak 46 milyar dolara ulaştırmıştı...</p>

  <p class="normal1">Neden Gates dünyanın en zengin adamı?</p>

  <p class="normal1">Bu soruya doğru bir cevap vermeden yaşamakta olduğumuz çağ anlaşılabilir mi?</p>

  <p class="normal1">Ailesi zengin olmayan, sermayesi bulunmayan bir insanın Amerika’nın ve dünyanın en zengin adamı olması, dünün dünyasında açıklanabilir, anlaşılabilir bir şey miydi?</p>

  <p class="normal1">Bill Gates sadece dünyanın en zengini değil, aynı zamanda yeni çağın ve yeni ekonominin de bir simgesi...</p>

  <p class="normal1">Artık kol gücüne dayalı bir üretimin bittiğinin, en büyük zenginliği, insan beyninin ürettiğinin canlı bir belgesi. Çağımızda en büyük zenginliği beyinsel üretim yaratmakta...</p>

  <p class="normal1">Nitekim, Forbes dergisinin yayımladığı listedeki ilk on kişinin arasında dünün başarılı girişimcilerinden kimse yok..</p>

  <p class="normal1">Hepsi bugüne ait...</p>

  <p class="normal1">Bill Gates yeni yaşamın, yeni çağın, yeni ve büyük bir devrimin başlangıç noktalarından. Sermayenin yerini beyinsel yaratıcılığın aldığının göstergelerinden.</p>

  <p class="normal1">Tabii ki her şey bir anda değişmiyor ama neyin nereye doğru değiştiğini gösteren bir pusula Bill Gates. Dünün dünyası olsaydı en zenginler arasında bilgisayarcılar değil, silahçılar, petrolcüler bulunacaktı... Şimdi hiçbiri zirvelerde yok...</p>

  <p class="normal1">Bill Gates, aynı zamanda emperyalizm kavramının içeriğinin de çok farklılaştığını gösteriyor. Eğer Amerika’nın en zengin adamı bilgisayar programı üreticisi ise buna bir daha dönüp bakmak gerek.. Bu, eski şablonların, diyalektikten koparılmış bir papağanlığın rahatlıkla izah edebileceği bir şey değil. Bilgisayar programları üretip satarak dünyanın en zengini olunabilmesi için, dünyanın da bilgisayar kullanıp, bilgisayar programı talep etmesi gerekir...</p>

  <p class="normal1">Bill Gates, bütün dünyanın bilgisayar kullanacak düzeye gelmesini ister. Peki, kendi ülkelerini iç sömürge haline getiren egemenler, okuma yazmasız, topraktan kopmamış insanların gelişmesini isterler mi, istemezler mi?</p>

  <p class="normal1">Gelişmemiş ülkelerde yaşayan insanların çıkarları kiminle örtüşüyor?</p>

  <p class="normal1">Onların gelişip, kalkınıp, zenginleşerek bilgisayar kullanacak düzeye gelmesinde kendi çıkarını gören Bill Gates mi, yoksa, onların düzeni sorgulayacak, bilinçli bireyler düzeyine gelmesinden, gelişmesinden, ürken yerel egemenlerle mi?</p>

  <p class="normal1">Siyasetçiler günü sömürür... Bilim adamları yarına bakar... Yarını aydınlatacak bir ışığın nereden, nasıl doğduğunu tespite çalışır. Bugün yeni çağa uymakta zorlanan yığınların müthiş güçlükleri var...</p>

  <p class="normal1">Aynen sanayi döneminin başlangıcında olduğu gibi... Ama yeni çağın bugüne kadar görülmemiş nimetleri de var..</p>

  <p class="normal1">Bir yandan kriz dönemlerine ait derin sorunlar yaşarken, bir yandan da çok daha iyi bir dünyaya doğru yol alıyoruz... Çünkü en büyük zenginliği yaratan ileri teknolojiler ancak insanlığın tümünün ortak kalkınması ile birlikte yoluna devam edebilir...</p>

  <p class="normal1">Forbes dergisi, Amerika için de çok önemli ipuçları veriyor... Silahçıların ve petrolcülerin temsilcisi Bush’un “bir yol kazası” olduğunu, kalıcı olamayacağını en iyi aydınlatan projektör Forbes dergisindeki liste. Bir zaman sonra Bush’un seçimi de, hatta 11 Eylül de geçmişte kalmış sektörlerin bir saray darbesi olarak anılacak...</p>

  <p class="normal1">Eğer dünya sistemini anlamak istiyorsanız Bill Gates’in durumunu bir kutup yıldızı izler gibi izleyebilirsiniz. İleri teknolojilerin gelişimi kaçınılmaz olarak insanlığın da gelişimini gerektirir çünkü... Tersi, geçici bir karanlığın, güneş tutulmasının resmi sayılabilir.. Ama onun da uzun sürmeyeceğine emin olabilirsiniz...</p>
</body>
</html>