<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>marksist liberal</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_17">Solcular ve Marksizim</h1>

  <p class="normal1">Bir Marksist ne ister?</p>

  <p class="normal1">“Dünyayı değiştirmek...”</p>

  <p class="normal1">Ve şimdi tüm dünyada Marksistlerin yıllardır arzuladığı rüya gerçekleşiyor. Dünya teknoloji sayesinde hızla değişiyor.</p>

  <p class="normal1">Böylesine coşkulu bir dönüşüm karşısında Marksistlerin yürekten bir sevinç içinde olmaları gerekirken, “Marksist kökenli politikacıların” sıkıntılı olduğunu görüyoruz.</p>

  <p class="normal1">Belki de haklılar...</p>

  <p class="normal1">Eski anlamda “Marksist politikacılık” bitiyor, şimdi dünyadaki değişimi yorumlayan, anlamlandıran ve hızlandırıp, yönlendirmeye çalışan “Felsefeci Marksistlere” ihtiyaç var.</p>

  <p class="normal1">Bu sıkıntının Türkiye’de de yaşandığını gözlemekteyiz.</p>

  <p class="normal1">Sosyalist Birlik Partisi (SBP), “Marksist” kalıp kalmama tartışmalarıyla zora düştü bile...</p>

  <p class="normal1">Halbuki, 9 Kasım 1991 tarihinde Genel Yönetim Ku-rulu’nda, SBP Genel Başkanı Sadun Aren, Marksizmin politikacılar için “yeni” işlevini çok açık ve berrak bir biçimde belirtiyordu:</p>

  <p class="normal1">“Bizim partimizin Marksizm anlayışı, ki ben buna çok katılıyorum, toplumsal gelişimlerin nedenlerini açıklayan, toplumsal gelişmeyi yönlendiren, neler yapılması gerektiği konusunda yol gösteren bir düşünce yöntemidir.</p>

  <p class="normal1">Onun için, örneğin Sovyet modelinden ayırmak lazım. Sosyalizmi gerçekleştirmek isteyenlerin yararlanacakları bir düşünce yöntemidir Marksizm. Ama Marksizmin belli sosyalist uygulamaları olabilir. Biri de Sovyet modeliydi. Bütün dünyada da o model geçerliydi.</p>

  <p class="normal1">Yani ne diyordu o model, kapitalizm çökecek, yerine sosyalizm kurmak gerekecektir ve bunun için şöyle mücadele edilmesi gerekir, şöyle parti olması lazım şeklinde bir model. Leninist model, Stalinist model, ne derseniz deyin, Sovyet modelidir bu...</p>

  <p class="normal1">Bizim partimiz böyle bir şey kabul etmiyor. Programımız bunu kabul etmiyor. Programımız diyor ki; Sosyalist mücadele kapitalizm içinde yapılabilir, yapılacaktır. Çünkü (kapitalizm) çökmüyor. Çöküyor, çökecek farzediyorduk. Çökmedi, yaşıyor. O halde onun içinde mücadele edeceğiz ve kapitalizmi, sosyalizme dönüştüreceğiz. Bunun için de demokratik bir sürü şeyler yapıyoruz. Devleti küçülteceğiz, vs...”</p>

  <p class="normal1">Sadun Aren’in belirttiği gibi Marksizmin “toplumsal gelişmenin nedenlerini açıklayan, toplumsal gelişmeyi yönlendiren, neler yapılması konusunda yol gösteren bir düşünce yöntemi” olduğunu kabul etmek, soldaki tartışmanın çerçevesini çizebilir. Marksistler, bu anlayışın ışığında kapitalizmin bugünkü yapısal değişimine “hem yardımcı, hem denetçi” olabilirler.</p>

  <p class="normal1">Çünkü nihayetinde, amaç “sınıfsız bir toplum” ise, gittikçe “azalan iş saatleri ve çoğalan robotlar” o yöne doğru hızla gidildiğini müjdeliyorlar.</p>

  <p class="normal1">Ancak Sosyalist Birlik Partisi Genel Başkanı Sadun Aren’in ağzından Marksit politikaya çağdaş bir yorum getirmekle birlikte, bu yorumun içini dolduracak somut öneriler yaratılamıyor. Çünkü, Sosyalist Birlik Partisi eski tür “politikacı” tipiyle yeni bir sosyalizm anlayışının bağdaşmasındaki zorluğu yaşamaktadır.</p>

  <p class="normal1">Türk solcuları, Marksizmi “değişimin rehberi” olarak algılamak yerine, çöken “devletçi bir modele” uzanan bir yol olarak dondurmuşlar...</p>

  <p class="normal1">Halbuki, şimdi yeryüzü “serbest piyasa, demokrasi ve insan hakları” rüzgarıyla yeni bir değişimin eşiğinde.</p>

  <p class="normal1">Dünyayı değiştirmek isteyen Marksistlerin hedefleriyle, bu liberal değişim çelişmiyor, çakışıyor.</p>

  <p class="normal1">Marksistlerin yeni ve çağdaş işlevi bu değişimi hızlandırmak, yönlendirmek ve denetlemek.</p>

  <p class="normal1">Bunun için Marksizmin öncelikle bir yönetim biçimi değil, bir “düşünce yöntemi” olduğunu hatırlamak, yetip artacaktır bile...</p>

  <p class="normal1">Marksizm, bir “değişim bilimidir.”</p>

  <p class="normal1">Değişimin süreci hızlandıkça bu “bilimden” yararlanma ihtiyacı da artacaktır.</p>

  <p class="normal1">Yeter ki, solcularımız yararlanmak istesin...</p>
</body>
</html>