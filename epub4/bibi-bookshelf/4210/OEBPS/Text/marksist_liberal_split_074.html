<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>marksist liberal</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_72">Neyi Açtık Neyi Kapattık?</h1>

  <p class="normal1">Ürettiğimizle tükettiğimiz birbirini tutmuyor. Bu bizim tarihsel bir zaafımız.</p>

  <p class="normal1">Ne yapmalı?</p>

  <p class="normal1">Bize çok daha fazla para kazandıracak daha değerli mallar üretmeliyiz. Bunun için araştırma ve geliştirme harcamalarına önem vermemiz gerekmekte. Bu ise en konuşmadığımız konu...</p>

  <p class="normal1">Düşünsenize AB ile ilk açıp kapattığımız dosya “Bilim ve Araştırma” dosyasıydı. Ne yetkili bir Allah’ın kulu, ne medya, ne üniversiteler bir heyecan gösterdi.</p>

  <p class="normal1">Müzakerenin başladığı haberi, içeriği ezdi geçti. Böylesine bir ilgisizlik “dış ticaret açığını” kaçınılmaz kılıyor elbette.</p>

  <p class="normal1">Türkiye planlı döneme Güney Kore ile aynı tarihte geçti. Onlar tüketim sanayiine önem verirken, biz ağır sanayiye yönlendik.</p>

  <p class="normal1">Aradan geçen kırk beş yıl sonunda G.Kore kürenin “yeni teknolojiler” üreten şampiyon ülkesi oldu. Bizim ise sattığımız malların değeri aldıklarımızdan çok daha düşük olduğu için iki yakamız bir araya gelmiyor.</p>

  <p class="normal1">G.Kore, bizim tam tersimizi yaparak, toplam hasıladan elde ettiği paranın yüzde 3’ünü araştırma ve geliştirmeye harcıyor. Bilim ve teknoloji üretiyor.</p>

  <p class="normal1">Öyle ki, 2005’teki toplumsal ekonomik faaliyetin yüzde 15’ini bilgi ve iletişim teknolojileri oluşturuyor. 2007’de bu oranı yüzde 20’ye çıkarmayı hedefleyen bir planı hayata sokmuşlar.</p>

  <p class="normal1">G.Kore’nin tam bir teknoloji cenneti olduğu anlaşılmakta... 48 milyon nüfuslu bu ülkede cep telefonu kullananların sayısı 38.9 milyon. Cep telefonlaşma hızı yüzde 78’e ulaşmış bulunuyor. Bunların on bir milyonu “üçüncü kuşak” cep telefonları... Yani neredeyse sadece çay pişirmiyorlar.</p>

  <p class="normal1">2005’te piyasaya çıkan seyyar el televizyonlarına daha şimdiden bir milyon Koreli talip olmuş bile... Otobüste, metroda ve hatta yürürken bile sevdikleri programları izliyorlarmış.</p>

  <p class="normal1">Evlerin yüzde 92’sinde bilgisayar var. Bunların yüzde 80’i de internete bağlı. G.Kore internet kullanımında yeryüzünde birinci sırada gelmekte... 48 milyonluk nüfuslu ülkede internet abonesi hane sayısı 13 milyona ulaşmış bulunuyor.</p>

  <p class="normal1">İnternet kullanım süresi açısından da G.Kore şampiyon... Ortalama internet kullanımı haftada yirmi saat... İstisnasız kız ve erkek tüm Koreli gençler internet kullanıyor.</p>

  <p class="normal1">G.Kore, yeni teknolojilerde Samsung, LG, Pantech gibi küresel şirketlere sahip...</p>

  <p class="normal1">57 milyar dolarlık cirosuyla Samsung firması G.Kore’nin toplam ihracatının yüzde 17.5’ini gerçekleştiriyor. Bu oran on yıl önce 1995’te yüzde 7.5 imiş. Tekstilin yerini elektronik ve otomotiv alıyor, gelişiyoruz diye seviniyoruz. G.Kore’ye ve Samsung firmasının başarılarına bakınca ne yazık ki bu sevinç buruklaşıyor.</p>

  <p class="normal1">Türkiye’nin açıp kapattığı ilk müzakere dosyası olan “Bilim ve Araştırma” da dünya nerede, AB nerede, Türkiye nerede? Bakalım bunu merak edip topluma yaygınlaştıracak bir mercii çıkacak mı?</p>

  <p class="normal1">Böyle bir adım G.Kore ile aramızdaki uçurumu kapatmaya yönelik ilk ciddi adımı oluşturur.</p>

  <p class="normal1">Yoksa cari açık büyüyecek, büyüyecek, büyüyecektir.</p>
</body>
</html>