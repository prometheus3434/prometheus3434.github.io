<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>


<link href="../Styles/ey1.css" type="text/css" rel="stylesheet"/>
</head>
<body>
<h1>VII. Bölüm</h1>
<p>Ertesi sabah Anastasya’nın odasını tekrar kontrol ettik ve yine kimseyi bulamadık. Ama orada kalmış olduğu kesindi, ya da bir başkası kalmıştı. Önceki akşam tertemiz toplanmış olan yatak şimdi dağınıktı. Orada tek başına mı yoksa birisiyle birlikte mi kaldığını bilmiyordum. Bu olasılıktan Nadya’ya söz etmedim ama onun da aklına gelmiş olduğundan kuşkum yoktu.</p>
<p>Daha da endişe verici olan şey Syeva’nın hâlâ ortalarda olmamasıydı. Onu en son iki gece önce görmüştük.</p>
<p>“Belki de birliktedirler/’dedi Nadya.</p>
<p>“Yani birlikte mi kaçmışlardır?”</p>
<p>“Öyle bir şey işte.”</p>
<p>“Birbirlerini daha birkaç gündür tanıyorlardı.”</p>
<p>Nadya gözleri parlayarak bana baktı ve onunla ilk tanışıklığımızın nasıl tahmin edemeyeceğimiz kadar büyük bir hızla derin bir tutkuya dönüşmüş olduğunu anımsadım ki bizler o zaman yetişkindik. Syeva ve Anastasya ise kısacık yaşamlarında ne kadar çok şey görmüş olurlarsa olsunlar, hâlâ birer çocuktu. Ama Syeva’nın kıza olan eğilimi ne kadar belirgin olursa olsun, bize hiçbir şey söylemeden yanımızdan ayrılması için bir neden göremiyordum.</p>
<p>“Anastasya onunla ilgileniyor muydu?” diye sordum.</p>
<p>Nadya başını salladı. “Ben bir şey fark etmedim. Ama öyle olsa da bizden saklamaya çalışırdı, değil mi?”</p>
<p>Bu mümkündü ama benim Nadya’dan sakladığım daha karanlık bir açıklamam vardı. Dışarıda sokaklar tehlikeliydi. Hükumet güçlerinin veya protestocuların kaç kişiyi öldürdüğünü bilmiyordum, ailelere ya da işverenlere ölümlerin bildiriliyor olma olasılığı düşüktü. Ayrıca insanlar başka nedenlerle de ölebiliyorlardı. Syeva gibi bir delikanlı askeri bir hedef olamazdı ama Dimitriy’in bütün arkadaşlarının onun iddia ettiği gibi dikkatli olmasını beklemiyordum.</p>
<p>Beklemekten ve birinin ya da ikisinin birlikte geri dönmesini ümit etmekten başka yapılabilecek bir şey yoktu. Tekrar Duma’ya gittim. Sokaklarda yürürken bir kilitlenmişlik havası seziyordum. Şimdi dışarıda önceki günlere kıyasla çok daha fazla insan vardı ama yapabilecekleri şeyler de çok kısıtlıydı. Şikâyetleri ne olursa olsun, onları kime yönelteceklerdi ki? Orada çarı temsil eden kimse yoktu. Tavriçeskiy Sarayı’na yaptığım kısa yolculukta gördüğüm için söylemiyorum ama artık protestocuların yolunu kesecek, çara sadık kuvvetler yoktu, o yüzden öfkelerinin nesnesi olabilecek kimse de yoktu. Bunu ancak hayra yorabilirdim. Bu devrim ne kadar barışçıl olursa, beraberinde istikrarlı bir hükumet getirme olasılığı da o kadar yüksek olurdu. Ve daha kişisel bir not düşmem gerekirse: Syeva eğer şehir dışındaysa, güvende olma ihtimali daha yüksek olacaktı.</p>
<p>Tavriçeskiy Sarayı’nın önü hâlâ kalabalıktı. Oradaki insanların kaçının içerideki iki güç odağı Duma ve Sovyet arasındaki farkı bildiğini merak ediyordum. Bizleri ayrı güçler olarak mı görüyorlardı, yoksa bir tek ortak düşüncenin -çara muhalif olmak- etrafında toplandığımızı mı düşünüyorlardı? Buna inanmak hoşuma giderdi ama Sovyet’in vücut bulduğu şu günlerde kalabalıkların nasıl arttığını fark etmemek de mümkün değildi.</p>
<p>Ana kapıdan girdim ve çoğunu tanımadığım, burada olmak için gerçek bir sebebi olduğundan kuşku duyduğum bir sürü insanla birlikte koridor boyunca yürüdüm. Koridorun ikiye ayrıldığı ve binanın sağ ya da sol kanadına doğru devam etmeyi seçebileceğimiz yere geldik. Ben Duma’ya doğru yoluma devam ettim ama bizler azınlıktaydık. Toplantı salonunda ilk Nekrasov’u gördüm. Yanında Konovalov vardı ve o da bir Kadet’ti. Ben onları selamlamaya fırsat bulamadan Nekrasov elime bir kâğıt sıkıştırdı. O günün tarihini, 1 Mart 1917, taşıyordu ve başlığı “Bir Numaralı Emir”di. Hızla okudum.</p>
<hr class="gecis"/>
<p>Muhafiz alayı, kara ordusu, topçu birliği ile donanma mensubu herkese ve Petrograd’daki işçilere derhal bildirilecek ve bütün olarak uygulamaya koyulacaktır.</p>
<hr class="gecis"/>
<p><i>İşçi ve Asker Vekilleri Sovyeti şu karara varmıştır:…</i></p>
<hr class="gecis"/>
<p>Bildiride, gücü subayların elinden alıp bölgesel asker ve denizci komitelerine teslim etmeye yönelik yedi talimat yer alıyordu ve onlar da Petrograd Sovyeti’ne karşı sorumlu olacaklardı.</p>
<p>“Ne düşünüyorsun?” dedi Nekrasov.</p>
<p>“Rodzianko birliklerin kışlaya geri dönmesini emrettikten sonra bir şey yapmaları gerekiyordu.”</p>
<p>“Ona itaat eden birlik varmış gibi görünmüyor.”</p>
<p>“Tastamam öyle,” dedim. “O bir isyandı - Tanrı bilir nelere yol açabilirdi. Riayet ettikleri sürece onlara birkaç emir, herhangi bir emir, vermek daha iyi olur. Yoksa kendi yasalarını kendileri yaparlar.”</p>
<p>“Buna itaat edeceklerini düşünüyor musun?”</p>
<p>“Onlardan fazla bir şey istendiği söylenemez, değil mi?”</p>
<p>“Duma’ya itaat etmelerini söylüyor,” dedi Konovalov.</p>
<p>Güldüm. “Hem de nasıl. ‘Sovyet’e itaat etmelerini söylüyor ama Duma’nın razı olacağı varsa bu sorun olmaz,’diyor.”</p>
<p>“Son iki talimat onları mutlu edecektir, askerlere insan gibi davranılmalıymış ama subaylara Tanrı muamelesi yapılmamalıymış.”</p>
<p>“On yıl önce Nikolay’ın gönlünden bu kadarı kopsaydı, şu anda bu noktada olmazdık.”</p>
<p>Konovalov onaylayan bir ifadeyle başını salladı ama Nekrasov daha şüpheciydi. “Öyle mi dersin?”</p>
<p>“Kim bilir? Ama emin olduğum bir şey var.”</p>
<p>“Nedir?”</p>
<p>“Artık Almanya’yla savaşta değiliz.”</p>
<p>Nekrasov kâğıdı elimden kaptı ve kaçırdığı bir şey varmış gibi tekrar baktı. “Burada öyle bir şey yazmıyor.” “Bütün silahların tabur komitelerinin kontrolünde olacağını yazıyor. ‘Sovyet’ sözcüğünü kullanmıyorlar ama aynı şey. Savaşın bittiğini söylemiyorum ama savaşanlar artık biz değiliz. Onlar.” Başımla binanın diğer tarafına, Sovyet’in oturduğu yere doğru işaret ettim.</p>
<p>“Bu onlar’ ve ‘biz’ meselesinin fazla uzun süreceğini sanmıyorum,” dedi Konovalov.</p>
<p>“Ne demek istiyorsun?”</p>
<p>“Bu sabah erken saatlerde geçici bir hükumet oluşturma konusunda görüşmek için bir delegasyon yolladılar.” “Bunlar ciddi mi?”</p>
<p>“Rodzianko ciddiye alıyor. Elbette Nikolay bir hamle yapana kadar hiçbir anlamı yok.”</p>
<p>“O hâlâ Tsarskoye Selo’da mı?”</p>
<p>Konovalov konuşmaya fırsat bulamadan Nekrasov cevap verdi. “Oraya hiç ulaşamadı. Tren geçemedi. Tahminimize göre hâlâ trende.”</p>
<p>“Ve o tereddüt ederken Sovyet giderek güçleniyor.” “Öyle değil. Onları iktidara getireceğiz ama kontrol edebiliriz. İhtiyacımız olan şeyi bize verecekler ki o da işçilerin ve askerlerin üzerinde nüfuz sahibi olmak. Bunu elde ettiğimiz anda Sovyet’i unutabiliriz artık.”</p>
<p>Kulağa çok basit geliyordu ama Saratov’da büyüdüğüm sıralarda annemin bana bir incirkuşu yuvasında bir guguk kuşu yumurtası olduğunu gösterdiği o ilkbahar gününü anımsamaktan kendimi alamadım. Yavruların büyümesini izlemiştik. Başlangıçtan itibaren yavrulardan birinin farklı, diğerlerinden daha büyük ve daha güçlü olduğu belliydi. Üvey annesinin getirdiği besinlerden aslan payını o alıyor, diğerleriyse açlıktan ölüyordu.</p>
<p>Duma ve Sovyet ilişkisi de buna benziyordu. Onu seve seve besleyecektik ama birkaç ay sonra bizim dört katımız kadar büyüyecek, dört kez daha güçlü olacak ve biz de onu kontrol etmek için hiçbir şey yapamayacaktık. Ne var ki ona şu anda yardım etmezsek hiçbirimizin kurtulma şansı olmazdı.</p>
<p>Öğle yemeği saatinde eve gittim. Nadya’nın endişeli olduğunu biliyordum ve ben de kaygılandığımı inkâr edemezdim, özellikle de Syeva için. İçeri girerken beni karşılamaya gelmemişti. Hatta hararetli bir şekilde patileriyle mutfak kapısının yanındaki duvarı kazımakla meşgul olan Polkan da yanıma gelmemişti. Mutfağa girerken, “Çavuş!” diye seslendim ama orada da yoktu. Dışarı çıktığımda merdivende duran Nadya’yı gördüm. Sesimi duymuş olmalıydı.</p>
<p>“İkisi de ortada yok,” dedi. “Yakındaki birkaç dükkâna sordum ama kimse onu görmemiş. Gerçi dışarıda kimin kuyruğa girdiğini nereden bildiklerini anlamış da değilim ya. Polkan!” İnatla eski püskü duvar kâğıdını kazımaya çalışan köpeğe bağırmıştı. “Sabahtan beri bunu yapıyor,” diye açıkladı Nadya.</p>
<p>“Öğleden sonra çıkıp Syeva’yı arayacağım.”</p>
<p>“Her yerde olabilir.”</p>
<p>Sustum. Nereye bakmak istediğimi ona söylemek istemiyordum ama bu defa ona karşı dürüst olmalıydım. “Ben morgları kastetmiştim.”</p>
<p>Nadya başını başka yöne çevirdi. Polkan tekrar duvarla uğraşmaya başladı.</p>
<p>“Umudumu yitirmiş değilim,” diye devam ettim. “Hem de hiç. Ama en azından öğreniriz, şu veya bu şekilde. Onun <i>derdi</i> ne?”</p>
<p>Polkan’ı kastediyordum, Syeva’yı değil. Köpek şimdi inliyor ve süpürgeliği kokluyordu.</p>
<p>“Muhtemelen sadece ölü bir sıçandır. Burası onlarla dolu.” Bunu sıçanlar yüzünden beni suçluyormuş gibi söylemişti. Ya da bundan dolayı ben kendimi suçladığım için böyle düşünmüş olabilir miydim? Ev benim sorumluluğumdu. Eğer ayırabilecek zamanım olsaydı, daha iyi bir yere gücüm yeterdi. Sonra birden içimi duvar boşluklarındaki kemirgenlerin neden olabileceğinden daha derin bir kaygı sardı.</p>
<p>Mutfağa girip duvarın aynı kısmının arka tarafına geçtim. Burası kalındı, sadece birkaç tuğlalık genişlikten daha kalın. Bunun iyi bir nedeni vardı. Telaşımı sezen Nadya da yanıma geldi fakat Polkan kokladığı şeyle o kadar ilgiliydi ki bizi takip etmedi. Duvara yaslanmış büyük, ahşap bir dolap vardı. Yan tarafını daha iyi tutabilmek için kapısını açtım ve sonra onu hareket ettirmeye çalıştım.</p>
<p>“Ne yapıyorsun?” diye sordu Nadya.</p>
<p>“Buraya taşındığımız zamanı hatırlıyor musun? Bunun arkasında ne vardı?”</p>
<p>Nadya bir an durup düşündü, sonra bana yardım etmeye başladı. Neyse ki şehre besin tedariki o kadar yetersizdi ki dolap neredeyse boştu. Onu tamamen kaldıramadık fakat duvardan altmış-yetmiş santim kadar uzaklaştırabildik. Arkasındaki boşluğa baktım.</p>
<p>Tam hatırladığım gibiydi: göğsümün hizasında, iki omzumun arasında kalan mesafeden biraz daha geniş, tablo çerçevesini andıran dikdörtgen bir çerçeve. Ama içinde bir portre ya da manzara resmi yoktu, sadece üstünde kararmış birer tutamak bulunan ve tam ortada birbirine sıkıca bitişen iki ahşap kapak vardı. Bu, biz eve taşınmadan çok önce yapılmış olan bir servis asansörüydü. Böyle bir aracın yararlı olabileceği büyük akşam yemeği davetlerine ev sahipliği yapmayacağımızı biliyorduk. Hatta onun çalışıp çalışmadığını bile kontrol etme gereği duymamıştık.</p>
<p>Kapakların tutamaklarını kavrayıp açmaya çalıştım ama yerlerinden kımıldamadılar. Bir sürgü var mı diye bakındım, bir şey bulamadım. Sonra Nadya’nın yanıma geldiğini hissettim ama zaten gittiğini fark etmemiştim. Bana büyük, sağlam bir mutfak bıçağı verdi. Bıçağı iki kapağın arasına kaydırdım ve içeriye girebileceği kadar açması için zorladım. Bıçağı kabzasına kadar ittim, sonra tutamağı yukarı aşağı hareket ettirmeye başladım. Bir an Zimeyeviç’in ölümünün ve tabutunun kapağını yavaş yavaş açmak için zorlayan çift bıçağın hayali gözümün önünden geçti. Her hareketimle birlikte kapaklar biraz daha ayrıldı ve sonunda parmaklarımı araya sokabildim. Artık kapakları düzgün bir şekilde tutabiliyordum ve biraz daha çaba gösterince açılmaya başladılar. Onları birbirine bağlayan gizli düzeneğin etkisini görebiliyordum, birini yukarı doğru hareket ettirince diğeri aşağı doğru itiliyordu.</p>
<p>Şimdi aynı çerçeve sadece açık, karanlık ve boş bir mekânı çevreliyordu. Polkan’ın hassas burnunu etkileyen şeyin kokusunu alabiliyordum artık. Nadya’ya baktım ve bu kokuyu onun da fark ettiğini gördüm. Rengi soldu ve eliyle burnunu tutarak geri çekildi. Bu, kuşkusuz çürüme kokuşuydu. Savaş meydanlarında bolca duymuştum bu kokuyu. Ama şaşırtıcı derecede zayıftı ve bu ufak da olsa bir ümit ışığı demekti. İki günlük bir ceset kesinlikle çok daha kötü kokardı. Belki de sadece bir sıçandı.</p>
<p>Asansörün kabininin bu katta olmadığını görebiliyordum. Arka duvar koyu renkli ve lekeliydi. Biraz görebileceğim şeylerden çekindiğimden, biraz da yıllardır kullanılmadan yukarıda asılı kalmış olan asansör kabininin aşağı düşmesinden korktuğumdan, dikkatle uzanıp içeri baktım. Aşağıya kadar büyük bir mesafe yoktu, sadece bir kat. İyice görebilmek için fazla karanlıktı. Zeminde, Polkan’nın kokladığı sırada itip durduğu kalitesiz süpürgeliğin olduğu yönden ufak bir ışık parıltısı geliyordu.</p>
<p>“Gidip feneri getirir misin bana?” Bunu niçin fısıldayarak söylediğimi bilmiyorum. Nadya yanımdan ayrıldı ve birkaç saniye sonra geri dönüp ağır, sarı silindiri bana uzattı. Bu cihaz tuhaflıkla kullanışlılık arasında bir yerdeydi. Bir parafin lambası daha iyi ışık verirdi ama bu kadar hızlı değil; ayrıca yeni teknoloji sadece birkaç sene içinde eskisini büyük ölçüde gölgede bırakacaktı. Bu gibi şeyleri ilk deneyenler arasında olmak hoşuma gidiyordu. Dahası, elektrik ışığına meyletmek için iyi nedenlerim vardı.</p>
<p>Fenerin pirinç ucunu çevirerek ampulün temas yerini pil bağlantısına doğru ittim. Fenerden yayılan berrak, sarı ışık beni hem şaşırttı hem de mutlu etti. Onu kullanmayalı aylar olmuştu ve piller boşalmış olabilirdi. Görebileceğim şeylerden korkarak ışığı asansör boşluğunun zeminine doğru tuttum.</p>
<p>Orada hiçbir şey yoktu; ne görmeyi beklediğim, yığılmış, acınacak durumdaki insan cesedi, ne de açlıktan ölmüş bir kemirgenin iğrenç kalıntıları. Aramızdaki ince duvardan gelen Polkan’ın inleme sesi, mutfak kapısından gelene kıyasla daha kuvvetli duyuluyordu. Fenerin ışığını asansör boşluğunun küçük dikdörtgen şeklindeki zemininde gezdirdim. Orada örümcek ağları ve ölü bir sinek ya da tespihböceği olabilecek birkaç ufacık gölge dışında hiçbir şey yoktu, sadece ayağımın altındakilere benzeyen düz, üstü kaplanmamış döşeme tahtaları vardı.</p>
<p>Onların ortasından yayıldığı izlenimini veren koyu renkli, uğursuz leke dışında.</p>
<p>Tam olarak ne olduğunu söyleyebilmem için ışık yeterli değildi ve bir süredir oradaysa bile silinmiş olabilirdi ama renginin kırmızı olduğundan emindim. Diğer yöne dönüp asansör boşluğunun üst kısmına bakıp görmeye çalıştım ama olmadı. Hem ışıkla orayı aydınlatıp hem de yukarı bakmayı başaramadım. Daha genç olsaydım bu sorunu yaşamazdım. Yine de bakarken gözüm bir şeye takıldı.</p>
<p>Feneri Nadya’ya geri uzattım ve aynı anda bir talimat verdim. “Oradan uzaklaş!”</p>
<p>“Ne?”</p>
<p>“Lütfen, bunu görmemen daha iyi.”</p>
<p>“Bir şey mi buldun?”</p>
<p>“Hayır ama bulacağım. Ve hoşuna gitmeyecek. Bunu bana bırak, lütfen.”</p>
<p>Nadya uzaklaştı. Nereye gittiğini kontrol etmedim ama pek uzakta olmayacağını biliyordum. Onu uyarmakla görevimi yapmıştım. Göreceği şeyler için beni suçlayamazdı. Asansör boşluğunun yan tarafına doğru uzandığımda beklediğim gibi iki ince ip buldum, birisi kabini yukarı çıkarmak, diğeri de aşağı indirmek içindi. Yakındakini denedim ama yerinden oynatamadım. Diğer ip ise şaşırtıcı şekilde kolay hareket etti ve asansör kabini her çekişimde bir gıcırtı sesiyle birlikte aşağı inmeye başladı. Pek uzun yol alması gerekmiyordu ama daha mutfak hizasına gelmeden durdurdum.</p>
<p>Syeva’nın saçları görünmüştü. Kaşlan yukarı kalkıktı ve gözleri onlara doğru bakıyordu. Burun delikleri bir domuzun burnunu andırırcasına genişlemişti. Ayrık dudaklarının arasından birkaç dişi görünüyordu. Yüzünde garip bir ifade vardı ama Syeva’nın baş aşağı asılı durumda olduğu gerçeği bunu kolayca açıklıyordu; ters dönmüş durumda olduğundan yerçekimi nedeniyle yüzünün biçimi bozulmuştu. Boynundaki kardı yarık ise soluk, cansız dudaklarının yukarısına yerleştirilmiş bir gülümsemeyi andırıyordu.</p>
<p>Arkamda bir iç çekiş duydum. Nadya kendisine söylediğim şeyi yapmamıştı. Zaten bunu beklemiyordum. “Onu çıkarmama yardım et, Tanrı aşkına!”</p>
<p>Nadya tekrar yaklaştı. Ellerini Syeva’nın sallanan cesedine doğru uzattı ama ona dokunmaya cesaret edemedi. “İpi çek,” dedim. “Onu aşağıya indirelim.”</p>
<p>Nadya diğer tarafa geçti. Benim tuttuğum ipi eline aldı, sonra ben içeri uzanıp Syeva’yı omuzlarından kavradım. Onu dışarı çıkarmaya çalışırken alm asansör boşluğunun girişine takılınca başı geriye doğru büküldü. Onu kurtarabildim ama Syeva’yı daha fazla çekemedim.</p>
<p>“Şimdi!” dedim ve Nadya ipi çekmeye başlayıp Syeva’nın bedenini aşağı indirdi, böylece ben de onu dışarı çekebildim. Sonunda sadece bacaklarının alt kısmı ve ayakları içeride kaldı. Kollarımı omuzlarının altından geçirmiş ve bedenini dizlerinin altından kavramış durumda olduğumdan bütün ağırlığını taşıyordum. Ceset sert değildi -ölü sertliği çözülmeye başlamıştı- ama yine de daha fazla hareket ettiremiyordum. Biraz ileriye baktığımda bunun sebebini hemen gördüm. Ayakkabılarının bağcıkları birbirine bağlanmıştı ve ceset asansör kabininin zeminine çakılmış olan bir kancaya asılmıştı. Kanca ekstra yükleri taşıması için yıllardır orada duruyor olmalıydı ama kesinlikle böyle bir şey için kullanılması amaçlanmamıştı.</p>
<p>“Onu çöz/’dedim.</p>
<p>Nadya önce bana sonra da servis asansörüne baktı. Yutkundu fakat uzanıp bağcıkları çözdü. Artık Syeva’yı hareket ettirebilirdim. Cesedi mutfağın zeminine yatardım. Polkan’ın içeri girdiğini fark ettim ama Nadya onu dışarı çıkarıp kapıyı kapattı.</p>
<p>“Peki, böyle mi görünüyor?” dedi.</p>
<p>“Ne?”</p>
<p>“Bir vampirin ısırığı.”</p>
<p>Buna benzer bir yarayı daha önce görmüştüm, boynumda Yuda’nın bıraktığı diş izlerini görmek için aynaya bakarken. Ama bu iyi bir örnek değildi, ölüm, onun mensubu olduğu türün gerçekte oluşturabileceği haşan vermesini önlemişti. Syeva’nın boğazındaki yara bir bıçak tarafından açılmış olmak için fazlaca yırtıklıydı ve etler de tam annemin anlattığı ve benim okuduklarıma benzer bir şekilde koparılmıştı. Cildin solukluğu bedende ne kadar az kan kalmış olduğunu gösteriyordu. Bu durum, cesedin baş aşağı asılı olması gerçeğiyle kolayca izah edilebilirdi ama asansör boşluğunun dibindeki leke bu açıklamanın mantıklı olabilmesi için fazla ufaktı. Öyle olsa da, benim için makul bir çıkarım olabilmesine rağmen, Nadya için bu bir sezgi sıçraması demekti.</p>
<p>“Bunu söylemenin sebebi ne?”</p>
<p>“İnkâr mı ediyorsun?”</p>
<p>“Hayır. Bana oldukça açık görünüyor.”</p>
<p>“Bunu daha cesedi bulmadan önce biliyordun,” dedi Nadya. Bu bir soru değildi.</p>
<p>“Emin değildim,” diye protesto ettim isteksizce.</p>
<p>“Artık ikimiz de eminiz.” Nadya gidip çekmeceden bir masa örtüsü aldı ve Syeva’nın üstüne örttü. Yüzü örtünün altında kalmadan önce gözlerini kapattım. “İyisi mi bana her şeyi anlat,” dedi Nadya.</p>
<p>“Önce yapmamız gereken bir şey var. Yukarı çıkmamız lazım.”</p>
<p>Nadya şaşırmış bir ifadeyle bana baktı.</p>
<p>“İki kişi kayıptı,” dedim.</p>
<p>Ne kastettiğimi anlayan Nadya elini ağzına götürdü; asansör boşluğu binanın bütün yüksekliği boyunca uzanıyordu ve asansör kabininin altında bir ceset asılıysa, bir diğeri de kolaylıkla onun üzerinde yatıyor olabilirdi. Nadya odadan dışarı fırladı. Ardından ben de çıktım fakat Polkan gidip bulduğumuz şeyi kurcalamasın diye kapıyı kapatmayı unutmadım. Ben basamakları daha yarılayamadan Nadya, Anastasya’nın odasına dalmıştı bile. Tam mutfağın üzerindeydik. Burada servis asansörünün kapaklarının önünde duran bir şey yoktu. Nadya çoktan kapakları açmış aşağı bakıyordu. Vücudu hiç hareket etmiyordu. Sonra birden doğruldu.</p>
<p>“Bana feneri ver,” dedi.</p>
<p>Feneri verdim ve o da tekrar asansör boşluğuna eğildi, önce aşağıyı inceledi, sonra yukarı bakmak için döndü. Sonunda tekrar bana döndü.</p>
<p>“Tanrı’ya şükür,” diye fısıldadı.</p>
<p>“Bir şey yok mu?” diye sordum.</p>
<p>Nadya başını salladı, sonra gidip yatağa oturdu. “Sanının bütün bunların ne manaya geldiğini anlatsan iyi olacak.”</p>
<p>Yanma oturup derin bir nefes aldım. “Dayım Dimitriy Alekseyeviç. Petrograd’da.”</p>
<p>Bu ismi duyduğunda Nadya’nın beti benzi attı. Bu anlaşılabilir bir şeydi; her ne kadar geçmişimde vampirlerle karşılaşmış olduğum fikrine alışmış olsa da, onların bugünün gerçekliği olması başka bir şeydi. Nadya’ya Dimitriy’le nasıl karşılaştığımı, beraberindeki diğer <i>vurdalak</i>‘ları, devrime yardım etme konusundaki tutkusunu ve verdiğim desteği anlattım. Ama diğer vampirlerden birinin onun ağabeyi olduğu gerçeğini atladım. Buna gerek yoktu.</p>
<p>“Sen bir budalasın, Mihail Konstantinoviç,” dedi Nadya, sözümü bitirdiğimde. “Ona nasıl güvenebildin?”</p>
<p>“Bunu yapanın Dimitriy olduğunu mu düşünüyorsun?”</p>
<p>“Fark eder mi? O veya diğerlerinden biri. Muhtemelen seni buraya kadar takip ettiler ve dayanamayacakları bir şey gördüler. İki masum genç. Tanrı bilir Anastasya’nın cesedini nerede bulacağız.”</p>
<p>Kaba bir ifadeyle güldüm ve bunun yüzünden Nadya’nın gözlerinin yaşardığım gördüm, “öyle olmadı/’dedim, olabildiğince nazikçe. “Sana her şeyi anlatmadım. Sana Anastasya’nın sokaklarda kendini sattığını söylemiştim hatırlarsan. Evet onu gördüm ama bir insanla birlikte değil. Dimitriy’in vampirlerinden biriyle. Bir süre onun nasıl kurtulabilmiş olduğunu merak ettim ama şimdi artık çok açık. Adam kızın kanını içmeyi onu becermekten daha fazla istiyor değildi. Sadece aynı türden iğrenç yaratıklar oldukları için birlikteydiler.”</p>
<p>İçimde aniden, onları birlikte gördüğüm sırada ne olmuş olabileceğine dair bir önsezi belirdi. Doğru dürüst bakabilecek kadar zamanım olmamıştı ama o kemerli kapı girişinin arka tarafında, o torbaların altında ortak kurbanlarının, bir zamanlar Anastasya’nın göründüğü kadar masum görünen ve onunla aynı kadere kurban gitmiş başka bir çocuğun cesedinin yatmadığını nasıl söyleyebilirdim ki?</p>
<p>“Olamaz,” diye fısıldadı Nadya.</p>
<p>“Ya başkalarını da bulursak?”</p>
<p>“Başkaları mı?”</p>
<p>“Buraya birilerini getiriyormuş, öyle söylemiştin. Ya onlardan bazıları evden ayrılmadıysa. Burada servis asansörü dışında ceset saklayabilecek başka yerler de var.”</p>
<p>“O zaman bul onları ve bana tekrar sor.”</p>
<p>Bu fikirden hoşlanmamıştım ve Anastasya’nın çok sayıda cesedi birbirine böyle yakın olacak şekilde saklayacak kadar aptal olabileceğine ikna olmuş değildim. Yön değiştirdim.</p>
<p>“Onu hiç gündüz gözüyle gördün mü?”</p>
<p>Nadya bir an düşündü. “Çok emin olamam ama bu bir şey kanıtlamaz. Seni de karanlık iyice basmadan önce pek sık görmüyorum.”</p>
<p>Ona doğru döndüm ve güzel kahverengi gözlerine baktım. “Bunun doğru olduğunu biliyorsun Nadya.”</p>
<p>“Öyle mi? Gerçekten biliyor muyum? Ne kadar şey biliyorum? Onu öldürmeye yetecek kadar mı? Kalbine bir kazık sokmaya ya da başını kesmeye yetecek kadar mı?”</p>
<p>Bu, mantığın sesi gibi geliyordu ama çaresiz bir paniğin dışavurumuydu. Nadya’yı, asıl düşündüklerini görebilecek kadar iyi anlıyordum. Bu kadar aşikâr görünen bir şeyi reddetmesinin nedeni mantık değil, umuttu. Yine de haklıydı; emin olamazdım. Olmam gerekmiyordu.</p>
<p>“İşin oraya varması gerekmez,” diye açıkladım. “Hem bunu kanıtlayıp hem de Anastasya’nın üstesinden gelmenin bir yolu var.”</p>
<p>“Bir cadı mahkemesi mi? Suda süzülürse suçlu, boğulursa masum mu olacak?”</p>
<p>“Tam tersi,” dedim. “Ama önce Syeva’yı halletmemiz lazım.”</p>
<p>“Yani…” Yüzü dehşetle buruştu.</p>
<p>“Ne?”</p>
<p>“Onun da sonunun… onlar gibi olabileceğini mi kastediyorsun?”</p>
<p>Bu ihtimal aklıma bile gelmemişti. Syeva bir <i>vurdalak</i>‘a dönüşecek olsa bile, bu süreç haftalar alırdı. Ve ben de bunu önlemenin kesin bir yolunu bilmiyordum. Belki de ceset yaşayan bir vampire yapıldığı gibi halledilmeliydi; kafası kesilerek veya kalbine bir kazık sokularak. Hiçbir fikrim yoktu ve bunları yapabileceğimden de kuşkuluydum. Ama pek olası görünmüyordu. Syeva ölmüştü ve bu gerçekti fakat Anastasya’nın onun cesedini böyle asılı durumda, gizlenmiş olarak bırakmış olması günün birinde Syeva’yı kendi türünden bir gece yaratığı olarak yanında bulmayı ümit ettiğine dair bir ipucu vermiyordu.</p>
<p>“Hayır. Onu sadece beslenmek için öldürmüş olduğunu düşünüyorum.”</p>
<p>“<i>Anastasya</i> mı?” Nadya maksatlı olarak sormuştu. Cevap verme zahmetine girmedim.</p>
<p>Birkaç çarşaf buldum, sonra aşağı inip Syeva’nın cesedini onlarla sardım. Çarşafları bağlamak için bir mutfak çekmecesinde ip aradım ama bulamadım. Tuhaf bir şekilde, az kalsın Syeva’ya seslenecektim çünkü iplerin nerede olduğunu bildiğinden emindim. Mutfakta etrafıma bakındım ve her yerde onu gördüm; yemek hazırlarken, bir şeyler yıkarken, yıllardır bizim için mutlulukla yerine getirdiği bütün görevlerini yaparken. Beni, “Albayım,” diye çağıran sesini hatırladım. Masaya oturdum ve yüzümü ellerimle örttüm.</p>
<p>Nadya beni uyarana kadar birkaç dakika geçmiş olmalı. Yanaklarımdan süzülen yaşlar hakkında yorum yapmadı, ben de bu konuda bir şey söylemedim. Dışarı çıkacak gibi giyinmişti. “Bari onu askeri hastanenin morguna götür,” dedi.</p>
<p>“Bir ipe ihtiyacım var.” Sonuçta ip günlük gereksinimlerden biriydi ama sözcükler dudaklarımdan umutsuz bir yalvarış gibi dökülmüştü.</p>
<p>Nadya daha sakin kalmıştı. Çekmecelere bakıp bir ip buldu ve açılmaması için kefeni sıkıca sardık.</p>
<p>“Taşımana yardım etmemi ister misin?” diye sordu.</p>
<p>“Sadece caddeye kadar. Vera Glebovna’ya arabasmı kullanıp kullanamayacağımızı soracağım.”</p>
<p>Nadya önden gitti. Cesedi hole kadar götürüp yere bıraktım, sonra Polkan’ı mutfağa kapattım. Syeva hiçbir zaman iri bir adam olmamıştı ama bu kısacık mesafe bile beni çok yormuştu. Yine de onu saygınlığa yakışır bir biçimde taşımaya kararlıydım. Ön kapıyı açıp Syeva’yı tekrar kaldırdım, sonra caddeye çıktım. Nadya komşumuzun kapısından daha yeni ayrılmış, arkasından iki tekerlekli bir el arabasını çekerek geliyordu. El arabası bu kadar motorlu aracın olduğu bir şehre göre eski moda bir görüntü arz ediyordu ama yeterliydi.</p>
<p>Syeva’nın cesedini arkamızdan çekerek karla kaplı caddelerde yürüdük. Ahşap platformun üstüne yerleştirilmiş olan şeyin ne olduğu kuşkuya yer bırakmayacak biçimde belli olmasına rağmen, yanımızdan geçenlerin ancak birkaç tanesi haç çıkarma zahmetinde bulundu. Bu son derece beklenebilir bir şeydi. Bu insanlar kendi sorunlarıyla meşguldü ve şehirde en dindar kişilerin bile kollarını yormaya yetecek kadar çok ölü vardı. Ne var ki her şeyin bu kadar basit olmadığını hissediyordum. Bütün olanlar, bütün bu devrim, insanların ihtiyaçlarına şimdi ve burada kavuşmalarıyla ilgiliydi. Bu durumun onların ahireti biraz unutmasına yol açması anlaşılabilir bir şeydi. Daha açık sözlü bazı insanlar -çoğu sürgündeydi- böyle olduğunda ısrar ediyorlardı. Nasıl şikâyet edebilirdik ki? Syeva’yı bu şekilde caddelere çıkarmakla bütün tabuları yıkıyorduk.</p>
<p>Liteiniy Bulvan’ndan yürüyerek köprüyü geçtik ve ırmağa bakan hastaneye ulaştık. Hem hastane hem de morg olarak yoğun bir yerdi fakat kâğıtlarım ve hastane vakfına yaptığım cömert bağış sayesinde Syeva için bir yer bulabildik. Doktor onun bedenindeki yaralara bir göz attı ve dişlerinin arasından nefes aldı.</p>
<p>“Bunun gibi birkaç tane gördük,” dedi.</p>
<p>“Gerçekten mi?” Fazla ilgileniyor gibi görünmemeye çalıştım. Nadya, Dimitriy’in yaptıklarına göz yumduğumu anımsatırcasına kaşlarını çatarak bana baktı.</p>
<p>“Ne bekliyorsunuz ki?” diye devam etti doktor. “Hapisteki herkesi çıkardılar. Aralarında orada bulunmayı hak etmeyen insanlar yoktu demiyorum ama yine de yeterince haydut ve katili salıverdiler. Onlara sadece öldürmek yetmiyor, kendi işaretlerini bırakmak için cesetleri tahrip de ediyorlar. Otuz yıl önce Londra’da bir olay meydana gelmişti. O zamankiler kadındı fakat…” Nadya’ya baktı ve yüzündeki ifadeyi gördü. “Affedersiniz,” dedi. “Düşüncesizlik ettim.”</p>
<p>“Bir-iki gün içinde cenaze törenini düzenleriz,” dedim ama tören gerçekleşecek olsa bile her şeyin bu kadar kısa sürede hallolacağından emin değildim.</p>
<p>Geldiğimiz yoldan geri döndük ama Solyanoy Yolu’nun köşesine geldiğimizde Nadya, Aziz Panteleimon’a doğru saptı. Orada ibadet ederdik. Nadya benden daha sık giderdi.</p>
<p>“Bir şeyler ayarlamaya çalışacağım,” dedi.</p>
<p>“Benim de gelmemi?..”</p>
<p>Başını salladı. “Senin başka işlerin var.”</p>
<p>Haklıydı. Hızla eve gittim ve en üst kata çıktım. Merdiveni tırmanırken yorulmuştum ama kaybedecek zamanım yoktu. Havanın kararmasına iki saatten az zaman kalmıştı. Koridorun sonundaki kapıya geldiğimde korkudan donakaldım.</p>
<p>Asma kilit açıktı. Hâlâ menteşesine asılı durumdaydı ama çıkarmak için anahtara ihtiyaç kalmamıştı. Yalandan baktığımda önceden kilit baklasını yerinde tutan madeni kısmın kanırtılmış olduğunu gördüm. Onu kırmak ancak bir tür levye yardımıyla mümkün olabilirdi ama yine de muazzam bir güç gerektirirdi, insani olmayan bir güç.</p>
<p>Ne yapacağımı düşündüm. Bir vampire karşı kullanabileceğim neredeyse bütün silahlar o odadaydı. Anastasya -kilidi kıranın o olduğundan emindim- hâlâ içerideyse, işim biterdi. Silah olarak sadece ahşap ucunda başhğı olan bastonum vardı fakat onu da aşağıda, kapının yanında bırakmıştım. Ama sonra bu ani korkumun nedensiz olduğunu fark ettim. Kırılmış olan kilit tekrar yerine konmuştu. Bu ancak dışarıdan yapılabilirdi.</p>
<p>Yürüyüp kilidi menteşesinden çıkardım ve kapıyı açtım. Tahmin ettiğim gibi odada kimse yoktu. Işığı açıp etrafa bakındım ve Anastasya’nın burada ne yapmış olabileceğini -neyin eksik olduğunu- çıkarmaya çalıştım. Aradığım şeylerin hâlâ köşedeki kutuda duruyor olduklarını görmek beni rahatlattı; bunlar Yabloçkov Mumları’ydı. Nadya’ya hem Anastasya’yı denemenin hem de suçlu olduğu ortaya çıkarsa onu yok etmenin bir çaresini bulduğumu söylerken aklımdan geçen şey o mumlardı işte. Bu lambaların ışığı ölümlü bir insanoğlunun en fazla biraz gözünü alırdı fakat bir vampiri dakikalar -yeterli sayıda lamba varsa saniyeler- içinde toza dönüştürürdü ve benim elimde bir düzineden fazla vardı.</p>
<p>Neyin nerede olduğunu hatırlayabilmek için odayı daha ayrıntılı bir şekilde inceledim. Anastasya’nın bir şey almış olduğunu varsaymak için neden yoktu. Belki de sadece keşfe çıkmıştı. Bir vampir bile rasgele bakmakla bu odada bulunan her şeyin onu mahvetmeye yönelik olduğunu anlayamazdı. Bir yaylı tüfek her tür yaratığı öldürmek için kullanılabilirdi. Tahta kılıç sadece bir oyuncak olabilirdi. Ve bir vampir Yabloçkov Mumu gibi ark lambalarının sakladığı tehlikeyi nasıl fark edebilirdi ki? Bildiğim kadarıyla onlar sadece iki kez kullanılmıştı ve iki kurban da diğerlerini uyarmaya yetecek kadar hayatta kalmamıştı.</p>
<p>Sonra neyin eksik olduğunu gördüm: kitap rafının üzerinde duran, Yuda’nın bütün not defterleri. Onları yıllar önce Yuda’nın Hôtel d’Europe’taki odasından çalmış ve böylece vampirler üzerinde yaptığı deneyler sayesinde keşfettiği her şeyi öğrenmiştim. Anastasya o defterleri okur okumaz mensubu olduğu tür hakkında tahmin ettiğinden çok daha fazla şey bildiğimi anlayacaktı. Ama hâlâ biraz ümit vardı; defterler İngilizce yazılmıştı. O yaşta ve öyle bir geçmişe sahip bir kızın bu dili anlayabiliyor olması pek muhtemel değildi. Yürüttüğüm mantığın saçmalığını fark ederek başımı salladım ve kendime geldim. O bir <i>vurdalak</i>’tı. Kaç yaşında görünürse görünsün, yaşını ve geçmişini nasıl bilebilirdim ki? Not defterlerini almış olması, onlarla ilgilendiğini gösteriyordu.</p>
<p>Yabloçkov Mumları’nın olduğu kutuyu alıp birinci kata, Anastasya’nın odasına indim. Ben çok küçükken annemle birlikte yakaladığımız bir <i>vurdalak</i> üzerinde bu mumların etkili olduğunu göstermiştik. O zamanlar enerjiyi annemin elle çalıştırdığı bir Gramme jeneratöründen sağlıyorduk. Yuda’da ise bir dizi Leclanche pili<a id="dipnot024" style="vertical-align: super;" href="../Text/dipnotlar.xhtml#sonnot024">[1]</a> kullanmıştım. Devir değişmişti. Petrograd artık elektriğe kavuşmuştu. Bu benim yaşamımı kolaylaştıracaktı.</p>
<p>Anastasya’nın odasının elektrik tesisatını yeniden döşemek fazla zamanımı almadı, yaptığım değişikliklerin çok iyi gizlenmesi gerekmiyordu. Her zaman olduğu gibi, bir elektrik anahtarı yatağın üzerindeki tek elektrik ampulünü yakacaktı. Bu ona zarar vermezdi; yaydığı ışık doğru dalga boyuna sahip değildi. Kapının yanındaki şifonyerin arkasına ikinci bir elektrik anahtarı sakladım. Bu, sadece elektrik kablosuna takılmış küçük bir bıçaklı şalterdi ve duvara sabitlenmemişti. İşe yarayacaktı ama dikkatli olmam gerekiyordu, madeni kısmının açıkta olması beni de bir elektrik şoku riski altında bırakıyordu. Yabloçkov Mumları’ndan bir tanesini denedim ve iyi çalıştı. İdeal koşullarda hepsini kontrol etmem gerekirdi; çünkü on yıllar öncesinden kalmaydılar ama öyle tasarlanmışlardı ki, bir kez kullandıktan sonra yeniden yakabilmek için bayağı çaba sarf etmek gerekiyordu. Hepsini gözle kontrol ettim; çalışacak gibi görünüyorlardı. Bir tanesi başarısız olursa, diğerleri çalışmaya devam etsin diye mumları paralel bağladım.</p>
<p>Bu iş yarım saatten az sürdü. Yapmaktan zevk aldığımı itiraf etmeliyim. Bir öğle sonrasını devreler tasarlayıp kabloları sıyırarak ve çeşitli bileşenleri birbirine bağlayarak geçirmek bana istihkâm subayı olarak orduda geçirdiğim günleri anımsatmıştı. Evdeki tesisatta ne zaman sorun çıksa -ki bu sık olurdu- birisini çağırmak yerine kendim onarmayı tercih ederdim. Muhtemelen elektrikten, Petrograd’da bu işin erbabı olduğunu iddia eden pek çok esnaftan daha iyi anlıyordum. İşim bittiğinde eserime baktım. Odada sekiz tane mum vardı. Anastasya vampirse, mumlardan bir tanesinin çalışması bile onu öldürmeye yeterdi. Eğer değilse, o zaman sadece odasına koyduğum yeni lambaların hoşuna gidip gitmediğini sorabilirdim. Ayrıca odayı ve bulunabileceklerini düşündüğüm diğer yerleri de baştan aşağı aradım ama Yuda’nın defterlerinden -ve başka kurbanlardan- eser yoktu. Anahtarı kapıdan çektim. Anastasya kapıyı kilitleyip beni dışarıda bırakırsa bütün plan suya düşerdi.</p>
<p>Nadya ben işimi bitirmeden önce geri döndü. Kısaca ne yaptığıma baktı. Her şey hazır olduğunda onu aşağı çağırıp ne yaptığımı ve -Anastasya bir vampirse veya değilse- nasıl bir etkisinin olacağını anlattım. Ona elektrik anahtarını gösterdim ve çıplak metale dokunmamaya dikkat etmesini söyledim.</p>
<p>“Bunu benim yapmamı mı bekliyorsun?” dedi.</p>
<p>“Sadece o geldiğinde evde yoksam.”</p>
<p>“Gündüz saatlerinde sadece Duma’ya gitmen gerekiyor. O saatlerde gelmez ki.”</p>
<p>“Bu akşam dışarı çıkmam lazım.” Sanki sözcüklerin anlamını değiştirecekmiş gibi yumuşak bir tonla konuşuyordum.</p>
<p>“Ne?”</p>
<p>“Dimitriy’le konuşmalıyım.”</p>
<p>“Neden?”</p>
<p>“Anastasya’yla ilgili ne bildiğini öğrenmek için.” Tedirgin göründüğümü biliyordum ve bu adil değildi. Dimitriy’i elbette görmem gerekiyordu ama bu durumun nedeni Nadya değil, bendim.</p>
<p>“Ne zaman?”</p>
<p>“Dokuz buçuk sularında. Uzun sürmemesine çalışacağım. Cenaze törenini ayarladın mı?”</p>
<p>Nadya başıyla onayladı. “Cuma günü, ilk iş olarak. O da uzun sürmez.”</p>
<p>Hava kararırken yukarı çıktık. Tırabzanın üzerinden bakarak Anastasya’nın gelip gelmediğini kontrol ettik ama öyle olsa da zaten sesini duyardık. Sonra fark ettim ki, eğer tesisatı elektrik anahtarı bizim odada olacak şekilde düzenlemiş olsaydım, her şeyi uzaktan kontrol edebilecektik. Ama <i>vurdalak</i>’ın öldüğünü görmeyi yürekten istediğimi biliyordum. Bunun son kez olmasının üzerinden çok uzun zaman geçmişti.</p>
<p>Dimitriy ile buluşmak üzere evden çıktığım sırada Anastasya daha gelmemişti. Nadya’yla yapılacak şeylerin ayrıntılarının üzerinden tekrar geçmek istedim ama anlamış olduğunu belirtti.</p>
<p>Senato Meydanı’na gitmek fazla zamanımı almadı. Şehir önceki gece olduğu gibi görünüyordu; kalabalık ama sakindi. Sanki bir şeyler olacakmış gibi bir hava vardı. Oraya vardığımda, iri cüssesiyle Dimitriy beni bekliyordu.</p>
<p>“Astoria’da işler nasıl gitti?” diye sordum.</p>
<p>“Oraya gittik ama pek buna değecek gibi değildi. Çara sadık bir avuç kişi direniyor ama kimse onlarla uğraşmıyor bile. Neredeyse bitmek üzere.”</p>
<p>“Yani gidecek misin?”</p>
<p>“Nikolay devrilince. O zaman bile bu bir ayrılıştan çok bir geri çekilme olacak.”</p>
<p>“Ne demek istiyorsun?”</p>
<p>“Her devrimin, gerçekleştikten sonra korunmaya ihtiyacı vardır. Her şeyi eski haline geri getirmek isteyenler olacaktır. Bunun için fazla uğraşırlarsa, onları durduracağız.”</p>
<p>“Ve bu arada?”</p>
<p>“Dediğim gibi, şehirden ayrılacağız.”</p>
<p>Bir şey demedim. Doğrudan Anastasya’yı sormak istemiyordum. “Burada kaç kişisiniz?” diye sordum.</p>
<p>“On iki kişi, bir de ben. Sana söylemiştim.”</p>
<p>“Hepsi erkek mi?”</p>
<p>Dimitriy başıyla onayladı.</p>
<p>“Şehirde başka vampir var mı?”</p>
<p>Bir an düşünceli bir ifadeyle bana baktı, sonra gülümsedi.</p>
<p>“Görünüşe göre öyle. Bir kadın.”</p>
<p>“Yani biliyorsun?”</p>
<p>“Sadece biraz önce bana söylediklerini biliyorum.”</p>
<p>Bir an kendi aptallığıma güldüm. “Adı Anastasya Eduardovna Agapova.” Nadya bana onun tam adını söylemişti, Anastasya’nın kendisine söylediği adı. İkisine de güvenilemezdi. Dimitriy başını salladı. “O genç, ya da öyle görünüyor, en fazla on beşinde. Sarışın.”</p>
<p>“Eğer şehirdeyse de, onu görmedim. Dürüst olmak gerekirse, hiç o kadar genç bir vampirle karşılaştığımı hatırlamıyorum.”</p>
<p>Kozumu oynamaya karar verdim. Elimde bir tek bu vardı. “Aranızda onu tanıyan biri var, İlya. Onları birlikte gördüm.”</p>
<p>Dimitriy’in burun delikleri titredi. “Emin misin?”</p>
<p>“O yüzden İlya’yı takip ettim ve seni buldum. Görünüşe göre düşündüğün kadar sadık bir grup değiller.” “Onunla konuşacağım.”</p>
<p>“Bunu yapmamanı tercih ederim, en azından bir süre daha.”</p>
<p>Kafası karışarak bana baktı, sonra anladı.</p>
<p>“Kızla ilgili bir şey daha var,” dedim. “Hamile gibi görünüyor. Bu mümkün mü?”</p>
<p>“Yuda’nın defterlerinde bununla ilgili bir şey var mı?” Dimitriy’e onların çalındığını söyleyecek değildim ama gerçekte -ve belki de şaşırtıcı bir biçimde- defterlerde bu konuya dair hiçbir şey yoktu. “Bendekilerde yok,” diye cevap verdim.</p>
<p>“Bildiğim kadarıyla, bir vampir olarak hamile kalmış olamaz.” Dimitriy sözcükleri dikkatle seçerek konuşuyordu. “Bu gerçekten mümkün değil.”</p>
<p>“Yani insanken mi hamile kaldı? Ama bunun üstünden daha sadece birkaç ay geçmiş.”</p>
<p>Çok kısa bir zaman öncesine kadar Anastasya’nın bizlerden biri olduğunu öğrenmek saçma bir şekilde ona karşı daha fazla merhamet duygusu hissetmeme yol açmıştı.</p>
<p>“Ben işlerin bu şekilde yürüdüğünü sanmıyorum,” dedi Dimitriy. Son derece ihtiyatlı davrandığı belliydi ama sonra biraz daha hafiflemiş göründü. “Fakat dediğim gibi, ben uzman değilim.”</p>
<p>“Fazla bir şey fark ettireceğini sanmıyorum.”</p>
<p>“Onunla ilgili planların açısından mı?”</p>
<p>“Kesinlikle. Herhangi bir itirazın yok mu?” Gerçi bunu amaçlamış değildim ama birden sanki Dimitriy’den izin istiyormuşum gibi olmuştu.</p>
<p>“Benim türümden birini öldürmene mi? Pek şikâyet etmeye hakkım yok, değil mi?” Yüzünde beliren gülümseme -onunla ne kadar dostane bir iletişim içinde olsak da- bana gerçekte Dimitriy’in nasıl bir canavar olduğunu hatırlattı. “Seninkilerden onlarcasını öldürdüğüm sırada beni durdurmak için parmağını bile kaldırmamıştın.”</p>
<p>Meydan boyunca Aziz İshak Katedrali’ne doğru yürüdü. Parmaklarımla elimdeki bastonu sıktım. Onu kolayca takip edebilir ve bastonun sivri ucunu arkadan sırtına saplayabilirdim. Biraz şansın yardımıyla onu gafil avlamam bile mümkündü. Ama Dimitriy ne olursa olsun, bu beni bir katil yapardı ve sözlerinin doğruluğunu azaltmazdı. Bu akşam bir vampir öldürebilirdim ama bu önemsiz bir kötülük eylemi olmazdı. Bir adalet eylemi, bir infaz olurdu. Aynı Yuda’yla olduğu gibi.</p>
<p>Aceleyle şehre döndüm. Dimitriy ile konuşurken fazla zaman kaybetmediğim için memnundum. Aslında benim üstlenmem gereken külfetli bir görevi Nadya’ya bırakmış olmam bence korkunç bir şeydi ama dışarıda bir saatten az kalmıştım ve muhtemelen Anastasya henüz geri dönmemişti. Ayrıca geri dönmüş olsa bile, Nadya elektrik anahtarını kullanarak o yaratığı küle dönüştürmek konusunda en az benim kadar maharetliydi. Belki de asıl kaygım, bu olay gerçekleşirken orada olamamaktı.</p>
<p>Neva boyunca yürüdüm, sonra iç kısımlara doğru yöneldim ve Moika’yı takip ederek Mars Alanı’na<a id="dipnot025" style="vertical-align: super;" href="../Text/dipnotlar.xhtml#sonnot025">[2]</a><span style="font-size: 13px;"> </span>geldim. Bazı yerlerde açıkta ateş yakmışlardı ve ısınmak için onların etrafında toplanmış olan kadın ve erkeklerin gölgelerini görebiliyordum. Şehir hâlâ Nikolay’ın şu veya bu şekilde harekete geçerek ya iktidarını bırakmasını ya da -eğer kendisine itaat edecek birilerini bulursa- onu güçlendirmek için birliklerini yollamasını bekliyordu. Yürürken, buraya gelmeyi tercih eden bir <i>vurdalak</i> için burasının nasıl bir oyun alanı olabileceğini düşünmeden edemedim. Bu cılız kalabalığın arasında, aynı fikirleri paylaşan bir yurttaş kisvesiyle dolaşmak ve birisinin üstüne atılabileceği karanlık bir köşe bulmak onun için kim bilir ne kadar kolay olurdu? Dimitriy buraya daha asil amaçlarla gelmiş olabilirdi ama yardımcılarının sayısını artırmak onun için zor olmazdı. 1812’de de aynısı olmuştu. İnsan türünün -aptallığından dolayı- gücünü yitirmesini beklemiş, sonra da bulabildikleri kolay kurbanları toplamaya gelmişlerdi. Onlar akbabaydı, şahin değil. Leş yiyicilerdi. Petrograd’ın cesedinden beslenen kurtçuklar.</p>
<p>Mars Alanı’yla Yaz Bahçesi’ni ayıran Lebyazhya Kanalı’nın yanından geçerken bir şeylerin yolunda gitmediğini fark ettim. Burada patika biraz kıvrılıyordu ve Fontanka’ya bakan binamızın köşesini tamamen görebilirdim. Ya da görebilmeliydim. Nehrin bu yakasında elektrikli sokak lambaları parlıyordu. Belki ışıkları her zamankinden biraz daha zayıftı ama hâlâ etrafı görebilecek kadar aydınlık sağlıyorlardı. Ama Fontanka hizasında o ışık aniden kesiliyordu. Şehirde elektriğin hangi güzergâhlardan iletildiğini tam olarak bilmiyordum, kent iki bölgeye ayrılmıştı. Grevler ve yakıt sıkıntısı nedeniyle bazen yeterli enerji üretilemiyordu. Bunun da çeşitli etkileri olabiliyordu. Bir tanesi, bütün şehrin neredeyse karanlığa gömülmesiydi; gerçi ampuller yanmaya devam ediyordu ama çok daha hafif, hatta kahverengine yakın bir ışık yayıyorlardı. Diğer yandan, bölgelerden birinde elektrik tamamen kesilebiliyordu. Bu gece olan da buydu.</p>
<p>Evimizde, caddede ve etrafımızdaki bütün bölgede elektrik yoktu. Ve elektrik Nadya’ya kendini koruması için bıraktığım tek silahtı.</p>
</body>
</html>