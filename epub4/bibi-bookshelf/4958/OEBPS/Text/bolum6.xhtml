<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>


<link href="../Styles/ey1.css" type="text/css" rel="stylesheet"/>
</head>
<body>
<h1>VI. Bölüm</h1>
<p>“Nasılsın Anastasya?” dedim.</p>
<p>“Merhaba, efendim.” Gözlerine bakıp beni tanıyıp tanımadığına dair bir ipucu aradım ama bulamadım. Bunun pek anlamı yoktu. Yüzümü bir saniyeden fazla görmüş olamazdı ama öyle olsa bile nerede ve hangi koşullarda karşılaştığımızı -en azından Nadya’dan- saklamak için her şeyi yapmak isterdi.</p>
<p>“Onu nerede buldun?” diye sordum Nadya’ya. Bu soruyu kızın kendisine sormamakla ne büyük bir kabalık ettiğimi ancak konuşmam bittikten sonra fark ettim ama artık çok geçti.</p>
<p>“Hemen ilerideki köşede,” diye cevap verdi Nadya, “Gagarinskaya Caddesi’nde.”</p>
<p>“Ailen yok mu?” diye sordum bu defa Anastasya’ya.</p>
<p>Başını salladı. “Babam Almanlarla savaşmaya gitti, sonra da annem öldü.” Bu basit konuşma tarzı yaşına ve zeki görünümüne uygun değildi. Sempati uyandırmak için böyle davramyordu ama bu söylediklerinin doğru olmadığım göstermezdi.</p>
<p>Seçeceğim hiçbir soru aklımdaki en önemli sorunun yerini alamazdı. İlya’yla karşılaşmasından sonra neden cansız bedeniyle bir kar yığınının altında değildi de, buradaydı? İsmi tamamen uygun görünüyordu: Anastasya - diriliş anlamına geliyordu. Açık bir yanıt kolayca reddedilebilirdi. Çeşitli kaynaklardan, özellikle de Yuda’nın not defterlerinden öğrendiğim kadarıyla insandan vampire dönüşüm süreci dakikalar, hatta saatler içinde gerçekleşen bir şey değildi. Gerekli olan iki yönlü kan değiştokuşu sonrasında kurban yine ölürdü. Çoğu, herhangi bir ceset gibi gömülür ve haftalar sonra mezarından çıkardı. Anastasya’nın dönüşmek için yeterli zamanı yoktu. O bir şekilde hayatta kalmıştı.</p>
<p>“Albayım?” Düşüncelerim Syeva’nın sesiyle bölündü. Ne istediğini anlamak için baktım fakat kapıda durmak yerine konuşarak bana doğru yürüyordu. Ayağının aksayışmı gizlemeye çalışıyor gibiydi ama bu onun yürüyüşünü daha da tuhaflaştırıyordu. Bana gizli bir şey söylemek isteyip istemediğini merak ettim fakat yanıma yaklaştığı zaman söylediği şey sıradandı.</p>
<p>“Yemeğiniz hazır, albayım.” Söyleyecekleri bittikten sonra arkasını döndü ve o zaman neden garip davrandığını anladım. Gözlerini Anastasya’ya dikmişti, kapının yanında durduğu yerden kızı görmemişti. Bu anlaşılabilir bir şeydi. Anastasya güzel bir kızdı. Yine de birden Syeva’yı koruma isteği uyandı içimde. Benim oğlum olsaydı Anastasya gibi bir kızla tanışmasını istemezdim.</p>
<p>“Yatmaya gidiyorum,” dedi Nadya. “Biz yemek yedik. Seni aşağı indireyim, Anastasya.”</p>
<p>“Ben indirebilirim,” dedi Syeva.</p>
<p>Anastasya, “Yolu biliyorum, teşekkür ederim,” diye atıldı. Sonra hemen eski sakin haline geri döndü. “Lütfen, kimseye zahmet vermek istemiyorum.”</p>
<p>Kapıya doğru yürüdü. Kapı açıktı ama Syeva yine de oraya doğru seğirtti. Anastasya eşiğe geldiğinde arkasına döndü. “Burada kalmama izin verdiğiniz için ikinize de teşekkür ederim. Yakın zamanda ailemden birilerini bulacağım. Söz veriyorum.”</p>
<p>Dışarı çıktı. Syeva duraksadı. O da aynı yöne doğru gidecekti ama kıza eşlik etmesi istenmediği için arada belirli bir mesafe bırakması gerekiyordu. Çok fazla beklemedi. Tahminime -ve onun tahminine- göre Anastasya merdivenden inerken onu izleyebilecek kadar yakınında olacaktı.</p>
<p>Nadya da kapıya doğru yürüdü. “Geç kalmam” dedim.</p>
<p>Oturma odasına gittim ve Syeva’nın hazırladığı yemeği yedim: kara ekmek ve bir kâse et suyuna çorba. Yemeğim uzun sürmedi. Aşağı indim ve Anastasya’nın kapısını çaldım. Kilidin içinde dönen anahtarın sesini duydum, sonra kapıda Anastasya’nın yüzü göründü.</p>
<p>“Biraz konuşabilir miyiz?”</p>
<p>“Elbette.”</p>
<p>Anastasya geri çekilerek kapıyı açtı. İçeri girdim. Oda tam anımsadığım gibiydi. İçeride uydurma bir demir karyola vardı. Koltuk ve masa evdeki başka bir odadan getirilmişti. Anastasya üstünü değişmiş ve geceliğini giymişti. Gidip yatağa oturdu. Koltuğu tercih etseydi kendimi daha rahat hissederdim.</p>
<p>“Madam Primakova burada kaldığım için benim adıma mutlu olacağınızı söyledi, Albay Danilov.” Soyadlanmızın aynı olmadığını vurgulamayı kasten mi tercih ettiğini merak ettim; ahlak açısından pek güçlü bir konumda olmadığımı anımsatmak için.</p>
<p>“Ve kesinlikle haklıydı. Bu beni çok mutlu ediyor. Ama sana sormak istediğim bir şey vardı.”</p>
<p>“Evet?”</p>
<p>Başını kaldırıp masum gözlerle bana baktı. Konuya girmenin bir yolunu bulabilmek için biraz düşündüm. “Beni tanıdın mı? Cumartesi gecesinden?”</p>
<p>Anastasya yere bakıyordu. “Beni hatırlamadığınızı ümit ediyordum. Lütfen… Madam Primakova’ya bir şey söylemeyin.”</p>
<p>“Söylemeyeceğim, tabii ki söylemeyeceğim. Önemli olan burada güvende olman. Ama neler olduğunu bilmem gerekiyor.”</p>
<p>“Neler olduğunu mu?” Neden bahsettiğimden hiç haberi yokmuş gibi görünüyordu.</p>
<p>“Ben… oradan ayrıldıktan sonra.”</p>
<p>Anastasya’nın yüzü kıpkırmızı oldu. “Bana onun ne yaptığını mı?..”</p>
<p>“Hayır. Hayır. Tanrı’m, hayır!” Yüzümün tıpkı onunki gibi kızardığını hissettim. “Sadece nasıl kaçabildiğim merak ediyorum.”</p>
<p>“Kaçmak mı? Kaçmam gerekmedi. Parasını ödediği şeyi yapmasına izin verdim, sonra pantolonunu çekip kendi yoluna gitti.”</p>
<p>Böyle bir konuşma tarzını onun yaşındaki bir kızın ağzından duymak hoş değildi ama anlaşılacağı üzere konuşmayı bitirmek istiyordu. Beni ne kadar çok utandırırsa konuşmanın o kadar çabuk sona ereceğini fark etmişti.</p>
<p>“Seni incitmeye çalışmadı mı?”</p>
<p>“Ne? Yani bıçakla mı? O sadece bir oyundu. Bazıları böyle sever. Ama fazla ileri gitse de, canı yanan ben olmazdım.”</p>
<p>Nasıl hareket ettiğini bile göremedim ama bir anda elinde bana çevrilmiş, açık bir sustalı bıçak beliriverdi. Kızın yastığının altına uzanıp onu kapması için gereken süre, içindeki yayın bıçağı tam olarak açması için gerekenden çok daha uzun olamazdı. Kendini nasıl koruyacağım biliyordu ama böyle bir silah bir<i>vurdalak</i>‘a karşı işe yaramazdı. O gece kaçabildiği için gerçekten şanslıydı.</p>
<p>Bu konuyu daha fazla deşmedim. “Bil ki,” dedim, “artık sokaklara dönüp bunu tekrar yapman gerekmiyor.”</p>
<p>“Biliyorum,” dedi Anastasya. “Artık burada bir yerim var. Teşekkür ederim.”</p>
<p>Basamakları çıkarken yan yolda Anastasya’nın söylediği şeyin çift anlamlı olduğunu fark ettim. Ciddi olamazdı fakat bunu bir şaka olarak düşündüyse o zaman çok kıvrak bir zekâya, çok da kötü bir damak tadına sahipti.</p>
<p>Sessizce yatağa girip Nadya’nın yanına uzandım. Uyanık olduğunu fark etmiştim ama önce onun konuşmaya başlamasını bekledim.</p>
<p>“Senin için burada kalmasının bir sakıncası yok, değil mi?” diye sordu.</p>
<p>“Onu dışarıda bırakamazdın; hatta bunu her şey çok iyi giderken bile yapamazdın, değil mi?”</p>
<p>Nadya bana sarıldı. “Böyle söyleyeceğini biliyordum.”</p>
<p>“Ama yemek meselesi sorun olacak. İki boğaz daha eklendi.”</p>
<p>“İki mi?”</p>
<p>Kolunu çimdikledim. “Aptalı oynama.”</p>
<p>“Yani fark ettin?”</p>
<p>“Çok aşikâr değil ama belli oluyor. Sence ne kadarlıktır?”</p>
<p>“Herhalde üç ya da dört aylıktır. O kadar genç ki, tahmin etmek zor.”</p>
<p>Nasıl bir işe bulaştığımızı çok merak ediyordum.</p>
<hr class="gecis"/>
<p>Ertesi gün tekrar Tavriçeskiy Sarayı’na gittim. Dışarıdaki kalabalık artmış olsa da en azından şimdilik zararsız görünüyordu. Düşman biz değildik ve orada bulunan insanlar kendi iradelerini içeridekilere dayatmak için değil, gelecek iyi bir haberi ilk duyanlar olmak istedikleri için toplanmışlardı.</p>
<p>Ama şimdi “içeridekiler” derken neyi kastediyordum? Bu saray on bir yıl boyunca ardı ardına Duma’lara ev sahipliği yapmıştı, bizimki seçilmiş dördüncü Duma’ydı. Hepsi de ulusu yönetmekte tamamen etkisiz kalmıştı. Ve sonunda halkın bize verdiği gücü ustalıkla kullanma fırsatını ele geçirdiğimiz bu tarihi dönüm noktasında karşımızda bir rakip vardı: Sovyet. Bir anlamda da bizden daha fazla yetkiye sahipti: Devrimi yapan halk -Petrograd’ın işçileri ve askerleri- tarafından seçilmişti. Ama mesele tam da buydu. Bir hükumetin görevi sadece kendi seçmenine adil davranmak değil, herkes için en iyisini yapmaktı. Sovyet üyelerinin bu noktanın değerini takdir edeceğine ikna olmamıştım. Bütün Duma üyelerinin bunu yapacağından da emin değildim.</p>
<p>Kalabalığı yararak ilerlemeye başladım ve pek güçlük çekmeden binaya ulaştım. Koridorlardan birinde bir masanın üzerinde duran gazete yığınına gözüm takıldı ve daha önce görmediğim bir başlık dikkatimi çekti:</p>
<p class="orta"><img alt="2" src="../Images/2.jpg"/></p>
<p><i>İzvestia.</i> O tek kelime -“Haberler”- uzun ve sıkıcı bir başlığı kabaca özetliyordu: “Petrograd İşçi Vekilleri Sovyeti Haberleri.” Hızlı çalışmaları gerekiyordu ama bütün şehirde çok sayıda gizli yayınevi vardı. Nikolay onları kapatmaya çalışmıştı ama kapatılanların yerine mantar gibi yenileri türüyordu. Gazeteye göz gezdirdim. Petrograd’da olan biteni yazıyordu. Hiç duymamış olduğum çok şey vardı ama hiçbiri beni şaşırtmadı. Pek tarafsız kalmaya çalışıyor gibi değildi, ayrıca bunu neden yapsındı ki? Halkın kazandığı her zafere seviniyor, yetkililerin her türlü baskı eylemini de ifşa ediyordu. Yazılanların arasında hemfikir olmadığım hiçbir şey yoktu. Duma’yı “güçsüz” olarak niteliyordu ki bunu bile pek hatalı bulmadım. Genel havası farklı olarak Menşevik’ti ama Sovyet’in düzeni göz önünde bulundurulduğunda bu beklenebilir bir şeydi. Bolşeviklerin bir süredir kendi gazeteleri vardı. İsmi <i>Pravda</i>‘ydı - “Gerçek”. İki fraksiyon da okuyucularına aynı basit kesinliği bildiren bir ismi seçmişti. Okudukları şeyin gerçek olduğundan kuşkulanmalarına ne gerek vardı ki? <i>Pravda</i> daha savaş başlamadan önce yasaklanmıştı. Yeniden çıkması kuşkusuz fazla zaman almayacaktı.</p>
<p>Toplantı salonuna kargaşa hâkimdi. Kendi aralarında tartışan çeşitli gruplar vardı fakat böyle zamanlarda çok gerekli olan düzen mevcut değildi. Salonun odak noktası olan başkanlık koltuğunda oturan Rodzianko’yu gördüm. Yalnızdı ve konuşmuyordu; kasvetli bir ifadeyle salona bakıyordu ama bir şey görmüyordu. Yanına gittim.</p>
<p>“Mihail Vladimiroviç,” diye seslendim.</p>
<p>Bana doğru döndü ama kim olduğumu anlaması biraz zaman aldı. Beni tanıdığı anda gülümsedi.</p>
<p>“Mihail Konstantinoviç. Tanrı’ya şükür ki iyisiniz. Ne oldu size?”</p>
<p>“Çatışma başladıktan sonra sizlerden ayrıldım. Meydanı geçip geri dönemedim.” Ona yapacak daha iyi işlerim olduğundan bahsetmem gerekmiyordu. “Grandük ne söyledi?”</p>
<p>Rodzianko’nun yüzünü yine biraz önceki umutsuz ifade kapladı. “Grandük, ağabeyiyle görüşmeden bir şey yapmayacak. Biraz konuştuk, sonra çarla temasa geçmeyi denemek için General Belyayev’in evine gitti.”</p>
<p>“Evinde telefon mu var?”</p>
<p>Rodzianko başını salladı. “Bir Hughes Telgrafı.”<sup></sup><a id="dipnot020" href="../Text/dipnotlar.xhtml#sonnot020" style="vertical-align: super;">[1]</a></p>
<p>“Peki Majesteleri ne demiş?”</p>
<p>“Her şey normalmiş gibi devam edilmesi gerektiğini söylemiş ya da ona benzer bir şeyler. Grandük Mihail onun Tsarskoye Selo’ya ulaştığı zaman eyleme geçmek için daha iyi bir pozisyonda olacağını düşünüyor fakat o zamana kadar çok geç olacak. Başkent neredeyse elinden gitmiş durumda.”</p>
<p>“Durum bu kadar kötü mü?”</p>
<p>“Hâlâ ayaktakımına karşı mücadeleye devam eden birkaç bölge var.” Kaba bir kahkaha attı. “Bölge! Bu çok zarif bir tanımlama. Dürüst olmak gerekirse, sadece birkaç bina. Kış Sarayı ve Bahriye Nazırlığı, elbette. Ve Genelkurmaylık binası. A, bir de Astoria Oteli. Orada kalmaya gücü yeten hiç kimse Romanov’ların düşmesinden memnun olmaz.”</p>
<p>Rodzianko’nun farkında olup olmadığını bilmiyorum ama bu ciddi bir itiraftı. Onu endişelendiren sadece Nikolay’ın iktidarı kaybetmesi değildi; artık bütün hanedan için kaygılanıyordu.</p>
<p>“Peki ne yapacaksın?” diye sordum.</p>
<p>“Majesteleri’ne mesaj yolladım. Yanıt bekliyorum fakat durum ümitsiz. En kötüsü de yönetimi devralanlar bizler olmayacağız. Onlar olacak.”</p>
<p>Ne demek istediğini mükemmel bir biçimde anlamıştım ama o, söylediklerini vurgulamak için başıyla sarayın diğer kanadına, Sovyet’e, işaret ediyordu.</p>
<p>Günün büyük kısmını Tavriçeskiy Sarayı’nda, şehrin iki güç merkezi arasında yürüyerek geçirdim. Sovyet’in Yürütme Komitesi sarayın sol kanadında oturuyor, Devlet Duma’sının Geçici Komitesiyse sağ kanatta kalıyordu. Bu, onların politikalarını iyi bir şekilde yansıtıyordu. “Sol” ve “sağ” sözcüklerinin kullanımı daha önceki bir devrime, Fransız Devrimi’ne dayanıyordu. Bizimkiyse çok farklı bir durumdu: Dalgalarının Avrupa’yı kat etmesi yüz yıldan fazla zaman almış olan Fransız Devrimi’nin uzak bir yankısıydı ama yolu açıktı. Fransız Devrimi, Bonaparte, Dekabristler,<a id="dipnot021" style="vertical-align: super;" href="../Text/dipnotlar.xhtml#sonnot021">[2]</a> Kırım’daki aşağılanışımız, II. Aleksandr’ın reformları, katledilmesi ve şimdi de bu. Arada başka basamaklar da vardı ve Rusya -sadece çarlar değil, halk da- farklı bir yol seçme fırsatım her zaman göz ardı etmişti.</p>
<p>Pek iyi duyamamış olsam da bu iki komite düzenin nasıl yeniden sağlanabileceğini tartışıyordu. Gerçekte bunu yapabilecek olan sadece Sovyet’ti. Geçici Komite askerlerin kışlalarına geri dönmesi için bir emir yayımlamıştı ama bu dikkate alınmamıştı. Sokaklardaki askerler isyan suçlamasıyla cezalandırılmaktan korkuyorlardı; ayrıca Duma’ya da güvenmiyorlardı. Sovyet’i oluşturmuşlardı ve şimdi de önderlik etmesini bekliyorlardı. Ama Sovyet şehre tekrar barış ve huzurun hâkim olmasıyla ilgilenmiyordu; henüz zamanı gelmemişti. Çar -ismen bile olsa- hâlâ ülkenin başındayken barış ve huzur gelirse, ne kazanırlardı? Nikolay kaybettiğini biliyor olmalıydı ama iktidara sıkı sıkı tutunmakla sadece kargaşa dönemini uzatıyordu. Bu bile onun için hak ettiğinden daha fazla adalet demekti. İktidarına sıkıca tutunuyor olduğu fikri bir şeyler yaptığı izlenimini uyandırıyordu. Kafasını kuma gömmesi daha uygun bir görüntü olurdu.</p>
<p>Sarayın dışındaki kalabalığa hâlâ sakin bir ruh hali hâkimdi ama bunun devamının geleceğinden kuşkuluydum. Erkenden, henüz hava kararmadan eve gittim. Sokaklar artık daha sakindi ama hâlâ insan kaynıyordu. Neyse ki kimse ateş etmiyordu. Rodzianko’nun dediği gibi, geriye sadece birkaç direniş noktası kalmıştı ve hiçbiri şehrin bu kısmında değildi. Bu çabanın ne kadarının Dimitriy ve yoldaşlarının hesabına yazılabileceğini merak ettim. Keskin nişancılara karşı son derece etkili olmuşlardı ama sokaklar sakinken gözlerini nereye çevirecekleri sorusu beni endişelendiriyordu.</p>
<p>Evin kapısı kilitliydi. Buna memnun oldum. Nadya’yla Syeva’nın, sadık bir şekilde ayaklarının dibinde yatan Polkanla birlikte içeride güvende olduklarını düşündüm. Bir an için evimizdeki yeni misafiri unuttum ama daha kapıyı açmadan Anastasya’nın da onların yanında olduğunu fark ettim. Anahtarı kilidin içinde çevirirken kapının diğer yanından bir ses geldiğini duydum ve bunun beni kilidi açma zahmetinden kurtarmak için aceleyle kapıya doğru yürüyen Syeva’nın ayak sesleri olduğunu tahmin ettim. Kapıyı açtığımda hol boştu. Biraz önce duyduklarımsa, beni karşılamak için aşağı koşturan Polkan’ın tırnaklarının ahşap basamaklara temas ederken çıkardığı seslerdi.</p>
<p>“Yalnız mıyız?” diye sordum ona.</p>
<p>Polkan birkaç adım ötemde durmuş kuyruğunu sallıyordu. Mutfağa giderken arkamdan geldi. Syeva’yı görmeyi bekleyerek -büyük ihtimalle orada uyukluyordu- kapıdan içeri baktım ama mutfak boştu. Hole döndüm.</p>
<p>“Kimse yok mu?” diye bağırdım. Yanıt gelmedi. Endişemi bastırmaya çalıştım. Nadya’yla Syeva’nın dışarıda olmak için yeterince nedeni vardı ve gördüğüm kadarıyla sokaklar birkaç gün öncesine göre çok daha güvenliydi. Anastasya’nın nerede olduğunu daha az önemsiyordum ama evimizde yalnız kalmazsa -onunkinden çok bizim selametimiz açısından- kendimi daha mutlu hissedecektim. Belki de Nadya mutfakta yardım etmesi için onu da birlikte götürmüştü.</p>
<p>Ben yukarı çıkarken Polkan her zamanki gibi önümden koşturdu. Oturma odasına baktım ve kimse olmadığından emin oldum, sonra yatak odasına gittim ve çizmelerimi çıkarmak için yatağa oturdum. Terliklerimi giydim, sonra tek başıma ne yapacağımı merak ettim. Evde yalnız olmaya alışkın değildim. Eğer Nadya evdeyse, hiçbir şey yapmadan öylece otursam bile iyi zaman geçirdiğimi hissederdim. Yapabileceğim en iyi şey beklemekti.</p>
<p>Ayağa kalktım ve onu o zaman fark ettim. Makyaj masasının üstüne benim bulmam için bırakılmıştı. Oraya gidip baktım.</p>
<p>Bu, kuşku götürmez bir şekilde Nadya’ydı. Dudaklarının ucunu yukarı kaldırmaya gerek bile duymadan yüzüne yerleştirmeyi başardığı gülümsemesiyle önümdeki kâğıttan doğruca bana bakıyordu. Basit bir karakalem çizimdi ama yapılışındaki maharet beni çok etkilemişti. Nadya muhtemelen oturma odamızdaki divanlardan birine uzanmıştı ama etraftaki ayrıntılara pek önem verilmemişti. Eserin odak noktası Nadya’ydı. Çıplaktı ve başının üstüne kaldırmış olduğu kolları sayesinde göğüsleri yerçekimini yalanlamaya çalışır gibi düzgün tepecikler oluşturarak yukarı doğru çekilmişti. Güzel görünüyordu ama sahte bir dalkavukluk girişimi söz konusu değildi. Göbeğinin biraz sarkık olması açlığın bizi şehirdeki çoğu kişi kadar etkilememiş olduğunu gösteriyordu. Kollarının altındaki ve bacaklarının arasındaki kıllar düzensiz ve dağınıktı. Bu, Hermitage’daki klasik “nülerden oldukça farklıydı. Onda daha önce görmemiş olduğum ve sormam durumunda Nadya’nın seve seve göstermeyeceği hiçbir şey yoktu ama bunu burada, kalıcı olarak kaydedilmiş halde, bir başkasının gözünden görmek belirli bir heyecan katıyordu.</p>
<p>Ve bir başkasının gözlerinden gördüğümden emindim, bu bir otoportre değildi. Nadya sanat âşığıydı ve sık sık yalnız başına resim yapardı ama yeteneğinin kısıtlı olduğunu ilk kabul eden de kendisi olurdu. Resmi yapan kişinin, onu gerçeğine bakarak çizmemiş olma olasılığı hep vardı ve Nadya’nın yüzünün ötesi için hayal gücünü kullanmış olabilirdi ama bunun için çok fazla ayrıntı doğru aktarılmıştı. Onun vücudunun her santimini -her bir izi ve doğum lekesini- tanıyordum ve resimde hepsi vardı. İmza yoktu fakat onu çizebilecek kişi sayısı fazla değildi. Syeva olması imkânsızdı; elleri çok fazla titriyordu. Geriye sadece bir kişi kalıyordu. Nadya’nın resimden dolayı utanmadığı belliydi, görebildiğim kadarıyla ben bulayım diye oraya bırakmıştı.</p>
<p>Ve bu güzelliği şüphe götürmez çizime bakarken bir aşinalık hissi algılamıştım. Nadya’yı elbette tanımıştım ama çizimde bundan fazlası da vardı. Nadya’nın yüzündeki ifade, hatta belki de çizimin tarzı, bana daha önce görmüş olduğum bir şeyi veya birisini hatırlatmıştı. Bu uzak bir olasılık değildi. Nadya’nın ailesinin diğer fertlerini tanımıştım; belki de paylaştıkları bir ortak özelliği ben burada ilk defa görüyordum.</p>
<p>Ama başka -ve uğursuz- bir olasılık daha vardı. Anılarımın hepsi bana ait değildi. Sadece birkaç yıl için bile olsa Zimeyeviç’in zihnini paylaşmıştım; o ölene kadar. Onun gözlerinden gördüğüm ya da kendisinin yıllar önce tanık olduğu ve benim zihnime sızmış olan bir şeyi hatırlıyor olabilir miydim? En iyi koşullarda bile, bu hoş bir fikir değildi. Şimdi ise, sevdiğim kadının nasıl olup da böyle bir canavarın anılarında yer alabildiği sorusu endişelendiriyordu beni.</p>
<p>“Ne düşünüyorsun?”</p>
<p>Arkama döndüm. Nadya kapıda duruyordu. Elimde tuttuğum resimdekinden oldukça farklı görünüyordu. Vücudunun görünen tek yeri yüzüydü; az sonra eldivenlerini çıkarınca elleri de ortaya çıktı. Dışarıdaki soğuktan konınabilmek için her yerini örtmüştü. Evden içeri girdiği anda aniden ısınan burnunun ucu ve yanakları kıpkırmızıydı.</p>
<p>“Güzel olmuş,” dedim. “Anastasya’nın eseri mi?”</p>
<p>Nadya başıyla onayladı. “Yetenekli, değil mi?”</p>
<p>Çizimi yerine bıraktım ve öpmek için Nadya’nın yanına gittim. Kollarını belime dolayıp sıktı. “Esinlenmiş diyebilirim.”</p>
<p>Kıkırdadı ve eliyle hafifçe omzuma vurdu.</p>
<p>“Seni nasıl ikna edebildi ki?” diye sordum, biraz uzaklaşarak.</p>
<p>Nadya altdudağını emdi, sonra gülümsedi. “Aslında emin değilim, biliyor musun? Sadece bir portre yaparak başlamıştı. Bak.” Makyaj masasına gidip çekmecelerden birini açtı ve benzer bir çizim çıkardı ama bunda sadece yüzü resmedilmişti.</p>
<p>“Ama benim için dışarıda bıraktığın bu değildi?”</p>
<p>Nadya lütufkâr bir ifadeyle baktı. “Yanlış bir seçim mi yapmışım?”</p>
<p>Başımı salladım, sonra yanıma gelmesini işaret ederek yatağa oturdum. Önemli bir şey söyleyeceğimi hissederek irkildi. Anastasya’ya söylediklerimi anlatmaktan vazgeçmek üzereydim fakat Nadya’nın gerçeği bilmeye hakkı vardı.</p>
<p>“Anastasya’yı gördüm,” dedim. “Birkaç gün önce. Sen onu eve kabul etmeden önce.”</p>
<p>“Gerçekten mi, nerede?” Nadya kayıtsız görünmeye çahşıyor ama başaramıyordu.</p>
<p>“Yekaterininskiy Kanalı’nın yakınlarında. Bir avluda. Bir kapı eşiğinde. O… çalışıyordu.”</p>
<p>“Çahşıyor muydu?”</p>
<p>Bir erkekle konuşuyor olsaydım doğrudan anlatmak beni rahatsız etmezdi. “O, sana bahsettiğim kız. Artık sarı kart<a id="dipnot022" style="vertical-align: super;" href="../Text/dipnotlar.xhtml#sonnot022">[3]</a> taşımıyorlar.”</p>
<p>“Oov!”dedi Nadya, anlayarak. Başını eğip aşağı baktı ve inceliyormuş gibi ayakuçlarını havaya kaldırdı. “Eh, sanırım şehirde hiç gece kelebeği sıkıntısı olmamıştır, şimdi daha da fazla vardır.”</p>
<p>Nadya’nın terbiyeye uygun ifade biçimini duyduğumda yüzümde beliren gülümsemeyi sakladım. Bu deyimi kimin bulduğunu bilmiyordum ama aradaki bağlantıyı fark etmek için sadece onların sokak lambalarının etrafında nasıl toplandıklarını hayal etmek yeterliydi.</p>
<p>“Sanırım bu da bebeği açıklıyor” diye devam etti Nadya. Sonra yüzü aydınlandı. “Onu eve almak için bir nedenimiz daha var işte, öyle değil mi? Bütün bunlardan korumak adına.”</p>
<p>Başımı salladım. Nadya muhtemelen haklıydı ama Anastasya’yı kiminle birlikte gördüğümü tam olarak anlatsaydım çok daha farklı düşünebilirdi.</p>
<hr class="gecis"/>
<p>Dimitriy ile önceki gece gibi aynı yer ve saatte buluşmak için tekrar dışarı çıktım. Bu defa tek başına geldi.</p>
<p>“Yalnız mısın?” diye sordum.</p>
<p>“Öyle görünüyor,” dedi.</p>
<p>“Yani artık yanında seni koruyacak birini getirmeyecek kadar güveniyorsun bana?” İçtenlikle güldü. “Senden korktuğumu mu sanıyorsun?”</p>
<p>“Sadece şakaydı,” dedim.</p>
<p>“Aslında senin benden korkman için nedenlerin olduğunu düşünürdüm.” Bir an durup düşündü. “Ama öyle görünmüyorsun.”</p>
<p>“Bana zarar vermeyeceğini bilecek kadar iyi bir karakter yorumcusuyumdur, en azından nedeni açlık olmaz. Bunu yıllardır biliyordum.”</p>
<p>Dimitriy bir kaşını kaldırdı. “Belki de hiç o kadar aç olmamışımdır.”</p>
<p>İğnelemeyi göz ardı ettim. “Peki diğerleri nerede?”</p>
<p>Omzunu silkti. “Şehirde bir yerlerde ya da hâlâ mezarlarında. İhtiyacım olduğunda onları bulurum.”</p>
<p>“Onları senin yönettiğini sanıyordum.”</p>
<p>“Her zaman değil. O yüzden bu iş biter bitmez şehirden ayrılmamız gerekiyor.”</p>
<p>“Onun yerine köylülerle mi ziyafet çekeceksiniz kendinize?”</p>
<p>“Ayakta kalmamız lazım. Ama bu kadar kalabalık bir şehirde bundan fazlasını yapmak da cazip görünüyor.”</p>
<p>“Sadece cazip mi görünüyor?”</p>
<p>“Ben New York’ta yaşadım. Direnmeyi başardım; çoğunlukla.”</p>
<p>Onu insanların standartlarına göre değerlendirmenin pek anlamı olmadığını biliyordum. Konuyu değiştirdim. “Geçen gece o keskin nişancılara karşı iyi iş çıkardınız.” Efkârlı bir ifadeyle gülümsedi. “Doğru görünüyordu, önce tırmanıp sonra öldürmek. Doğaldı.”</p>
<p>“Bugün ortalık daha sakin. Yapacak pek işiniz yok.” Sıkıntılı bir ifadeyle bana baktı. “Bize ne söylersen söyle, bu gece insanlar ölecek. Boğazları yırtılacak ve vücutlarındaki kan tamamen emilecek. Ben geri durabilirim ama diğerlerine engel olamam, hepsini durduramam. Ölenlerin rasgele seçilmiş kişiler değil de düşmanlarımız olduğunu bilmen vicdanını rahatlatabilir.”</p>
<p>Gerçekte bu bir tehdit değildi, daha çok bir durum tespitiydi. Ama Dimitriy haklıydı; bu yaratıklar insanın lazım olmadığı zaman kolayca bir kenara koyabileceği bir silah değildi.</p>
<p>“Astoria’yı biliyor musun?”diye sordum. “Oteli?” Kısaca başım salladı.</p>
<p>“Orada hâlâ birkaç tanesi direniyor.” Kendimi Yahuda<a id="dipnot023" style="vertical-align: super;" href="../Text/dipnotlar.xhtml#sonnot023">[4]</a><sup> </sup>gibi hissediyordum ama tıpkı onun gibi yaptığımın doğru olduğunu düşünüyordum. Hâlâ direnişte olan diğer binalardan bahsetmedim. Aslında bunlar daha yüksek kademelerden gelen emirlere itaat eden askeri tesislerdi. Subaylar taraf değiştirdiği zaman askerler de değiştirirdi.</p>
<p>Dimitriy kısaca güldü. “Bana Dimitriy amcamı hatırlatıyorsun.”</p>
<p>“Dimitriy <i>amcan mı?”</i> O benim dayımdı ama aynı ismi taşıyan bir amcasının olduğunu bilmiyordum.</p>
<p>“Gerçek amcam değil ama ona böyle hitap ederdim. Dimitriy Fetyukoviç Petrenko, babanım Vatanseverlik Savaşı’ndaki silah arkadaşlarından biri.”</p>
<p>“Peki ne açıdan ona benziyorum?” Dimitriy Fetyukoviç’le ilgili duyduklarımı dikkate aldığımda bu benzerlikten pek hoşlanacağımı sanmıyordum.</p>
<p>“Bilmiyor muydun? <i>Opriçnik</i>’leri Moskova’ya çağıran oydu; onların kim olduğunun tamamen farkındaydı ve Eflak’ta bulunduğu sıralarda bütün tüyler ürpertici zaferlerine tanık olmuştu. Onları sadece bir silah olarak görüyordu; bir top gibi, düşmanına nişan alırsın ve ateşlersin. Ve silahın bir toptan azıcık daha tatsız olması ne fark ettirir ki?” Sadece yüksek sesle düşünüyor gibi konuşuyordu ve sözleriyle vücudumdaki bıçağı nasıl çevirdiğinin hiç farkında değildi. “Cephedeki gazlı saldırılar sana ne hissettiriyor? Neydi adı… kusma gazı -kloropikrin- Brusilov’un Lutsk’ta kullandığı?”</p>
<p>Düşünmem gerekmiyordu. Bu konudaki kararımı vereli çok olmuştu. “Savaşı kazanmak istiyorsak onlar gerekli araçlar.” Dilimden bu sözcüklerin döküldüğünü duyduğumda beni Dimitriy Fetyukoviç ile karşılaştırmanın onun için ne kadar kolay olduğunu anladım.</p>
<p>“Ama Almanlar kullanırsa pis ve alçakça bir hile, değil mi?”</p>
<p>Bu kadar dar görüşlü olmayacaktım. “Kazanmaları gereken bir savaş var,” dedim.</p>
<p>“Senin de öyle. Hatta senin iki tane var. Biri Almanya’ya karşı, diğeri de burada, Petrograd’da. Ve her ikisinde de, galip geldiğin sürece silah seçiminin bir önemi yok.”</p>
<p>Haklıydı, ben de haklıydım. Benim motivasyonumu mükemmel bir şekilde anlıyordu ama ben mantığımın geçerli olduğunu ve daha iyi bir sonuca hizmet edeceğini biliyordum.</p>
<p>“Yarın görüşürüz,” dedim, sonra arkamı dönüp yürümeye başladım. Dimitry arkamdan seslendi.</p>
<p>“Loos’ta olanları hatırla.”</p>
<p>Ona kulak asmadım ve eve doğru yola çıktım.</p>
<hr class="gecis"/>
<p>Yol uzun sürmedi. Çatışmalarla ve Dimitriy’in benim isteğim doğrultusunda yapmış olabileceği şeylerle karşılaşmamak için güneye doğru çember çizerek yürüdüm. Ne kastettiğini çok iyi anlamıştım. 1915’teki Loos Çarpışması’ında İngilizler tercih ettikleri gaz olan klorini ilk kez kullanmıştı. Ama rüzgâr ters yönden esmiş, böylece İngiliz siperlerine doğru geri yayılan gaz, kendisini kullanan askerlerin boğularak ölmelerine neden olmuştu. Bunun aynısı yüz yıl önce <i>opriçnik</i>’lerle Dimitriy ve silah arkadaşlarının başına gelmişti. Mesele sadece rüzgârın yönünün ne zaman değişebileceğini bilmek ve bunu bekleyip o zaman harekete geçmekti.</p>
<p>Tek soru Dimitriy’in bunu, sonunda zaten yapmaya mecbur olduğu şeyi bana neden söylemiş olduğuydu? Klorin gazı İngiliz generallere kadar ulaşıp onları kalleş doğası konusunda uyarmamıştı.</p>
<p>Evde Syeva’nın varlığına dair hiçbir belirti yoktu ama vakit geç olmuştu ve büyük olasılıkla yatmaya gitmişti. Yukarı çıktım. Ben oturma odasına yaklaşırken Polkan kapıdan başını çıkarıp baktı, sonra tekrar içeri girdi. Odaya girdiğimde Nadya ayağa kalktı. Sanki bir şey yaparken yakalanmış gibiydi. Ağladığını görebiliyordum. Koltuğunun yanındaki masada yırtılmış kâğıtlardan bir yığın vardı. Kâğıt parçalarından birinin üzerinde karakalemle çizilmiş üç ayakparmağı gördüm ve bunun Anastasya’nın elinden çıkmış, Nadya’ya ait bir çizim olduğunu anladım.</p>
<p>“Sorun nedir?” diye sordum.</p>
<p>Nadya konuşmaya çalıştı ama başaramadı. Göğsüme atılıp sessizce hıçkırmaya başladı. Ona sıkıca sarıldım ve ağzımı bile açmadan konuşmaya başlamasını bekledim.</p>
<p>“Onu gördüm,” dedi sonunda, kollarımın arasından ayrılmadan.</p>
<p>“Anastasya’yı mı?” Bu mantıklı bir tahmin gibi görünmüştü.</p>
<p>Başıyla onayladı.</p>
<p>“Nerede?” Belki de, “Ne yaparken?” daha uygun bir soru olacaktı.</p>
<p>“Sen gittikten sonra. Pencerenin önünde duruyor ve Syeva’nın geri dönmesini bekliyordum.”</p>
<p>“Hâlâ gelmedi mi?”</p>
<p>“Bütün gün hiç görmedim ama bu mühim değil. Evden bir adamın çıktığını gördüm - bir asker.”</p>
<p>Aniden içimi bunun yine İlya olabileceği korkusu sardı. “Kimdi? Onu tanıdın mı?”</p>
<p>“Bunun pek önemi yok, değil mi? Çıkıp merdivenden aşağı baktım. Tam o sırada Anastasya ön kapıdan dönmüş yukarı çıkıyordu. Adamı o dışarı çıkarmıştı.”</p>
<p>Bunun ne manaya geldiğini tahmin edebiliyordum ama asla sıradan bir şey değildi. “O sadece…” Akla yakın bir olasılık arıyordum fakat kulağa yetersiz gelmeyen bir tane bile bulamıyordum.”… kızın bir arkadaşı olabilir.”</p>
<p>Nadya acı acı güldü.</p>
<p>“Peki ne yapalım?” diye sordum. “Onu tekrar sokağa atamayız.”</p>
<p>“Onunla konuşmamız lazım. Birlikte. Şimdi.”</p>
<p>Bir an düşündüm fakat aklıma daha iyi bir fikir gelmedi. Nadya için kapıyı tuttum ve Anastasya’yla konuşma zamanı geldiğinde dizginleri tekrar eline alacağı ümidiyle önden çıkmasına izin verdim. Merdivenleri inip birinci kata geldiğimizde Anastasya’nın kapısının altından ışık geldiğini gördük. Nadya hafifçe kapıyı çaldı.</p>
<p>Cevap gelmedi. Nadya parmaklarının boğumlarıyla -bu defa biraz daha sertçe- kapıya tekrar vurdu ama yine içeriden ses gelmedi. Bu defa ben kapıya yumruğumla evdeki herkesi uyandıracak kadar gürültülü bir şekilde vurdum.</p>
<p>“Anastasya!” Bağırmamıştım ama sesim bağırıyormuşum gibi yüksekti. Yıllarca Duma’ya hitap etmek, bana sesimi nasıl duyurabileceğimi öğretmişti. Ama içeriden hâlâ yanıt yoktu.</p>
<p>Nadya kapının kolunu çevirdi. Kilitli değildi. İtip kapıyı açtı ama sonra hemen durdu. Dönüp bana baktı. “Bırak önce ben gireyim. Uygun durumda olmayabilir.”</p>
<p>Bir adım geri çekildim ve Nadya içeri girdi. Sadece birkaç saniye sonra sakin bir şekilde, “Mişa!” diye seslendi.</p>
<p>İçimi aniden bir dehşet duygusu sardı ve hızlı adımlarla merdiven sahanlığını geçerek odaya daldım. İçeri girdiğimde korkumun tamamen yersiz olduğunu gördüm. Odada kimse yoktu.</p>
</body>
</html>