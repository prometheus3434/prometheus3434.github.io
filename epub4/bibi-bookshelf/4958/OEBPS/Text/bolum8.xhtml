<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>


<link href="../Styles/ey1.css" type="text/css" rel="stylesheet"/>
</head>
<body>
<h1>VIII. Bölüm</h1>
<p>Eve kadar olan mesafeyi kat etmem bir dakika bile sürmedi. Fontanka’yı geçtiğim sırada köprüde güya hâlâ nöbetçiler vardı ama karşıya geçen insanları engellemeye çalışmaktan vazgeçeli çok olmuştu. Diğer yakada hâkim olan farklı atmosfer hemen fark ediliyordu. Karanlık, bir perde gibi inmişti. Ayın doğmasına daha birkaç saat vardı. Bazı pencerelerde titreşen mum ışıklar mı görebiliyordum ama caddeyi aydınlatmaya yetmiyordu. Kıyıdan ön kapıma az bir mesafe vardı ama karşıya geçtiğimde artık yararlanabileceğim hiçbir ışık kaynağı kalmamıştı. Parmaklarımı.boyalı ahşabın üzerinde gezdirerek anahtar deliğini bulmaya çalıştım. Çok geçmeden içeri girdim.</p>
<p>Koridorun karanlığında kendi nefesimi duyabiliyordum. Soluğumu tuttuğumda kalp atışlarımın sesi gelmeye başladı kulağıma. O kısacık koşu beni tüketmişti. Öyle olmasa bile yukarıya koşarak çıkamazdım. İçerisi tamamen karanlıktı. Yolumu el yordamıyla bulmam gerekiyordu. Karşılaşacağım şeylere hazırlık olsun diye bastonumun koruyucu başlığım çıkardım fakat sonra onu bambaşka bir amaç için kullandım. Bastonu önüme doğru tuttum ve kör bir insan gibi -o sırada gerçekten de öyleydim- bir yandan diğerine doğru sallayarak ilerledim. Biraz sonra bastonun ucunun tırabzanın en alt kısmındaki ahşap dikmeye dokunduğunu hissettim ve hemen ardından elimi tırabzanın üstüne koydum.</p>
<p>Artık daha hızlı ilerleyebilirdim. Tırabzan kesintisiz olarak devam ederek binanın en üst katına kadar çıkıyordu. Oraya ulaşabilmek için sadece tırabzanla teması kaybetmemem gerekiyordu. Yanından geçerken Anastasya’nın kapısının olduğu yöne baktım fakat ışık göremedim. Evi sarmış olan koyu karanlığın içinde bir tek mum bile fark edilirdi, üst merdiven sahanlığına geldiğimde öyle de oldu. Oturma odasının kapısının altından hafif bir ışık sızıyordu. Sessizce kapıyı açıp içeri girdim.</p>
<p>Oda, çoğu gözlemciye oldukça doğal görünürdü; bir evin sükûnetini mükemmel bir şekilde temsil ediyordu. Masanın üzerinde bir mum vardı, şömine rafının üzerinde de iki tane. Şöminede bir tek odun yanıyordu. İçeri doğru biraz ilerledim. Polkan şöminenin önündeki kilimin üzerinde uyuyordu. Nadya her zamanki koltuğundaydı ve sırtı bana dönüktü. Elinde bir kitap vardı fakat biraz daha ilerlediğim zaman gözlerinin kitabın üzerinde olmadığını gördüm. Odanın diğer tarafına, Anastasya’nın oturduğu koltuğa bakıyordu. O bir çizim yapıyordu. Kâğıdın üzerinde ne olduğunu göremedim. Bir şeylerin yolunda olmadığına dair tek belirti, Nadya’nın sanki parçalayacakmış gibi sıkıca tuttuğu kitabın üzerinde duran ve uçlan bembeyaz görünen başparmaklarıydı.</p>
<p>“İyi akşamlar,” dedim.</p>
<p>İkisi de başını kaldırıp bana baktı. Anastasya biraz ürkmüş gibiydi ama Nadya daha sakin görünüyordu. Bunun sadece bir maske olduğundan kuşkulandım.</p>
<p>“İyi akşamlar, albay,” dedi Anastasya. Beni tepeden tırnağa süzdü. Sivri ucu açık olan bastonun hâlâ elimde olduğunu fark ettim. Bereket versin ki onu hâlâ bir baston nasıl tutulursa öyle tutuyor olduğumdan ucu yere doğru dönüktü ve biraz şansın yardımıyla karanlıkta fark edilmeyecekti. Anastasya ona hiç tepki vermedi. Eğilip Nadya’yı yanağından öptüm ama gözüm Anastasya’nın üzerindeydi. Nadya’mnkiler de öyle.</p>
<p>“Siz eve gelene kadar yârenlik ediyorduk,” diye devam etti Anastasya. Ayağa kalktı ve çizimi bana gösterdi. “Beğendiniz mi?”</p>
<p>Resmi elinden alıp baktım. Bu Polkan’dı ve onu tam şimdiki durumunda uyurken çizmişti. Çok iyiydi -tıpkı Nadya’yı resmettiği eskiz gibi- ama ona uzunca bakarak oyalanmadım. Kâğıdı Anastasya’ya geri verip beğendiğimi gösterecek şekilde gülümsedim.</p>
<p>“Hayır,” dedi Anastasya. “Sizde kalsın.”</p>
<p>Kalemleriyle bloknotunu alıp kapıya doğru yürüdü. Açmadan önce arkasına döndü. “İkinize de iyi geceler.” Kımıldamadan durdum ve merdivenlerden çıkan ayak seslerini dinledim, sonra da yatak odasının kapısının açıldığını ve kapandığını duydum. Sarılmaya hazırlanarak geri döndüğüm anda Nadya korkusunun geçmiş olmasının verdiği rahatlamayla hıçkırarak kollarıma atıldı. Ama ne beni kucakladı ne de gözyaşı gördüm.</p>
<p>“Lanet olsun, neden onu öldürmedin?” diye tısladı. “Ne?”</p>
<p>“Bu, o iş için, değil mi?” Bastonu elimden alıp ucuyla yere vurdu. Çıkan sese uyanan Polkan başım kaldırdı ama yerinden kımıldamadı. Nadya’nın korkusunun Anastasya hakkında olumlu düşünüyormuş gibi davranma çabasını sonuçsuz bıraktığı belliydi. Ben o kadar emin değildim ama sonuçta bütün akşam Anastasya’yla birlikte oturan da ben değildim.</p>
<p>“Evet,” dedim, alçak sesle konuşmaya devam ederek. “Bu, o iş için. Ama insanlar üzerinde de bir <i>vurdalak</i> üzerinde olduğu kadar etkili. Daha bu sabah benden şu veya bu şekilde emin olmamı istemiştin. Şimdi kazık sokulmuş kalbi ve her normal kişi gibi sağlam kalan vücuduyla şu koltukta oturuyor olsaydı yeterince emin olacaktık. O yüzden ışıkları kullanmak istiyordum.”</p>
<p>“Ama elektrik kesintisini düşünmemiştin, değil mi?”</p>
<p> “Hayır. Hayır, düşünmemiştim.” içimden aptallığıma lanet okudum. “Bir şey dedi mi?” diye sordum.</p>
<p>Nadya başını salladı. “Önemli bir şey söylemedi. Syeva’yı sordu.”</p>
<p>“Ona söyledin mi?”</p>
<p>“Elbette hayır! Kendisinden şüphelendiğimizi öğrenirse şansımız kalmaz.”</p>
<p>“Sence haberi yok mudur?”</p>
<p>“Bilmiyorum. Ama burada oturmuş beklerken bana neredeyse benimle oynuyormuş gibi geldi. Sanki ne kadar korktuğumu biliyordu ve beni öldürmemesinin tek nedeni bundan aldığı zevkin süresini uzatmaktı.”</p>
<p>Vampirlerin davranışları hakkında bildiklerime göre, bu pek düşük bir olasılık değildi. “Onun ne olduğu konusunda kendinden çok emin görünüyorsun.”</p>
<p>“Öyleydim; o buradayken. Ama bu sadece bir histi. Sen haklısın; emin olmamız gerekiyor. Elektrik işçilerinin grevde olması senin suçun değil.”</p>
<p>Yatmaya gittik. Kapıyı kilitledim ve arkasına bir sandalye dayadım.</p>
<p>Sonra Dimitriy ve arkadaşlarının Singer binasının duvarlarına ne kadar kolay tırmandıklarını hatırladım ve panjurları da kapattım, Anastasya da aynısını yapabilirdi. Bir elime bastonumu aldım, diğeriyle de Nadya’yı yanıma doğru çektim. Uyumamaya çalıştım ama başaramadım.</p>
<hr class="gecis"/>
<p>Parlak bir ışık beni uyandırdı. Ne olduğunu çabucak anladım: Tavanın ortasından sarkan ampuldü. Elektrik gelmişti, ne zaman geldiğini anlayabilmek için ışığı ben açık bırakmıştım. Saate baktım. Sabah üç buçuğa geliyordu. Baston hâlâ gevşemiş olan elimdeydi. Doğruldum. Işıktan dolayı Nadya yan uyanıktı ve yataktan kalktığım sırada bana bakmak için başını kaldırdı.</p>
<p>“Onunla ilgilenmek için aşağı iniyorum,” dedim.</p>
<p>“Ben de geliyorum.”</p>
<p>Ona engel olmaya çalışmanın anlamı yoktu. Sandalyeyi çekip kapıyı açtım. Merdiven lambasını yakabilirdim ama o zaman Anastasya yaklaştığımızı anlayabilirdi. Onun yerine bir mum yaktım. Polkan da bizimle gelmek istedi ama onu odaya kapattım. Aşağı inerken Nadya hemen arkamdan beni izledi. Çok geçmeden Anastasya’nın odasının kapısına geldik. Riske girmemeye karar verdim. Kapıyı çalabilir, ona seslenebilir veya sadece içeride olup olmadığını görmek için ışığı açabilirdim ama bunların hepsi ona kaçma, daha da kötüsü karşı saldırıda bulunma şansı verirdi. Planım sadece elektrik anahtarını çevirip Yabloçkov Mumları’nı aktifleştirmekti. Sonra, öğrenecektik.</p>
<p>Kapının kolunu yavaşça çevirdim ve geriye ittim. Menteşelerden çok hafif bir gıcırtı geldi ama bunun birisini uyandırabileceğinden kuşkuluydum. Sadece kapıyı yeterince açıp içeri uzanarak elektrik anahtarını çevirmem gerekiyordu. Şifonyerin arkasında duran ve mum ışığında pirinç kısımları parlayan anahtarı görebiliyordum. Her an beni ulaşmak istediğim amaçtan geriye, içeride bekleyen korkunç sona doğru çekecek çelikten bir elin koluma yapışmasını bekleyerek ilerledim. Kolumu tam olarak uzatabilmem için başımı yana çevirmem gerekiyordu. Yanlış yere dokunursam elektrik akımına kapılacağımı bildiğimden, anahtarın tam konumunu gözümde canlandırmaya çalıştım. Sonunda parmaklarımla anahtarın yalıtıcı kauçuk ucunu hissedebildim. Başparmağımı anahtarın ahşap kaidesinin altına koyup manivelasını temas noktasına doğru bastırdım.</p>
<p>Arklar oluşurken -bir saniye bile sürmeyen- bir ara oldu, sonra oda parlak bir ışıkla aydınlandı. Durup kapıyı ardına kadar açtım ve odanın aydınlığı bütün korkumu silmiş olduğundan içeri girdim. Utanç verici bir duruma düşmekten korkuyordum. Anastasya vampir değil de sadece göründüğü gibi talihsiz bir kızsa, o zaman gece uykusunu böyle aniden bölmenin bir gerekçesinin olması gerekirdi. Gözlerimin parlak ışığa uyum sağlaması birkaç saniye aldı ama gördüğüm şey bana derin bir hayal kırıklığı yaşattı.</p>
<p>Oda boştu. Anastasya orada değildi. Bir an için ışığın onu geride hiçbir iz kalmayacak kadar büyük bir hızla yok etmiş olmasını ümit etmekten kendimi alamadım ama bu inandırıcı bir fikir değildi. Birtakım sesler duymuş olmam gerekirdi. Onun bulunduğu yerde, yatakta veya halının üzerinde, yanmış olduğuna dair izler bulunması gerekirdi. Ve -niteliği itibarıyla nahoş fakat düşündürdükleri açısından çok güzel olan- o koku bulunmalıydı havada. O koku Yuda’yı öldürdüğümden ve ondan önce üzerinde deney yaptığımız vampirden beri hatırımdaydı.</p>
<p>“Burada olma olasılığı çok azdı,” dedim. “Gecenin bu saatinde yapacak daha iyi şeyleri vardır.”</p>
<p>“Zaten seni asıl endişelendiren onun buraya neden geldiği,” dedi Nadya. Bu soru aklımdan geçmişti.</p>
<p>Belki geri gelir de bir şekilde oyuna getirip odasına girmesini sağlayabiliriz diye şafak sökene kadar parlak ışığın altında bekledik ama Anastasya’dan eser yoktu.</p>
<hr class="gecis"/>
<p>Perşembe sabahının ilk saatlerini Anastasya’nın odasına, tıpkı daha önce yaptığıma benzeyen yeni bir ışık düzeneği kurmakla geçirdim. Zamanım olsaydı tekrar yakabilmek için önceki gece kullanmış olduklarımı onarabilirdim ama şimdilik kutuda hâlâ yeteri kadar vardı. İşlerin yolunda gitmeme ihtimaline karşı iki tanesini ayırdım, kendi kendime de, bir dahaki sefere elektrik anahtarını çevirmeden önce Anastasya’nın odasında olacağından emin olacağıma dair söz verdim. Başka bir şey daha yaptık. Nadya’nın makyaj masasının aynasını aşağı taşıyıp Anastasya’nın odasındaki masanın üstüne koyduk. Ayna tıpkı bir triptik<a id="dipnot026" href="../Text/dipnotlar.xhtml#sonnot026" style="vertical-align: super;">[1]</a> gibi birbirlerine menteşeyle bağlı üç kısımdan meydana geliyordu. Onu, kapıdan odanın büyük bir bölümünün yansımalarını görebileceğimiz bir şekilde açılı olarak yerleştirdik Anastasya’nın gerçek doğasını anlayabilmenin diğer bir yoluydu bu. Artık gece olana kadar yapılacak bir şey kalmamıştı ve tehlike de yoktu. Bir kez daha Tavriçeskiy Sarayı’na doğru yola koyuldum.</p>
<p>“Kerenskiy’e hiç güvenmemişimdir.” Saraya vardığımda Nekrasov’un bana söylediği ilk sözcükler bunlardı. Bu, geriye bakarak edindiği bir bilgelik gibi görünüyordu, eskiden meslektaşı hakkında herhangi bir kuşku ifade ettiğini hiç hatırlamıyordum.</p>
<p>“Ne yaptı ki?” diye sordum.</p>
<p>Nekrasov etrafına bakındı, sonra beni salonun bir köşesine götürdü. “Bir bakanlığı kabul etti - Adalet Bakanlığı’m.”</p>
<p>Bu yeterince basit bir ifadeydi ama hiçbir şekilde mantıklı olmadığını gösteren yarım düzine neden vardı. “Nikolay bakan mı atıyor?” diye sordum.</p>
<p>Nekrasov kaşlarını çattı ve başını salladı. “Majesteleri kimseyi atayacak durumda değil. O gittikten sonraki hükumetten bahsediyorum.”</p>
<p>Bu açıklama beraberinde daha fazla soruyu getiriyordu. “Kerenskiy bakan olacak. Yani Sovyet bir hükumet mi kurmaya çalışıyor?”</p>
<p>“Hayır, mesele o değil. Sovyet bize destek vereceğine söz verdi, yapacağımız her şey ‘proleteryanın çıkarları doğrultusunda’olduğu sürece; ne anlama geliyorsa artık.”</p>
<p>Ne anlama geldiğini çok iyi biliyordum, iktidarı devralabilecek kadar güçlendiklerini düşündükleri zamana kadar destek vereceklerdi. “Kerenskiy sadece bütün seçenekleri açık tutarak kendini korumaya çalışıyor,” dedim.</p>
<p>“Ben de öyle düşünüyorum. Sovyet’e bunun siyasilerin serbest bırakılmasını garantiye almanın tek yolu olduğunu söyledi ve onlar da buna inanmış görünüyorlar.”</p>
<p>“Peki, başlarında kim var? Milyukov mu?”</p>
<p>Nekrasov başını salladı. “Gerçekte siyasi ağırlığı olan kişi o ama Sovyet’in kendisinin başa geçmesini asla desteklemeyeceğini biliyor; ayrıca Kerenskiy’in de bu konuma gelmemesini sağlama alması gerekiyordu.”</p>
<p>“Yani?”</p>
<p>“Yeni Başbakanımız Georgiy Yevgenyeviç Lvov.”</p>
<p>Dilimi şaklattım. Bu bir sürprizdi ve kumardı. Lvov adil bir adamdı ve Rusya halkı adına doğru olanı yapma şansı herkesten fazlaydı. Ama politikacı değildi, bunun için fazla namusluydu. Kerenskiy ve Milyukov gibi adamlar onun pabucunu dama atardı.</p>
<p>Ama Nekrasov’un söyledikleri arasında beni endişelendiren başka bir şey vardı. “Başbakan <i>mu?”</i> diye sordum.</p>
<p>Omzunu silkti. “‘Olacak’; ille de ısrar ediyorsan. Ama uzun sürmeyecek. Rodzianko bütün gece boyunca Hughes Telgrafı’nın başında oturup General Ruzskiy ile haberleşti.”</p>
<p>“Ruzskiy, Nikolay’la birlikte mi?”</p>
<p>“Pskov yakınlarında bir yerde imparatorluk treninde sıkışıp kaldılar. Rodzianko, Ruzskiy’i Nikolay’ın gitmesi gerektiğine ikna etmiş gibi görünüyor ama asıl mesele Ruszkiy’in çarı buna ikna edip edemeyeceği.”</p>
<p>“Bütün bu olan bitenler bile onu ikna edemiyorsa bir tek generalin fazla bir şey yapabileceğinden kuşku duyarım.”</p>
<p>“Duyduğuma göre herkes ona aynı mesajı veriyormuş. Cephedeki bütün generallerden telgraflar geliyormuş.” Derin bir nefes aldım. Bunu kabullenmek zordu. Nekrasov benden daha gençti ama onun bile bu fikre alışması güçtü. Yüksek sesle dillendirdim. “Ve çok yakında artık Rusya’nın bir çan olmayacak.”</p>
<p>“Eh, bir çar olacak -II. Aleksey- ama gücü olmayacak. Yine de on iki yaşında bir çocuk için pek keyifli değil.” “Sovyet’in bir anayasal monarşiye destek olmasını anlayamam.”</p>
<p>“Mücadeleye değer bir şey olduğunu düşünmüyorlar. Bu sadece seçimler yapılana kadar görev yapacak geçici bir hükumet. Zamanı geldiğinde bir anayasada karar kılacaklar.”</p>
<p>“Ne zaman?”</p>
<p>“Yıl sonu gelmeden ama Aleksey’in o zamana kadar hayatta kalıp kalmayacağını Tanrı bilir.”</p>
<p>Bir çocuk için böylesine haşin bir ifadede bulunmak gereksizdi ama bu ifadenin doğruluğunu azaltmazdı. Detayları bilmiyordum ama hepimiz ailesinin çareviçe karşı ne kadar dikkatli davrandığını, onu zarar verebilecek her şeyden nasıl koruduğunu biliyorduk. Çareviçin, ayrıntıları halktan saklanan korkunç bir hastalığı vardı. Benden daha fazla şey bilenlerin çoğu onun bu kadar zaman hayatta kalmış olmasına şaşırıyordu. Ama Aleksey ölse bile, yine de bir çar olurdu. Onun erkek kardeşi yoktu ama ne kadar uzaktan akrabası olursa olsun her zaman birisi bulunurdu. Hanedanların işleyişi böyleydi.</p>
<p>“Bu arada sana ne düştü?”diye sordum. “Kabinede?”</p>
<p>Nekrasov’un dudakları hafifçe kıvrıldı. “Ulaştırma.”</p>
<p>Gülmemeye çalıştım.</p>
<p>Günün geri kalamnı sarayda Duma üyeleriyle ve tanıdığım Sovyet üyeleriyle görüşerek geçirdim. Hikâye büyük ölçüde Nekrasov’un anlattığı gibiydi. Birkaç kişi muazzam şeyler olduğunu ya da olayların daha bir hafta önce Uluslararası Kadınlar Günü’nde başladığım kabul edebiliyordu. Ama herkes biliyordu ki, her şey bundan çok daha önce, çoğumuz daha doğmadan önce başlamıştı. Yine de ortama olayların gelişmesini beklemenin verdiği bir âcizlik havası hâkimdi. Gerçekte ülkeyi yönetiyor olmasa bile, Nikolay’ın saltanatı hâlâ devam ediyordu ve son resmi açıklaması her şeyi değiştirebilirdi. Ama nihayet beklentilerin olgunlaştığı bir noktaya gelinmişti artık.</p>
<p>Güneşin batmasına daha çok zaman varken eve doğru yola çıktım. Tavriçeskiy Sarayı’nın önündeki kalabalığın arasından geçebilmek için yol açmaya çalıştığım sırada etrafta konuşulanlara kulak kabarttım. Anlayabildiğim kadarıyla insanlar olayların ne kadar hızlı gelişmeye başladığını pek fark etmemişlerdi. Ama yapılacak bir açıklamayı ilk duyan kişiler olmak için -Kış Sarayı’nda ya da Devlet Konseyi’nin olduğu Mariinskiy Meydanı’nda değil- burada beklemeleri gerektiğini bilecek kadar haberleri vardı olanlardan. Kimse bana bir şey bilip bilmediğimi sormakla ilgilenmedi çünkü yeterince önemli görünmüyordum. Bunun için Tanrı’ya şükrettim.</p>
<p>“Hâlâ kıza dair bir işaret yok, değil mi?” diye sordum. Eve geldiğimde Nadya mutfakta oturuyordu.</p>
<p>“Elbette yo… Hayır, işaret yok.” Nadya’nın kendisini niye düzelttiğini anladım. “Elbette yok,” demek, “daha gündüz vakti olduğu için ve kız da bir <i>vurdalak</i> olduğu için onu görmüş olması imkânsız,” demekti. Bu, üstüne atlamamamız gereken bir varsayımdı.</p>
<p>“Bu gece Dimitriy’i görmek için dışarı çıkmayacağım,” dedim. “Bu iş bitene kadar geceleri hiç çıkmayacağım.” Nadya masanın üzerinden uzanıp elimi tuttu. “Ya hiç dönmezse?”</p>
<p>“Dönecek,” dedim. Sesimdeki güven ifadesi nedensiz değildi. Anastasya, Yuda’nın günlüklerini almıştı. Henüz İngilizcesini okumayı ya da tercüme ettirmeyi başaramamış olsa bile, yakında bunu yapardı. O zaman kendisi ve mensubu olduğu tür hakkında ne kadar şey bildiğimi öğrenmek için geri dönmesi gerekecekti.</p>
<p>“Buna dayanamam,” dedi Nadya. “Hiç bilemeyecek olmaya.”</p>
<p>“Bu gece dışarıda bekleyeceğim,” dedim. “Caddenin karşı tarafında. Böylece onu kaçırmam.”</p>
<p>“Peki, ben ne yapabilirim?”</p>
<p>“Yukarı çık. Kapını kilitle ve bekle.”</p>
<p>“Ya sabaha ölmüş olursan?”</p>
<p>“O zaman haklı olmanın verdiği tatmin duygusunu tadarsın.” Bunu söylemem korkunçtu. Nadya ayağa kalktı ve Polkan’ın onu takip etmesi için parmağını şaklattı. Aklımı başıma toplayıp ona seslenene kadar kapıya ulaşmıştı bile. “Affedersin. Söylediğim şey aptalcaydı.”</p>
<p>“Sana fazla bir seçenek bırakmadım, değil mi?”</p>
<p>Nadya çıktı. Yarım saat kadar bekledim, sonra yukarıya, oturma odasına çıktım. Nadya’nın omzuna dokunduğumda elini parmaklarımın üstüne koydu, sonra gidip karşıma oturdu. Polkan’ın resmi hâlâ orada duruyordu. Onu buruşturup şömineye attım. Sıcakta kâğıdın kıvrımlarının açıldığını ve karardığını gördüm; sonra siyah üzerinde siyah bir çizime dönüşmeye başlayan eskiz çok geçmeden tamamen kül olup kayboldu. Zaman yavaş geçiyordu. Daha önce hiç bu kadar korktuğum bir şeyi böyle sabırsızlıkla beklememiştim. Yuda’yı öldürdüğüm sıralarda korkuyu pek tanımıyordum. Bütün yaşamım boyunca bu karşılaşmayı beklemiştim. Bu yeni yüzleşme ise bana dayatılmıştı. Bu adil değildi, sadece bana karşı değil. Yuda’yla karşılaşacağımı bildiğim dönemlerde birisi tarafından seviliyor olmadığımdan ve, “Ya sabaha ölmüş olursan?” diye sorabilecek kimsenin bulunmadığından emin olmak konusunda çok dikkatli davranıyordum. Her şeyi böyle bırakmış olsam daha iyi olurdu.</p>
<p>Bu düşünceyi daha zihnimi terk etmeden reddettim. Nadya’ya baktım ve gözlerimde yaşların biriktiğini hissettim. Onunla birlikte geçirdiğim yıllar için pişmanlık duymamı gerektirecek inandırıcı bir nedenim yoktu. Bu yüzden Nadya’nın başına nasıl bir dert açacak olursam olayım, onunla bir an için bile olsa aynı odada oturuyor olmanın verdiği mutluluk bunu karşılamaya fazlasıyla yeterdi. Kendi mutluluğumu onun bedbahtlığıyla dengelemem bencilce olabilirdi ama sevgililer ne söylerse söylesin, aşk bencildir.</p>
<p>Ona baktığımı gördü ve soru sorar gibi bir kaşını yukarı kaldırdı.</p>
<p>“Seni seviyorum,” diye fısıldadım.</p>
<p>“O zaman geri dön.”</p>
<p>Sonunda dışarıda hava kararmaya başladı. Duvardaki düğmeye dokundum ve odamız aydınlandı. Jeneratörler şimdilik çalışıyordu ama bunun ne zaman değişeceğini kim bilebilirdi?</p>
<p>“Aşağıya ineceğim,” dedim. “Arkamdan kapıyı kilitle.”</p>
<p>Yanıma gelip bir veda öpücüğü verdi. Arkasını dönmüş giderken sesi geldi. “Ben de seni seviyorum.”</p>
<p>Aşağı indim ve elektrik fenerini almak üzere mutfağa uğradım. Kontrol edip hâlâ çalıştığından emin oldum ve paltomun cebine soktum. Tekrar elektrik kesilecek olursa, tamamen karanlıkta kalmak istemiyordum ama fenerin ışığı ancak bir <i>vurdalak</i>’ı görebilmem için yeterli olurdu, öldürebilmem için değil. Dışarı çıkıp caddenin karşı tarafına geçtim. Başımı pencereye doğru kaldırdığımda Nadya’nın aşağı baktığını gördüm. Ona neşeyle el salladım, sonra yürümeye başladım. Saklanabilecek tek yer Aziz Panteleimon Kilisesi’nin girişiydi. Cadde boyunca biraz yürümek gerekiyordu ama kapımızı ve her iki yöne doğru uzun bir mesafeyi görebiliyordum. Bir ara bir rahip gelip kapıyı kilitleyecekti ama o zamana kadar hava daha kararmış olacak, ben de kilisenin yan tarafındaki gölgelik yere saklanabilecektim. Sabah kapı yeniden açılacaktı ve Nadya’yla ikimiz -başka kimsenin olmayacağı neredeyse kesindi- Syeva’nın cenaze törenine katılacaktık. Şans yardım ederse, o zamana kadar Syeva’nın ölümünün öcü alınmış olacaktı.</p>
<p>Genç kız neredeyse saat ona doğru geldi. Beklediğim gibi, rahip kapıyı kapatmış, ben de oradan ayrılmak zorunda kalmıştım. Cadde boş değildi ama kalabalık da sayılmazdı. Bereket versin ki, başımın üzerinde yükselen lambalar ışık vermeye devam ediyor ve bu da hâlâ elektriğimiz olduğunu gösteriyordu. Bunun dezavantajı kızın beni görmesini kolaylaştırmasıydı ama zaten o bir vampirse beni sadece yıldızların ışığının yardımıyla da pekâlâ görebilirdi.</p>
<p>Fontanka’nın olduğu yönden geliyordu ama köprüyü mü geçmiş yoksa rıhtım boyundan mı yürümüş olduğunu bilemiyordum. Şehirdeki çoğu kişi gibi soğuktan iyi korunacak şekilde giyinmişti; üstünde ağır bir paltoyla kürk şapka vardı, Nadya’nın ödünç verdiği bir şapka. Onu tanımak güç olabilirdi ama minyon görünümü yaşım ele veriyordu ve şapkanın altından görünen altın sarısı saçlarının parıltısını karıştırmak imkânsızdı. Yalnız olmamasına şaşırmamalıydım.</p>
<p>Bu bir erkekti, bir asker ama subay değildi. Karanlıkta üniformasını hangi alaya bağlı olduğunu anlayabilecek kadar iyi göremedim. Kolunu kıza dolamıştı. Kızın kurbanlarım cezbetmek için bir fahişe gibi davrandığı belliydi. Belki de o kadar ileri gitmesi bile gerekmiyordu. Son zamanlarda medeni normallik halinin çöküşüyle birlikte çok sayıda kadın sokaklarda bunu yok pahasına yapıyordu. Ama elbette Anastasya’nın bunu sokaklarda yapmasına gerek yoktu. Ona bir oda vermiştik. Onu müşterilerini kabul etmek için kullanıyorduysa, bu yeterince kötü olurdu; ama onun müşterisi yoktu, sadece kurbanları vardı. Yakında bu sona erecekti.</p>
<p>Kapıya gelince durdular, asker döndü ve onu öpecekmiş gibi yüzünü ve boynunu okşadı. Kız kıkırdadı ve onu geri itti ama bu tavrı inandırıcılıktan uzaktı. Kapının kilidini açtı, sonra içeri girdiler.</p>
<p>Caddede koşmaya başladım. Kafasındaki en aşağılık düşüncelerle böyle bir kızı tavlamaya çalışan bu adama pek saygı duymamama rağmen, kendisini bekleyen kaderi hak etmiyordu. Hızlı davranırsam onu kurtarabilirdim. Ama tam o anda bağırışlar ve gülüşmeler duydum, sonra köşeden bir grup insan çıktı. Yirmi kişiden fazlaydılar, bazıları asker, diğerleriyse işçiydi. Son birkaç gecedir gördüklerimden farklı -daha az veya daha fâzla sarhoş- değillerdi ama daha keyifliydiler. Eve gidebilmek için önlerine geçmeye çalıştıysam da yolumu kestiler. Aralarından geçmeye çalıştım fakat göğsümden ittiler ve kendimi karla kaplı yolda oturur buldum.</p>
<p>“Hoşuna gitti mi <i>burzhooi</i>?” diye bağırdı aralarından biri. “Şimdi <i>bizim</i> geçmemize izin vereceksin.”</p>
<p><i>Burzhooi</i> sözcüğünü daha önce duymuştum. Bu, “burjuva” sözcüğünün kötü telaffuz edilmiş şekliydi, pek beni tarif ettiği söylenemezdi ama Lenin veTroçki gibi entelektüellerin yazılan dışında, bir zamanlar kendilerinden daha yüksek statüde bulunduğunu düşündükleri herkes için kullandıkları bir düşmanlık ifadesiydi. Yerimden kalkmadım. Neşeleri yerinde olduğu için şanslıydım, yoksa dayak yemem işten bile değildi. Yanımdan geçerlerken bir tanesi tüfeğini omzundan indirip bana doğru nişan aldı. O an geçene kadar ne yaptığını bile anlayamamıştım. Ağzıyla bir patlama sesi çıkardı ve silah geri tepmiş gibi arkaya doğru sendeledi, sonra güldü ve yoluna devam etti. Ateş etseydi, son günlerde böyle saçma bir nedenden dolayı ölen tek kişi ben olmayacaktım.</p>
<p>Onlar gittikten sonra ayağa kalktım ve kapıya doğru yürüdüm. Anastasya kapıyı arkasından kilitlemişti ama kendi anahtarım yanımdaydı ve birkaç saniye sonra içerideydim. Merdivenlerde ışık açıktı, ihtiyacımız olan elektriğin mevcut olduğu son kez doğrulanmış oluyordu böylece. Ses çıkarmamak için ayakkabılarımı çıkardım, sonra Anastasya’nın odasına doğru basamakları çıkmaya başladım.</p>
<p>Üst kattaki sahanlıkta birisi duruyordu. Bir an onun, kendisini bekleyen tuzağın farkına varıp durumu aleyhime çevirmek üzere olan Anastasya olduğunu sandım ve korkuya kapıldım. Ama Nadya’ydı. Ona yukarı çıkmasını işaret ettim ama başını salladı. Ardından olduğu yerde kalmasını istediğimi gösteren bir işaret yaptım ve bu defa sözümü dinleyecekmiş gibi göründü. O sabah erken saatlerde yaptığım gibi tekrar kapının kolunu tuttum. Kapının altından sızan normal ışığı görebiliyordum. Bu işime yarayacaktı, elektrik anahtarını görmem daha kolay olacaktı.</p>
<p>Anlaşılmaz bir nedenden dolayı içimden üçe kadar saydım, sonra hızla kapıyı açtım.</p>
<p>Karşımdaki sahne tam görmeyi beklediğim gibiydi ama yine de içimi dehşet ve tiksinti duygusuyla doldurdu. İkisi de yatakta beline kadar soyunmuş ve yüzleri birbirine dönük olarak diz çökmüş durumdaydı. Onları yandan görüyordum. Anastasya adama yaklaşmış ve göğüslerini onun göğsüne bastırmıştı. Hamile karnının çıkıntısı her zamankinden daha belirgindi. İkisinin de kolları yandaydı ama parmaklarını gevşek bir biçimde birbirine dolamışlardı. Adamın başı arkaya doğru eğilmiş, ağzı ise bir dehşet çığlığı atacakmış gibi açılmıştı. Bunun nedeni hemen anlaşılabiliyordu. Anastasya ağzını sonuna kadar açmış ve dudaklarını onun boynuna bastırmıştı. Adamın omzundan aşağı sızan kanı görebiliyordum çünkü kızın içebileceğinden çok daha hızlı fışkırıyordu.</p>
<p>Anastasya beni duymuş olmalıydı çünkü başını kaldırıp bana baktı. Gözleri zevk, heyecan ve tuhaf bir zafer ifadesiyle pırıl pırıldı. Dişleriyle açmış olduğu iki karanlık delikten akan kan dudaklarına, yanağına ve çenesine bulaşmıştı. Sanki bir teyit daha gerekiyormuş gibi aynaya baktım ve hiçbir şey göremedim. Anastasya konuşmaya başlayacakmış gibi görünüyordu ama söyleyecekleri beni ilgilendirmiyordu. Elektrik şalterine doğru uzanırken sonunda ne yaptığıma bakmam gerekeceğini biliyordum ama şu anda gözlerimi Anastasya’nınkilerden ayıramıyordum.</p>
<p>Sonra bir el bileğimi kavradı. Dehşet içinde o tarafa baktığımda Nadya’nın yammda durduğunu gördüm. Birlikte planladığımız -ve ikimizin de çok gerekli olduğunu düşündüğümüz- şeyi yapmama neden engel olmak istediğini çözmeye çalıştım. Sonra Nadya konuştu.</p>
<p>“Bırak ben yapayım,” dedi.</p>
<p>Diğer eli elektrik anahtarının üzerindeydi ve onu çevirmeden önce benim onayımı beklemedi. Ani etki tıpkı geçen geceki gibiydi. Oda birden pırıl pırıl aydınlandı. Bu defa, asıl ampul de yanıyor olduğundan, gözlerim oldukça çabuk adapte oldu.</p>
<p>Anastasya’nın tepkisi daha hızlıydı. Onun ışıktan gelecek tehlikeyi nasıl bu kadar çabuk sezdiğini bilemiyorum çünkü bu hiç tanımadığı bir şeydi fakat bir anda yatağın üzerinde duran battaniyeyi kapıp üstüne çekerek ışığa karşı kalkan yaptı. Yanına gidip battaniyeyi onun üzerinden çekmek ve bedeninin hızla toza dönüştüğünü görmek için çok çaba harcamam gerekmiyordu ama o an dikkatim dağıldı.</p>
<p>Anastasya, odadakiler arasında Yabloçkov Mumları’ndan etkilenen tek kişi değildi. Adam -kurbanı- korku verecek ölçüde tanıdık bir tepki vermişti. Bu şekilde öldüklerini gördüğüm diğer iki vampir sadece bir tek muma maruz kalmış ve memnuniyet verici bir şekilde yavaş ve can çekişerek ölmüşlerdi. Buradaysa aynı süreç birkaç saniyeye sıkışmıştı. İlk önce adamın boynuna bulaşmış olan kan alev aldı. Onların ışığa en duyarlı kısımlarının kanları olduğunu uzun zamandır biliyordum. Saniyeler sonra kanı, ışığa maruz kalan cilt takip etti. Önce karardı, sonra buruşup soyuldu ve altından kaslarla organlar ortaya çıktı. Bunlar yanmaya fırsat bile bulamadan bir anda gri bir toza dönüştü ve o toz birkaç saniye boyunca adamın bir zamanlar vücudunun üst kısmının olduğu yerde havada asılı kaldı. Pantolonun koruduğu bacaklar ve karnın alt kısmı hemen yok olmadı. Bu kısım yatağa devrildi ve üst taraftaki delikten giren ışıkla birlikte tütmeye başladı. Vücudun üst kısmının kalıntısı olarak havada süzülen toz bulutu birazdan aşağı indi ve kurbanın bedeninin geride kalan izleri de yavaş yavaş kaybolup gitti.</p>
<p>Bütün bunlar olup biterken neredeyse çıt çıkmamıştı ama aniden parçalanan bir camın ve dağılan tahtaların çıkardığı gürültüyle sessizlik bozuldu. Odanın içinde aniden soğuk bir rüzgâr esti. Başımı kaldırıp baktığımda pencerenin parçalanmış olduğunu gördüm. Çerçevenin kalıntılarından Anastasya’nın kendisini korumak için kullandığı battaniye sarkıyordu. Oraya koşup aşağıdaki caddeye baktım. Anastasya oradaydı, çıplak sırtına dökülmüş saçlarıyla yüzüstü karların üzerinde yatıyordu. Vücudunun ışıkla temas eden yerlerinden duman tüttüğünü görebiliyordum. Seçebildiğim kadarıyla sol elinin büyük kısmı yok olmuştu ama çok geçmeden yeniden çıkardı. Oradan geçen birkaç kişi etrafında toplanmıştı bile. Bazıları ölmüş olup olmadığını kontrol etmek için yanına yaklaşıyor, diğerleri de başlarını kaldırmış, biraz önce düştüğü pencereye, yani bana, bakıyorlardı.</p>
<p>Ama hiçbiri bir şey yapamadan Anastasya ayağa kalktı. Birazı geriye kalmış olan insani içgüdülerinin ifadesi olarak çıplak göğüslerini kapatmak için ellerini kaldırdı. Sol elinin sadece başparmağının kalmış olduğunu net olarak görebiliyordum. Gerisiyse battaniyeyi üstüne çekerken ışığa maruz kalmış olmalıydı. Başım kaldırıp bana baktı ama gözlerinde nefret değil, sadece daha önce de tanık olduğum bir zafer pırıltısı vardı fakat şimdi daha yoğundu.</p>
<p>Sonra koşmaya başladı.</p>
</body>
</html>