<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>


<link href="../Styles/ey1.css" type="text/css" rel="stylesheet"/>
</head>
<body>
<h1>V. Bölüm</h1>
<p>“…yine Moskova’daki çay dükkânındaydım. Zimeyeviç ölmüştü ve artık onun düşüncelerini algılayamıyordum. Sana büyük bir rahatlama olduğunu söyleyebilirim.” Konuşurken Dimitriy’e bakmıyordum ama artık yüzünü görmek için başımı kaldırmıştım. Etkilenmiş ve -onun oturup <i>Bahar Ayini</i>‘ni ilk defa seyredişini düşündüğüm zaman gözümün önüne gelen görüntüde olduğu gibi- büyülenmişti. Ama bu onun için yeni bir şey olamazdı.</p>
<p>“Sen de bunu deneyimlemedin mi?” diye sordum. “Tıpkı benim gibi?”</p>
<p>“Deneyimledim ama senin gibi değil. Ne zaman onun gözleriyle görmeye başlasam, onu kendimden uzaklaştırmaya çalışıyordum. O nerede olursa olsun, aramızda hangi kıtalar ya da okyanuslar olursa olsun ona geri dönüp kanım tekrar paylaşmaya ihtiyaç duyacağımı biliyordum. Senin gördüklerini ben de gördüm ama o kadar açık bir şekilde değil. Eğer bunun, onun ölümünün görüntüsü olduğunu bilseydim o âna daha fazla değer verirdim.” “Anlattıklarım hoşuna gitmiş gibi görünüyorsun.” “Öyle. Öyle. Artık burası güvenli; o gitti. Ne kadar istesem de geri dönemem.”</p>
<p>“Ne olduğunu biliyor musun?” diye sordum. “Onun bu noktaya nasıl geldiğini?”</p>
<p>Dimitriy başını salladı. “Birkaç tahminde bulunabilirim. Adamların İngiliz olduğunu söyledin; Zimeyeviç’in İngiltere’ye gitmek için iyi bir nedeni vardı.”</p>
<p>“Nasıl bir neden?”</p>
<p>“Yuda, Zimeyeviç’ten çaldığı şeyleri orada saklamıştı; tabii sözüne güvenilebilirse: onun son kan örneğini ve elbette Ascalon’u.”</p>
<p>“Aziz George’un ejderhayı öldürmek için kullandığı kılıç.”</p>
<p>“Kılıçtan çok mızrak,” diye açıkladı Dimitriy. “Zimeyeviç onu bulmuş mu? Yani İngiltere’de?” “Önemi var mı? Ölürken elinde miydi?”</p>
<p>Hafızamı yokladım ama mızrağa benzeyen bir şeyin izine rastlayamadım. Başımı salladım.</p>
<p>“Sanırım sen bilebilirdin,” dedi Dimitriy. “Ona çok değer veriyordu.”</p>
<p>“Neden?”</p>
<p>“Hiç öğrenemedim. Bunu benden sakladı. Bir defasında sormuştum ve onun sadece manevi bir değerinin olduğunu söylemişti.”</p>
<p>“Bu pek onun tarzı değil.”</p>
<p>Dimitriy güldü. “Ah, bilsen şaşardın.”</p>
<p>“Belki; ama Ascalon’u ele geçirmek için muazzam bir çaba sarf etti, sen de öyle; Ermeni kilisesinin altına tüneller kazacak kadar. Gerçek bir değeri olmalı, bir gücü.” “Zimeyeviç artık yokken bile mi?”</p>
<p>“Nerede olduğunu bilmek ve yok etmek kendimi daha güvende hissettirecek.”</p>
<p>Dimitriy burnundan derin bir nefes aldı. Titriyordu. “O zaman bunu benim yardımım olmadan yapman gerekecek. Mızrağın yakınında bile olmak istemiyorum. Bana çok fazla… onu hatırlatacaktır.”</p>
<p>Tartışmaya çalışmadım. Her şeyden önce onun Zimeyeviç’ten kurtulabilmek için ne kadar çok çaba sarf ettiğini anlıyordum. Bir süre sessizce oturduk, sonra Dimitriy konuşmaya başladı. “Ascalon’u bulmak istiyorsan kime soracağını biliyorsun tabii ki.”</p>
<p>“Kime?”</p>
<p>Dimitriy şaşırmış bir ifadeyle bana baktı. “Geriye başka kim kaldı ki? 1812’de Rusya’ya geldikleri zaman babam <i>opriçnik</i>’lerin on bir tanesini öldürdü. Artık Zimeyeviç de öldü. Geriye yalnızca bir kişi kalıyor.”</p>
<p>Şimdi gülme sırası bana gelmişti. “Yuda mı? Hayır, Yuda, Zimeyeviç’ten bile önce öldü.”</p>
<p>“Ne?”</p>
<p>“Aleksandr ile aynı gün, hatta neredeyse aynı anda, Ascalon’un bir zaman saklanmış olduğu yerde, Malaya Sadovaya Caddesi’nin altındaki mahzende.”</p>
<p>“Nasıl bu kadar emin olabiliyorsun?”</p>
<p>“Çünkü onu ben öldürdüm.” Sesime hâkim olan gurur ifadesini saklamaya çalıştım.</p>
<p>“Bu kolay olmamıştır.”</p>
<p>Geriye bakıp düşündüm. Sonuçta çok kolay olmuştu: Sadece yeni bir tür ark lambasına akım vermeyi sağlayan elektrik anahtarına bir fiske atmıştım. Ama kapanış eyleminin bu kadarcık olmasının nedeni yıllar süren hazırlıktı; bir vampire karşı etkili silahı bulmak için -annemle birlikte çalışıyorduk- yıllar boyunca yapılan araştırmalar ve deneyler; hangi ismi kullanıyor olursa olsun Yuda’nın izini bulmak için yıllarca devam eden soruşturmalar ve son olarak da ona yaklaşıp Petersburg caddelerinin altındaki -bir zamanlar Ascalon’u saklamış oldukları- o mahzene çekebilmek için harcanan aylar. Tuzağa düşecek olanın ben olduğumu düşünmüştü ama ben sadece onu oraya çekebilmek için gereken yemdim.</p>
<p>Birçok defa yaptığım gibi, Yuda’nın parlak ışığa karşı gösterdiği tepkiyi ve bundan aldığım zevki hatuiadım. Önce kafası karışmış ve tehlikeyi fark etmemişti fakat ardından rahatsızlığın yavaş yavaş acıya, sonra da işkenceye evrilişini hissetmişti. Etleri kavrulmaya başladığı zaman kaçmaya çalışmıştı ama ben daha hızlı davranmıştım. Kendi çift bıçaklı aletini kullanarak elbiselerini kesmiş ve böylece ışığın cildinin her yerine temas etmesini sağlamıştım. Kolları ve bacakları toza dönüşür ve göz kürelerinden alevler fışkırırken izlemiştim. Ama bu sadece en sonundaydı. Ondan önce başka bir şey olmuştu.</p>
<p>“Kendini savundu,” dedim Dimitriy’e. “Beni ısırmayı başardı ama onun için artık çok geç olmuştu.” Dişlerini boğazıma geçirdiği ve kanımı emdiği zaman hissettiklerimi anımsadım. Ama bu, en kötü yanı değildi.</p>
<p>“Seni ısırdı mı? Yani… onun zihnini paylaştın.”</p>
<p>“Kısa bir süre.” Bunun anısı son derece canlıydı ve onca yıl sonra bile etkisi azalmamıştı; etimde dişlerini hissetmekten ve kanımı yalayıp yutarken çıkardığı sesten daha kötüsü, benimkilerle karışan düşüncelerinin varlığıydı. “Tuhaftı,” dedim, “sanki benimle çok belirli bir şeyi paylaşmak istiyordu, anlamsız bir şeyi ama sözcükleri sanki benimle konuşuyormuş gibi açıkça anlayabilmiştim.”</p>
<p>“Ne demişti?”</p>
<p>“’<i>Lyoşa</i>’ya deki…’ demişti.”</p>
<p>“Neydi o?”</p>
<p>“Hepsi bu kadardı,” dedim. “Başka bir şey söyleyemeden öldü.”</p>
<p>“Peki, Lyoşa derken babamı mı kastediyordu?”</p>
<p>“Hep öyle olduğunu düşündüm. Aleksey ismi için çok sık kullanılan bir kısaltma.”</p>
<p>Dimitriy başını salladı. “Yuda ona hep öyle hitap ederdi.”</p>
<p>“Sana bir şey ifade ediyor mu?” Fazla hevesli görünmemeye çalışıyordum. Yıllar içinde Yuda’nın ne kastetmiş olabileceği hakkında kafa yormuştum ama bir sonuca varamamıştım. Bununla uğraşmayı büyük ölçüde bırakmıştım ama Dimitriy’in bir anlam çıkarabilmesi olasılığı her zaman vardı.</p>
<p>Omzunu silkti. “Bilmiyorum. ‘<i>Lyoşa’ya de hepsi benim hatamdı</i>?’Pek olası görünmüyor.”</p>
<p>Güldüm. “Ben gerçekten hiç mantıklı bir sonuca varamadım.”</p>
<p>Dimitriy elleriyle uyluklarına vurdu ve aniden eyleme hazırmış gibi ayağa kalktı. “Hepsi geçmişte kaldı,” dedi. “Şimdiye bakmalıyız. Aynı taraftayız Mihail, en azından devrim bağlamında.”</p>
<p>Ayağa kalkıp yüzüne baktım. Boyu benden epeyce uzundu. “Aynı neticeyi ümit ediyoruz,” diye kabul etmek zorunda kaldım.</p>
<p>“Nikolay birliklerine grevcilere ateş açmalarını emrederse o neticeye ulaşabilecek miyiz? Ve bu önlenebilecek olsa bile, o insanlardan böyle bir fedakârlık yapmalarını isteyebilir miyiz?”</p>
<p>“Ne öneriyorsun?”</p>
<p>“Orada olacağız. Sokaklarda çatışmalar olacak -hatta oluyor da- ve biz de onları doğru yöne çevirebiliriz. Birkaç gerici subayın ölmesi yüzlerce hayat kurtarabilir.”</p>
<p>Yüksek sesle güldüm. “Umurundaymış gibi yapma.”</p>
<p>“Benim umurumda olsa ne fark eder? Sen umursuyorsun. O yüzden bize yardım edeceksin.”</p>
<p>“Size yardım etmek mi? Nasıl?”</p>
<p>“Babanım <i>opriçnik</i>’lere yardım ettiği gibi. Gündüz saatlerinde bizim gözümüz, kulağımız ol. Stratejimizi planla. Bizi silah olarak kullan.”</p>
<p>Gözlerine baktım ve içtenlikten başka bir şey göremedim. Ya da belki yalnızca bir şey göremedim. Ama onu harekete geçiren sebep ne olursa olsun, mantığı sağlamdı. O -onlar- devrimin seyrini değiştirebilirdi.</p>
<p>“Bunu düşüneceğim,” dedim. “Bu akşam seninle buluşalım. Ama burada değil.”</p>
<p>“Hayır.” Bir an düşündü. “<i>Bronz Atlı</i>‘nın<a id="dipnot018" style="vertical-align: super;" href="../Text/dipnotlar.xhtml#sonnot018">[1]</a> yanında. Dokuz buçukta.”</p>
<p>Orası çok uygun bir yerdi. Ona elimi uzattım fakat benimle tokalaşmadan önce eğilip yerdeki karların arasından bir şey aldı. Bu benim bastonumdu ve sivriltilmiş ucu hâlâ açıktı. Dimitriy, yüzünde dalgın bir gülümsemeyle inceledi onu, elinde açıkça kendi türüne ölüm getirmek için hazırlanmış bir nesneyi tutan bir vampir için tuhaf bir ifadeydi.</p>
<p>“Bu annenindi,” dedi.</p>
<p>Başımla onayladım.</p>
<p>“Hepimizde bir tane vardı,” diye devam etti, “bende, Tamara’da ve… Yuda’da. Onu ben düşünmüştüm. Bunun günün birinde bana karşı kullanılabilecek olması tuhaf, değil mi?” Bastonu bana uzattı. “Böyle bir şey olmayacağından emin olalım,” diyerek bitirdi konuşmayı.</p>
<p>Bastonun başlığını cebimden çıkarıp tekrar ucuna taktım. Bu, sembolik bir hareketti fakat ona bir vaatte bulunmayacaktım. El sıkıştık ve mezar taşlarının arasından beni caddeye çıkarabilecek bir patika arayarak yürümeye başladım. Sonra aklıma son bir soru geldi. Arkama dönüp baktığımda Dimitriy’in hâlâ orada durduğunu ve beni izlediğini gördüm.</p>
<p>Mezarların arasından sesimi duyabilmesi için yüksek sesle konuştum. “İnsanlardan hayatlarını feda etmelerini istemememiz gerektiğini söyledin.” Dimitriy başını salladı. “Peki ya sen?” diye sordum. “Dava için yaşamını feda eder miydin?”</p>
<p>Dimitriy bir an durdu ama yanıtını uzunca düşünmeye ihtiyacı olduğunu sanmıyorum. “Bunu yapabileceğimi uzun zaman önce öğrendim. 1825’te Senato Meydanı‘nda tamamen tesadüf eseri olarak hayatta kaldım; etrafımdakilerin çoğuysa öldü. Şanslı olduğumu sanmıştım. Ama Paris’teki o tiyatroda otururken yanlış düşündüğümü biliyordum. <i>Bahar Ayini</i>‘yle ilgili bir öykü vardır. Onun bir Rus halk masalına dayandığı düşünülür ama bu gibi şeylerin nasıl koşullara uygun şekilde düzenlenebildiğini bilirsin. Fakat bana inandırıcı gelmişti.”</p>
<p>“Ne oluyordu?” diye sordum.</p>
<p>“İkinci bölümünde sahnede bir grup genç kız vardır. Aralarından bir tanesi seçilene kadar halkalar halinde yürürler. O ise ‘Seçilmiş Olan’dır.”</p>
<p>“Ne için seçilmiş?”</p>
<p>“Dans etmek için.”</p>
<p>“Hepsi bu mu?”</p>
<p>Dimitriy ağzının kenarıyla gülümsedi. “Evet, hepsi bu. O dans eder ve dans eder, ta ki gücünü yitirene kadar. Tükenişin ötesine geçene, ölene kadar dans eder.”</p>
<p>Neredeyse gülmemi tutamayacaktım ama kendime hâkim oldum. Bunun Dimitriy için anlamının büyük olduğu açıktı. Açıklama olarak eklemek istediği bir şey vardı.</p>
<p>“Yapabildiği tek şeyi yapar -dans eder- kendisini öldürene kadar dans eder. Ve ben de aynısını yapmaya hazırım. Ölmek istemiyorum ama mecbur kalırsam bu beni mutlu edecektir. Eskiden askerdim ve şimdi bir vampirim. Bu ikisinin ortak bir yeteneği vardır, o da kan dökmektir, öldürmektir. Sen de benim kadar iyi biliyorsun ki, bu devrimin başarıya ulaşabilmesi için kan dökülmesi gerekecek. Ben bunu yapmaya -öldürmeye ve buna devam etmeye- hazırım, ta ki bu devrim gerçekleşene ya da ben ölene kadar.”</p>
<hr class="gecis"/>
<p>Eve sabahın erken saatlerinde döndüm. Uzun bir yürüyüştü ve yolda Dimitriy’in dediklerini ve ona güvenip güvenemeyeceğimi ve buna gerçekten ihtiyacım olup olmadığını düşündüm. Bir vampir gerçekten bir vatansever olabilir miydi? Bir vampir kan içme arzusu dışında başka bir şeyle ilgilenebilir miydi?</p>
<p>Yanıt basitti - evet. Yuda bir vampirdi ve tıpkı Zimeyeviç gibi bundan daha fazlasıyla ilgilenmişti. Her ikisinin de ilgi alanları beslenme arzusu kadar pisti, daha pis değillerse tabü. Yuda’yı büyüleyen şey öğrenmekti, kendi türü üzerinde deneyler yaparak öğrenmek. Zimeyeviç’in özlemiyse güçtü. Ama eğer Yuda kötü türden bir vampirse, o zaman Dimitriy’in de daha iyi türden olduğunu kabul etmek makuldü. Onların hayattayken nasıl olduklarını göz önünde bulundurduğumda, Dimitriy’in sahip olduğu özellikleri geliştireceğini varsaymak mantıklı olurdu. Ama yine de o yaşarken bir <i>vurdalak</i> olmayı tercih etmişti. Yuda tarafından oyuna getirilerek bunu aşk -sevdiği kadınla birlikte olabilmek- adına tercih ettiğine inandırıldığı için yapmış olduğu doğruydu ama zaten tam da bu fikri iğrenç bulmalıydı. Ben bu kadar kolay aldanmazdım, Aleksey de öyle.</p>
<p>Bu gereksiz bir ikilemdi. Dimitriy’i eylemlerine göre yargılayacaktım. O akşam tekrar buluşmayı planlamıştık ve ne yapacağımıza onunla buluştuktan sonra karar verecektim.</p>
<p>Şehrin kenarından dolaşıp doğuya yöneldim. Merkezin bu kadar uzağında her yer sessiz ve sakindi. Nevskiy Caddesi’ne gelip Fontanka’ya doğru yürürken alışılmadık bir şey dikkatimi çekti. Kalabalıklar ısınsın diye yakılan ateşler hâlâ yanıyordu ama çoğu kişi artık uyuyor olmalıydı. hükumet güçleri saldırmak için bu ânı seçer kaygısıyla nöbet bekleyen birkaç adam gördüm ama bunun olacağına dair bir işaret yoktu. Birden birçok kapı aralığında sevişen çiftler gördüm. Bu eylemin gönüllü olarak mı, zorla mı, yoksa para karşılığı mı gerçekleştiğini bilmiyordum ve zaten umurumda da değildi. Artık yapacağım herhangi bir yardım için, İlya’yla birlikte gördüğüm kızın sergilediğinden daha sıcak bir karşılama beklemiyordum ve onun başına gelenlerle karşılaştırıldığında bu kadınların yaşadığı şeyler bir hiçti.</p>
<p>Aniçkov Köprüsü’nün üstünde hâlâ heybetli bir nöbetçi beklemekteydi ama oradan geçmem gerekmiyordu. Nehri takip ettim ve çok geçmeden eve ulaştım. Geldiğimi duyarsa Syeva’nın karşılamaya geleceğini bildiğimden kapıyı sessizce açmaya çalıştım. Kilidi onu rahatsız etmeden açmayı başardım. Birinci katın merdiven sahanlığında kapılardan birinin altından ışık geliyordu. O kattaki odaları yıllardır kullanmamıştık ama bu oda bir yatak odasıydı. Oraya gidip kapı kolunu çevirmeye çalıştım fakat tam da olması gerektiği gibi kapı kilitliydi. Anahtarlar aşağıda bir yerdeydi fakat bu Syeva’yı uyandırmak demekti ve ben de zaten çok yorgundum.</p>
<p>Yukarıya çıkıp yatak odamıza gittim ve içeri girdim. Nadya’nın yumuşak nefesi duyuluyordu. Yanıma gelirken Polkan’ın patilerinin çıkardığı sesi duydum, sonra elimi koklayan burnunu hissettim. Gelenin ben olduğumu anlayınca dönüp yatağın yanındaki yerine gitti. Soyundum ve Nadya’nın yanına uzandım.</p>
<hr class="gecis"/>
<p>Uyandığımda yalnızdım. Perdelerin arasından süzülen gün ışığını gördüm. Saate baktım; sekizi geçiyordu. Tıraş olup çabucak giyindim ve hole çıktım. Nadya yemek odasında değildi, zaten orada nadiren kahvaltı ederdik. Aşağı indim ve onu mutfakta buldum, Syeva ve Polkan da oradaydı. Yanına gidip Nadya’yı öptüm.</p>
<p>“Geç kaldın,” dedi.</p>
<p>Karşısına oturdum. Yaşamıma dair hiçbir şeyi ondan gizlememiştim. Dimitriy Alekseyeviç’in adının da, doğasının da onu şaşırtmayacağını biliyordum ama Nadya’ya onu tekrar gördüğümü söylemek istemiyordum; henüz değil. Syeva önüme bir bardak çay koydu. Sıcak değildi, semaveri devamlı sıcak tutmak için çok fazla yakıt gerekiyordu. Ne söyleyeceğime karar verirken bir yudum çay aldım.</p>
<p>“Duma’daydım. Nikolay dağılmamızı istiyor.”</p>
<p>“Umarım bunu yapmazsınız.”</p>
<p>“Ben bundan yana olmam. Çoğu kişinin de olacağını sanmıyorum.”</p>
<p>Bir süre sessizce oturduk. Sonunda Nadya konuştu. “Yakında biteceğini düşünüyor musun?”</p>
<p>“Bitmek” derken ne kastettiğini merak ettim. Hâlâ Fransız Devrimi’nin çözümlenmesi gerektiğini düşünenler vardı. “Sanırım ortalık bir hafta içinde durulur, şu veya bu şekilde.”</p>
<p>“Halk daha fazla dayanamaz.” Sesinde öfke vardı. Ağlamak üzereydi. “Dün dışarıya çıktım. Açlıktan ölen aileler var. Ve donanlar.”</p>
<p>Masanın üzerinden uzanıp elini tuttum. “Bu hemen düzelmeyecek. Söz konusu olan çar da olsa, bu bir savaş.”</p>
<p>Elimin üstünü okşadı. “Bir şeyler yapmalıyız.”</p>
<p>“Yapıyoruz. Ben Duma’da. Sen de mutfakta.” Çayımı bitirip ayağa kalktım. “Aslında şimdi oraya gitmem lazım.”</p>
<p>Syeva’yla bakıştılar.</p>
<p>“Ben bundan daha fazlasını kastetmiştim. Biraz düşündüm. Burada bir sürü boş odamız var. Belki de birilerini yanımıza alabiliriz, sadece birkaç kişiyi. Gerçekten ihtiyacı olanları.”</p>
<p>Bunu daha önce konuşmuştuk ama o zamanlar durum şimdiki kadar acil değildi. İtirazım yine aynıydı. “Mesele odalar değil Nadya, yiyecek. Bize bile zar zor yetiyor.”</p>
<p>“Bu bir bahane değil; kolayca çare bulabiliriz, onlara kendi yiyeceklerini kendilerinin satın alması gerektiğini söyleyebiliriz ya da ben mutfakta bir şeyler ayarlayabilirim. Karneyle dağıtım çarşamba günü başlayacak.”</p>
<p>Nadya’nın gözlerine baktım. Haldi olduğunu biliyordum. Duma’da fakirlerin çektiği zorluklar hakkında konuşmayı ne kadar seviyor olursam olayım, gerçekte her gün onlarla yüzleşen Nadya’ydı. Ve buradaki odalardan bazılarını versek bile, onlarla ilgilenmek yine Nadya’yla Syeva’ya düşecekti. Ama aceleye getirmek istemiyordum.</p>
<p>“Bunu düşüneceğim,” dedim. “Sana bu akşam söylerim.”</p>
<p>Onu öptüm ve hemen evden çıktım.</p>
<p class="orta">***</p>
<p>Duma kendi âcizliğine alışmıştı. Nikolay bize konuşmak dışında bir yetki vermemişti ve biz de konuşuyorduk. Lvov güzel bir konuşma yaptı, onu Kerenskiy ve diğerleri izledi. Ben bir şey söylemedim. Buna gerek yoktu. tik konuşmadan itibaren çara itaat etmeyeceğimiz ve dağılmayacağımız belli olmuştu ama bunun dışında, olacakları beklemekten başka yapabileceğimiz pek bir şey yoktu. Ancak konuşmalar pozisyonumuzu netleştirmişti, eğer oturum yapabiliyorsak, hâlâ var olduğumuz tartışma götürmezdi.</p>
<p>Benim aklımsa başka yerdeydi: Dimitriy’de. Saat dokuz buçukta buluşmayı planlamıştık, zaman çok yavaş geçiyordu. Aklıma sabah Nadya’yla konuştuklarımız geldi. Birden her şey anlam kazandı. Evsizleri kabul edip edemeyeceğimizi sormuştu ama bunu bugünden geriye bakarak sormuştu. Eve geldiğim sırada bir kapının altından ışık sızdığını ve ertesi sabah da Syeva’yla ikisinin bakıştığım anımsadım. Nadya çoktan kimsesiz birilerini bulmuş ve boş bir odaya almıştı. Pek önemli değildi. Zaten onun istediği şeyi kabul etmeye karar vermiştim.</p>
<p>Öğle yemeği için ara verdiğimiz zaman dışarıya çıkıp şehirdeki havayı koklamaya gittim. Artık her yerde kalabalıklar vardı. Günlerden pazartesiydi, yani bir iş ve o yüzden de grev günüydü. Dünkü seçenekler sokaklara çıkmak ya da evde kalmaktı. Bugünse, protesto etmenin alternatifi işe gitmekti. Çoğu kişi için bu bir seçenek bile değildi.</p>
<p>Ama sadece grevciler yoktu, bugün daha fazla asker vardı. Belli ki birileri sonunda durumun ciddiyetini kavramış ve şehirde tam bir savunma düzenlemişti. Artık her kavşakta askerler vardı ve köprüler daha iyi savunuluyordu. Tahminime göre bütün şehir aynı durumdaydı. Ama bu, iki tarafı keskin kılıçtı. Caddelerde daha fazla asker olduğu doğruydu fakat en az bunun kadar açık başka bir şey daha vardı ki, o da protesto eden kalabalıklar arasında daha fazla üniformalının olduğuydu. Liteiniy Köprüsü’nün ayağında yirmiden fazla adamın nöbetçilerin arasından sessizce sıvışıp kasketlerini çıkardığını ve sadece birkaç dakika önce karşı karşıya oldukları kalabalığın arasına karıştığını gördüm. Ve her adamla birlikte bir tüfek de geliyordu. Başlangıçtaki devrim kargaşası sırasında protestocuların çok azı silahlıydı ama geçen her gün ve her firarla birlikte hesaba katılması gereken daha büyük bir güç haline geliyorlardı.</p>
<p>Başlangıçta herhangi bir çatışma görmedimse de bütün şehirde ateşli silahlar patlıyordu. Genellikle tek tük tüfek sesleri geliyor, bazen de bir makineli tüfeğin kaba, seri takırtısı duyulabiliyordu. Bu tip silahların Majesteleri’nin tarafında olması olasılığı daha yüksek görünüyordu ama emin olamazdım. Ellerinde tüfeklerle kendi vatandaşlarının karşısında duran askerlerin yüzlerindeki korku ifadesini gördükçe, emir geldiğinde ateş etmeye hazır olacaklarına inancım azalıyordu. Subaylarının böyle bir emir verebileceklerinden bile emin değildim, yine de bazılarının bunu yapabileceğini biliyordum. Tam Albay İsayev’in -önceki gün müydü?- dediği gibi, çarın düşmesi durumunda bazıları çok şey kaybederdi.</p>
<p>Caddeleri dolduranlar sadece kalabalıklar değildi. Pazar günü gördüğümden daha fazla otomobil ve kamyon vardı fakat sürücülerin altlarındaki araçların işleyişini pek iyi tanıdığından emin değildim, özellikle de otomobilleri sürenlerin. Motorlu araç bir lükstü. At arabası olanların ancak birkaç tanesi ön tarafta oturup atların dizginlerini eline almayı düşünürdü. Benzer şekilde, otomobil sahipleri de aracı kullanabilecek bir kişiyi işe alır ve rolüne biraz kalite katmak için Fransızca <i>chauffeur</i><a id="dipnot019" style="vertical-align: super;" href="../Text/dipnotlar.xhtml#sonnot019">[2]</a> terimini kullanırlardı. Şu anda o araçları grevci işçiler kullanıyordu. Kamyonları pekâlâ işinin bir parçası olarak direksiyonda oturanlar kullanabilirdi ama çok sayıda araç, deneyimsiz kişilerin elindeydi ve bu da şehir için büyük bir tehlike oluşturuyordu.</p>
<p>Ayrıca hem otomobiller hem de kamyonlar tıklım tıklımdı. Onlara binebilmek için gereken tek bilet muhtemelen bir silaha sahip olmaktı. Bu yüzden caddelerde dolaşan araçlar; üstlerinde diken diken olmuş saçlara benzeyen, bazısı süngülü tüfeklerle dev kirpileri andırıyorlardı. İki veya üç tanesi bir asker hattına ortak saldırı yapabilecek kadar organize olabilirse hattı kolayca yarabilirlerdi. Bu, küçük bir kızın bir Kazak yüzbaşısma çiçek verdiği görüntüden çok farklı bir devrim görüntüsüydü.</p>
<p>Tavriçeskiy Sarayı’na geri döndüm. Neredeyse içeri girer girmez Nekrasov yanıma geldi.</p>
<p>“Duydun mu?” diye sordu. Cevabımı beklemedi. “Birliklerin cepheden geri dönmesi emredilmiş. Onlara General Kabolov komuta ediyor.”</p>
<p>“Ne zaman burada olurlar?” diye sordum.</p>
<p>“Yarın mı? Yarın değilse öbür gün mü? En azından bu yeniden biraz düzen sağlar.”</p>
<p>“Bundan kuşkuluyum. Dışarıda zaten bir sürü asker var. Sorun onların sürüler halinde karşı tarafa geçmeleri. Bunu sorun olarak kabul edersen tabii.”</p>
<p>“Bu iş nasıl biterse bitsin, düzen korunmalı.” Partimizin kurucusu ve önderi Milyukov yanımıza gelmişti.</p>
<p>“Düzen nasıl mümkün olabilir ki?” diye sordum. “Sorumlu kimse yok.”</p>
<p>“Majesteleri şu anda geri dönüş yolunda; trenle.” “Buraya mı geliyor?” Şaşırmıştım.</p>
<p>“Tsarskoye Selo’ya,” diye açıkladı Milyukov. Bu sadece Nikolay’ın olan biteni ne kadar az kavrayabildiğim gösteriyordu. Tsarskoye Selo çarın şehir dışındaki inziva yeriydi ve yüzyıllardır da öyle olmuştu. Petrograd’a otuz verst uzaklıktaydı. Nikolay’ın kendini halktan soyutlayışının mükemmel bir örneğiydi.</p>
<p>“Buralarda neler olduğu hakkında bir fikri var mı?” diye sordu Nekrasov. “Hapishaneleri açmaya başladılar.” “Kim?” diye sordum.</p>
<p>“Ayaktakımı. Bu sabah Litvanya Şatosu’nu yaktılar ve biraz önce Krestiy’in kapılarım kırıp açtıklarını duydum.” Milyukov kısaca güldü. Duma mensubu birçok kişi gibi o da bir süre Krestiy Hapishanesinde yatmıştı. Şansım şu âna kadar böyle bir akıbetten kaçınmayı başarabileceğim kadar yaver gitmişti.</p>
<p>Nekrasov’un onun ne kastettiğini anladığı açıktı ama başka kaygıları vardı. “Ama sadece politik suçluları serbest bırakmıyorlar, değil mi? Adi suçlular da var.”</p>
<p>“Dışarıda büyük bir kargaşa olacak,” dedim. “Polis ve ordu kalabalıklarla uğraşıyor, kendi taraflarına geçmemiş olanlarla. Ve orada siperlerdekinden daha fazla silah var. Eğer bu durum sona ermezse, şehir parçalanacak.”</p>
<p>‘Ve böylece Almanlar doğrudan işgal edebilecek,” dedi Nekrasov kasvetli bir ifadeyle. “Adam gibi mücadele etmekten çok daha kolay.”</p>
<p>“Buraya ajanlarını yerleştirmişler diye duydum,” dedim, “provokatör olarak.”</p>
<p>“Aslına bakarsanız onların yıllardır Bolşeviklere kaynak sağladığını biliyorum,” dedi Milyukov.</p>
<p>“Yine de,” dedim, “bu tamamen Almanların işi değil.”</p>
<p>Nekrasov endişeli görünüyordu. Omzumun üzerinden toplantı salonuna baktı. Koridora bakan kapılardan birkaçının önü oldukça kalabalıktı. Oraya gittik. “Ne oluyor,” diye sordu Milyukov.</p>
<p>Cevap veren adamı tanımıyordum. “Onları Petro ve Pavel’den serbest bırakmışlar. Hepsi buraya gelmiş.”</p>
<p>“Orada kim vardı ki?” diye sordum.</p>
<p>“Geçen ay tutukladıkları bir sürü Menşevik,” dedi Milyukov. “Merkez İşçi Grubu ya da öyle bir şey. Ama neden buraya gelmişler?”</p>
<p>Menşevik olmaları Bolşevik olmalarından daha iyiydi ama sadece biraz. İki sosyalist fraksiyon uzun zaman önce, nihayet zamanı geldiğinde devrime geniş bir parti üye grubunun mu yoksa profesyonel elitin mi önderlik edeceğine ilişkin tartışma sonrasında 1904 yılında ayrılmıştı. İkisi de tam bir demokrasi vizyonu değildi fakat Menşeviklerin geniş tabanlı destek fikri buna daha yakındı ve onların devrim görüşü gerçekleşecek gibi görünüyordu.</p>
<p>Kalabalığın arasından kendime güçlükle yol açarak geçip koridora çıktım. Orada yüzlerce kişi vardı; bazısı benim gibi Duma üyesiydi fakat diğerleri binaya akın edenlerdi. Kimse toplantı salonuyla ilgileniyor gibi görünmüyordu. Hedefleri daha çok binanın karşı kanadıydı. Kalabalıkla birlikte ben de oraya sürüklendim, çok geçmeden 12 numaralı toplantı odasının önünde durduk çünkü o sıkışıklıkta insanlar odadan içeri girmeye çalışıyorlardı. Bu kadar insanın yarısı bile sığmazdı oraya.</p>
<p>Omzuma bir el dokundu ve beni yana doğru çekti. Arkamı döndüm. Bu, Bolşevik Yelena Dimitriyevna’ydı. “Ben olsam uğraşmazdım,” dedi.</p>
<p>Duvara yapışıp kalabalığın yanımızdan geçmesini bekledik. “Ne oluyor?” diye sordum.</p>
<p>“Seçim yaptılar. Bir konsey oluşturuyorlar: İşçi ve Asker Vekilleri Sovyeti.”</p>
<p>Bu, yüzyıllardır her tür komite ve konseyi kastetmek için kullanılan oldukça sıradan bir sözcüktü. 1905 Devrimi sırasında ülkenin her yerine kurmuş, sonra da kaldırmışlardı. Ama Yelena “Sovyet” sözcüğünü, bu kelimeye daha önce sahip olmadığı bir anlam yüklüyor gibi kullanmıştı.</p>
<p>“Hangi yetkiyle?” diye sordum. “Kimi temsil ediyorlar?”</p>
<p>Yelena başıyla karşı pencereye işaret etti. “Dışarıya çıkmadın mı? Ortada bundan başka otorite var mı? Onlar işçileri ve askerleri temsil ediyorlar. <i>Onlar</i> işçiler ve askerler.”</p>
<p>“Duma’ya rakip olmak mı istiyorlar?”</p>
<p>“Ne istediklerini bildiklerini sanmıyorum,” dedi Yelena. Gülümsedi. “Ama bu değişecek. Duma şansını kullandı. Bizi hangi noktaya getirdiğinizi görüyor musun?”</p>
<p>Haklıydı ama henüz çok geç değildi. Milyukov da haklıydı: Düzen sağlanmalıydı. Artık çarın nasıl uzun zaman ayakta kalabileceğini bilmiyordum fakat o düştüğü zaman bir güç mücadelesi olacaktı. Kendi hesabıma, tercihimin yükselişte olan bu Sovyet’in değil, Duma’nın lehinde olacağını biliyordum. Sovyet, işçiler tarafından seçilmişti ve onlar da intikam istiyordu.</p>
<p>Yelena’nın yanından ayrıldım, kalabalığın arasından yolumu açarak toplantı salonuna dönmeye çalıştım. Arkamdan Yelena’nın bağırdığını işittim. “Dostun Kerenskiy rüzgârın hangi yönden estiğini biliyor. Onlara katıldı.”</p>
<p>Gerisini anlamaya çalışmadım. Toplantı salonuna ancak on dakikada ulaşabildim. Tam bir kargaşa vardı. Tekrar Milyukov’u buldum. “Ne olduğunu duydun mu?” diye sordum.</p>
<p>Başını salladı. “Harekete geçmemiz lazım, yoksa iktidarı onlara kaptırabiliriz.”</p>
<p>“Ne yapacaksın?”</p>
<p>“Durumu tam katılımlı bir konseyde tartışarak vakit kaybedemeyiz,” dedi. “Bir grup oluşturduk. Ona ‘Geçici Komite’ diyoruz.”</p>
<p>Merakla ona baktım.</p>
<p>“Devlet Duma’sı Üyeleri -Düzeni ve Bireyler ve Kurumlarla İlişkileri Onarma- Geçici Komitesi. İdareyi ele alıyoruz. Başkan Rodzianko fakat Lvov, Nekrasov ve Kerenskiy de var.”</p>
<p>Son ismi duymamla birlikte komitenin mantıksızca uzun ve sıkıcı isminin her türlü eğlendirici etkisi birden kayboluverdi. “Kerenskiy mi? Biraz önce onun Sovyet’e katıldığını duydum.”</p>
<p>“Biliyorum. İki kurul arasında hayati bir bağlantı olarak işlev göreceğini söylüyor. Ama ben daha çok seninle ilgileniyorum, Mihail Konstantinoviç. Benden Geçici Komite’ye katılıp katılmayacağını öğrenmem istendi.”</p>
<p>Bir an bunu düşündüm, sonra hayır, gibilerden başımı salladım. Bu bana ciddi anlamda güce el koyma isteği gibi göründü. Mevcut koşullarda bu tip bir gerekliliğin olduğunu anlayabiliyor olsam da, işler düzeldiği zaman bütün kontrolü Duma’ya bırakacaklarını düşünmek zordu. Kabul etmek gerekir ki, Prens Lvov da üyelerden biriydi; ona güvenim tamdı ama bugünkü olaylardan da anlaşılabileceği gibi Kerenskiy bir oportünistti. Ayrıca Milyukov da yıllar içinde pozisyonunu benim hoş görebileceğimden çok daha sık değiştirmişti. “En iyisi bunu senin gibi adamlara bırakmak,” dedim, bunu bir kompliman olarak algılayacağını umarak.</p>
<p>“Peki, en azından delegasyona katılacak mısın?”</p>
<p>“Delegasyon mu?”</p>
<p>“Majesteleri başa geçmek üzere burada otamayabilir ama kardeşi Grandük Mihail Aleksandroviç burada. Ondan geçici diktatör olmasını isteyeceğiz, ülkenin değil, başkentin ama aynı kapıya çıkıyor.”</p>
<p>“Ne süreyle?”</p>
<p>“Ortalık sakinleşene kadar diyelim ki, sokaklarda linç edilme korkusu olmadan <i>biz</i> bir karara varabilelim.”</p>
<p>“Halk neden grandüke itaat etsin ki?”</p>
<p>“Ordu edebilir. Mihail onlarla aynı davaya hizmet etti, hatta madalyalar aldı. Bizden daha fazla şansı var. Sen de eski bir askersin ve onu ikna etmemize yardım edebilirsin.” Bu defa kabul ettim. Günlerdir duyduklarım arasında, şehirde istikrar sağlama olasılığı en yüksek olan fikir gibi gelmişti bana. “Tamam, onlarla giderim. Grandükle nerede buluşacağız? Hâlâ Gaçina’da, değil mi?”</p>
<p>Milyukov başını salladı, sonra kimse tarafından duyulmayacağından emin olmak için kaçamak bakışlarla etrafı kolaçan etti. Sesini alçalttı. “Kendisi bu akşam saat altıda Varşova istasyonuna vardı. Onunla en kısa zamanda Mariinskiy Sarayı’nda buluşacaksın. Bir araba seni bekliyor.” “Başka kim geliyor?”</p>
<p>“Rodzianko ve birkaç kişi daha.” Güldü. “Kalkmadan önce arabaya kim yetişebilirse.”</p>
<p>İmayı fark ettim ve dışarı çıktım. Koridorlarda ortalık sakinleşmişti ama sarayın önünde karşıma çıkan manzaraya hazırlıksız yakalandım. Oraya beş bin kişi gelmiş olmalıydı. O zaman bu Sovyet’in ne kadar güçlü olabileceğini anlamaya -ve korkmaya- başladım. Duma toplandığında asla bu kadar büyük kalabalıklar olmazdı. Nöbetçilerimiz durdurmaya çalışıyordu fakat sayıları onlardan çok daha fazlaydı. Şu âna kadar ortama ılımlı bir hava hâkimdi. Kalabalığın arasından güçbela geçerek arabaya ulaştım. Rodzianko beni bekliyordu. Elimi sıktı ve beni içeri itti. Hareket ettik.</p>
<p>En kısa yoldan gitmiyorduk fakat şoförün sorunlu noktaların neresi olduğu ya da bu yoldan son geçtiğinde nerede sorun çıktığı hakkında bir fikri olduğu açıktı; kalabalıklar devamlı olarak kargaşa halindeydi. Znamenskaya Meydanı’na geldiğimiz zaman araba döndü. Hipopotamı bir an gördüm, sonra Nevskiy Caddesi’nde ilerlemeye başladık. Hızlı gidemiyorduk. Önümüzde iki otomobil vardı ve önlerindeki kalabalık hızlıca ikiye ayrılamadığından onlar da yavaşlamışlardı. Liteiniy Bulvan’nın köşesinde lamba direğine çarpmış bir kamyon gördüm; direk kırk beş derece eğilmişti. Bu ancak dakikalar önce olmuş olabilirdi. Şoför hâlâ yerindeydi ve arkasına dönmüş, kamyonun çektiği römorktaki adamlarla tartışıyordu. Sarhoş olduğu belliydi. Böyle bir kazayı şehirde ilk kez görüyor değildim. Dükkânlardan ve özel mahzenlerden aldıkları bol miktarda alkolün tadını çıkaran deneyimsiz sürücüler nedeniyle bu tip kazalar kaçınılmaz oluyordu.</p>
<p>Aniçkov Köprüsü’nde silahlı bir muhafız vardı ama Rodzianko ona kâğıtlarını gösterince geçmemize izin verildi. Oradan itibaren işler daha kötüleşti. Kordonu aşıp şehir merkezine ulaşmayı başarabilen grevciler ve protestocular kaçınılmaz bir şekilde en kararlı ve o yüzden de en radikal olanlardı. Şimdi tuzağa düşmüşlerdi ve tekrar çıkmalarına imkân yoktu. Aralarında bazı gruplar devriye gezen askerlere taş, şişe ve molotofkokteyli atıyorlardı. Kazan Katedrali’nin civarında bir tüfek sesi duydum. Atlı birliklere kaldırım taşı atmaya hazır bir şekilde iki elini de başının üstüne kaldırmış olan bir adam mermi isabet ettiği anda yere yığıldı.</p>
<p>Etrafıma baktım fakat silahı kimin ateşlediğini göremedim. Bir silah sesi daha geldi. Bu defa sesi izleyebildim. Karşıdaki binanın tepesinden gelmişti. Orada keskin nişancılar vardı. Kalabalık dağıldı ve şoförümüz gaza bastı. Giderken arkama baktım. Yukarıdaki bürolardan silah sesleri gelmeye devam ediyordu. Kalabalığın arasında silahı olanlar ateşe karşılık verdiler fakat önlerinde açık bir hedef yoktu.</p>
<p>Nevskiy Caddesi’nin sonuna doğru otomobil yavaşladı ve durdu. Sorunun ne olduğunu anlamak için dışarı baktığımda bir değil, yaklaşık bir düzine makineli tüfek namlusuyla karşılaştım. Kış Sarayı‘nı ve Bahriye Nazırlığı’nı korumak için yerleştirilmiş oldukları belliydi ama bundan fazlasını da yapıyorlardı. Nevskiy Caddesi Petrograd’ın en geniş ve yoğun caddesiydi. Kitleler bu cadde boyunca yürümeye karar verecek olurlarsa, on binlerce kişi yer alabilirdi. Ve o makineli tüfek bataryası boylu boyunca bütün caddeyi net olarak görebilecek bir yere yerleştirilmişti. Bir tek kanlı şiddet eylemiyle devrimi sona erdirebilirdi. Elbette bu, o silahların arkasındaki askerler ateş etmeye hazırsa mümkün olurdu fakat ben üstlerinin bu çok özel görev için güvenmedikleri kişileri seçeceklerinden kuşkuluydum</p>
<p>Sonra Gogolya Caddesi’ne döndük ama orada da kalabalık bizi yavaşlatıyordu. Sonunda binaların arkasında Aziz İshak Katedrali’nin tanıdık, büyük silueti göründü ve dönüp Moika’yı geçtikten sonra Mariinskiy Sarayı‘nın önünde park ettik. Orası da kalabalıktı. Otomobilin etrafı hemen kim olduğumuzu ve orada ne yaptığımızı merak eden ayaktakımıyla çevrildi. Ben bir hata yaparak saray girişinin ters tarafındaki kapıdan çıktım. Diğerleri daha akıllı davrandı ama yine de nöbetçilerin tüfeklerinin dipçiklerini kullanarak kalabalığın arasından bize yol açmaları gerekti.</p>
<p>Sonra silah sesleri duydum. İlk kimin ateş ettiğini bilmiyorum ama silahlı çatışmanın başlaması uzun sürmedi. Kalabalık dağıldı; çoğu kişi tehlikeden uzaklaşmak için kaçmıştı, bazılarıysa ateş edebileceği avantajlı bir yer bulabilmek için. Onlarla birlikte Moika kıyısına doğru sürüklendim. Rodzienko ve diğerlerinin güvenli bir şekilde içeri girip giremediğini görebilmek için arkama baktım ama içeride de güvende olup olmadıklarını bilemezdim. Onların yanına gitmeye çalışabilirdim, ne var ki gerçekte yüreğimle bu misyonun içinde değildim. Güzergâhı öğrendiğim andan beri gizli bir amacım vardı. Şehir merkezine, Senato Meydanı’na gitmeliydim. Nöbetçi noktalanın geçmenin, resmi bir hükumet delegasyonunun parçası olmaktan daha iyi bir yolu olabilir miydi? Saatime baktım. Dokuzu geçiyordu. Fazla bir yolum kalmamıştı.</p>
<p>Çatışma artık sona ermeye yüz tutmuş, insanlar saklandıkları yerlerden çıkmaya başlamıştı ve çoğu yine cesurca sarayın önünde toplanıyordu. Ben aksi yöne dönerek Aziz İshak Meydanı’nı geçip katedrale doğru yürüdüm. At sırtındaki I. Nikolay heykelinin yanından geçerken başımı kaldırıp bakmadım bile. Batıya doğru ilerleyip katedralin etrafından dolaştım, sonra Senato Meydanı’nı geçtim. Artık otomobilde olmadığımdan havadaki -karışık- kokuyu alabiliyordum. Hoş değildi, insan bedenine ait her türlü atığın karışımıydı. İdrar, kusmuk ve dışkı; hepsi vardı. İnsanlar Petrograd’ı dev bir atık çukuruna çevirmişti. Ve bu karışımın temelinde, diğer hepsine neden olabilen bir şeyin kokusu hissediliyordu: alkolün.</p>
<p>Sonunda Büyük Petro heykeline, Puşkin’in koyduğu ismiyle <i>Bronz Atlı</i>’ya ulaştım. O, bazılarına göre Petrograd’ı düşmandan koruyan atlı, çar üçlüsünü tamamlıyordu. Burada Petro, Aziz İshak Meydanı’nda I. Nikolay ve Znamenskaya Meydanı’nda III. Aleksandr. Ama onlar yabancı işgalcileri görebilmek için uzaklara bakmakla o kadar meşguldü ki, gerçek tehdidin nereden geldiğini görememişlerdi.</p>
<p>“Ortalık beklediğimden daha sakin.”</p>
<p>Arkama döndüm. Bu, Dimitriy’di. İlya da yanındaydı ve onlardan biri daha. Etrafıma baktım. Meydan şehirdeki başka yerler gibi kalabalık değildi. Ama tamamen terk edilmiş olduğu da söylenemezdi. Bizimle katedral arasında birkaç yerde ateş yanıyor ve etrafında insanlar ısınıyordu, ayrıca rıhtım boyunca iki yönde de trafik akmaktaydı.</p>
<p>“Ne bekliyordun ki?” diye sordum.</p>
<p>Dimitriy bana doğru yürüdü. Diğer ikisi oldukları yerde kaldı. “İnsanların burada bir direniş yapacaklarını düşünmüştüm; sadece… nostalji adına.”</p>
<p>“Bu durum 1825’tekiyle aynı değil,” dedim. “Öyle olduğunu düşünerek aldanma.”</p>
<p>“Çarın ordusu kendi halkına ateş açıyor. Öncekiyle aynı.”</p>
<p>Onunla tartışamazdım. “Nasıl yardım edebilirsin?”</p>
<p>“Sen söyle. Sanırım plan böyleydi.”</p>
<p>Gördüklerimi düşündüm. Saray Meydanı’nda bir makineli tüfek bataryası vardı fakat aslında pek zararı yoktu. Görüntüsü insanları uzak tutmaya yettiği için ateş etmesi bile gerekmiyordu. Ama gerçekten insan öldürmüş olan başka bir tehdit daha vardı ki, bir vampir onun üstesinden gelebilmek için çok uygun olabilirdi.</p>
<p>“Keskin nişancılar yerleştirmişler,” dedim ona. “Nevskiy Caddesi’nde, Singer dikiş makineleri binasının üstünde birkaç tane gördüm ama bahse girerim ki başka yerlerde de vardır. Caddeden onlarla başa çıkmak mümkün değil.”</p>
<p>“Gidelim o zaman.” Hevesli görünüyordu.</p>
<p>Otomobille geldiğim yolun büyük kısmını geri yürüdük. İlya ve diğer <i>vurdalak</i> birkaç adım arkamızdan bizi izliyordu. Hayatım boyunca bu yaratıkların ancak birkaç tanesini tanımıştım ve hepsi de makul ölçüde zekiydi. Ama bu ikisi, her ne kadar üçüncü elden edindiğim bir bilgi olsa da, daha çok büyükbabamın ilk karşılaşmış olduğu <i>opriçnik</i>‘lerin tarifine uyuyordu. İlkel ve kaba görünümleriyle bir hayvanın ancak biraz fazlasıydılar. <i>Opriçnik</i>’ler söz konusu olduğunda bunun nedenini anlayabiliyordum. Onlar Zimeyeviç’le tekrar tekrar kan değiştokuşu yapmıştı ve böylece özgür iradeleri onun tarafından tüketilmişti. Ama Dimitriy onlarla aynı şeyi yapmadığında ısrar ediyordu ve ben de onun bu fikre isyan ettiğine ikna olmuştum. Belki de o ikisinin kafasız olmasının sebebi hayattayken de kafasız olmalarıydı ama bu, yine de benim tanıdığım İlya’yı tarif etmiyordu. Her halükârda, Dimitriy’in daha yüksek amaçlarını paylaştıkları fikriyle uyuşmuyordu. Buraya sadece beslenmek için gelmişlerdi.</p>
<p>Saray Meydanındaki makineli tüfeklere yaklaşmadık ve çok geçmeden kendimizi Kazan Katedrali’nin sütunlarının altında bulduk. Orada yalnız değildik; korku içinde oturan yüzlerce kişi daha vardı. Birkaç tanesi tüfeğini doğrultmuş durumdaydı ama ateş etme niyetinde değillerdi. Ayrıca Nevskiy Caddesi boştu. Sebebini tahmin edebiliyordum, yine de silahlı adamlardan birine sordum. Üniformasına bakılacak olursa o bir güverte astsubayıydı.</p>
<p>“Keskin nişancılar,” dedi. “Çatıdalar. Bizi burada sıkıştırdılar.”</p>
<p>“Kaç kişiler?” diye sordu Dimitriy.</p>
<p>“Belki dört. Söylemesi zor.”</p>
<p>Dimitriy bana gülümsedi. “Daha fazla olacaklarını ümit ediyordum,” dedi.</p>
<p>Eliyle İlya ve arkadaşına ayrılmaları gerektiğini işaret etti. Adamlar katedralin eğimli iki kolunun gölgesinde kalmaya dikkat ederek aksi istikametlere doğru yöneldi. Onlar neredeyse caddeye ulaşacakken Dimitriy harekete geçti. O daha dolaysız bir yolu tercih etti ve meydanı geçip yola doğru ilerledi. Diğer ikisi de onu izledi ve üçü Nevskiy Caddesi’ne aynı anda ulaştı. Kalabalığın arasından bağırıp aptal olduklarını söyleyenler oldu ama kimse onları durdurmaya çalışmadı.</p>
<p>Yukarıdaki keskin nişancılar ne yapacaklarını şaşırmış olmalıydılar ki ateş etmediler. Ama Dimitriy yan yola geldiğinde bir silah sesi duyuldu, sonra bunu bir diğeri takip etti. Dimitriy arkasına dönüp bize doğru baktı ve hedef büyütmek istermiş gibi kollarını yana doğru açıp bağırdı. “Karavana!”</p>
<p>İlk mermi için bu doğru olabilirdi ama ikincisinin sesini duyduğumda Dimitriy’in vücudunun hafifçe sarsıldığını ve omzunun üzerinde, merminin girdiği yerde, aniden küçük bir toz bulutunun patladığını gördüm. Bir el silah sesi daha duyuldu ve üçü birden binaya doğru koştular ama korktuklarından değil, sadece gösteriş için. İki vampir caddeyi takip ederek iki yandan harekete geçerken Dimitriy cepheden saldırmayı tercih etti.</p>
<p>Binaya tırmanmak zor değildi; taş duvarlarında el ve ayak koymak için uygun dekoratif çıkıntılar vardı fakat Dimitriy bir insandan çok daha büyük bir hızla tırmanıyordu. Vücudunu duvara yapıştırmıştı ve kayaya tırmanan bir kertenkele gibi çıkıyordu yukarıya. Diğer iki arkadaşının da binanın yan duvarlarından aynı şekilde tırmanıp saldıracaklarını tahmin ettim. Artık kalabalıktan ikaz etmek için değil, cesaretlendirmek için bağırıyorlardı. Sonunda keskin nişancılardan biri olan biteni fark etti ve aşağıya, Dimitriy’e ateş etmek üzere öne doğru geldi fakat bizim saflarımızdan yağan mermi yağmurunun altında kalınca geri çekilmek zorunda kaldı.</p>
<p>Dimitriy çok geçmeden duvarın tepesine çıktı ve çatının üzerinde kayboldu. Sonra yaklaşık iki dakika boyunca birkaç boğuşma sesi dışında hiçbir şey duyulmadı. Sonunda birisi aşağı düştü. Yere çarptığı anda hafifçe sarsılan ve yarısı kaldırımın yarısı da yolun üzerinde duran bedeni hareketsiz kaldı. Kalabalık, tek vücut halinde oraya doğru koştu. Saniyeler içinde cesedin yanına gelip onu tekmelemeye, dipçiklemeye ve ellerine ne geçerse onunla vurmaya başladılar. Eğer üstünde vampir ısırığını düşündürebilecek herhangi bir işaret vardıysa bile o hengâmede kaybolup giderdi. Ama orada denizcinin tahminine göre üç keskin nişancı daha vardı; üç tane de aç vampir. Geri kalan cesetleri de hemen aşağı atacaklarını beklemiyordum.</p>
<p>Eve doğru yola çıktım. Dimitriy işini iyi yapmıştı. O keskin nişancılar şimdiye kadar kaç kişiyi öldürmüşlerdi ve durdurulmasalardı kim bilir daha kaç kişiyi öldüreceklerdi? Savaşta meydana gelen kayıplarla karşılaştırıldığında bu hiçbir şeydi. Ve burada ölenler benim yurttaşlarım olsalar da, bu da bir savaştı: Bir ulusun özgürlüğü için verilen bir savaş. Yine de onların bir mermi yarasıyla ölmelerini tercih ederdim, bu şekilde değil.</p>
<p>Oldukça dolaysız bir güzergâh seçip yan caddeleri takip ederek ve korunmak için binalara yakın yürüyerek eve gittim ama artık sorun yoktu. Geçmem gereken tek nöbetçi noktası Fontanka’da, evimin hemen karşısındaydı. Nöbetçilere kâğıtlarımı gösterdim ve geçmeme izin verdiler. İnsanları şehir merkezinin dışında tutmaya çalışıyorlardı, içinde değil; adresimin ne kadar yakm olduğunu görünce orada bulunmak için bir nedenim olduğunu kabul ettiler.</p>
<p>İçeri girdim ve başımı mutfak kapısından içeri uzattım. Syeva ağrıyan bacağının yükünü hafifletmek için biraz öne eğilmiş, lavaboda birtakım bezleri yıkıyordu. Polkan hemen onun yanındaki bir kilimin üstünde uyuyordu. Sahibesinin yanında değil de, aşağıda olması tuhaftı.</p>
<p>“İyi akşamlar, çavuş,” dedim.</p>
<p>Syeva bana doğru döndü. “İyi akşamlar, albayım. Akşam yemeğini şimdi mi alırsınız?”</p>
<p>“Sen hazır olduğunda.”</p>
<p>Basamakları çıkmaya başladım. Günün heyecanı içinde, yüzleşmem gereken evle ilgili mesele tamamen aklımdan çıkmıştı: Nadya’nın eve bir misafir almış olması. Bu gece birinci kattaki o odadan ışık gelmiyordu. Yukarı çıkmaya devam ettim. Oturma odasında şömine harlı bir şekilde yanıyordu. Nadya her zamanki koltuğunda oturmuyordu, yüzü kapıya dönüktü. Yalnız olmadığı belliydi. Diğer koltuğun arka kısmının üzerinden bir başın üst kısmını ancak görebildim, sarı saçlı birisiydi.</p>
<p>İçeri girdiğim zaman Nadya başını kaldırıp baktı. “Mişa…”</p>
<p>“Tamam,” dedim. “Kararımı verdim. Bir sürü odamız var, hepsini kendimize saklamamalıyız.”</p>
<p>Nadya bana gülümsedi ve sadece rıza göstermiş olduğum için değil, kendi istediğini yaptırmak amacıyla beni etkili bir şekilde idare etmiş olduğu için de mutlu olduğundan kuşkulandım. “O halde Anastasya ile tanışmam isterim.” Ayağa kalktı ve ellerini diğer koltuğa doğru uzattı.</p>
<p>Koltukta oturan kişi ayağa kalkarken ben de oraya doğru yürüdüm. Bu bir genç kızdı, en fazla on beş yaşındaydı. Loş ışıkta sarı saçları parlıyordu. Son gördüğümden beri saçlarım yıkamıştı, yüzünü de. Yine de onu tanımamak imkânsızdı.</p>
<p>Bu, o avluda bedenini İlya’ya satarken gördüğüm kızdı.</p>
</body>
</html>