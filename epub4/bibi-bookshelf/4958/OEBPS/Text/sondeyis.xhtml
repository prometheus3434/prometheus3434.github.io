<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>


<link href="../Styles/ey1.css" type="text/css" rel="stylesheet"/>
</head>
<body>
<h1>Sondeyiş</h1>
<p>Canım sevgilim Nadya,</p>
<p>Bu cümleleri sana Petrograd’dan Moskova’ya giden trende yazıyorum. Kâğıttan başımı kaldırdığımda seni görüyorum. Sık sık başımı kaldırıyorum. Ailemin hikâyesini senden hiç saklamadım ve bu şimdi yapmam gereken şeyi anlamanı kolaylaştırıyor.</p>
<p>İki korkunç tehlikeyle karşı karşıyayım. Bir tanesi bütün Rusya’yı, bütün dünyayı tehdit ediyor. Diğeriyse daha kişisel. Birincisine bakarsak, düğümün nasıl çözüldüğünü şimdiye kadar öğrenmiş olduğunu düşünüyorum. Eğer Beyazlar güçlü ve azimli bir Çar Nikolay’ın öncülüğünde Moskova ve Petrograd’a yürüdülerse, o zaman gerçeği bir tek sen anlayacaksın. Zimeyeviç arzusunu gerçekleştirmiş ve ülkemizi sonunda ele geçirmiş olacak. Eğer öyleyse, o zaman sana kaçman için yalvarıyorum. Rusya’yı terk et, Avrupa’yı terk et ve olabildiğince uzaklara git. Artık sonsuza kadar hiçbir yer güvenli olmayacak fakat tehlike Avrupa’ya daha yakın. Zimeyeviç Rusya ile yetinmeyecek. Ülke ülke bütün dünyayı ele geçirecek. Ülke ülke bütün tebaasını sefalete mahkûm edecek.</p>
<p>Diğer yandan, eğer Nikolay Tobolsk’ta hapis kalmaya devam ederse, ülkesini halkına kaybeden gururlu, zavallı budala olarak kalacak ve her şey iyi olacak. Ölürse de her şey iyi olacak çünkü başka çare kalmazsa, böyle korkunç bir eylemi gerçekleştirmek zorunda kalabileceğim gerçeğinden kaçamam.</p>
<p>İkinci tehdide gelince, eğer şu âna kadar dönmemişsem, o zaman artık hiç dönmeyeceğim demektir. Benim Yuda’dan, onun da benden kurtulmasının bir çaresi olabilir fakat bunun ne olabileceği konusunda en ufak bir fikrim bile yok. Bir çare bulabilmiş olsam bile, Yuda’nın onu daha çok kendi çıkarına kullanmanın bir yolunu bulacağından korkardım. Bir anlamda onu bir miktar kontrol edebildiğim için mutluyum. Bana bağlı ve benimle sınırlanmış olması, serbestçe kötülük yapabilmesinden çok daha iyi. Fakat eğer onu tamamen yok edebilecek gücüm olduğumu öğrenirsem, ne pahasına olursa olsun bunu yaparım.</p>
<p>Diğer bütün seçenekleri düşündüm fakat hiçbiri yeterince iyi değil. Hapishaneyi denedim fakat bizi dışarı çıkarmanın bir yolunu buldu. I. Aleksandr’ı taklit edebilir ve yeni bir isim alıp kendimi sürgün ettirebilirdim ama o geri dönmenin bir yolunu bulurdu. Küçük de olsa hâlâ bir ümidim var, ölüm benim tek kurtuluşum gibi görünüyor. Yuda ölümü deneyimledi ve ondan korktuğunu biliyorum ama onun benim için korkulacak bir şey olmadığını da biliyorum.</p>
<p>Ve artık elveda sevgili Nadya, elveda dünya. Mutlu ol, sevgilim. Senden beni unutmanı isteyemem ama beni hatırlarsan, daha güzel zamanlarımızı hatırlamaya çalış. Polkan bir ses duyup sabırsızlıkla kapıya doğru baktığı zaman, bir an içeri girmek üzere olan kişi benmişim ve her şey eskisi gibiymiş gibi hisset.</p>
<p>Ve eğer istediğim şeyi yapabilmiş, Susanna’yı durdurup Ascalon’u yok edebilmişsem, o zaman umutla dünyaya açıl. Rusya birçok tehlikeyle yüz yüze fakat onlarla daha önce de karşılaştı ve gelişmeye devam etti. Bir içsavaş olacak, bundan eminim ama Bonaparte’ı geri gönderebilen bir ulusun kendi kendini yok edeceğine inanılabilir mi? Zorbalığı alaşağı edebilecek sağduyuya sahip bir halkın kendi kendini herkesin yararına olacak bir yöntemle yönetemeyeceğine inanılabilir mi? Bu devrime öncülük eden bütün büyük zihinler arasında bizi daha iyi bir geleceğe taşıyabilecek kadar bilge ve iyi niyetli birkaç kişi bulamayacak mıyız?</p>
<p>Böyle insanların bulunduğunu ve iktidara geleceğini, senin ve bütün Rusya halkının hak ettiğiniz mutluluğa ve refaha kavuşacağınızı biliyorum.</p>
<p>Sadece seninle birlikte olamayacağım için üzgünüm.</p>
<p>Hoşça kal sevgilim.</p>
<p>Sonsuza kadar seninim,</p>
<p>Mişa</p>
<hr class="gecis"/>
<p>Nadya mektubu belki yüz kere okumuştu. Şimdiye kadar ezberlemiş olabilirdi. Ama içinde yazanları zarfı eline aldığı, içindeki dikdörtgen şekilli sert cismi hissettiği ve onun Mihail’in ilaçlarını koyduğu gümüş kutu olduğunu fark ettiği anda anlamıştı. Ama yine de mektubu açmamıştı. Mihail’in isteğine uymuş ve bir ay, bir ay daha, ardından bir ay daha onun dönmesini beklemişti.</p>
<p>Babası Vadim Rodyonoviç’e Mihail’in ne yazdığını söylememişti fakat o bunu anlamış gibi görünüyordu. Hiç soru sormadı. Temmuzda eski çarın idam edildiği haberi geldi. Bu insanı neşelendirecek bir haber değildi fakat bir şeyi kanıtlıyordu, onun ölebileceğim. Ve bu Mihail’in başardığı anlamına geliyordu. Nikolay kendisini Bey azlar m liderine dönüştürmüş olmasa da, Nadya asla emin olamamıştı. Ama artık emindi. Mihail’in öldüğünden emin olduğu kadar.</p>
<p>Nadya Vadimovna babasının evinin önündeki taş basamaklardan aşağıdaki kaldırıma indi. Polkan daha yavaş takip ediyordu. Yaşlanıyordu ve basamaklar onun için giderek daha büyük bir sorun haline geliyordu. Yine de Nadya alışverişe çıktığı zaman hâlâ onun yanında yürüyebiliyordu.</p>
<p>Yazın ortası gelmişti, Moskova ılıktı, gerçeği söylemek gerekirse fazla ılık. Nadya soğuğu tercih ederdi. Fakat güneş ışığını severdi ve bugün Moskova’da güneş pırıl pırıl parlıyordu. Nadya nehir kıyısına gitti ve Kremlin’in parlayan kubbelerini seyretti. Mihail’in mektubunu içinden tekrar okudu. Mektupta onu teselli edebilecek bir şey yoktu ama yine de bir şey vardı, Mihail’in iyimserliği. Bütün hayatını bu iyimserlikle geçirmişti. O yüzden orduya katılmıştı. O yüzden Duma üyesi olmuştu. O yüzden Yuda’yla mücadele etmiş ve onu yenmişti. Ve Mihail’in son düşüncesi Rusya’nın içinde yaşayan herkese mutluluk bağışlayan bir ülke olabileceğiyse, Nadya kimdi ki buna katılmayacaktı?</p>
<p>Barış olacaktı. Refah olacaktı. Özgürlük olacaktı. Yoksa Mihail’in ölümü neye yarardı? Nadya başını yukarı kaldırıp baktı ve güneşi yüzünde hissetti, sonra adımlarını hızlandırdı ve köprüyü geçip pazara, geleceğe ve dehşetin en kötüsüne doğru yürüdü.</p>
</body>
</html>