<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>


<link href="../Styles/ey1.css" type="text/css" rel="stylesheet"/>
</head>
<body>
<h1>X. Bölüm</h1>
<p>“Listedesin.”</p>
<p>“Ne demek istiyorsun? Ne Üstesi?”</p>
<p>“Aptal olma, Mihail Konstantinoviç.” Birkaç verst ötede olmasına rağmen, telefonda Yelena Dimitriyevna’nın sesi çok uzaktaymış gibi geliyordu. “İlk yapacakları şey tehlikeli olabileceğini düşündükleri kişileri toplamak. Sadece birkaç günümüz…”</p>
<p>Cümlenin ortasında duruverdi. “Yelena?” diye yükselttim sesimi ve ahizeyi ağzıma yaklaştırdım. “Yelena?”</p>
<p>Elimle birkaç kez ahizenin normalde asılı durduğu kola bastım ama bir sonuca ulaşacağım düşündüğümden değil, sadece kızdığımdan. Hat kesilmişti.</p>
<p>Çok şaşırmış değildim. Şubat günlerinden beri değişen çok şey olmuştu, bunlardan biri de eve telefon bağlatmış olmamdı. Bolşevikler artık herkesin düşünebileceğinden daha fazla güç sahibiydi. Önderleri Nikolay Lenin -bu asıl ismi değildi- nisan ayında sürgünden dönmüş ve ardından saklanmak için Finlandiya’ya gitmişti. Çok kısa bir süre önce şehre geri dönmüştü. Troçki mayısta dönmüştü. İkisi birlikte Sovyet’i Bolşevik gücünün bir aracı haline getirmeyi başarmışlardı. Partinin kendisi şimdi onca yerin arasında Smolniy Enstitüsü’ndeydi; eskiden burası bir manastırın yanına inşa edilmiş bir kız okuluydu ve Tavriçeskiy Sarayı’nın biraz doğusundaydı. Yelena Dimitriyevna oradan arıyordu.</p>
<p>Daha demokratik araçlarla istediklerini elde edemediklerinde telefon hatlarını kesmek kesinlikle Bolşeviklerin yapabileceği bir şeydi ama kendi binalarının iletişimini hizmet dışı bırakmaları pek olası değildi. Elbette benim hattım da kesilmiş olabilirdi. Telefonun manivelasını hızla çevirdim. Bu bana istihkâmcıların arasındayken kullandığım ateşleyicileri hatırlattı. Mekanizma aynıydı ama sonucu farklıydı.</p>
<p>“Numara lütfen?”</p>
<p>Ahizeyi yerine astım. Benim hattımı kesme zahmetine girmiş olmaları düşük olasılıktı. Ben mühim biri değildim, üstelik Duma dağıtıldığından beri hiç mühim değildim. Ama Yelena’ya göre yine de Bolşeviklerin listesine girebilecek kadar önemliydim. Lenin’e karşı sesimi hiç yükseltmemeliydim. Bunun kimseye yararı olmamıştı ve bana büyük zarar verebilirdi.</p>
<p>Ama telefonu kesenler Bolşevikler değilse ancak hükumet olabilirdi - Geçici hükumet. Çarın gidişinden beri büyük değişiklikler olmuş olsa da, bazı şeyler değişmemişti.</p>
<p>Tahttan çekilme tam olarak Romanov Hanedanı’nın sonu olmamıştı. Aslında Nikolay, tahtı hasta oğlu Aleksey’e bırakmayı düşünmüştü. Ama ona neredeyse kesin olarak hayatının geri kalanını sürgünde geçireceği söylenmişti, bu durumda ondan ayrı kalacaktı. Bunu göze alması mümkün değildi ve o yüzden de kardeşi Mihail’i vârisi olarak tayin etmişti. Bazıları bunun anayasaya aykırı olduğunu söylemişti, çar yerine geçecek kişiyi belirleme hakkına sahip değildi. Ama böyle zamanlarda bunun ne önemi vardı ki? Bir kanun uydurup yola devam edebilirdik. Mihail deneyimli bir askerdi ve Petrograd’daki isyanı kendi gözleriyle görmüştü. İktidarı kabul etmenin zehirli kadehi kabul etmek olduğunu biliyordu. Teklifi geri çevirdi. Romanov saltanatı sona ermişti. Rusya, gıyabında, bir cumhuriyet olmuştu. Syeva, gerçekten kendisinin olduğunu söyleyebileceği bir ülkede ilk toprağa verilenlerden biriydi.</p>
<p>Sadece Rusya’yı yönetme şansının -tıpkı kendi bedeni gibi- tamamen yok olduğunu görmesi için neredeyse Zimeyeviç’in hâlâ hayatta olmasını dileyecektim. Hâlâ seçtiği bir Romanov’u vampire dönüştürerek iradesine hükmedebilirdi ama bu ona ne kazandıracaktı ki? Şu anda Nikolay Aleksandroviç Romanov’un egemenliği sadece Tobolsk’taki büyük bir evi kapsıyordu. İzin almadan bu evin arazisini bile terk edemiyordu.</p>
<p>Ama Romanov’ların düşüşü Rusya’ya gerçek bir kazanç sağlamadı. Hâlâ savaştaydık ama savaşmak için paramız yoktu. Hâlâ açtık ama beslenebilmek için paramız yoktu. Lvov başbakan olarak temmuza kadar mücadele etti. Sonra sokaklarda protestolar arttı ve durdurmak için birlikler çağrıldı. Buna karşıdevrim diyorlardı fakat bu fikri ciddiye alan yoktu. Çoğumuz Bolşeviklerin gücü ele geçirmek için ortalığı karıştırdığını düşünüyorduk ama sonunda bir şey yapmadılar. İstemiyor olduklarından değil, sadece henüz hazır değillerdi. Şimdiyse, daha hazırlıklıydılar.</p>
<p>Lvov’dan sonra idareyi devralan Kerenskiy’in -her zaman kuşkulandığımız gibi- kendi çıkarlarına hizmet ettiği ortaya çıktı. Bir ay içinde sorunlar daha da arttı. Ordunun başkomutanı General Kornilov, Sovyet’e yönelik bir saldırı düzenledi ama bu kolayca püskürtüldü. Bazıları bunu Kerenskiy’e yapılmış bir saldırı gibi gördü ama başkaları Kerenskiy’in Kornilov’la ortak olduğunu ve Sovyet’in artık kendisi için bir tehdit olduğuna karar verdiğini ileri sürdü.</p>
<p>Kerenskiy bulunduğu konuma tutundu ama gücü azalmıştı. Seçim yapılacağını ve sonra oluşturulacak Kurucu Meclis’e iktidarı teslim edeceğini vaat etti ama seçim tarihi sürekli olarak değiştirildi. Bizler sözde “Ön-Parlamento’’yu seçmiştik ama ancak birkaç hafta önce toplanabildi. Ben onun bu derece kıymetli olacağından kuşkuluydum. Üstüne üstlük Kerenskiy kendisiyle birlikte Geçici hükumeti de Kış Sarayı’na taşımıştı. Bunun sembolik önemi ise kimsenin gözünden kaçmadı.</p>
<p>Bütün bu süre zarfında Bolşevikler giderek güçlendi. Halka -devrimi yapan askerler ve işçilere- göre Sovyet <i>onların</i> parlamentosuydu. Ve sadece Petrograd’daki değil. Artık ülkedeki bütün şehir ve kasabalarda yöresel düzeyde halkı temsil eden seçilmiş Sovyetler vardı. Şu deyiş Lenin’e aitti: “Bütün iktidar Sovyetlere.” Sovyetlerin içindeyse bütün güç Bolşeviklerde olacaktı. Bu başarılı olmazsa fabrikalara, orduya ve donanmaya sızıp zamanı geldiğinde insanların doğru davranmasını sağlamaya hazır olan adamları vardı.</p>
<p>Bunu saklamaya gerek bile görmüyorlardı. Petrograd Sovyet’indeki Bolşevikler şehirdeki garnizon -ve daha dün, Petro ve Pavel Kalesi- üzerinde yetki iddia eden bir “Askerî Devrim Komitesi” kurmuşlardı. Partide, Lenin’e muhalif birkaç kişiden biri olan Kamenev, <i>Novaya Zhizn</i>’de şimdi bir <i>coup d’etat</i><a id="dipnot027" href="../Text/dipnotlar.xhtml#sonnot027" style="vertical-align: super;">[1]</a> için doğru zaman olmadığım savunan bir makale yazmıştı. Ama hiçbir plan yapılmıyorsa bu makale neden yazılmıştı? Herkes onun yaklaştığını biliyordu ama nasıl durdurulabileceğine dair ilk fikir hiç kimseden çıkmıyordu. Şimdi ise Kerenskiy harekete geçmiş gibi görünüyordu. Telefon hatlarını kestirmişti. Bolşeviklerin yayınlarını da engelliyor olabileceğini düşünüyordum.</p>
<p>Benim sorunlarıma gelince, Moika’nın buzlarının üzerindeki dövüşten sonra ne Dimitriy veya Anastasya’yı ne de vampir olduğunu bildiğim başka birini görmüştüm. Senato Meydanı’na gidemediğimden dolayı Dimitriy beni bulmak için yola çıkmıştı. Yolu Moika kıyısından geçtiği için şanslıydım. Biraz konuşmuştuk. Ona Anastasya’nın ne yaptığını söyledim ve bir vampirin bir diğeriyle kan değiştokuşu yaptığım düşününce yüzünü buruşturdu. Ama bana sözüne sadık kalacağına dair güvence verdi - artık devrim gerçekleşmiş olduğuna göre o ve adamları, güvendiği adamları, Petrograd’ı terk edeceklerdi. Bana fazla uzağa gitmeyeceğini de söyledi. Bir karşıdevrim riski her zaman vardı. İhtiyaç olması durumunda şehre yardıma gelebilecek kadar yakında olacaktı. Bir yanım sadece onun bizi rahat bırakmasını diliyordu ama diğer yandan onun ne kadar güçlü bir müttefik olabileceğini de biliyordum. Temmuzda Geçici hükumet sarsıldığı sıralarda ona ihtiyacımız olabilirdi. Belki gelirdi, ne var ki gecelerin sadece altı saat sürdüğü yaz ortasında pek fazla bir şey yapamayacaktı. Şimdi günler tekrar kısalıyordu. Kış henüz gelmemişti. Kar yağmış ama tutmamıştı. Irmaklar ve kanallar hâlâ su olarak akıyordu.</p>
<p>Yukarı çıktım ve yeni elektrik anahtarlarıyla ışıkları kontrol ettim. Yüz yıl -daha büyük olasılıkla iki yüz yıl— kadar önce bir Rus köylüsü <i>vurdalak</i>‘ları uzak tutmak için evini sarımsak ve haçlarla donatırdı. Bugün ise insanlar doğrusunu biliyorlardı. Çoğunun doğru olarak bildiği şey, vampir diye bir şey olmadığıydı. Ben sadece sarımsağın ve haçların savunma olarak işe yaramadığını biliyordum. Her odaya bir tane koyabilmeme yetecek kadar Yabloçkov Mumu bulmam zaman almıştı. Eskiden olduğu kadar popüler değillerdi. Bazı yerlere başka tipte ark lambaları yerleştirmem gerekti. Onların da yeterince etkili olacaklarını tahmin edebiliyordum ama henüz denenmemişlerdi. Bütün odalarda artık ikinci bir elektrik anahtarı vardı. Anastasya geri dönerse anahtara bir fiske atmak onu ölüme yollamaya yetecekti..</p>
<p>“Ben çıkıyorum,” dedim.</p>
<p>Nadya bana baktı. Bir şeylerin yolunda gitmediğini anlamıştı. “Yoksa o?..”</p>
<p>Başımı salladım. “Onunla bir alakası yok. Politika.”</p>
<p>“Bir şey mi oluyor?”</p>
<p>“Ben de onu anlamak için dışarı çıkıyorum.”</p>
<p>Nadya, sakin sıcaklığından teselli bulduğu Polkan’ı okşamaya başladı. Veterinerin dediğine göre Polkan hayatta kaldığı için şanslıydı; hem bıçak kalbine isabet etmediği, hem de yara mikrop kapmadığı için. Yine de sol ön bacağının alt kısmı artık pek hareket edemiyordu. Evde dolaşabiliyordu ama bir daha hiç uzun yürüyüşlere çıkamadık.</p>
<p>Aşağı indim ve hemen dışarı çıktım. Dışarısı görünüşte şubatı hatırlatıyordu, hava dışında. Boş boş dolaşan işçi ve asker grupları protesto edecek bir şey arıyorlardı. Ama onların arasında yeni bir şey vardı: koyu renkli deri paltolu adamlar. Bu, neredeyse sokaklardaki Bolşeviklerin üniforması olmuştu. Temsil ettiklerini iddia ettikleri proleteryanın böyle bir giysiye gücünün asla yetmeyeceği önemliymiş gibi görünmüyordu, eşitlik bazılarına diğerlerinden daha önce gelirdi. Kamenev’in mektubu gibi, bunun da gizli saklı bir yanı yoktu. Bu adamlar insanlara öncülük etmek ve onları Bolşevik partisini desteklemeye yönlendirmek için gelmişlerdi. Şu anda yapacak bir şey olmadığından bekliyorlardı.</p>
<p>Beklemek için neden burayı, bizim caddemizi seçtikleri çok geçmeden anlaşıldı. Buradan Panteleimonovskiy Köprüsü’ne kısa sürede yürünebiliyordu fakat orada -şubatta olduğu gibi- nöbetçiler vardı. Orduda Kerenskiy’e sadık olanların sayısı, muhtemelen Nikolay’a sadık olanlardan daha azdı ama yine de bir miktar adam bulmayı başarmıştı. Şimdi altlarından su aktığı bu zamanda, köprüler şubatta olduğundan daha etkili bir şekilde korunabilirdi ama bu stratejinin zayıf noktası, nöbetçilerin sadakatine ve kendi vatandaşlarının üzerine ateş açma konusundaki istekliliğine dayanıyor olmasıydı. Şubatta, üç yüz yıldır devam eden bir rejime sadık olmadıkları ortaya çıkmıştı. Sadece yedi aydır mevcut olan bir rejime ne kadar bağlı olabilirlerdi?</p>
<p>Bereket versin ki bir Duma üyesi -bu topluluk artık mevcut olmasa bile- şimdi şubatta olduğundan daha fazla saygı görüyordu ve böylece kâğıtlarım köprüyü geçmemi sağladı. Şehirde kordonun iç kısmıyla dışı arasında pek bir fark yoktu. Fabrika işçilerinden oluşan gruplara farklı Bolşevik liderler eşlik ediyordu. Kerenskiy harekete geçmekte geç kalmıştı. Güvendiği adamları daha kritik bölgelere çekmiş olsaydı daha iyi olurdu. Ama yine de bu, sadece sonucu ertelerdi.</p>
<p>Moika boyunca yürürken Anastasya’yı takip ederken seçtiğim yolu izledim, tek fark rıhtımdan ayrılmamamdı. Pevçeskiy Köprüsü’ne yaklaşırken, dövüşmüş olduğumuz yere baktım. Koyu renkli bulanık su köprünün altından hızla denize doğru akıyordu. Burada ayakta durabilmiş olduğumuzu düşünmek zordu. Yine de en fazla bir ay sonra yüzey yine buzla kaplanacaktı. Nehirden ayrılıp Saray Meydanı’na doğru yürüdüm. Artık Kerenskiy’in zihninin benimkine benzer bir yolu izlediği anlaşılıyordu. Köprüleri elinde tutamayacağını biliyordu. Planı Kış Sarayı’na çekilip direnmekti. Meydanda silahlı adamlar vardı ve pencerelerde de birilerini görebiliyordum. Amaçlarının ne olduğunu tahmin etmek güçtü. Kış Sarayı kuşatılır ve izole edilirse Petrograd -ve böylece Rusya- kaybedilirdi. Birliklerin cepheden geri çağırılmış olduğunu ve onlar yetişene kadar dayanmayı ümit ettiklerini tahmin ediyordum. Ama cephedeki ordu da her yerde olduğu gibi Bolşevikleşmişti ve geldiklerinde kimin tarafında olacakları konusunda pek kuşku yoktu.</p>
<p>Meydanı geçer ve sarayın ön cephesine doğru yaklaşırken, “silahlı adamlar” terimini sarf ederken yanılmış olduğumu fark ettim. Onların çoğu kadındı. Kapıda kâğıtlarımı kontrol eden nöbetçilerden biri de onlardan biriydi. Fark etmemiştim ama üstünde asker üniforması vardı. Başına büyük gelen yün bir şapkanın altından, gergin ifadeli güzel yüzü ortaya çıktı. Hemen yanında bir delikanlı duruyordu, görünüşe göre bir Kadet. Kızın yarısı kadardı. Onları savaş alanında hayal etmek komikti.</p>
<p>“Hangi alaydansınız?” diye sordum kıza.</p>
<p>“Birinci Petrograd Kadın Ölüm Kıtası,” dedi ciddi bir ifadeyle.</p>
<p>Bunu duymuştum fakat böyle bir yapının oluşturulması cephede işlerin ne kadar kötü gittiğini ve kayıplarımızı telafi edebilmek için herkese ne kadar çok ihtiyacımız olduğunu gösteriyordu. Ve sorun sadece savaşta ölenler değildi; hastahklar ve firar da en az düşman saldırıları kadar azaltıyordu sayımızı.</p>
<p>“Ülkeniz sizinle büyük gurur duyuyor/’dedim kızın yanından geçerken.</p>
<p>Kerenskiy hükumeti buraya taşıdığından beri Kış Sarayı’na birkaç kez gelmiştim ama ondan önce yalnızca bir kez, 1881 yılında, babam Konstantin ve ağabeyi Çar II. Aleksandr’ı ziyaret etmek amacıyla burada bulunmuştum. Burayı iyi tanıdığımı iddia edemezdim. Bu defa Aleksandr İvanoviç Konovalov’u ziyaret edecektim. Geçici hükumet’in hâlâ kabinede olan birkaç asil üyesinden biriydi. İki görevi vardı: Kerenskiy’in yardımcısıydı -bundan hoşnut değildi- ve Ticaret ve Endüstri bakanıydı, eskiden tekstil işiyle uğraşmış olduğundan bu görevi zevkle yapıyordu. Savaş ve devrim sırasında durumu pek kötüleşmemişti. Diğerleriyle kıyaslanacak olursa, işçilerine her zaman iyi davranmıştı ve bunun nedeni vicdanlı birisi olmasıydı. Bunun mükâfatı da, grevler başladığı zaman işinin çok daha az zarar görmüş olmasıydı. Bugün, asık suratıyla masasında oturmuş havaya bakıyordu. Beni görünce gülümsedi ama bu inandırıcı değildi.</p>
<p>“Artık başladı, değil mi?” dedim.</p>
<p>Başıyla onayladı. “Telefon hatları kesik, matbaalar kapalı, şehir hapis durumda. Şimdi de bir hamle yapmalarını bekliyoruz.”</p>
<p>“Niye şimdi?”</p>
<p>“Sovyet Kongresi yarın başlıyor. Bütün ülkedeki Sovyetlerin delegeleri şehre geldiler bile.”</p>
<p>“Eee?”</p>
<p>Konovalov iç geçirdi. “Bolşevikler iktidara gelirse rejimlerini meşrulaştırmaları gerekecek. Belli ki Petrograd Sovyeti ceplerinde. Ama bütün delegelerin -veya çoğunun- onayını alırlarsa onlara karşı çıkmak daha zorlaşacak. Hiçbir şey olmasa bile zaman kazanacaklar.”</p>
<p>“Onları durdurabileceğimizi düşünmüyor musun?”</p>
<p>“Planın bu olduğundan emin değilim. Fikir sadece onları korkutup kaçırmak. Ancak bir kez deneyebilirler. Başarısız olurlarsa, o zaman onların meşru hükumeti nasıl devirmeye çalıştıklarını anlatan bir propaganda yağmurunu başlatırız. Ama denemeleri gerek ve bu onlar için riskli. O yüzden temmuzda kendilerini tuttular. Orada oturup bizim karşıdevrimciler olduğumuzu iddia etmek çok daha kolay.”</p>
<p>“Bu çok saçma.”</p>
<p>“Öyle mi? Dışarıdaki insanlara göre, değil. Kerenskiy’den ne kadar nefret ettiklerini biliyorsun, özellikle de buraya taşınmca. Ona Napoleon diyorlar.”</p>
<p>“Napoleon Fransa için birçok iyi şey yaptı,” dedim. Başıyla dışarıya işaret etti. “Git bunu onlara anlat.” “Yani buradaki savunma sadece gösteriş mi?”</p>
<p>“Buna savunma denebilirse.”</p>
<p>“Kaç kişi var?”</p>
<p>‘Yaklaşık üç bin.”</p>
<p>“Onlara güvenilebilir mi?”</p>
<p>“Belki. Bugünlerde sorun şu ki bir asker ne kadar güvenilirse kapasitesi de o kadar düşük oluyor.” Masasının üstündeki kâğıtları karıştırdı ve sonunda aradığı şeyi buldu. Benim için özetledi. “İki Kazak birliğimiz var; sanırım bu önemli bir şey ama bize de çara oldukları kadar sadıklarsa başımız dertte demektir. Gerisi Kadetler, sadece delikanlılar.”</p>
<p>“Ya kadınlar?”</p>
<p>Güldü. “Eh, en azından <i>onlar</i> Kerenskiy’e sadık kalacaktır. Onlar Kerenskiy’in favori projesi ama şubattan sonra askere alacak başka kimseyi bulamadığından. Ayrıca onların asker komiteleri yok, yani Bolşevikleşmemiş olmaları muhtemel.”</p>
<p>“Dövüşebilirler mi?”</p>
<p>“Onları frengi yaysınlar diye Almanların kışlasına göndersek daha iyi ederdik.” Sustu ve sertçe başını salladı. “Söylediğim aptalcaydı. Ellerinden geleni yapıyorlar.” “Yine de bu pek uzun vadeli bir plan sayılmaz, değil mi? Eğer bu defa Bolşevikler geri duruyorlarsa, sadece daha iyi bir şans yakalamayı beklediklerindendir.”</p>
<p>“Bir ümit var,” dedi Konovalov.</p>
<p>“Nedir o?”</p>
<p>“Almanlar istila edebilirler.”</p>
<hr class="gecis"/>
<p>Zayıf olmasına rağmen başka bir ümit daha vardı ve kesinlikle Konovalov’a bahsedebileceğim bir şey değildi. Kış Sarayı’nda birkaç saat daha kaldım ama hemen hemen herkesten aynı şeyi duydum. Alman işgali beklentisi hakkında onun kadar samimi konuşan çok fazla insan yoktu ve ben de bunu gerçekten düşündüğünden kuşkuluydum. Bu bir Rus vatanseveri için çözülmesi mümkün olmayan bir açmazdı. Almanlara ve İttifak Devletleri’ne teslim olamazdık, bu yenilgiyi kabullenmek demekti. Ama savaş Rusya’yı öyle güçsüz bırakmıştı ki bir banş antlaşması imzalanana kadar yönetilebilir durumda olmayacaktı. Yaz aylarında -sözde Kerenskiy Taamızu’yla- bir askeri zafer kazanmayı ümit etmiştik ama bu girişim başarısız olmuştu. Şimdi banş talebinde bulunursa başarısızlık perçinlenmiş olacaktı. Yalmzca Bolşeviklerin savaşı sonlandırmaya yönelik bir politikası vardı ama onların “adil bir barış” fikri boş hayaldi. Bir uzlaşmada Almanların bize bir şey vermek için nedeni yoktu. Bolşeviklerin en çok onlardan korkması gerekiyordu. Pek uzak olmayan bir geçmişte Almanlar Lenin’e ve partisine maddi destek sağlamışlardı ama bu geçici bir düzenlemeydi. Hangi taraf zayıfsa onu desteklemişlerdi, mazlumları sevdiklerinden değil, sadece ülkeyi istikrarsızlaştırmak istediklerinden. Ama sonunda her zamanki gibi hareket edeceklerdi. Nikolay’ı yeniden eski konumuna getireceklerdi. Kralların ilahi haklarının korunmasına kıyasla savaş ancak ufak bir tartışma olarak kabul edilecekti.</p>
<p>Bolşeviklerin asıl hayali Almanya’da -bütün dünyada- bir sosyalist devrimdi. Onlara göre o zaman savaşa hiç gerek kalmayacaktı. Alman politikası hakkında fazla bir şey bilmiyordum fakat duyduğum kadarıyla bu olasılık düşük görünüyordu. Rusya en iyi şansı, geri kalan İtilaf Devletleri, Almanya’yı çabucak mağlup edebilir ve bize istikrarlı bir hükumet kurma fırsatı verirse elde edecekti. Ama üç yıldır bunu başaramamışlardı. Artık işin içine Amerikalılar da girmişti ama yine de zamana ihtiyaç vardı. Bizimse zamanımız yoktu; Troçki, Lenin ve geri kalanlar da bunu biliyordu.</p>
<p>Eve gidip Nadya’yla yemek yedim, sonra akşamın geç saatlerine kadar bekledim. Ardından, belki de tek katılımcısı olacağım bir randevuya yetişmek için dışarı çıktım. Yine de denemeliydim. Devrimi korumak konusunda, Kadın Ölüm Kıtası’nın yapabileceklerinden çok daha fazla ümit vaat eden bir şey gibi görünüyordu. Oraya erken, saat dokuz sularında vardım ve    nın yanın</p>
<p>da bekledim. Dimitriy, devrimin tehdit altında olması durumunda Petrograd’a geri döneceğini söylemişti. Daha önce buluştuğumuz yer ve saatte görüşeceğimizi açıkça konuşmuş değildik ama bu şansı denemeye değerdi.</p>
<p>En önemli soru Dimitriy’in kimin tarafında olacağıydı. Karşıdevrimle mücadele etmek için geri döneceğini söylemişti ama Bolşeviklerin amacı kesinlikle bu değildi. Onlar çoğumuzun hayal ettiğinden daha ileri gitmeyi istiyor ve saati geri almak isteyenlerin Kerenskiy ile Geçici hükumet olduğu yönünde propaganda yapıyorlardı. Buna bütünüyle katılmadığımı söyleyemezdim ama bu bile Troçki gibi adamların idaresi altındaki bir yaşamdan daha iyiydi. “‘İnsan hayatının kutsallığı’gibi Katolik ve Quaker<a id="dipnot028" href="../Text/dipnotlar.xhtml#sonnot028"><span style="vertical-align: super;">[2]</span> </a>dogmalarına kesin olarak son vermeliyiz.” Tavriçeskiy Sarayı’nın koridorlarında bunu söylediğini duymuştum. Ne Katoliktim ne de Quaker ama vaaz ettiği türde bir dinden pek hoşlanmıyordum.</p>
<p>Fakat Dimitriy’in görüşünü bilmiyordum. Beni bir devrim düşmanı olarak görebilirdi ve bu durumda buluşmamızdan sonra hayatta kalma olasılığım düşüktü. Ama onun inançları yüz yıl önce biçimlendirilmişti. Bana göre Dekabristlerle Bolşeviklerin pek az ortak yönü vardı.</p>
<p>“Seni burada bulabileceğimi düşündüm.”</p>
<p>Dimitriy, arkası Neva’ya dönük olarak Senato Meydanı’nın kenarında duruyordu ve arkasında Vasilievskiy Adası’nın ışıkları parlıyordu. Yanında iki kişi daha vardı. Onlardan birini Novodeviçye Mezarlığı’ndaki ilk karşılaşmamızdan tanıyordum. İkisinin de <i>vurdalak</i> olduğundan kuşkum yoktu. Dimitriy onları oldukları yerde bırakarak bana doğru yürüdü. Adamlar başlarını eğip fısıldaştılar, sonra bir tanesi çocukça kıkırdadı. Ardından diğeri de aynı şeyi yaptı. Anastasya’nın yaptığı şeyi ve bunun bir vampirin zihni üzerinde nasıl bir etki yaptığını düşünmekten alamadım kendimi.</p>
<p>Onlardan uzaklaşmak ve bizi duymayacaklarından emin olmak için Dimitriy ile rıhtım boyunca biraz yürüdüm. “Onlara güvenebileceğimizden emin misin?” diye sordum.</p>
<p>“Ne demek istiyorsun?”</p>
<p>“Hatırlayacak olursan, Anastasya’yla birlikte gördüğüm tek kişi İlya değildi.”</p>
<p>“Ama bu ikisinden biri de değildi?”</p>
<p>“Elbette öyle.” Anastasya’yla birlikte gördüğüm diğer vampir ölmüştü.</p>
<p>“Bana sadakatsizlik ettilerse bunu bilirdim, diye düşünüyorum.”</p>
<p>Onunla tartışmam zordu. “İlya konusunda ne yaptın?”</p>
<p>“Yollarımızı ayırdık.”</p>
<p>“O Petrograd’da mı?”</p>
<p>“Biraz sağduyusu varsa değildir. Ve beni terk eden sadece o değil. O yüzden bu ikisine güveniyorum. Onlar benimle kaldılar.”</p>
<p>“Peki <i>sen</i> neden buradasın?” diye sordum.</p>
<p>“Nedenini biliyorsun. Çünkü devrim tehdit altında.” Dimitriy’i asıl ilgilendiren şeyin bu olduğuna inanmam zordu ama sesindeki tutkuyu görmezden gelemezdim.</p>
<p>“Peki devrimi tehdit eden kim?”</p>
<p>Konuştuklarımızı kimse duymasın diye bana doğru biraz eğilmişti ama sonra dudaklarında bir gülümsemeyle tekrar doğruldu. “Bunu senin bana söyleyeceğini umuyordum.”</p>
<p>Durakladım. Dimitriy’i bir müttefik olarak kazanmak istiyorsam, sözcükleri doğru seçmem iyi olurdu. Diğer yandan Dimitriy mutlak bir içtenlikten daha azıyla kandınlabilmek için fazla kurnazdı. “Bolşevikler başarmış olduğumuz her şey için bir tehdit oluşturuyor,” dedim.</p>
<p>“Bu daha çok ne başardığınıza bağlı. Bildiğim kadarıyla Nikolay’dan kurtuldunuz. Bolşeviklerin <i>onu</i> geri getireceğini düşünmüyorum.”</p>
<p>“Lenin kendisine çar demeyecektir ama çok farklı da olmayacaktır.”</p>
<p>“Peki Kerenskiy olacak mı? Kış Sarayı’nda rahatı yerinde gibi görünüyor.”</p>
<p>“O hırslı bir adam,” dedim, “ve kibirli. Ama diktatör olacak kadar güçlü değil.”</p>
<p>“O zaman zorunlu olarak yerine başkası getirilecek. Neden kaçınılmaz olanı engellemeye çalışayım?” Bu, cevabı açık bir soru değildi.</p>
<p>“Çok açık değil mi? Bana    ni ve o büyük</p>
<p>Rusların, Stravinskiy ve diğerlerinin, gerçekten Rusya’da yaşamaya tahammül edemediğini anlatmıştın, hatırlıyor musun?”</p>
<p>Dimitriy temkinli bir şekilde başıyla onayladı.</p>
<p>“Peki, Kerenskiy veya Lenin iktidardayken geri dönmelerinin daha olası olduğunu mu düşünüyorsun?”</p>
<p>Hafifçe gülümsedi. “Ben de hemen hemen aynı sonuca varmıştım.”</p>
<p>“Bir planın var mı?”</p>
<p>“<i>Onların</i> planını tam olarak öğrenmezsek karşılık vermemiz zor olur. Belki de en iyi seçenek sadece onları korkutmak, bu da kolay.”</p>
<p>Bunu söyleyiş tarzından ve aklıma getirdiği düşüncelerden hoşlanmadım. Ayrıca bunun en etkili taktik olduğuna da ikna olmamıştım. Şimdi harekete geçmekten çekinirlerse, daha sonra bir daha denerlerdi. Konovalov’un dediği gibi, eğer onları yenebilirsek, sonsuza kadar kurtulabilirdik.</p>
<p>“Yine de pek asilce değil,” dedim.</p>
<p>“Ne asilce olurdu ki?”</p>
<p>“Açık bir savaşta onları yenilgiye uğratmak.”</p>
<p>“Nerede?”</p>
<p>Sadece bir tek yer vardı. “Kış Sarayı, orası Geçici hükumet’in son kalesi.”</p>
<p>“Bolşevikler oraya mı saldıracak?”</p>
<p>“Başka nereye olacak ki?”</p>
<p>“Yakında mı?”</p>
<p>“Öyle olmak zorunda.”</p>
<p>“Peki ya gündüz saldırırlarsa? O zaman size yardım edemeyiz.”</p>
<p>Omzumu silktim. Ben de onun kadar iyi biliyordum ki, buna verebilecek bir yanıtım yoktu.</p>
<p>Dimitriy Nevaya doğru baktı. “Bununla ilgisi olduğuna bahse varım,” dedi. Konuşurken eliyle işaret ediyordu.</p>
<p>“Avrora,” dedim.</p>
<p>“Emin misin?”</p>
<p>Başımla onayladım. Denizci değildim ama Japonlarla savaşırken yeterince şey öğrenmiştim. Bu siluet -üç baca ve iki direk- şüphe götürmez şekilde Pallada sınıfı bir kruvazöre aitti. Onlardan sadece üç tane inşa etmişlerdi. Bir tanesi batırılmış, diğeri esir düşmüştü. Geriye sadece Avrora kalmıştı. Devrimden beri diğer gemiler gibi o da kendi devrim komitesinin kontrolü altındaydı. Bu da, Bolşeviklere ait demekti.</p>
<p>“Kış Sarayı’na ateş açmak için uygun bir konumda,” dedim. Bu, aşikâr olanı ifade etmekti.</p>
<p>“Onu nasıl kullanmayı planladıklarını öğrenmeye çalışacağım. Yarın aynı saatte burada buluşalım, o zamana kadar başlama vuruşu yapılmadıysa.”</p>
<p>“Pekâlâ,” diye yanıt verdim.</p>
<p>Benim gitmemi bekliyormuş gibi görünüyordu ama kımıldamadım ve nehre, gemiye doğru baktım. Dimitriy dönüp arkadaşlarının yanına gitti. Üçü, ara sıra bana doğru bakarak bir süre alçak sesle konuştu. Sonra yola koyuldular. Biri Bahriye Nazırlığı’na doğru yönelirken, Dimitriy ve diğeri meydanı geçerek Aziz İshak Katedrali’ne doğru yürüdü. Onlar gözden kaybolana kadar bekledim, sonra ben de yola koyuldum.</p>
<p>Eve en kestirme yol geldiğim yoldu; Neva Rıhtımı boyunca yürüdükten sonra dönüp Moika’yı izleyecektim. Böylece Kış Sarayı’nda ne olup bittiğine bir kez daha bakabilme fırsatım olacaktı. Ama daha ivedi bir endişem vardı. Yalnız değildim. Şehirde yürüyen yüzlerce kişi arasında onları seçmek kolay değildi ama bu bende bir içgüdü haline gelmişti.</p>
<p>Dört kişiydiler -ikişerli iki grup- belki fark etmediğim diğerleri de vardı. İki tanesi arkamda, diğer ikisiyse yan tarafımdaydı. O ikisi beni Saray Meydanı civarında bir yerde yakalamış olmalıydı. Onları evime kadar götürmek, yapmak istediğim son şeydi; o yüzden Nevskiy Caddesi’ne doğru döndüm. İlk önce onlardan kurtulmak için bir girişimde bulunmadım. Şüphelendiğimi anlamazlarsa işim daha kolay olurdu, o yüzden kısa bir süre için bile olsa arkamda kalmalarına izin verdim.</p>
<p>En önemli soru kim olduklarıydı. Dimitriy veya onu takip eden <i>vurdalak</i>’lar olabilirdi ama bu olası görünmüyordu. Öncelikle onlar üç kişiydi, dört değil ve beni takip eden kişilerin yüzlerini göremiyor olmama rağmen, hiçbiri Dimitriy’in kolayca tanınabilen vücut yapısına sahip değildi. Bu, beni takip etmeleri için başkalarını göndermediği anlamına gelmezdi ama bunu yapması için bir neden göremiyordum.</p>
<p>Diğer bir seçenek daha olası görünüyordu - Yelena Dimitriyevna beni buna karşı uyarmıştı. Ben bir tür Bolşevik tutuklama listesinde yer alıyordum. Darbe başlayana kadar harekete geçmelerini beklemiyordum ama bu belki de kesinlikle bir şeyler olduğuna dair ilk işaretti. O dört adamın üstünde Bolşevik haydutların ayırt ettirici deri paltoları yoktu ama onlar bile gizli kalmanın daha iyi olduğu bir dönemden geçtiğimizi anlamışlardı.</p>
<p>Nevskiy Caddesi’nde birini takip etmek güç değildir. Neredeyse üç verstlik mesafe boyunca dümdüz devam eder. Bu gece hem araç hem de yaya trafiği yoğundu. Şehirdeki hava şubatta olduğundan çok farklıydı. İnsanlar her zaman ne yapıyorlarsa onu yapıyorlardı. Zenginler hâlâ dışarıda yemek yiyebiliyor ve tiyatroya gidebiliyorlardı. Fakirlerse hâlâ onlara hizmet etmek zorundaydı. Şubatta şehirdeki herkes -hatta kedi ve köpekler bile- her an bir şey olabileceğinin farkındaydı. Bugünse ancak az sayıda seçkin bu bilgiye sahipti. Bolşevikler biliyordu, Geçici hükumet ve benim gibi birkaç kişi daha biliyordu. Bu gece hükumet değişebilirdi -hatta belki de değişmişti bile- ve kimse ani bir fark hissetmezdi. İktidarın Kerenskiy’den Lenin’e geçişi, genel olarak halkta onun Lvov’dan Kerenskiy’e geçişi kadar az ilgi uyandırabilirdi. Başa geçen kişi çar olmadıkça, gerisinin önemi yoktu. Ancak bunun doğru olduğunu ümit edebilirdim.</p>
<p>Beni takip eden adamlar geride kalmış ve bulvarın her iki tarafında ikişer kişi olacak şekilde dağılmışlardı. Artık yeterince oyalanmıştım ve onlarla ilgilenmemin zamanı gelmişti. Bir caddeye sapıp onları atlatabilirdim ama şehri tanıyorlarsa çok geçmeden beni bulurlardı. Koşarak kaçıp kurtulma ihtimalim yoktu. Benim yaklaşımım çok daha basitti.</p>
<p>Sadovaya Caddesi’nin köşesine yaklaşırken durakta bekleyen bir tramvay gördüm. Yolda yürürken birkaç tanesinin yanından geçmiştim ama zamanlamayı doğru yapmam gerekiyordu ve bu tramvay bunun için mükemmel bir konumdaydı. Binmeyi bekleyen iki kişi -bir adam ve bir kadın- vardı ve görebildiğim kadarıyla birlikteydiler. Durdum ve Gostiniy Dvor sütun dizisinin kemerlerinden birinin altına doğru çekilip kullanmıyor olmama rağmen bir sigara yakıyormuş gibi yaptım. Tam olarak gözden kaybolmamaya dikkat ettim çünkü bu onları alarma geçirirdi. Sadece sonraki hamlem için bir araya ihtiyacım vardı.</p>
<p>Çift artık tramvaya binmişti ve tramvayın çanı çalıyordu. Bu, beni harekete geçiren işaret oldu. Kemerin altından çıkıp kaldırımda koşmaya başladım. Hareket halindeki tramvaya atlamayı başardım. Sabit durabilmek için bir demire tutundum. Yaşlı bir adamın böylesi gözü kara davrandığını gören birkaç yolcu başını kaldırıp onaylamayan bakışlarla beni süzdü ama hiçbiri kalkıp bana yer vermedi. Bense geldiğim yöne doğru baktığımda koşan iki adam gördüm fakat rayların üzerinde kayarak uzaklaşmakta olan tramvaya yetişmeleri imkânsızdı. Hâlâ biraz şansa ihtiyacım vardı; tramvaylar her zaman yayaları geride bırakmazlardı. Ama bir kontrol noktasında durdurulmadığımız sürece işler yolunda olacaktı.</p>
<p>Fontanka’ya gelene kadar sadece iki defa durduk, birinde yolcu almak, diğerindeyse indirmek için. Köprüde her zamanki gibi nöbetçiler vardı. Eğer bizi uzunca bir süre alıkoyarlarsa, takip eden adamlara beni yakalama şansını vermemek için tramvaydan inmem gerekecekti. Ama bu bile nöbetçilerde kuşku uyandırabilirdi. Bize ikinci kez bile bakmadılar. Onların asıl kaygısı şehir merkezine gidenlerdi, oradan ayrılanlar değil. Sivri tepeli bir kepin altından bir çift göz pencerelerden içeri baktı ama sonra kontrol noktasını geçtik. Znamenskaya Meydanı’nda Nikolayevskiy istasyonuna gelene kadar tramvaydan inmedim. Oraya geldiğimizde bile tramvay tekrar harekete geçene kadar bekledim, sonra caddeye indim. İstasyona girip geride kalmış olan Nevskiy Caddesi’ne doğru baktım ama bana yetişebildiklerine dair hiçbir işaret yoktu.</p>
<p>Meydanı geçerken hâlâ orada durmakta olan hipopotam heykeline baktım, sonra Znamenskaya Caddesi’nde yürümeye başladım. İlk fırsatta bu işlek caddeden saptım ve eve doğru yola koyuldum. Sonunda, yıllar boyunca Duma’dan eve dönerken yaptığım gibi, nehir boyundan ayrılıp doğu ucundan Panteleimonovskaya Caddesi’ne girdim. Artık kimsecikler kalmamıştı. Ben giderken burada olan işçi kalabalığı dağılmıştı. Eve yaklaşırken köprünün üstünde artık nöbetçi olmadığını gördüm, o yüzden bu yoldan gelen herkes şehir merkezine ulaşabilirdi. Onların geri mi çağırılmış, yenilgiye mi uğramış, yoksa sadece nöbet yerini mi terk etmiş olduklarını bilemiyordum.</p>
<p>Adamlar ancak ben kiliseyi ve onun yanındaki -eve gelmeden önceki son- yan caddeyi geçtiğim sırada tekrar ortaya çıktılar. Önümdeki iki köşeden iki kişi çıktı ve beklemeye başladı. Onlar bana ulaşamadan kapıya ulaşıp ulaşamayacağımı ve içeri girip giremeyeceğimi düşünerek bir süre daha yürümeye devam ettim. Adamlar hareket etmediler. Durup döndüm. Diğer ikisi de oradaydı, yakınımda değillerdi, sadece biraz önce geçmiş olduğum kavşakta bekliyorlardı. Kaçamayacaktım. Tek şansım evimin ön kapısıydı. Bunu bilip bilmediklerini merak ettim. Beni takip etmiş ve tuzağa düşürmek için en iyi yer olarak burayı mı seçmişlerdi, yoksa burada yaşadığımı biliyorlar mıydı?</p>
<p>Tekrar yürümeye başladım ve bir yandan da olabildiğince çabucak içeri girebileyim diye anahtarı bulmak için cebimi yokladım. Biraz ileride iki kadın köşeyi dönüp caddede yürümeye başladı ama beni takip eden kişilerden biri onları sessizce uzaklaştırdı. Hâlâ bu adamların vampir mi yoksa Bolşevik mi olduğundan emin değildim. Eğer vampirlerse, o zaman belki onları içeri çekip emrimdeki ışıklarla yok edebilir veya bastonumu kullanabilirdim. Bolşeviklerse, en azından içeri girmekle bir barikat oluşturmuş olurdum. Darbe başarısız olursa, benim için tekrar buraya gelebilecek durumda olmazlardı. Başarılı olursa da, zaten pek az ümidim olurdu.</p>
<p>Elim soğuk, sert, madeni anahtarlara dokundu. Yavaş adımlarla yürürken, doğru olanını bulana kadar onları biraz karıştırdım. Ne kadar koşmam gerektiğini anlamak ve zamanı geldiğinde el yordamıyla aramak zorunda kalmamak için anahtarı deliğe nasıl yerleştireceğimi düşünerek kapıya doğru baktım.</p>
<p>Bu bir hataydı. Aralarından biri düşünüyor olduğumu fark etmiş olmalıydı. Önümdeki ikisi ileri atılarak koşmaya başladı. Arkamdakilerin ne yaptığıyla ilgilenmeksizin ben de koşmaya başladım. Öndeki ikisi zekiydi; bir tanesi dosdoğru üzerime doğru geliyor, diğeriyse yolumu kesmek için kapıya doğru koşuyordu. Çok az bir avantajım vardı ama bu benim tek ümidimdi.</p>
<p>Daha da hızlandım ve kapıya ulaştım. Zaten elimde olan anahtarı öne doğru uzattım ama artık çok geçti. Koluma bir yumruk indi ve parmaklarımın arasından kayıp düşen anahtarlar kaldırıma çarptığında kısa bir şangırtı duyuldu. Adamlardan biri arkamdan saldırıp beni ağır ahşap kapıya doğru fırlattı. Paltoma yapışan bir çift el beni arkama çevirdi. Muazzam bir gücü vardı. Beni yukarı kaldırıp ayaklarımı yerden kesti ve vücudumun, bu defa sırtımın, tekrar kapıya çarptığını hissettim. Tekme atıp yumruklar savurmaya başladım ama pek ümidim olmadığını biliyordum.</p>
<p>Bir tanesi, “Bileklerini yakala!” diye bağırdı. “Tut onu!”</p>
<p>İki yanda duranlar onu dinledi ve bir anda kollarımı kapıya yapışmış buldum. Diğer bir tanesi çömeldi ve ayaklarımı tuttu. Emirleri veren adam ise hiçbir şey yapmadı. Yüzüme baktı ve onu hemen tanıdım. Bunların vampir mi yoksa Bolşevik mi olduğu sorusunun yanıtı belli olmuştu. Bu, İlya’ydı. Dişlerini gösterdi ama ısırmak istiyormuş gibi durmuyordu. Bunun yerine, elini boğazıma koydu, vücudunun bütün ağırlığını boğazıma vererek sertçe bastırdı ve beynime giden kan akımını kesti. Görüşüm bulanıklaşmaya başladı.</p>
<p>Sonra -hepimiz- aniden geriye doğru düşmeye başlarken çok tuhaf bir şey hissettim.</p>
</body>
</html>