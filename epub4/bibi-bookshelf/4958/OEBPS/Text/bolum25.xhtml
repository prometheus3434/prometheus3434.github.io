<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>


<link href="../Styles/ey1.css" type="text/css" rel="stylesheet"/>
</head>
<body>
<h1>XXV. Bölüm</h1>
<p>Akıldışı bir heyecan içindeydim. Bilim -ve teknoloji- her zaman yavaş ve kararlı adımlarla ilerlemişti. Bunun kendine göre bir çekiciliği vardı fakat az sayıdaki büyük sürprize ve tamamen yeni şeylere de yer bırakıyordu. Uyuklayarak geçirdiğim kırk yıl içinde hiçlikten bu yeni taşıma aracı doğmuştu. O zamanlar hayatta olsaydım, bir küçük adımlar dizisinin son adımı olurdu bu. Danilov’un Lebed XIII’ü XII ile kıyaslarken duyduğu heyecanın aynısını duyardım; Danilov yeterince heyecan duymuştu. Fakat benim için bu, tekrar bir çocuk olmak ve erişkinlerin sıradan bulduğu bir dünyaya girip her yeni keşiften zevk almak gibiydi.</p>
<p>Bu Danilov’un da hoşuna gidiyordu. Tekrar tekrar aşağıya, Moskova’ya bakıyor ve böylece bana şehri daha önce hiç görmediğim şekliyle görmenin keyfini yaşatıyordu. Ama ciddi bir amacı da vardı. Bu uçağı uçurmak zorunda kalacağım an geldiğinde bilmem gerekenleri öğretiyordu. Tsigler ile konuştukları gibi, burada şehirde bile yolları takip ediyordu. Caddeler haritadaki gibi görünmesine rağmen, üstlerinde isim yazmıyordu. Kaybolmak kolaydı.</p>
<p>Petrograd Karayolu’nu şehir merkezine kadar takip ettik, sonra dönüp Bahçe Çevreyolu’nu izledik. Yüksekliğimiz bin fitten fazla olamazdı ve bulutların altında olduğumuzdan her şeyi kolayca görebiliyorduk. Güneyimizde Kremlin’i, Kızıl Meydanı ve Aziz Vasiliy Katedralini, hatta onun ilerisindeki Moskva’yı bile seçebiliyordum. Yukarıdan bakıldığında parlayan her kubbe ve kule ucu, neredeyse yerden değil de bu açıdan izlensinler diye tasarlanmış gibi farklı görünüyordu. Belki de, olmayan bir tanrıyı hoşnut etmek için inşa edilmişlerdi. Şimdi nihayet insanoğlu onun yerini alabilecekti.</p>
<p>Uçak sola dönerken o taraftaki kanatlar aşağı doğru indi. Manevraların bu şekilde yapıldığını anlamıştım. Bunun ek bir yaran da, döndüğümüz tarafı daha iyi görmemizi sağlamasıydı. Altımızda karmakarışık bir demiryolu ağı vardı ve bir an için Yaroslavskiy garını görebildim. Onun çirkinliği konusunda Danilov’la hemfikir olmaktan başka bir şansım yoktu. Sonra uçak tekrar doğruldu ve kuzeye giden bir tren hattını izlemeye başladık. Bize Danilov rehberlik ettiği için memnundum. Ben doğru demiryolunu seçmeyi başaramazdım ve pekâlâ Petrograd’a geri dönebilirdik. Fakat o oldukça kendinden emindi.</p>
<p>Demiryolu hatları ayrılıp doğuya doğru kıvrılıyor, sonra tekrar aynhyordu. Çok geçmeden şehrin dışına çıktık ve önümüzde uzanan bir tek demiryolu hattı kaldı. Dönüp arkamıza bakmak istiyordum ama hareketlerimizin kontrolü bende değildi. Bereket versin ki, Danilov da şiddetle aynı arzuyu hissediyordu. Uçağı tek eliyle kontrol etmeye devam ederek başım çevirdi. Batan güneşin ışıkları altında şehir harika görünüyordu. Danilov’un ona veda ettiğini hissettim. Demek ki ben de veda ediyordum.</p>
<p>Tekrar önümüze döndük. Rotadan biraz sapmıştık ama Danilov yönümüzü hemen düzeltti. Önümüzde Moskova’dan son sürat doğuya doğru ilerleyen bir tren gördük. Onun iki katı hızıyla seyahat ettiğimizden rahatça önüne geçiverdik. Danilov benimle kontrol aletleri hakkında konuşmaya başladı, kumandaların ve ayağımın altındaki pedalların nasıl kullanıldığım gösterdi, önümdeki sayaç ve göstergelerin işlevlerini açıkladı. Yeterince açık görünüyordu fakat pratikten ziyade teorik olarak daha kolay öğrenen birisi olduğumu biliyordum. Bir tüfeği o kadar etkili bir silah yapmak için bir araya getirilen mekanizmaları çok daha kolay anlayabiliyordum fakat hiçbir zaman iyi bir nişancı olmamıştım. Daha da kötüsü, çoğu uçuş dersinde öğrenci birkaç dakika için kumandayı ele alma şansı bulur, sonra kontrolü tekrar öğretmenine bırakırdı. Bizim için böyle bir şey söz konusu olmayacaktı. Rasgele bir anda kumanda bana geçecek ve Danilov birkaç saat boyunca benim hatalarımı düzeltme fırsatına sahip olmayacaktı.</p>
<p>Hava kararmaya başlarken Danilov daha alçaktan uçmaya başladı. Gökyüzünde bize kılavuzluk edebilecek bir ay yoktu fakat altımızda asılı olan elektrik lambası sayesinde, görüş mesafemiz yüz fite kadar düşmüş olsa da, tren hattını güçbela seçebiliyorduk. Heyecanlı başlayan uçuş artık yorucu hale gelmişti. Aşağıdaki demiryolu hattının üstüne düşen loş ışık huzmesinden başka hiçbir şey görünmüyordu. Zaman zaman demiryolu hattını kaybediyorduk fakat Danilov yönümüzü hemen düzeltiyordu. Ama yine de ürkütücü bir fikirdi; tek nirengi noktamızla teması kolayca kaybedebilir ve engin Rus steplerinin üzerinde başıboş sürüklenip gidebilirdik. Kokpitte bir pusula vardı ama o bize sadece hangi yöne doğru uçtuğumuzu gösterebilirdi, nerede olduğumuzu değil.</p>
<p>Aniden kendimi geriye doğru düşüyormuşum gibi hissettim. Yıldızlardan başka bir şey göremiyordum. Motor zorlanmaya başlamıştı. Başımı çevirdim ve çok gerimizde bir an zemini görür gibi oldum. O anda başımı çevirebildiğimi fark ettim; vücudumuzun kontrolü yine bana geçmişti. Uçağı ben kullanıyordum ve kötü kullanıyordum. Kumanda kolunu ileri doğru ittim, uçak doğrulmaya başladı ama aynı zamanda yavaşlamıştı da. Sonra havada kalmamızı sağlayan büyü bir anda bozulmuş gibi düşmeye başladık; sanki Celile Denizi’nde yürüyen Petrus gibi ben, Danilov’da o kadar güçlü olan inancı göstermeyi başaramamıştım ve şimdi kendi ölümüme gömülüyordum.</p>
<p>Ama bu makineyi havada tutan şeyin büyü olmadığını biliyordum. Mühendislikten anlıyor olmasam da, temel bilimleri biliyordum. Bu, Bernoulli prensibinin bir uygulamasıydı. Kanatların üzerindeki hava akımı, onların yukarı kalkmasına neden olan bir basınç kaybına neden oluyordu ve o kalkış hava akımının hızıyla birlikte artıyordu. Gaz kolunu çektim ve hız kazanmaya başladık fakat uçak hâlâ rüzgâra yakalanmış bir yaprak gibi sarsılıp titremeye devam ediyordu. Sonunda ona tekrar hâkim oldum ve iki tarafımdaki kanatları aynı seviyede, kuyruğu da tam yeterli yükseklikte tutarak uçuşu kontrol altına almayı başardım. Bir an yeteneğimle gurur duydumsa da bu uzun sürmedi. Tamamen kaybolmuştum. Hangi yükseklikte olduğumuzu bile bilmiyordum. Altımızdaki ışık zemine ulaşmadan karanlığın içinde kaybolup gidiyordu. İrtifayı dikkatle azalttım ve biraz sonra altımızdan geçen ormanlık alanı gördüm. Yerle aramızda yüz fitlik mesafe kalana kadar inmeye devam ettim.</p>
<p>Aşağıda demiryolu hattından eser yoktu. Pusulaya baktım. Neredeyse güneye yönelmiştik. Önceki rotamız kuzeydoğu istikametindeydi. Tekrar doğru yönü bulabilmek için sola döndüm. Şimdi, yönünün değişmediğini varsayarsak, demiryolu hattına paralel uçuyorduk fakat hâlâ onun nerede olduğunu bilmiyordum. Güneye doğru yol almış olduğumuz düşünülecek olursa, muhtemelen kuzeyde kalmıştı ama uçak kontrol dışıyken her yöne uçmuş olabilirdik. Kuzeye döndüm ve demiryoluna ait herhangi bir işaret aramak için aşağı baktım fakat bu sırada saniyeleri de sayıyordum. Hiçbir şey göremedim. Bir dakika sonra güneye döndüm ve 90 saniye boyunca bu rotayı korudum. Hâlâ demiryoluna dair hiçbir iz yoktu. Her defasında yolculuk süresini ve böylece mesafeyi de artırarak bu süreci devam ettirdim. Neredeyse yarım saat sonra, dokuzuncu geçişte, sonunda demiryolunu, en azından <i>herhangi bir</i> demiryolunu, buldum; burada birden fazla demiryolu hattının bulunacağından kuşkuluydum.</p>
<p>Onu takip ederek bir kez daha kuzeydoğu istikametine döndüm ve sorunların üstesinden gelme yöntemimden dolayı kendimle gurur duydum. Ama bu şeyi yere indirebilmek konusunda hâlâ kendime güvenemiyordum. Yakıt göstergesine baktığımda yarım depo yakıtımızın kalmış olduğunu gördüm. Tek yapabileceğim şey Danilov’un vakitlice geri dönmesini ümit etmekti. O bir budalaydı. Kontrolün birimizden diğerine geçtiği zamanı hiçbir şekilde kendimiz belirleyemiyorduk, hatta onu öngörmemiz bile mümkün olmuyordu. Bu ikimizi de öldürebilirdi. Ve bu da onun bir budala olmadığını gösteriyordu. Bu, onun istediği şeydi. Çar veya Ascalon umurunda değildi. Tek hedefi, her zaman olduğu gibi, beni mahvetmekti. Fakat işini kolaylaştıracak değildim. Yepyeni bir azimle kumanda kolunu kavradım. Bu şeyi uçuracak ve gerektiği zaman onu yere de indirecektim.</p>
<p>Yakıt göstergesinin ibresinin yavaş yavaş çizgisine doğru dönüşünü izledim.</p>
<hr class="gecis"/>
<p>Uçağı yere indirdiğimde hâlâ birkaç dakikamız vardı. Acele etmemiştim. Bir süredir kontrol bendeydi fakat gereğinden önce inmenin manası yoktu. Sadece Yuda’nın uçağı kullanışından etkilendiğimi söyleyebilirdim ama onu tekrar kontrol altına alışından değil, bizi rotamıza geri döndürmek için kullandığı yöntemden. Savaş sırasında kötü navigasyon, Alman toplarının yol açtığı kadar çok uçak kaybına neden olmuştu.</p>
<p>Yapmakta olduğum şeyleri Yuda’yla paylaştım. Yolculuğu beş veya altı bölüme ayırmamız gerekiyordu ve bu da beş veya altı iniş demekti. Bunlardan en az birinde kumandanın onda olma riski vardı. Havalanıp inebileceğimiz uzunlukta çok sayıda tarla vardı. Demiryolu hattının hemen sağındaki bir tanesini seçtim. Yanımızdaki bidonlardan birini boşaltarak depoyu tekrar doldurmam ancak birkaç dakikamı aldı. Motoru çalışır durumda bırakmıştım. Böylece hemen tekrar havalandık. Uçarken Nikolay İvanoviç Kibalçiç’i hatırladım. Parlak bir mühendisti ve bana insanı aya götürebilecek bir araç inşa etmeyi hayal ettiğini söylemişti. Onun fikri buna hiç benzemiyordu -o roketlere dayanıyordu- fakat kendisi gibi sınırsız hayal gücüne sahip insanların neler başarabilmiş olduğunu görmek yine de onu çok sevindirirdi. Böyle bir taşıtı tasarlayanların onun gibi, uçuranların da benim gibi insanlar olduğunu konuştuğumuz geldi aklıma. Bu sav doğrulanmıştı. Merakımı ilk uyandıran ve ordu Kibalçiç’in zihninde canlandırdığı şeyin gücünü nihayet fark ettiğinde bu alandaki öncülerden biri olmaya bu kadar heves etmemi sağlayan şey onunla yaptığımız sohbetlerdi.</p>
<p>Hangisine tanıklık etmenin onu daha mutlu edeceğini merak ediyordum: Roketli uçuşla ilgili hayallerinin mi, yoksa Rusya’nın çarların zulmünden kurtulmasıyla ilgili hayallerinin mi? İkisini de görememişti. Tanıdığım tek hoşgörülü çarın, II. Aleksandr’ın öldürülmesinde pay sahibi olduğu için 1881 yılında asılmıştı.</p>
<p>Gecenin içinde uçmaya devam ederken hava ciddi şekilde soğumaya başladı. Çok alçaktan uçuyor olmamız ısının görece daha iyi olması demekti ama sabaha kadar sağ kalacağımızdan kuşkuluydum. Ayrıca kanatçıklar her an donabilirdi. Yakıt tekrar azalmaya başladığında geceyi geçirebileceğimiz bir yer aramaya başladım. Medeniyetten kaçınmak istiyordum. Burada her kasaba ya Kızılların ya da Beyazların kontrolü altında olmalıydı. İkisine de sadık olduğumu kanıtlayamazdım ve ikisi de Lebed XIII gibi değerli bir silahı ele geçirmek isterdi. Sonunda üstünde bir ahır bulunan bir tarla gördüm. Tahminime göre Vyatka Nehri’ne yakm bir yerdeydik. İndikten sonra ateş yakmak için odun bulmak sorun olmayacaktı ve bunun için biraz yakıt ayırabilirdik. Ahır, içinde güvenle ateş yakılabilecek kadar büyüktü. Uçağın motorunu durdurmam gerekiyordu ve bu da sabah onu tekrar çalıştırmam gerekeceği anlamına geliyordu. İki kişiyken bunu yapmak oldukça kolaydı.</p>
<p>Koca bir kahkaha attım. Yuda’yı kendimden ayrı, onun kendi fiziksel varlığına sahip olması kadar ayrı bir varlık olarak görmem muhtemelen iyi bir şeydi. Zihinlerimizin her geçen gün birbirlerine daha da sıkı bağlandığını kabul etmekten çok daha iyi. Şimdilik bunun önemi yoktu. Motoru tek başıma bile çalıştırabilirdim, sadece kumanda aletlerini ayarlarken kokpitle pervane arasında bir iki kere koşturmam gerekiyordu. Teneke kutuyu açtım, orada birkaç sosisli sandviç buldum. Mataradaki çay neredeyse soğumuştu fakat enfes bir şekilde tatlıydı. Ahırın duvarına yaslandım ve ateşin sıcaklığında uykuya daldım.</p>
<hr class="gecis"/>
<p>Uyandığımda uçuyorduk. Güneş önümüzdeydi ve ufukta daha yeni yükselmeye başlamıştı. Belli ki Yuda benden evvel uyanmış ve uyuklamakta olan zihnimi rahatsız etmeden vücudumuzu hareket ettirmeyi başarmıştı. Hatta uçağı çalıştırmayı ve havalandırmayı bile başarmıştı. Yetenekleri ve Tobolsk’a olabildiğince çabuk ulaşmak için gösterdiği kararlılık beni etkilemişti.</p>
<p>Altımızdaki demiryolu aralıksız devam ediyordu. Bütün sabah her iki yöne doğru sadece iki tren gördük. Yollar daha yoğundu. Onlardan birinde seyreden zırhlı bir araç durdu ve bize ateş açtı fakat Yuda düzgün bir şekilde alçalıp uzaklaştı ve birkaç verst sonra görüş mesafesinden çıktığımızda tekrar planladığımız rotada seyretmeye devam etti. Haritaya başvurma zahmetine girmedi fakat ben üstlerinden uçtuğumuz kasaba ve şehirleri -önce Vyatka, sonra Perm- not ettim. Sonra Urallar’ı geçtik; artık gerçekten Sibirya’ya gelmiştik.</p>
<p>Yuda uçağı indirdi, yakıt ikmali yaptı ve sonra tekrar havalandık. Yaklaşık bir saat sonra kumandanın tekrar bana geçtiğini keşfettim. Tıpkı Yuda gibi ben de -onun ellerimizi artık kullanamadığı andan benim onları kullanabildiğimi fark edebildiğim âna kadar geçen sürede ellerimizin kontrolü aksadığı için- bir an uçağa hâkim olamadım. Uçağın kontrolünü ondan daha hızlı sağladım fakat gerçekte onun olanlardan dolayı suçlanamayacağını fark ettim; bu koşullarda en iyi pilotların bile başına gelebilirdi bu.</p>
<p>Yekaterinburg şehrinin üzerinden geçerken yakıt göstergesine baktım. İyi gidiyorduk. Şansımız yaver giderse, bütün yol boyunca sadece bir kez daha yakıt ikmali yapmamız gerekecekti. Tyumen’e yaklaşık yüz verst kala yere indik ve sonrasında bidonlarda hâlâ yakıtımız vardı. Tyumen’de demiryolundan ayrıldık ve kuzeydoğuya doğru nehri takip etmeye başladık. Çılgınca kıvrılıp duruyordu ve daha yüksek irtifaya çıkıp genel olarak hangi yöne doğru gittiğini görmek, alçakta kalıp her kıvrılışını ve dönüşünü takip etmekten daha iyiydi. Tobolsk yolu vadiyi takip ediyordu. Susanna veya Dimitriy’in aşağıda bir yerlerde, bir kamyonun içinde güneşten güvenli bir şekilde korunarak seyahat ediyor olup olmadığını merak ediyordum. Birazdan hava kararacaktı. O zamana kadar Tobolsk’a varamayacaktık, daha birkaç saatlik yolumuz vardı. Çok geç kalmış da olabilirdik. Salı akşamıydı, Susanna Petrograd’dan ayrılalı neredeyse iki gün olmuştu. Yolculuk konusunda şansı yardım etmişse, çoktan varmış olabilirdi. Diğer yandan, yarına kadar oraya varamayacak da olabilirdi. Çok yakında bunu öğrenecektik.</p>
<hr class="gecis"/>
<p>Şans eseri son inişi gerçekleştirme onuru bana bahşedildi. Tıpkı Binbaşı Tsigler’in önerdiği gibi, geniş beyaz nehir aşikâr bir iniş pisti oluşturuyordu. Buzun hâlâ kalın olduğunu ümit etmekten başka çarem yoktu ama bundan pek kuşku duymuyordum. Burası Petrograd’dan daha soğuktu.</p>
<p>Uzun yolu tercih ettim. Yolculuğun büyük bölümünde rüzgâr doğudan esmişti fakat şimdi nehirle yaklaşık aynı hizada kuzeyden esiyordu. Bu işimi kolaylaştıracaktı. Rüzgâra doğru döndüm ve kumanda kolunu Danilov’un gösterdiği gibi aşağı itip geri çektim. Şimdi buzun sadece birkaç fit üstündeydim. Bunu daha önce karın üzerinde yapmıştım, o yüzden kendime güveniyordum. Yine de temkinliydim; yumuşak bir iniş için yeterli mesafemiz vardı. Sonra bir anda hiçbir uyarı olmaksızın taş gibi düşüverdik. Ne olduğunu anlamaya çalıştım, ancak yere yakın yükseklikte rüzgârın farklı bir yönden esiyor olabileceğini tahmin edebildim. Yumuşak bir inişe imkân vermeye yetecek kadar yükselmeyi ümit ederek motora tekrar tam gaz verdim.</p>
<p>Yaptığım şey bu bağlamda işe yaradı fakat bunu başarırken dikkat gerektiren bir sürü rahatsız edici zorluğun da üstesinden gelmem gerekti. Kanadım sola doğru yattı ve buza sürtündü. Bu tek başına o kadar kötü değildi fakat biraz ileride, sürüklenmiş büyük bir kar yığını vardı. Kanadın ucu onu yanlamasına kesti ve neredeyse durma noktasına geldi ama uçak durmadı. Kanat kurtulana kadar onun takıldığı noktanın etrafında döndük. Uçağın momenti bizi önceden takip etmekte olduğumuz yöne doğru çekiyordu ama şimdi hareketimiz yana doğruydu. Hâlâ havadaydık fakat artık uçmuyorduk. Sonra dış tarafta kalan kanat buza çarpıp deldi. Bir anda ters döndük. Kanat çöktü ve uçağın gövdesi dönerek aşağı düştü.</p>
<p>Kendimi uçağın dışında, sırtüstü buzun üzerinde kayarken buldum. Hayatta kalma mücadelesi veren motorun sesine eşlik eden düzenli bir gümbürtü sesi geliyordu kulağıma. Durabildiğim ilk anda yüzüstü dönüp baktım. Berbat bir manzaraydı. Sağ kanat gövdeden tamamen kopmuştu. Sol kanat gövdenin altına doğru bükülmüştü. Duyduğum ses, kınları pervanenin buzu döverken çıkardığı sesti. Biraz sonra motorun gücü tükendi ve tekleyerek istop etti.</p>
<p>Ayağa kalktım ve bir şeyim olup olmadığını algılamaya çalıştım fakat bir berelenmeden daha kötü hissettirecek bir şey bulamadım. Gidip uçakta bulunan birkaç eşyayı kurtarıp kurtarmamam gerektiğini düşündüm fakat bir şey -Danilov’un onca yıllık deneyimi- bana mani oldu. Birkaç saniye sonra motordan kıvılcımlar çıkmaya başladığını gördüm. Başlangıçta pek bir şey yoktu fakat çok geçmeden uçağın dış yüzeyini oluşturan branda da yanmaya başladı. Depoda biraz, yedek bidonlarda ise daha fazla yakıt vardı. Onun yanacak mı yoksa patlayacak mı olduğunu bilmiyordum ve bunu öğrenmek için bekleyecek değildim.</p>
<p>Bereket versin ki Tsigler’in verdiği harita cebimdeydi. Haritada gösterilen nehrin üstünde nirengi noktası olarak kabul edilebilecek bir ahşap köprü vardı. Vali Konağı -aslında bütün kasaba- nehrin sağ kıyısındaydı. Yanan uçağın dikkat çekmemesi imkânsızdı fakat bu lehimize olabilirdi. Konakta nöbetçiler olabilirdi ve bu gösteri bazılarının oradan uzaklaşmasını sağlayabilirdi. Köprünün ayağına yakın bir yerde, buz tutmuş nehrin kıyısına tırmandım. Bir yer bulmam uzun sürmedi. Dört köşeli, basık, iki katlı ilham vermeyen bir binaydı. Yaklaşık yüz yıllık olduğunu tahmin ettim. Arkaya, nehre doğru baktığımda alevlerin parıltısını ve havaya yükselen dumanı görebiliyordum. Bu kimsenin gözünden kaçmazdı, o yüzden de kimse tutsağı korumaya fazla dikkat etmezdi. Planlasam bile daha iyisini yapamazdım.</p>
<p>İçeriye en iyi nasıl girilebileceğini düşünerek dikkatli bir şekilde binanın etrafını dolaştım.</p>
<hr class="gecis"/>
<p>Yuda dikkatini eve girmekten çok uçağı uçurmaya vermiş olsaydı daha iyi ederdi. Ama onu suçlayamazdım. Bir uçağı ilk defa yere indirmeden önce saatlerce eğitim almıştım; ayrıca daha önce hiçbir uçağı böyle bir buzun üstüne indirmemiştim. Konakla aramızda ahşap bir çit vardı fakat onu aşmak sorun değildi. Binaya, çatısı birinci kattaki odaların açıldığı bir balkondan meydana gelen çok büyük bir revaktan giriliyordu. Balkona bakan bir pencerede geceyi seyreden bir kızın siluetini gördüm. Onun beni gördüğünü sanmıyorum. Çarın dört kızının da onunla birlikte burada yaşadığım biliyordum. Bu kız pekâlâ onlardan biri, belki de en küçükleri Anastasya olabilirdi. Veya farklı bir Anastasya olabilirdi.</p>
<p>Etrafa baktım fakat nöbet tutan kimse görmedim. Yaklaştığım zaman bunun nedenini anladım. Kapının yanındaki düzensiz öbek uzaktan bir toprak yığını gibi görünüyordu. Bu bende kuşku uyandırmalıydı. Burada zemin demir gibi sertti ve bahara kadar toprağı işlemek mümkün olamazdı. O tepecik daha soluk renkli olsaydı kürenmiş kar olduğunu düşünebilirdim fakat yaklaştığımda onun Bolşeviklerin tanıdık koyu kahverengi paltolarının renginde olduğunu gördüm.</p>
<p>İki kişiydiler ve üst üste yığılmışlardı. Bir tanesini omzundan tutup çektim. Yana yuvarlanarak yoldaşının sırtından kaydı ve karlı zemine yığıldı. Yarası tanıdık görünüyordu, boğazı yırtılarak açılmıştı. Hızlı olmuştu -beslenmekten çok öldürmek içindi- ve daha yeniydi. Adam öleli yarım saat bile olmamıştı. Diğerine baktığımda hemen hemen aynı yarayı gördüm. Hiç şansları yoktu; karda yorgun argın yürüyen bir genç kızı görmek bunlar gibi kaşarlanmış haydutlarda bile kuşkudan çok sempati uyandırırdı. Bu varsayım Susanna’nın yalnız gelmiş olmasına dayanıyordu çünkü ona yardım etmiş olabileceğini düşündüğüm kimse yoktu. Hiç dostu kalmamıştı.</p>
<p>Silahsız gelmiş olduğumu fark ettim ama bir bahçedeydim ve uygun bir şey bulmam fazla zamanımı almazdı. Buraya gelirken üstünden atladığım çit boyunca dikilmiş çok sayıda boy atmış fidan vardı. Yuda’nın bıçağının yardımıyla bu fidanlardan birini, çelimsiz gövdesini desteklesin diye bağladıkları kazıklardan ayırmak kolaydı. Asıl güç olan kazığın kendisini çekip çıkarmaktı. Belki biraz uzundu ama en alt kısmı amaca uygun olarak sivriltilmişti.</p>
<p>En güçlü şekilde saplayabilmek için neresinden tutmam gerektiğine karar vermek için kazığı elime alıp ağırlığını dengeledim. Sonra girişe doğru yürüdüm. Kapı açıktı. İçeri girdim.</p>
<p>Kendimi bütün bina boyunca uzanan ve diğer bir kapıya açılan bir koridorun ucunda buldum. Her iki yanda başka kapılar da vardı. Dekor, beklenilebileceği gibi ilham verici değildi; zemin kat hizmetkârlara ayrılmıştı. Koridordaki tek kesinti, biraz ilerledikten sonra sol tarafta karşıma çıkan merdivendi. Tahminime göre bu merdiven kızı görmüş olduğum odaya çıkıyordu. Kazığın ucunu öne doğru tutarak dikkatli adımlarla basamakları çıkmaya başladım. Merdivenin yüz seksen derece döndüğü noktada pencereli bir yan sahanlık vardı. Çıkmaya devam ettim. Yukarıda iki kanatlı bir kapı vardı ve kapalıydı. Uzanıp kolu çevirdim. Kapı yavaşça açıldı. İçeri girdim.</p>
<p>Çok büyük bir mekândı, neredeyse bir balo salonu gibi döşenmişti ve bütün mobilyalar ortaya değil duvarların kenarlarına yerleştirilmişti. Eski çarın burada çok fazla balo düzenlediğini sanmıyordum fakat önceki hayatının ihtişamım taklit etmekten hoşlandığı açıktı, ya da büyük olasılıkla karısı hoşlanıyordu. Duvarların yere kadar inen pencerelerin arasında kalan kısımları daha eski zamanlara ait resimlerle dekore edilmişti, Rusya’nın kayıp görkemini yansıtan eski prens ve generallerin resimleriyle. Onlardan birini tanıyordum, Pyotr Mihailoviç Volkonskiy. O, Aleksey’in arkadaşıydı. Duvarlardan birinde, içinde büyük bir korlaşmış odun yığını bulunan şömine vardı. Onun üzerinde çapraz asılmış bir çift kılıç görülüyordu.</p>
<p>Pencerede, tam önceden gördüğüm yerde, dışarıya bakan bir kız figürü duruyordu. Yüzünü göremiyordum fakat hafifçe dışarı çıkık göbeği kim olduğunu açıklıyordu. Döndü. Beni gördüğüne şaşırmışsa bile bunu belli etmedi; fakat gittiği yer şöyle dursun, kimsenin, onun Petrograd’dan ayrıldığını fark ettiğinden kuşkulanması için bile bir nedeni yoktu. Hafifçe gülümsedi.</p>
<p>“Her zaman işini bilen Richard.”</p>
<p>Kendimi biraz hakarete uğramış hissettim. Hatırlayabildiğim kadarıyla buraya bu kadar çabuk gelmemizi sağlayan şey benim iş bilirliğimdi, Yuda’nın değil. “Nerede o?” diye sordum.</p>
<p>“Romanov mu?” Başıyla hemen yanındaki kapılardan birine işaret etti. “Orada. Tam zamanında geldin.”</p>
<p>Kazığı iki elimle kaldırıp dikkatle onu süzdüm. Çarın yanına gidebilmek için Susanna’nın çok yakıtımdan geçmem gerekiyordu. Bir açıklık jestiyle kollarını kaldırdı ve kapıdan birkaç adım uzaklaştı. Kazığın sivri ucunu ona doğru tutarak oraya gittim. Arkama uzanıp kapının kolunu çevirdim, sonra gözlerimi kızın üstünden ayırmadan geri geri yürüyerek fakat bir noktada içeride ne olduğunu görmek için arkama dönmek zorunda kalacağımı bilerek içeri girdim.</p>
<p>Bu, bir odayı algılamanın tuhaf bir yoluydu ve normalde tersi yapılırdı. İlk fark ettiğim şey geçtiğim kapının üzerinde asılı olan açık perdelerdi. Sol tarafımda benzer şekilde süslenmiş başka bir kapı daha vardı fakat o ağır kadifelerin ardına gizlenmişti. Sağ tarafımda pencereye bakan bir çalışma masası vardı. Orada bir adamın oturduğunu hissettim ama dönmeden -gözlerimi Susanna’dan ayırmaya cesaret edemiyordum- onu seçebilmem mümkün değildi. Ayaklarının dibinde bir köpek, bir Kral Charles spanyeli vardı ve başım kaldırmış bana bakıyordu. Başka birini beklediğimden değil fakat arkaya doğru iki adım daha atsam adamın kim olduğunu görebilirdim: Nikolay Aleksandroviç Romanov, amcamın torunu. Çoğu Rus şimdi bile ona huşuyla bakardı; fakat zamanında daha iyi birçok adam tanımıştım; daha iyi birkaç Romanov ve daha iyi bir çar. Ona imparatorum olarak hiçbir borcum yoktu.</p>
<p>“Sen de kimsin?” diye sordu.</p>
<p>Gözlerimi Susanna’dan ayırıp ona baktım. Daha önce hiç karşılaşmamıştık fakat onun sayısız resmini görmüştüm. Onların hepsinde olduğundan daha yaşlı, kırk dokuz yaşından daha yaşlı görünüyordu. Öne eğilmiş, dirseklerini önündeki masaya dayamıştı. Gözlerinin hizasındaki iki elinin arasında bir ucu sivriltilmiş, üstünde koyu renkli lekeler olan kısa bir tahta parçası vardı: Ascalon. Ben dikkatini dağıttığım sırada onu incelemekle meşguldü.</p>
<p>“Adım Danilov,” dedim. “Mihail Konstantinoviç Danilov.”</p>
<p>Adımı biliyor olmasını bekliyordum fakat verdiği tepki beni tanımış olmamn ötesindeydi. Birden elinden bırakınca, Ascalon bir takırtıyla masanın üstüne düştü. Elleriyle yanaklarını ve çenesini ovuşturdu. “Tanrı’ya şükürler olsun,” diye mırıldandı. Sonra bağırarak tekrarladı. “Tanrı’ya şükürler olsun!”</p>
<p>Ayağa kalktı ve masasının etrafından dolaşıp yanıma geldi. “Büyükamcam senin hakkındaki her şeyi anlattı. Sen ve ataların ne zaman ihtiyacımız olsa yanımızda olmuşsunuz. Kız geldiği anda bunun olacağını beklemeliydim; bana bunu verdiği anda.” Eliyle Ascalon’a işaret etti. “Güvenmeliydim.”</p>
<p>Elimi sıkmak için uzandı fakat o sırada iki elim de sınğı tutmakla meşguldü. Sağ elimi bıraktım ve çar onu iki eliyle kavradı.</p>
<hr class="gecis"/>
<p>Bir anda farklı bir yerdeydim. Bir mahzene inen dar bir merdivende. Geceydi, gecenin ilk saatleri. Kollarımda bir erkek çocuğu taşıyordum. On üç yaşındaydı fakat yaşına göre ufak tefek, güçsüz ve hastaydı. Merdivende bir kuyruk oluşturmuştuk, çok geçmeden mahzene indik. On birimize yetecek kadar yer yoktu. Etrafımdakilerin yüzlerine baktım. Karım ve dört kızım oradaydı. Diğer dört kişi sadece bize sadık kalanlardı: doktorum, bir uşak, bir hizmetçi kız ve bir aşçı. Küçük spanyelim ayaklarımın dibinde dolaşıyordu. O da sadık kalmıştı. Arkama, merdivene doğru döndüm. Bize tahliye edildiğimizi söylemişlerdi. Herhalde burada bir süre bekleyecektik.</p>
<p>“Birkaç sandalye getirebilir misiniz?” diye sordum.</p>
<p>Merdivenin dibinde duran adam, zindancımız, yukarı bağırdı. Biraz sonra aşağı üç sert ahşap sandalye getirdiler. Bir tanesine hasta oğlumu oturttum, karımı da diğerine davet ettim. Sonra aşağıya başka adamların da inmesiyle birlikte oda dolmaya başladı. Küçük mahzen çok geçmeden insanlarla tıka basa doldu. Ne olup bittiğini görebilmek için tekrar ayağa kalkmam gerekiyordu. Zindancı hariç on bir kişiydiler, biz de o kadardık. Tek başına bu bile şüpheli bir durumdu. Fantastik bir dans kartının üstündeki vaadi yerine getirir gibi, hepsi odanın içine dağılarak ailemden veya yakın çevremden bir kişiyle eşleşmeye çalışıyordu. Fakat o sıkışık mekânda bir yere kımıldayabilmek imkânsızdı.</p>
<p>Zindancı boğazını temizledi. Elindeki kâğıda bakarak okumaya başladı.</p>
<p>“Ural İcra Komitesi akrabalarınızın Sovyet Rusya’ya dil uzatmaya devam ettiği gerçeğini göz önünde tutarak idam edilmenize karar vermiştir.”</p>
<p>Hızla dönüp aileme baktım. “Ne?” diye fısıldadım. “Ne?”</p>
<p>Zindancı cümleyi tekrar okudu ama ezberleyebileceği kadar kısaydı. Bunu yapmak için bizi nereye götüreceklerini, ne kadar zamanımız kaldığını, bizi ayırıp ayırmayacaklarını -erkekleri kadınlardan, çocukları büyüklerden- merak ettim. Önümüzdeki saatlerde uygun bir şekilde vedalaşabilecek zamanımız olması için dua ettim.</p>
<p>Fakat zindancı konuşmasını bitirir bitirmez elini cebine soktu, bir tabanca çıkardı. Aramızda en fazla yarım metre vardı. Tabancayı ateşledi ve göğsümde bir darbe hissettim. Bacaklarımın dermanı kesildi ve yere yığıldım. Zindana tekrar ateş etti fakat bana değil. Küçük oğlumun çığlığım duydum, sonra sesi kesildi. O âna kadar acı duymamıştım ama şimdi her türlü ıstırabı hissediyordum. Hareket edemiyordum, konuşamıyordum, sadece algılayabiliyordum ve bunun birkaç saniyeden fazla sürmeyeceğini biliyordum.</p>
<p>Diğer suikastçılarda tabanca değil tüfek vardı, onlar da ateş etmeye başladılar. Mermiler mahzende sekiyordu. Bedenler -kim olduklarını göremiyordum- yere yığılıyor ve canavarlar süngüleyerek onların işini bitiriyorlardı. Nefes almaya çalıştım ama başaramadım. Zaten istemiyordum da. Bir mermiyle parçalanan kalbim saniyeler önce durmuştu. Gözlerim mahzenin zeminine, yerdeki kan gölcüklerine ve ayağıyla sevgili oğlumun ölü yüzüne dokunan spanyelin olduğu yere bakıyordu. Ona ulaşmaya çalıştım fakat bunun anlamsız olduğunu biliyordum. Tek tesellim aynı anda ölmüş olmamızdı.</p>
<p>Ve sonra…</p>
</body>
</html>