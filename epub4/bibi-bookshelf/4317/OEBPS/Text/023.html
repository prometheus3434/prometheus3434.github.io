<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.9" name="Generator" />

  <title>ON ALTINCI BÖLÜM -BOLLUK İÇİNDE YOKLUK</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="nomargin">
  <h1 class="calibre2"><a class="calibre" id="a49"></a>ON ALTINCI BÖLÜM -BOLLUK İÇİNDE YOKLUK</h1>

  <p class="calibre5">Momo, Gigi'nin geniş, şık arabasına girip oturunca, şoför: "Nereye gidiyoruz?" diye sordu.</p>

  <p class="calibre5">Kızcağız önüne bakarak düşündü. Ne diyecekti şimdi? Nereye gitseydi acaba? Kassiopeia'yı araması gerekti. Ama nerede? Onu nerede kaybettiğini düşündü. Gigi’yle yol boyunca giderlerken yanında olmadığını biliyordu. Tamam, Gigi'nin evinin önünde! Hatta sırtına, "Hoşça kal" ve "Seni aramaya gidiyorum" diye yazmıştı. Kassiopeia elbette birbirlerini kaybedeceklerini önceden bilmişti. Ve şimdi Momo'yu arıyor olmalıydı. İyi ama Momo onu nerede arayacaktı?</p>

  <p class="calibre5">"Çabuk ol!" diye sabırsızca parmaklarını direksiyona vurdu şoför, "Seni gezdirmekten başka yapılacak işlerim var!"</p>

  <p class="calibre5">"Gigi'nin evine, lütfen" dedi Momo.</p>

  <p class="calibre5">Şoför hayretle içeri baktı: "Seni kendi evine götürsem daha iyi değil mi? Yoksa bizim evde mi kalacaksın?"</p>

  <p class="calibre5">"Hayır" dedi Momo, "Sokakta bir şey kaybettim. Onu arayacağım".</p>

  <p class="calibre5">Zaten oraya gideceği için, bu, şoförün de işine geldi. Gigi'nin villasının önüne gelince, Momo indi ve hemen etrafı araştırmaya başladı. Bir yandan da alçak sesle, "Kassiopeia!", "Kassiopeia!" diye sesleniyordu.</p>

  <p class="calibre5">Şoför arabanın penceresinden sordu: "Sen ne arıyorsun, kuzum?"</p>

  <p class="calibre5">"Hora Usta'nın kaplumbağasını" diye karşılık verdi Momo, "Adı Kassiopeia'dır. Olacakları yarım saat önceden bilir. Sırtındaki kabuğun üzerinde harfler belirir. Onu mutlaka bulmalıyım. Bana yardım eder misin, lütfen?"</p>

  <p class="calibre5">"Benim aptalca şakalarla uğraşacak vaktim yok!" dedi şoför ve arabayı kapıdan içeri sürdü, gitti. Kapı hızla kapandı.</p>

  <p class="calibre5">Momo yalnız başına aramaya devam etti. Bütün yol boyunca bakındı durdu. Fakat kaplumbağaya benzer bir şey göremedi.</p>

  <p class="calibre5">"Belki de eski tiyatroya doğru gitmiştir" diye düşündü Momo. Ve geldiği yoldan gerisin geri yürümeye başladı. Bir yandan da her duvar dibinde, her sokak çukurunda kaplumbağanın ismini sesleniyor, belki görürüm diye bakınıp duruyordu. Ama boşuna.</p>

  <p class="calibre5">Momo tiyatroya ancak geceyarısı ulaşabildi. Burada da karanlıkta yapabildiği kadarıyla kaplumbağaya bakındı. Onun kendisinden önce buraya dönmüş olacağı umudunu beslemişti hep. Ama, onun o yavaş yürüyüşüyle bunu başarması olanaksızdı. Momo yatağına sokuldu. Artık ilk defa olarak yapayalnız kalmıştı.</p>

  <p class="calibre5">Bundan sonraki haftaları Momo, kentin sokaklarında dolaşıp Beppo'yu aramakla geçirdi. Kimse onun nerede olduğunu bilmediği için, bir rastlantıyla karşılaşmayı umuyordu. Ama gerçekten de, okyanusa bir kazazedenin attığı şişeyi uzak kıyılarda bir geminin bulması nasıl ender rastlanan bir olaysa, koca kentte iki insanın bir sokakta karşılaşması da pek sık görülen bir olay değildir.</p>

  <p class="calibre5">Belki de birbirimize çok yakınız diye, düşündüğü oluyordu Momo'nun. Kim bilir, birinin az önce geçtiği bir yerden belki öteki az sonra geçiyordu. Bunun aksi de olabilirdi. Bu yüzden Momo şimdi de bir köşede durup saatlerce beklemeyi denedi. Ama sonunda gene yürüyüp bir yerlere gitmesi gerekiyordu. Ah şimdi Kassiopeia yanında olacaktı ki! Ona işaret verirdi, "Bekle" ya da , "Düz yürü" diye. Momo çaresiz kalmıştı.</p>

  <p class="calibre5">Eskiden tanıdığı çocukları da görebilir mi diye bakınıyordu. Hiçbirine rastlamadı. Zaten sokakta hiç çocuk yoktu. Nino'nun çocukların toplatıldığına ilişkin sözlerini hatırladı.</p>

  <p class="calibre5">Momo'nun bir polis ya da başka biri tarafından görülüp bir çocuk deposuna götürülmemesine duman adamlar son derece dikkat ediyorlardı. Çünkü bu onların Momo'yla ilgili planlarına aykırı düşerdi. Momo’nun ise bundan hiç haberi yoktu.</p>

  <p class="calibre5">Her gün Nino'nun yerine gidip yemeğini yiyordu. Ama hiçbir zaman, ilk günkü kadar bile konuşamıyorlardı. Nino'nun hep acelesi vardı, hiç vakti yoktu.</p>

  <p class="calibre5">Haftalar, derken aylar geçti. Momo hep yalnızdı. Sadece bugün, akşamüstü alacakaranlıkta bir köprünün parmaklıklarına dayanmış dururken, uzakta başka bir köprünün üzerinde ufak tefek bir gölge fark etti. Çabuk çabuk süpüren biri. Momo, Beppo'ya benzetti. Seslendi, bağırdı. Ama gölge işini bırakmadı. Momo koşmaya başladı, fakat öbür köprüye ulaştığında kimseyi göremedi.</p>

  <p class="calibre5">Momo kendi kendini avutmak için, "Herhalde o Beppo değildi" diye düşündü, "Yok, o olamaz. Ben onun süpürme şeklini iyi bilirim."</p>

  <p class="calibre5">Bazı günler tiyatrodan ayrılmıyor, bütün gün orada bekliyordu, belki Bepo oradan geçer de uğrar diye, kendisini bulamazsa daha dönmediğini sanabilir diye... Ya daha önce gelmişse? Bunu nasıl olup da akıl etmediğine kızıyordu. Bu kâğıda. "Ben geri döndüm" diye yazıp masanın üzerine bıraktı. Fakat o yazıyı kendisinden başka okuyan çıkmadı.</p>

  <p class="calibre5">Bütün bu süre içinde aklında bütün canlılığıyla kalan olay Hora Usta, saat çiçekleri ve güzel müzik sesiydi. Onları yeniden yaşamak için gözlerini yumup kendini, içini dinlemesi yetiyordu. Çiçeklerin şahane renkleriyle açılışları, o tatlı melodiler yeniden yaşanıyordu. Onları ilk gün yaptığı gibi yüksek sesle dile getirebiliyordu, her seferinde değişik şekilde duyulmalarına rağmen...</p>

  <p class="calibre5">Bazı günler tek başına taş basamaklarda oturup, içinden geldiğince konuşup şarkılar söylediği oluyordu. Onu yıpranmış taşlardan, ağaçlardan ve kuşlardan başka duyan olmuyordu.</p>

  <p class="calibre5">Çeşit çeşit yalnızlık vardır. Momo'nunki çok az kişinin bildiği ve çok az kişinin dayanabileceği bir yalnızlıktı.</p>

  <p class="calibre5">Kendisini bir hâzinenin içine kilitlemişler ve hazine her gün çoğala çoğala sonunda onu boğacakmış gibi geliyordu. Hiçbir çıkış yolu yoktu. Kimse ona ulaşamıyor ve o da kimseye varlığını gösteremiyordu. Dağ gibi bir zaman yığınının altında bunalmış kalmıştı.</p>

  <p class="calibre5">O renkleri ve o müziği hiç görmemiş ve duymamış olmayı dilediği saatler oluyordu bazen. Ama ona sorsalardı, ölümü pahasına da olsa, yaşadığı olayları dünyada başka hiçbir şeye değişmezdi gene de. Öğrendiği bir şey vardı şimdi: Başkalarıyla paylaşılmayan zenginlikler insanı mahvediyordu.</p>

  <p class="calibre5">İki günde bir Gigi'nin villasına gidip, kapının önünde uzun süre bekliyordu. Onu bir daha görmeyi umuyordu. Her şeye razıydı. Eskisi gibi olmayacak bile olsa, onunla oturmaya, onu dinlemeye, onunla konuşmaya can atıyordu. Fakat kapı bir daha hiç açılmadı.</p>

  <p class="calibre5">Geçen süre birkaç ay olduğu halde, Momo'ya yaşadığı en uzun zamanmış gibi geliyordu. Zira gerçek zamanı ne bir saat, ne de bir takvim ölçebilir.</p>

  <p class="calibre5">Böyle bir yalnızlığı anlatacak söz bulmak aslında çok güç. Belki şunu söylemek yeter: Eğer Momo, Hora Usta'ya giden yolu bulabilseydi (bunu sık sık deniyordu), ona gidecek ve kendisine artık zamandan bir pay ayırmamasını rica edecekti. Ya da kendisinin de sonsuza kadar, Hiçbir Yerde Evinde, onun yanında kalmasına izin vermesini isteyecekti.</p>

  <p class="calibre5">Fakat Kassiopeia olmadan yolu bulamıyordu. O da bir daha görünmemişti. Belki de Hora Usta'ya geri dönmüştü. Yoksa koca dünyada yolunu mu şaşırmıştı? Her neyse, gelmiyordu işte!</p>

  <p class="calibre5">Onun yerine, bir gün başka bir şey oldu.</p>

  <p class="calibre5">Momo kentte eskiden tanıdığı üç çocukta karşılaştı. Bunlar Paolo, Franko ve küçük kardeşi Dede'yi hep yanında taşıyan Maria idiler. Üçü de çok değişmişlerdi. Üzerlerinde tek tip gri elbiseler vardı. Yüzleri sanki taştanmış gibi, cansız gibiydi. Momo onları sevinçle selamladığı zaman bile gülümsemediler.</p>

  <p class="calibre5">Momo heyecanla, "Sizleri öyle çok aradım ki" dedi, "Bana mı geliyorsunuz şimdi?"</p>

  <p class="calibre5">Üçü birbirlerine bakıp başlarını hayır diye salladılar.</p>

  <p class="calibre5">Momo, "Yarın olur mu?" diye sordu, "Yahut öbürgün?"</p>

  <p class="calibre5">Üçü gene başlarını salladılar.</p>

  <p class="calibre5">Momo, "Ne olur, gene gelin!" diye yalvardı, "Evvelce hep gelirdiniz."</p>

  <p class="calibre5">"Evvelce!" diye karşılık verdi Paolo, "Şimdi her şey değişti. Zamanımızı yararsız şeylerle ziyan edemeyiz."</p>

  <p class="calibre5">"Hiç etmedik ki" dedi Momo.</p>

  <p class="calibre5">"Evet, güzel günlerdi" dedi Maria, "Ama mesele bu değil."</p>

  <p class="calibre5">Üçü de aceleyle yürüdüler.</p>

  <p class="calibre5">Momo yanlarında koşarak sordu: "Şimdi nereye gidiyorsunuz?"</p>

  <p class="calibre5">"Oyun dersine" diye karşılık verdi Franko, "Oynamayı öğreniyoruz."</p>

  <p class="calibre5">"Ne oynamayı?" diye sordu Momo.</p>

  <p class="calibre5">"Bugün 'delikli kart' oyunu oynayacağız" diye açıkladı Paolo, "Çok yararlı, ama çok dikkat isteyen bir oyun."</p>

  <p class="calibre5">"Nasıl oynanıyor?"</p>

  <p class="calibre5">"Her birimiz delikli bir kart oluyoruz. Her kartın belli özellikleri var: Uzun-kısa, şişman-zayıf, ağır-hafif gibi. Ama tabii, gerçekte sahip olduğu özellik değil. Yoksa çok kolay olurdu. Bazen de uzun, karışık sayıları temsil ediyoruz. Örneğin MUX/ 763/y gibi. Sonra karmakarışık bir şekilde bir yerde toplanıyoruz. İçimizden biri belli özellikteki bir kartı bulup çıkarmak zorunda. Bunun için herkese sorular yöneltiyor. Aldığı karşılıklara göre bir kısmımız o belirli özelliklere uymadığı için, sayımız gittikçe azalıyor. Sonunda belirtilen özellikleri taşıyan arkadaş tek olarak ortada kalıyor. Bu sonuca kim daha çabuk ulaşırsa o başarılı sayılıyor."</p>

  <p class="calibre5">"Bu pek mi eğlenceli?" diye şüpheyle sordu Momo.</p>

  <p class="calibre5">"Mesele onda değil" diye korkuyla söze karıştı Maria, "Böyle konuşulmaz!"</p>

  <p class="calibre5">"Mesele nedir öyleyse?" diye öğrenmek istedi Momo.</p>

  <p class="calibre5">"Mesele, gelecek için yararlı olmasıdır." Paolo'nun verdiği bu karşılıktan sonra, üstünde Çocuk Deposu yazılı bir kapının önünde durduklarını gördü Momo.</p>

  <p class="calibre5">"Benim de sîzlere anlatacak öyle çok şeyim var ki" dedi.</p>

  <p class="calibre5">"Belki bir gün bir yerde gene görüşürüz" dedi Maria üzüntüyle.</p>

  <p class="calibre5">Çevrelerini kapıdan içeri giren çocuklar sardı. Hepsi Momo'nun üç arkadaşının birer kopyasıydı.</p>

  <p class="calibre5">Franko Momo'ya dönerek, "Senin orada çok güzel eğleniyorduk. Aklımıza ne oyunlar gelirdi. Ama bunlarla bir şey öğrenilmezmiş diyorlar."</p>

  <p class="calibre5">"Buradan kaçamaz mısınız?" diye sordu Momo.</p>

  <p class="calibre5">Üçü bir duyan var mı diye korkuyla etraflarına bakınıp, başlarını salladılar.</p>

  <p class="calibre5">"Ben önceleri birkaç kez denedim" diye fısıldadı Franko, "Yararı yok. Hemen yakalıyorlar insanı."</p>

  <p class="calibre5">Maria ürkek ürkek, "Böyle söyleme" dedi, "Bize burada bakıyorlar."</p>

  <p class="calibre5">Hepsi suskun suskun önlerine baktılar. Sonunda Momo kendini topladı ve "Beni de beraber götüremez misiniz? Şimdi çok yalnızım" diye konuştu.</p>

  <p class="calibre5">Fakat o anda çok garip bir şey oldu. Çocuklar karşılık vermeye vakit bulamadan, kuvvetli bir rüzgârla itilmiş gibi kapıdan içeri adeta süpürülüp götürüldüler ve kapı şırak diye kapanıverdi.</p>

  <p class="calibre5">Momo korkuyla bakakaldı. Az sonra, her şeye rağmen kapıyı çalmak için biraz yaklaştı. Ne olursa olsun, ne biçim oyunlar oynarlarsa oynasınlar, onu da içeri almaları için yalvaracaktı. Fakat kapıya bir adım yaklaşmıştı ki korkuyla irkildi. Karşısında duman adamlardan biri duruyordu.</p>

  <p class="calibre5">Ağzında sigarası, soğuk bir gülümsemeyle konuştu adam: "Yaran yok! Hiç deneme! Senin içeri girmen bizim işimize gelmez."</p>

  <p class="calibre5">"Niçin?" diye sordu Momo. O buz soğukluğu, gövdesini sarmıştı yine.</p>

  <p class="calibre5">"Çünkü senin için başka tasarılarımız var" dedi adam ve sigarasından kalın bir dumanı Momo’ya doğru üfledi. Gelip geçenler vardı. Kimse onlara aldırış etmiyordu. Acele acele yürüyorlardı. Momo parmağını duman adama doğru uzatıp çevreden yardım çağırmak istedi, fakat sesi boğazında düğümlendi, konuşamadı.</p>

  <p class="calibre5">"Bırak bunları!" diyerek soğuk bir kahkaha attı adam, "Bizi hâlâ öğrenemedin mi? Ne kadar güçlü olduğumuzu bilmiyor musun? Bütün arkadaşlarını elinden aldık. Artık sana kimse yardım edemez. Ve biz sana istediğimizi yapabiliriz. Ama gördüğün gibi sana dokunmuyoruz."</p>

  <p class="calibre5">"Neden?" diye zorla konuştu Momo.</p>

  <p class="calibre5">"Çünkü bize küçük bir hizmette bulunmanı istiyoruz. Eğer aklını başına toplarsan, kendin için de, arkadaşların için de çok şey kazanırsın. Yapacak mısın bunu?”</p>

  <p class="calibre5">"Evet" dedi Momo yavaşça.</p>

  <p class="calibre5">Duman adam gülümsedi, "O halde, konuşmak üzere bu geceyarısı buluşuruz" dedi.</p>

  <p class="calibre5">Momo başını evet anlamında eğdi. Duman adam bir anda görünmez oldu.</p>

  <p class="calibre5">Sigarasının dumanı havada asılmış gibi duruyordu.</p>

  <p class="calibre5">Nerede buluşacaklarını söylememişti.</p>

  <p class="p5">&nbsp;</p>
</body>
</html>
