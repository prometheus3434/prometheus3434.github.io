<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.9" name="Generator" />

  <title>ON SEKİZİNCİ BÖLÜM -GELECEK GERİYE BAKMADAN GÖRÜLEBİLİRSE</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="nomargin">
  <h1 class="calibre2"><a class="calibre" id="a51"></a>ON SEKİZİNCİ BÖLÜM -GELECEK GERİYE BAKMADAN GÖRÜLEBİLİRSE</h1>

  <p class="calibre5">Momo ne kadar zaman geçtiğini bilmiyordu. Kulenin saati birkaç kere çalmıştı, ama o farkında değildi. Donmuş organlarına yeniden sıcaklık yayılması epeyce zaman aldı. Gövdesi felç olmuş gibiydi, bir karara varamıyordu.</p>

  <p class="calibre5">Eski tiyatronun oraya, evine gidip uyuşa mıydı? Tam da şimdi, kendisi ve arkadaşları için tüm umutların kaybolduğu bu anda? Artık hiçbir şeyin düzelmeyeceğini biliyordu, hiçbir zaman...</p>

  <p class="calibre5">Üstelik Kassiopeia için korkuyordu şimdi. Ya duman adamlar onu bulurlarsa? Momo, kaplumbağanın adını söylediği için kendisine kızmaya başladı. Ama öyle sersemlemişti ki, hiçbir şey düşünecek hali kalmamıştı.</p>

  <p class="calibre5">"Belki de", diye geçirdi içinden, "Kassiopeia çoktan Hora Usta'nın yanına dönmüştür. Evet, inşallah hâlâ beni aramıyordur. Onun için de, benim için de bu iyi olur.</p>

  <p class="calibre5">Bu sırada yumuşak bir şey çıplak ayağına değdi. Momo korkuyla eğilip baktı. Kaplumbağa ayağının dibinde duruyordu. Karanlıkta sırtındaki harfler parlıyordu: "Yine geldim."</p>

  <p class="calibre5">Momo, onu kaptığı gibi ceketinin altına sakladı. Sonra doğrulup çevreyi kolladı. Duman adamların yakında olup onu görmelerinden korkmuştu.</p>

  <p class="calibre5">Ses seda yoktu.</p>

  <p class="calibre5">Kassiopeia ceketin altında debeleniyor, kurtulmaya çalışıyordu. Momo, onu koynuna sıkıca bastırdı, ceketi aralayıp baktı ve fısıldadı: "Lütfen sakin ol!"</p>

  <p class="calibre5">Kaplumbağanın kabuğundaki yazıyı okudu: "Ne bu çılgınlık?"</p>

  <p class="calibre5">"Seni görmesinler!" dedi Momo.</p>

  <p class="calibre5">Kaplumbağadan karşılık geldi: "Sevinmedin mi?"</p>

  <p class="calibre5">"Ah Kassiopeia, sevinmez olur muyum, hem de nasıl sevindim!" diye hıçkırarak kaplumbağanın burnuna öpücükler kondurmaya başladı Momo. Kassiopeia'nın sırtındaki harfler bu defa kırmızı renkte parladı: "Yapma böyle, ne olur!"</p>

  <p class="calibre5">Momo gülümsedi.</p>

  <p class="calibre5">"Bu kadar zamandır hep beni mi arıyordun?"</p>

  <p class="calibre5">"Elbette."</p>

  <p class="calibre5">"Nasıl oldu da beni, tam da şimdi ve burada buldun?"</p>

  <p class="calibre5">"Önceden biliyordum."</p>

  <p class="calibre5">Yani kaplumbağa, önceden onu bulamayacağını bildiği halde hep onu mu aramıştı? O zaman, aramasına ne gerek vardı? Bu da bir bilmece gibiydi. Zaten kaplumbağanın bu konularda işine akıl erdirmek zordu. Ama şimdi bu sorularla kaybedilecek zaman yoktu. Momo olup bitenleri yavaş bir sesle kaplumbağaya anlattı. Sonra sordu:</p>

  <p class="calibre5">"Şimdi ne yapalım?"</p>

  <p class="calibre5">Kassiopeia dikkatle dinlemişti. Sırtına cevabı yazdı: "Hora'ya gidelim."</p>

  <p class="calibre5">"Şimdi mi?" diye dehşetle sordu Momo, "Her yerde seni arıyorlar! Şu anda burada yoklar. Burada kalsak daha iyi değil mi?"</p>

  <p class="calibre5">Kabuğun üstündeki yazı şuydu: "Biliyorum. Gidelim."</p>

  <p class="calibre5">"Tam da kucaklarına düşeceğiz" dedi Momo.</p>

  <p class="calibre5">"Hiçbirine rastlamayacağız."</p>

  <p class="calibre5">O bu kadar emin olunca, mesele kalmıyordu. Momo Kassiopeia'yı yere bıraktı. Sonra evvelce gittikleri o uzun, dolambaçlı yolu hatırladı ve gücünün şimdi buna yetmeyeceğini anladı.</p>

  <p class="calibre5">"Sen yalnız git, Kassiopeia" dedi, "Benim halim yok! Yalnız git ve Hora Usta'ya benden çok çok selam söyle!"</p>

  <p class="calibre5">Kassiopeia'nın sırtında, "Çok yakın" diye yazıldı.</p>

  <p class="calibre5">Momo şaşkınlıkla çevresine baktı. Yavaş yavaş belleği canlandı ve buranın o fakir, terk edilmiş yer olduğunu ve hemen öte tarafında beyaz evlerle o garip ışığın bulunduğunu hatırladı. O halde, Hiçbir Zaman Sokağındaki Hiçbir Yerde Evine kadar yürüyebilirdi.</p>

  <p class="calibre5">"İyi" dedi, "Seninle geliyorum. Ama daha çabuk olmak için seni taşıyamaz mıyım?"</p>

  <p class="calibre5">"Yazık ki olmaz" diye yazıldı kaplumbağanın kabuğunda.</p>

  <p class="calibre5">"Neden öyle kendin sürünmek zorundasın?" diye sordu Momo.</p>

  <p class="calibre5">Gene bilmece gibi bir yazı belirdi: "Yol benim içimde."</p>

  <p class="calibre5">Kaplumbağa yürümeye başladı ve Momo küçük, yavaş adımlarla onu izlemeye koyuldu.</p>

  <p class="calibre5">Küçük kızla kaplumbağa, alana açılan dar sokaklardan birine henüz girmişlerdi ki, alanın çevresindeki karanlık evlerde kıpırdanmalar oldu. Her yanı, kişnemeye benzer gülme sesleri doldurdu. Bunlar, olanları gizlice dinlemiş olan duman adamlardan başkası değildi. Bir kısmı kızı gözetlemek için kalmıştı. Biraz beklemeleri gerekmişti ama, sonunda kazandıkları başarı buna değerdi.</p>

  <p class="calibre5">"İşte gidiyorlar!" dedi soğuk bir ses, "Yakalayalım mı?"</p>

  <p class="calibre5">"Elbette hayır" diye konuştu biri, "Bırakalım gitsinler."</p>

  <p class="calibre5">"Neden?" diye sordu ilk konuşan, "Kaplumbağayı yakalamalıyız. Ne pahasına olursa olsun diye emir aldık."</p>

  <p class="calibre5">"Doğru. Ama bu neye yarayacak?"</p>

  <p class="calibre5">"Bizi Hora’ya götürmesine."</p>

  <p class="calibre5">"İyi ya. Şimdi de bunu yapıyor zaten. Hem de bizim zorlamamıza gerek kalmadan, gönüllü olarak. Her ne kadar bile bile değilse de!"</p>

  <p class="calibre5">Alanın çevresini gene o çirkin gülüşmeler sardı.</p>

  <p class="calibre5">"Kentteki bütün ajanlara haber verin! Aramayı bıraksınlar. Hepsi bize katılsın! Fakat çok dikkatli olalım baylar! Kimse onların yolunu kesmesin. Yollarının üzerine kimse çıkmasın. Bizi görmemeliler. Şimdi, baylar, sessiz sedasız bu iki habersiz öncüyü izleyelim bakalım."</p>

  <p class="calibre5">Ve böylece gerçekten de Momo ile Kassiopeia, kendilerini izleyenlerden hiçbiriyle karşılaşmadılar. Çünkü onların yöneldiği yerdeki duman adamlar hemen çekilip, Momo'yla kaplumbağanın arkasında kalmayı başarıyorlardı. İkisinin peşinde, gittikçe çoğalan ve duvar diplerine, köşelerine sinerek, adım adım onları izleyen bir duman adamlar ordusu oluşmuştu.</p>

  <p class="calibre5">Momo, ömründe hiç olmadığı kadar yorgundu. Neredeyse bir adım sonra yere düşüp oracıkta uyuyuverecekti. Her adımda kendine gayret veriyor, bir adım daha, bir daha, bir daha diyerek gücünü kaybetmemeye çalışıyordu.</p>

  <p class="calibre5">Ah, ne olurdu şu kaplumbağa bu kadar yavaş ilerlemeseydi! Ama çare yoktu. Momo artık sağına, soluna bakmıyor, gözlerini kaplumbağanın ve kendisinin ayaklarından ayırmıyordu.</p>

  <p class="calibre5">Ona sonsuz uzunlukta gelen bir süreden sonra, yolun aydınlandığını fark etti. Kurşun gibi ağırlaşmış göz kapaklarını kaldırıp bakındı. Evet, sonunda, ne şafak vaktine ne de gurup zamanına benzemeyen tatlı bir ışığın aydınlattığı bir yere gelmişlerdi. Burada gölgeler çeşitli yönlerde uzuyordu. Siyah pencereli, göz kamaştırıcı beyazlıktaki evler uzaktan kar gibi pırıltılar saçıyordu. İşte, siyah bir taşın üzerindeki dev gibi kocaman yumurtadan ibaret olan anıt da oradaydı.</p>

  <p class="calibre5">Momo'nun cesareti arttı. Artık Hora Usta'nın yanına varmalarına az kalmıştı.</p>

  <p class="calibre5">"Lütfen" dedi Kassiopeia'ya, "biraz daha hızlı gidemez miyiz?"</p>

  <p class="calibre5">Kaplumbağanın cevabı, "Ne kadar yavaş, o kadar çabuk" oldu.</p>

  <p class="calibre5">Şimdi daha da ağır sürünüyordu. Momo önceki gelişinde, aynı yerde olduğu gibi, yavaş gittikleri halde ilerlediklerini fark etti. Çünkü onlar yavaşladıkça, cadde ayaklarının altında geriye doğru daha büyük bir hızla kayıyordu.</p>

  <p class="calibre5">İşte bu beyaz sokağın sırrı buradaydı: İnsan ne kadar yavaş hareket ederse, o kadar hızla ilerliyordu. Aksine, ne kadar acele ederse de o kadar güç ilerliyordu. O seferinde, duman adamlar Momo'yu üç arabayla izlerlerken, burada mıhlanıp kalmışlardı. Momo da, onlardan kaçabilmişti. Ama, bu o seferindeydi.</p>

  <p class="calibre5">Şimdi işler değişmişti. Artık Momo'yla kaplumbağayı yakalamak istemiyorlardı. Onun için, onlar da gayet yavaş geliyorlardı. Ve böylece de bu sim çözmüş oldular. İkisinin geçtiği yerlerdeki, beyaz caddeler yavaş yavaş duman adamlarla doldu. Burada nasıl yürüneceğini öğrendikleri için, kaplumbağadan da daha yavaş yürüyorlar, böylece aralarındaki açıklık gittikçe azalıyordu. Bu tersine bir yarıştı, yavaşlık yarışıydı sanki...</p>

  <p class="calibre5">Bu rüya yollarının arasından uzayan cadde beyaz kentin içerlerine doğru sokuluyor ve Hiçbir Zaman Sokağının köşesine ulaşıyordu.</p>

  <p class="calibre5">Kassiopeia köşeyi dönüp eve yaklaşmıştı. Momo bu sokağa sapınca, önceki gelişinde ancak arka arka yürüyebildiğim hatırlayarak gene öyle yapmak istedi. Arkasını döndüğünde, neredeyse korkudan kalbi duracaktı. Sokağın tümünü hareket eden gri bir duvar gibi kaplamış olan duman adamlar, göz alabildiğine uzanan yığınlar halinde geliyorlardı.</p>

  <p class="calibre5">Momo bağırdı, fakat kendi sesini duyamadı. Sokağın içine doğru geri geri kaçarken, bir yandan da korkudan büyümüş gözleriyle üzerine doğru yaklaşan zaman hırsızlarına bakıyordu. Birdenbire garip bir şey oldu: Duman adamların sokağı dönüp ilerleyen ilk sırasında bulunanlar Momo'nun gözü önünde yok oluverdiler. Önce öne uzattıkları elleri, sonra ayaklan, gövdeleri ve sonra da korkuyla gerilmiş yüzleri silinip gitti. Bunu yalnız Momo görmüş değildi.</p>

  <p class="p5">Onların arkasından gelen arkadaşları da görmüştü. Onların duraklaması ve daha arkadan gelenlerin öndekilerin üzerine abanmasıyla bir kargaşalık oldu. Momo öfkeli yüzlerini ve salladıkları sıkılmış yumruklarını gördü. Fakat hiçbiri daha çok yaklaşmaya cesaret edemedi.</p>

  <p class="calibre5">Momo da sonunda Hiçbir Yerde Evine ulaştı. Yeşil metalden yapılmış büyük kapı açıldı. Momo içeri attı kendini, taş heykellerin durduğu koridoru koşarak geçti, sondaki küçük kapıyı açıp içeri girdi. Sayısız saatlerin bulunduğu salonda hiç oyalanmadan, dolaplı saatlerin ortasındaki odacığa erişti; küçük divanın üzerine kendini atarak, başını yastıkların arasına gömdü. Artık hiçbir şey görmek ve duymak istemiyordu.</p>

  <p class="p5">&nbsp;</p>
</body>
</html>
