<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.9" name="Generator" />

  <title>ON BEŞİNCİ BÖLÜM -BULMAK VE KAYBETMEK</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="nomargin">
  <h1 class="calibre2"><a class="calibre" id="a48"></a>ON BEŞİNCİ BÖLÜM -BULMAK VE KAYBETMEK</h1>

  <p class="calibre5">Ertesi gün sabah erkenden, Momo Gigi’nin evini aramak üzere yola koyuldu. Tabii, kaplumbağayı da beraber götürüyordu.</p>

  <p class="calibre5">Momo Yeşil Tepe'nin yolunu bilirdi. Tiyatronun bulunduğu yerin tam ters yönünde ve oldukça uzakta, kentin öbür yakasında bir yerde. O hep aynı biçimde beton yığınlarının bulunduğu mahallenin çevresinde villa tipi evler vardı. Momo, her ne kadar yalın ayak gezmeye alışıktıysa da, Yeşil Tepe'ye vardığı zaman tabanları sızlıyordu. Kaldırım kenarında biraz oturdu, dinlenmek istedi.</p>

  <p class="calibre5">Gerçekten çok kibar bir mahalleydi burası. Caddeler geniş ve temizdi. Sokakta kimseler yoktu. Demir parmaklıklı yüksek taş duvarların çevirdiği bahçelerdeki asırlık ağaçların ancak en üst dalları görünüyordu. Bahçe içindeki evler, beton ve camdan yapılmış, yatık çatılı, yayvan ve geniş yapılardı.</p>

  <p class="calibre5">Evlerin önündeki yeni biçilmiş tatlı yeşil renkli çimenler, insana üzerlerinde takla atma isteği veriyordu. Ama ortalıkta ne gezinen, ne oynayan vardı. Herhalde ev sahiplerinin buna zamanı olmuyordu.</p>

  <p class="calibre5">Momo kaplumbağaya dönerek, "Gigi'nin hangi evde oturduğunu nasıl bileceğim?" diye sordu.</p>

  <p class="p5">Kassiopeia'nın sırtında yazılar belirdi: "Çabuk bulacaksın."</p>

  <p class="calibre5">"Öyle mi dersin?"</p>

  <p class="calibre5">O sırada arkasında bir ses duydu: "Hey, pis maskara, burada ne işin var?"</p>

  <p class="calibre5">Momo arkasına döndü. Orada bir adam duruyordu. Sırtında çizgili tuhaf bir yelek vardı.</p>

  <p class="calibre5">Momo, zenginlerin uşaklarının böyle yelekler giydiğini ne bilsin. Ayağa kalktı ve dedi ki: "Günaydın, ben Gigi'nin evini arıyorum. Nino, burada oturduğunu söyledi."</p>

  <p class="calibre5">"Kimin evini arıyorum, dedin?"</p>

  <p class="calibre5">"Turist rehberi Gigi'nin. Kendisi arkadaşımdır."</p>

  <p class="calibre5">Yelekli adam çocuğa şüpheyle baktı. Arkasındaki demirli kapı biraz aralık kalmıştı. Momo içeri bir göz attı. Geniş bir çimenlik uzanıyordu, üzerinde iki cins köpek oynaşıyorlardı. Bir döner fıskiyeden sular fışkırıyordu. Çiçeklerle dolu bir ağacın üzerinde bir çift tavus kuşu tünemişti. Momo hayranlığını gizleyemedi; "Ooo, bunlar ne güzel kuşlar!" deyiverdi. Ve onları yakından görebilmek için içeri girmeye yeltendi.</p>

  <p class="calibre5">Fakat yelekli adam onu yakasından geri çekti; "Dur bakalım! Nereye gidiyorsun, pis maskara?" dedi. Sonra onu bırakıp, mendiline elini sildi, sanki pislik bulaşmış gibi.</p>

  <p class="calibre5">Momo parmağını kapıya uzatarak, "Burası senin mi?" diye sordu.</p>

  <p class="calibre5">Yelekli adam daha soğuk bir yüzle, "Hayır, ama sen toz ol artık! Buralarda işin yok senin!" dedi.</p>

  <p class="calibre5">"Yoo" dedi Momo, hiç de o niyette olmadığını belli ederek; "Ben turist rehberi Gigi'yi arıyorum. O da beni bekliyor. Sen onu tanımıyor musun?"</p>

  <p class="calibre5">"Burada turist rehberi filan yok!" diyerek arkasını döndü yelekli adam. Bahçeye girdi ve kapıyı kapamak üzereyken, birden bir şey hatırlamış gibi durdu.</p>

  <p class="calibre5">"Sakın sen ünlü hikâyeci Girolamo'dan söz etmeyesin?"</p>

  <p class="calibre5">Momo sevinçle, "Elbette" dedi. "İşte o, turist rehberi Gigi! Asıl adı budur. Evinin nerede olduğunu biliyor musun?"</p>

  <p class="calibre5">Adam, "Gerçekten seni bekliyor mu?" diye sordu.</p>

  <p class="calibre5">"Evet, hiç şüphe yok!" dedi Momo. "O benim arkadaşımdır. Nino'nun orada ne yersem o ödüyor."</p>

  <p class="calibre5">Yelekli adam kaşlarını kaldırdı, kafasını salladı; "Şu sanatçılar!" diye yüz buruşturdu. "Ne garip kaprisleri oluyor bazen! Ama gerçekten seni beklediğine eminsen; evi caddenin üst başındaki son evdir." Ve kapıyı çarpıp kapadı.</p>

  <p class="calibre5">Kassiopeia'nın sırtında bir yazı belirip silindi: "Maymun suratlı!"</p>

  <p class="calibre5">Caddenin üst başındaki ev, adam boyunu geçen bir duvarla çevriliydi. Kapısı da yelekli adamın evindeki gibi tamamen kapalı, parmaklıksız demirdendi. İçeriyi görmek olanaksızdı. Ne bir zil düğmesi, ne de isim yazılı bir plaket vardı.</p>

  <p class="calibre5">"Acaba burası gerçekten Gigi'nin evi mi? Hiç de ona uygun görünmüyor" dedi Momo.</p>

  <p class="calibre5">Kaplumbağanın sırtında yine bir yazı belirdi. "Fakat burası."</p>

  <p class="calibre5">"Niçin her tarafı böyle kapalı?" diye sordu Momo. "Ben buraya girmem."</p>

  <p class="calibre5">"Bekle" diye işaret verdi kaplumbağa.</p>

  <p class="calibre5">"Neyse" diye içini çekti Momo,"Çok beklerim herhalde! Gigi benim dışarda olduğumu nereden bilecek? Hem kendisi içerde mi acaba?"</p>

  <p class="calibre5">"Şimdi geliyor" diye yazdı kaplumbağa.</p>

  <p class="calibre5">Momo kapının tam önüne oturdu ve beklemeye başladı. Uzun bir zaman geçti. Momo, Kassiopeia’nın bu sefer yanılmış olabileceğini düşünmeye başladı.</p>

  <p class="calibre5">Bir süre sonra, "Emin misin?" diye sordu.</p>

  <p class="calibre5">Kaplumbağanın sırtında hiç beklenmeyen bir yazı belirdi: "Hoşça kal."</p>

  <p class="calibre5">Momo korktu. "Sen ne demek istiyorsun, Kassiopeia? Yine beni bırakacak mısın? Neler yapıyorsun?" dedi.</p>

  <p class="calibre5">Kassiopeia'nın yanıtı gene bilmece gibiydi: "Seni aramaya gidiyorum."</p>

  <p class="calibre5">Aynı anda demir kapı açıldı ve uzun, şık bir araba son hızla içerden fırladı. Momo ancak son anda kendini yana atarak kurtulabildi, fakat yere yuvarlandı. Araba o hızla biraz ilerleyip, sonra keskin bir fren sesiyle durdu. Bir kapı açıldı ve Gigi dışarı atladı.</p>

  <p class="calibre5">Momo yerinden kalkıp ona doğru koştu. Gigi onu kucaklayıp havaya kaldırdı. Yüzlerce kere yanaklarından öpüyor ve caddenin ortasında onu döndürüp duruyordu.</p>

  <p class="calibre5">"Bir yerine bir şey olmadı ya?" diye sordu. Sonra o cevap vermeden gene kendisi konuştu: "Seni korkuttuğum için çok üzüldüm. Ama çok acelem vardı, biliyor musun? Yine geç kaldım işte! Sen şimdiye kadar nerelerdeydin? Her şeyi bana anlatacaksın! Doğrusu artık geri döneceğini sanmıyordum. Mektubumu buldun mu? Öyle mi? Hâlâ orada mıymış? İyi, iyi, demek Nino'ya yemeğe gittin? Hoşuna gitti mi? Ah Momo, birbirimize anlatacak o kadar çok şey var ki! Bu arada neler oldu neler! Sen nasılsın? Haydi sen de bir şey söylesene! Bizim ihtiyar Beppo ne yapıyor? Onu çoktandır görmedim. Ya çocuklar? Ah Momo, sık sık hep beraber olduğumuz günleri ve sizlere hikâyeler anlattığım zamanı özlüyorum. Ne güzel günlerdi onlar... Şimdi her şey değişti, bambaşka oldu.”</p>

  <p class="calibre5">Momo birkaç kez, Gigi’nin sorularına karşılık vermeye niyetlendi, fakat onun aralıksız konuşması kesilmeyince, sadece yüzüne bakarak bekledi. Gigi önceki haline hiç benzemiyordu. İyi bakımlıydı, güzeldi, şıktı, mis gibi kokular saçıyordu. Momo'ya yabancı gelen bir hali vardı.</p>

  <p class="calibre5">Bu arada arabadan dört kişi daha inmiş, yaklaşıyordu. Birisi, deri ceket ve kasket giymiş olan şofördü. Diğer üçü gayet ciddi görünüşlü, fakat çok makyajlı, şık hanımlardı.</p>

  <p class="calibre5">Üzüntülü olmaktan çok sitemli bir tonda, kadınlardan biri sordu: "Çocuk yaralandı mı?"</p>

  <p class="calibre5">"Hayır, hayır. Sadece korkmuş" dedi Gigi.</p>

  <p class="calibre5">"Ne işi varmış onun kapının önünde?" diye sordu ikinci kadın.</p>

  <p class="calibre5">"Fakat bu Momo!" diyerek güldü Gigi, "Benim eski arkadaşım Momo!"</p>

  <p class="calibre5">"Aaa, bu kız demek gerçekten var mıydı?" diye hayretle sordu üçüncü kadın.</p>

  <p class="calibre5">"Ben onu hep sizin buluşlarınızdan biri sanırdım. Ama bunu hemen basına bildirelim! 'Masal prensesiyle kavuşma' ya da buna benzer bir şey! Halk buna bayılacaktır! Hemen harekete geçmeliyim. Harika olacak!"</p>

  <p class="calibre5">"Hayır" dedi Gigi, "Bunu istemiyorum".</p>

  <p class="calibre5">Birinci kadın Momo'ya dönerek, "Fakat sen, küçük" dedi "sen herhalde gazetelere geçmek istersin, değil mi?"</p>

  <p class="calibre5">Gigi, "Çocuğu rahat bırakın!" diye bağırdı.</p>

  <p class="calibre5">İkinci hanım kol saatine bir göz attı; "Eğer ayağımızı çabuk tutmazsak, uçağı göz göre göre kaçırırız" dedi. "Bunun ne demek olduğunu hepiniz biliyorsunuz."</p>

  <p class="calibre5">"Allah’ım!" diye hırsla söylendi Gigi. "Bunca yıl sonra, Momo'yla şöyle rahatça birkaç kelime konuşamayacak mıyım? Ama görüyorsun işte yavrum, beni rahat bırakmıyorlar! Bu esir pazarcıları bana rahat vermiyor!"</p>

  <p class="calibre5">"Ooo!" diye alındı ikinci hanım, "Bizce hava hoş! Biz sadece görevimizi yapıyoruz. Sizin programlarınızı düzenlemek için bize para ödüyorsunuz sayın üstat!"</p>

  <p class="calibre5">"Evet, tamam tamam!" dedi Gigi, "Haydi gidelim! Bak Momo, sen de bizimle havaalanına kadar gel! Yolda konuşuruz. Sonra şoförüm seni eve getirir, oldu mu?" Momo'nun konuşmasına vakit bırakmadan, elinden tutup arabaya koştu. Üç hanım arkaya oturdular. Gigi şoförün yanına oturup Momo'yu kucağına aldı. Hareket ettiler.</p>

  <p class="calibre5">"Eh, şimdi anlat artık, Momo! dedi Gigi. "Ama güzelce, sırayla. Nasıl oldu da o zaman birdenbire kayboldun?"</p>

  <p class="calibre5">Momo Hora Usta'dan, saat çiçeklerinden söz etmeye başlayacaktı ki, arkadaki hanımlardan biri öne doğru eğildi:</p>

  <p class="p18">"Özür dilerim" dedi. "Ama aklıma çok iyi bir fikir geldi. Momo'yu mutlaka Halk Film Şirketi'ne tanıtmalıyız. Yakında çevirecekleri <span class="t8">Serseriler</span> filmi için aradıkları çocuk yıldızın ta kendisi bu kız. Sansasyonu düşünün bir kere! Momo, Momo'yu oynuyor!"</p>

  <p class="calibre5">"Anlamadınız mı?" diye sertçe konuştu Gigi. "Çocuğu hiçbir şekilde bu işlere bulaştırmanızı istemiyorum."</p>

  <p class="calibre5">Kadın biraz bozulmuş olarak, "Ne istiyorsunuz, bilmem" dedi. "Başkaları olsa böyle bir fırsatı kaçırmamak için göbek atar!"</p>

  <p class="calibre5">"Ben başkası değilim!" diye sinirinden bağırdı Gigi.</p>

  <p class="calibre5">Momo’ya dönerek ekledi: "Kusura bakma, Momo. Belki sen anlayamazsın ama, ben bu haşaratın seni de ellerinde oyuncak etmelerini istemiyorum."</p>

  <p class="calibre5">Bu üç hanıma karşı bir hakaretti.</p>

  <p class="calibre5">Gigi inleyerek başını elleriyle sıktı, sonra yelek cebinden çıkardığı küçük gümüş bir kutudan bir hap alıp yuttu.</p>

  <p class="calibre5">Birkaç dakika kimse konuşmadı.</p>

  <p class="calibre5">Sonunda Gigi arkaya doğru dönüp, hanımlardan, "Affedersiniz" diye özür diledi. "Sözüm sizlere değildi. Sinirlerim çok bozuk."</p>

  <p class="calibre5">"Evet, ne demeli? Oldukça belli oluyor!" diye cevap verdi birinci hanım.</p>

  <p class="calibre5">Gigi, Momo'ya yandan bakıp gülümseyerek, "Şimdi biraz bizden konuşalım mı, Momo?" diye sordu.</p>

  <p class="calibre5">"Gecikmeden bir soru daha" diye arkadan söze karıştı ikinci hanım. "Neredeyse alana geldik. Çocukla hiç değilse acele bir röportaj yapamaz mıyım?"</p>

  <p class="calibre5">"Kesin!" diye adeta kükredi Gigi, "Artık Momo'yla konuşmak istiyorum! Hem de özel! Bu benim için çok önemli! Kaç defa söyleyeceğim size!"</p>

  <p class="calibre5">Hanım da onun kadar öfkeyle bağırdı: "Sizin için etkili reklamlar yapamadığımı her zaman başıma kakan siz değil misiniz?"</p>

  <p class="calibre5">"Doğru!" diye inledi Gigi. "Fakat şimdi değil! Şimdi değil!"</p>

  <p class="calibre5">"Çok yazık!" diye söylendi hanım. "Böyle bir konu insanların gözlerini yaşartırdı. Fakat nasıl isterseniz. Belki ilerde, daha sonra yapabiliriz, eğer biz..."</p>

  <p class="calibre5">"Hayır" diye şimşek gibi sözünü kesti Gigi. "Ne şimdi, ne sonra. Hiçbir zaman! Ben Momo'yla konuşurken, artık çenenizi kapatın lütfen!"</p>

  <p class="calibre5">Kadın hemen cevabı yapıştırdı: "İzninizle, benim değil sizin popülerliğiniz, söz konusu olan. Böyle bir fırsatın bir daha ele geçmeyeceğini iyi düşünmeliydiniz!"</p>

  <p class="calibre5">"Biliyorum, geçmez!" diye can sıkıntısıyla bağırdı Gigi. "Ama Momo bu işe karıştırılmayacak! Hem, şimdi, yalvarırım size, ikimizi beş dadika rahat bırakın!"</p>

  <p class="calibre5">Hanımlar sustular. Gigi ellerini gözlerine bastırdı. Momo'ya, "Görüyorsun ya, ne hale geldim” diyerek acı acı güldü. "İstesem de artık geri dönemem. Artık geçti. Gigi hep aynı Gigidir derdim. Hatırlıyor musun? Ama Gigi aynı kalamadı. Sana şunu söyleyeyim Momo, hayatta en tehlikeli şey, gerçekleşmiş hayallerdir. Hele benimki gibi olursa! Artık hayal edecek şeyim kalmadı. Sizlere dönsem, orada da artık bir işe yaramam. Her şeyden bıktım."</p>

  <p class="calibre5">Üzgün üzgün pencereden dışarı baktı.</p>

  <p class="calibre5">"Yapabileceğim tek bir şey kaldı artık, o da susmak, bir şey anlatmamak... Hayatımın sonuna kadar, ya da hiç değilse insanlar beni unutuncaya kadar susmak... Yeniden kimsenin tanımadığı zavallı bir berduş oluncaya kadar susmak... Ama bir hayal yoksulu olmayı asla istemem. Yok Momo, bu cehennemden farksız. Bunun için olduğum yerde kalmayı yeğliyorum. Bu da gerçi bir cehennem ama, biraz daha rahat. Sana da neler anlatıyorum. Sen bütün bunları anlayamazsın daha."</p>

  <p class="calibre5">Momo ona bakmakla yetindi. Anladığı şey, Gigi'nin hasta olduğuydu, hem de ağır hasta. Duman, adamların bunda da parmağı olduğunu sezdi. Ama Gigi istemedikçe, ona nasıl yardım edebilirdi. .</p>

  <p class="calibre5">"Ama ben hep kendimden konuştum" dedi Gigi, "Biraz da sen anlat artık Momo. Neredeydin? Neler yaptın?"</p>

  <p class="calibre5">O anda araba havaalanının önünde durdu. Hepsi inip binaya doğru koştular. Gigi'yi burada ünifomalı hostesler bekliyordu. Birkaç foto muhabiri aceleyle resim çektiler, sorular sordular. Hostesler, uçak birkaç dakikaya kadar kalkıyor diye Gigi'yi uyarıyorlardı.</p>

  <p class="calibre5">Gigi Momo'ya doğru eğildi, onun yüzüne baktı, gözleri yaşla doldu.</p>

  <p class="calibre5">"Dinle Momo" dedi kimsenin duyamayacağı bir sesle, "Benim yanımda kal! Seni her yere beraber götürürüm. Benim evimde güzelce yaşar, gerçek bir prenses gibi kadifeler, ipekler içinde gezersin. Oturup sadece beni dinle, yeter! Belki o zaman gene eskisi gibi güzel hikâyeler bulup anlatabilirim. Sen evet dersen her şey yoluna girecek. Lütfen bana yardım et, ne olur."</p>

  <p class="calibre5">Momo Gigi’ye yardım etmeyi elbette isterdi. Buna çok üzülüyordu. Ama içinde öyle bir his vardı ki Momo, Momo olmaktan çıkarsa, Gigi'nin eski Gigi olmasının hiçbir yararı olmayacaktı. Onun da gözleri yaşardı. Başını hayır anlamında salladı.</p>

  <p class="calibre5">Gigi ne demek istediğini anlamıştı. Üzüntüyle önüne baktı. Bu işler için ondan para alan hanımlar, onu kollarından çekerek uçağa doğru götürdüler; uzaktan dönüp el salladı; Momo karşılık verdi, sonra gözden kayboldu.</p>

  <p class="calibre5">Momo, Gigi'yle karşılaştığı andan beri tek söz söyleyememişti. Oysa ona neler anlatmayı düşlemişti. Onu asıl şimdi, bulduğu şu anda kaybettiğini anladı. Yavaşça dönüp yolcu salonundan çıktı. Bir anda vücudunu ateş bastı; Kassiopeia da onu bırakıp gitmişti.</p>

  <p class="calibre5">&nbsp;</p>

  <p class="p5">&nbsp;</p>
</body>
</html>
