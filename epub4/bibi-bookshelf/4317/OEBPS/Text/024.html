<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.9" name="Generator" />

  <title>ON YEDİNCİ BÖLÜM -KORKU BÜYÜK AMA CESARET DAHA BÜYÜK</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="nomargin">
  <h1 class="calibre2"><a class="calibre" id="a50"></a>ON YEDİNCİ BÖLÜM -KORKU BÜYÜK AMA CESARET DAHA BÜYÜK</h1>

  <p class="calibre5">Momo eski tiyatroya dönmekten korkuyordu. Onunla geceyarısı buluşacağını söyleyen duman adam herhalde oraya gelecekti. Orada onunla yalnız başına karşılaşacağını düşünmek Momo'yu dehşete düşürüyordu.</p>

  <p class="calibre5">Yok, onunla ne orada, ne de başka yerde karşılaşmaya niyeti yoktu. Adamın yapacağı önerinin ne arkadaşları, ne de kendisi için gerçekte hiç de iyi bir şey olmayacağı belliydi.</p>

  <p class="calibre5">Ama ondan kaçıp nereye saklanacaktı?</p>

  <p class="calibre5">Diğer insanlarla beraber, kalabalığın içinde olmak ona daha emniyetli geldi. Gerçi kimsenin onlara aldırış etmediğini görmüştü, ama eğer kendisine bir şey yapmaya kalkacak olurlarsa, imdat diye bağırır ve elbet yardımına gelen biri çıkardı. Üstelik çok kalabalık bir yerde onu bulmaları da pek kolay değildi. Bütün öğleden sonra, akşama kadar, Momo kentin en kalabalık caddelerinde, alanlarında dolaştı durdu. Aynı yerlerden iki üç kere geçtiği oldu. Kalabalığın onu sürüklediği yere doğru kendini akıntıya bırakıyordu sanki.</p>

  <p class="calibre5">Fakat, artık bütün gün yürümekten ayakları ağrımaya başlamıştı. İyice geç olmuştu. Momo yarıuykulu bir halde yürümeyi sürdürmeye gayret ediyordu.</p>

  <p class="calibre5">"Biraz olsun dinlenmeliyim" diye düşündü, "kısa bir süre, o zaman daha uyanık davranırım."</p>

  <p class="calibre5">Yolun kenarında üç tekerlekli bir kamyonet duruyordu. Üzerine birtakım kutular, çuvallar yığılmıştı. Momo arabaya tırmandı ve yumuşak bir çuvala sırtını dayadı. Ayaklarını çekip ceketinin altına sakladı. Ohh, ne iyi olmuştu! Derin bir soluk aldı. Çuvala iyice yaslandı, yorgunluktan bitkin bir halde uyuyakaldı.</p>

  <p class="calibre5">Karmakarışık rüyalar görüyordu. İhtiyar Beppo karanlık bir uçurumun üzerine gerilmiş bir ipin üstünde, elindeki süpürge sopasıyla dengesini bulmaya çalışıyordu.</p>

  <p class="calibre5">"Öteki ucu nerede bunun?" dediğini duyuyordu Momo, "Öteki ucu bulamıyorum."</p>

  <p class="calibre5">İp sonsuza kadar uzuyor gibiydi. Karanlıkta iki ucu da görünmüyordu.</p>

  <p class="calibre5">Momo, Beppo'ya yardım etmek istiyordu. Fakat o, o kadar uzakta ve yüksekteydi ki, Momo'yu görmüyordu bile.</p>

  <p class="calibre5">Sonra Gigi ortaya çıkıyordu. Ucundan tuttuğu bir kâğıt şeridi, çeke çeke ağzından çıkarıyordu. Bir türlü sonu gelmiyordu kâğıdın. Gigi, bir yığın kâğıt şeridin ortasında kayboluyordu adeta. Momo'ya yalvararak bakıyor ve Momo, yardımına koşmazsa boğulacak sanıyordu. Momo, onun yanına gitmek istiyor, ayakları kâğıtlara dolaşıyordu. Kendini kurtarmak için çabaladıkça kâğıtların arasına iyice gömülüyordu.</p>

  <p class="calibre5">Sonra çocukları görüyordu. Hepsi de oyun kâğıtları gibi yamyassı olmuşlardı. Her kartın üstüne küçük delikler açılmıştı. Kâğıtlar karıştırılıyordu. Sonra yeniden sıraya dizilmeleri gerekiyordu. Üzerlerine yeni delikler açılmak isteniyordu. Kâğıt çocuklar ağlaşıyorlar, ama yeniden karıştırılıyorlardı. Bu sırada üst üste düşüyorlar, hışırtılı sesler çıkarıyorlardı.</p>

  <p class="calibre5">Momo, "Durun!" "Yapmayın!" diye bağırmak istiyordu. Fakat hışırtılardan, tıkırtılardan sesi duyulmuyordu. Sonunda artan bir gürültüyle uyandı.</p>

  <p class="calibre5">Karanlıkta önce nerede olduğunu anlayamadı. Sonra kamyonete bindiğini hatırladı. Şimdi bu motorlu taşıt gidiyor ve gürültü de oradan geliyordu. Momo, yanağında hâlâ duran gözyaşlarını sildi. Acaba neredeydi?</p>

  <p class="calibre5">O uyurken taşıt herhalde epeyce yol almıştı. Çünkü şimdi caddeler bomboştu, yüksek binalarda ışıklar sönmüştü.</p>

  <p class="calibre5">Kamyonet pek hızlı gitmediği için Momo bir yerde, hiç düşünmeden aşağı atladı. Duman adamlardan korunabileceği kalabalık yerlere dönmek istiyordu. Sonra birden gördüğü rüyaları hatırlayıp, durdu. Motor sesi boş caddede bir süre yankılandıktan sonra duyulmaz olmuştu.</p>

  <p class="calibre5">Momo, artık kaçmak istemiyordu. Kendisini kurtaracağı umuduyla kaçmıştı. Hep kendini, kendi güvenliğini, kendi korkusunu düşünmüştü! Oysa asıl sıkıntıda olanlar, arkadaşlarıydı. Onlara hâlâ yardım edebilecek biri varsa o da kendisiydi. Duman adamların arkadaşlarını serbest bırakma ihtimali az bile olsa bir kere denemek zorundaydı. Bunları düşününce içinde bir şeyin değiştiğini anladı. Önceleri çaresizliği ve korkusu öyle büyüktü ki, şimdi birdenbire tam tersi olmuştu. Dayanmıştı. Şimdi kendinden emindi, korkmuyordu. Dünyadaki herhangi bir gücün ona bir şey yapmasından ürkmüyordu; daha doğrusu kendisine ne yapacakları umurunda bile değildi. Şimdi duman adamlarla karşılaşmayı o istiyordu. Ne pahasına olursa olsun, istiyordu bunu.</p>

  <p class="calibre5">"Hemen tiyatroya dönmeliyim" diye düşündü, "Belki daha geç olmamıştır, beni orada bekliyordur."</p>

  <p class="calibre5">Arm bunu gerçekleştirmek pek kolay değildi. Çünkü nerede olduğunu bilmediği gibi, ne yöne gideceğini de bilemiyordu. Rasgele yürümeye başladı.</p>

  <p class="calibre5">Hep sessiz, tenha sokaklardan geçiyordu. Çıplak ayakla yürüdüğünden, kendi ayak sesi bile duyulmuyordu. Her dönemeçte bir işaret, nerede olduğunu belli edecek bir şey bulacağını umuyordu. Fakat boşuna. Soracak kimse de yoktu. Bir yerde onu görünce kaçan, çöp tenekelerinde yiyecek bir şey arayan bir sokak köpeğinden başka bir canlıya rastlamamıştı. Sonunda Momo çok geniş, boş bir alana ulaştı. Bu öyle ağaçlıklı, havuzlu, fıskiyeli bir alan değildi. Bomboş uzanıyordu. Çevrede gecenin karanlığına doğru yükselen ışıksız evler fark ediliyordu.</p>

  <p class="calibre5">Momo alanı geçti. Tam o sırada, bir yerlerde bir kule saatinin çanı çalmaya başladı. Vuruşlara bakılırsa geceyarısı olmalıydı. Eğer duman adam şimdi onu tiyatroda bekliyorsa, yetişmesi olanaksızdı. O da çekip giderse, arkadaşlarına yardım etme şansı suya düşecekti; bir daha da bu fırsatı hiç bulamayacaktı belki.</p>

  <p class="calibre5">Momo yumruklarını ısırdı. Şimdi ne yapabilirdi? Şaşkına dönmüştü. Karanlığın içine doğru bütün gücüyle bağırdı: "Buradayım!"</p>

  <p class="calibre5">Duman adamın onu duyacağını sanmıyordu, ama yanılmıştı.</p>

  <p class="calibre5">Son çan sesi sustuğu anda, alana açılan sokakların hepsinden birden gelen, önce zayıfken, sonra gittikçe kuvvetlenen ışıklar karanlık alanı aydınlattı. Momo her taraftan üzerine doğru gelen arabaların farları ortasında kalmıştı. Ne yöne dönse gözleri kamaşıyordu; ağır ağır yaklaşıyorlardı. Sonunda Momo elleriyle yüzünü örttü.</p>

  <p class="calibre5">Bu kadar güçlü bir çıkış yapacaklarını Momo hesaba katmamıştı. Bir an için cesaretini kaybeder gibi oldu. Çevresi sarıldığı için kaçması olanaksızdı. Eski geniş ceketinin içinde büzüldü kaldı.</p>

  <p class="calibre5">Birden çiçekleri hatırladı, müziği hatırladı ve yatıştığını, güçlendiğini duydu. Arabalar alçak motor hırıltılarıyla yaklaştılar, yaklaştılar, sonunda tamponları birbirine değecek şekilde çevresini sardılar. Momo ortada kaldı. O zaman duman adamlar indiler. Farların arkasında, karanlıkta kaldıkları için Momo kaç kişi olduklarını göremiyordu. Ama düşmanca bakışlarının kendi üzerine çevrildiğini seziyordu. Üşümeye başladı.</p>

  <p class="calibre5">Uzunca bir süre kimse konuşmadı. Duman adamlar da, Momo da.</p>

  <p class="calibre5">Sonunda soğuk bir ses duyuldu; "Demek, Momo denen kız bu. Hani şu bize meydan okuyacağını sanan kız... Haline bakın şunun... Küçücük bir zavallı..."</p>

  <p class="calibre5">Bu sözlerin ardından, meydanda bir kahkaha sesidir dolaştı.</p>

  <p class="calibre5">"Dikkat" dedi başka bir soğuk ses, "Bu küçüğün bizim için ne kadar tehlikeli olduğunu biliyorsunuz. Onunla eğlenmenin âlemi yok."</p>

  <p class="calibre5">Momo dikkat kesildi.</p>

  <p class="calibre5">"Peki öyleyse" dedi farların arkasından ilk konuşan ses, "Öyleyse, gerçeklere dönelim."</p>

  <p class="calibre5">Yeniden uzun bir sessizlik oldu. Momo, duman adamların gerçeği söylemekten korktuklarını seziyordu. Bu onlara son derece güç geliyor olmalıydı.</p>

  <p class="calibre5">Momo birçok gırtlaktan aynı anda çıkıyormuş gibi bir hırıltı duydu.</p>

  <p class="calibre5">Sonra da biri konuşmaya başladı. Ses başka bir yönden geliyordu, ama aynı soğukluktaydı.</p>

  <p class="calibre5">"Birbirimizle açık konuşalım. Sen yalnızsın yavrum. Arkadaşlarına ulaşamazsın. Zamanını paylaşacağın kimsen yok. Bunların hepsini biz planladık. Ne kadar güçlü olduğumuzu görüyorsun. Bize karşı koymanın anlamı yok. Yalnız geçirdiğin saatlerden sana ne kaldı? Seni ezen bir lanet, seni patlatan bir sıkıntı, seni boğan bir deniz, seni kahreden bir keder. Bütün insanlardan soyutlandın."</p>

  <p class="calibre5">Momo dinliyor ve susuyordu.</p>

  <p class="calibre5">Ses devam etti: "Bir gün, artık dayanamayacağın bir an gelecek. Belki yarın, belki de bir hafta veya bir yıl sonra... Bize göre hava hoş bekleriz. Çünkü bir gün sürünerek bize gelip, 'her şeye razıyım, beni bu yükten kurtarın' diye yalvaracağını biliyoruz. Yoksa o hale geldin mi çoktan? Bize söyle, yeter."</p>

  <p class="calibre5">Momo başını hayır anlamında salladı.</p>

  <p class="calibre5">"Sana yardım etmemizi istemiyor musun?" diye sordu buz gibi bir ses.</p>

  <p class="calibre5">Çevreden Momo'ya doğru bir soğuk dalgası esti. Fakat o, dişlerini sıkarak yeniden başını salladı.</p>

  <p class="calibre5">Yılan ıslığı gibi bir sesle fısıldadı birisi: "Zamanın ne olduğunu öğrenmiş bu!"</p>

  <p class="calibre5">"Demek ki, sözünü ettiğimiz kişiyi görmüş" dedi ilk konuşan adam. Sonra yüksek sesle sordu: "Hora Usta'yı tanıyor musun?"</p>

  <p class="calibre5">Momo başıyla evet işareti yaptı.</p>

  <p class="calibre5">"Gerçekten yanına gittin mi?"</p>

  <p class="calibre5">Momo işareti tekrarladı.</p>

  <p class="calibre5">"Öyleyse saat çiçeklerini biliyorsun?"</p>

  <p class="calibre5">Momo, gene başını eğerek cevap verdi. Hem de nasıl biliyordu!</p>

  <p class="calibre5">Uzunca bir sessizlik oldu. Yeniden konuşmaya başladığında, ses bambaşka bir yönden geldi: "Arkadaşlarını seversin, değil mi?"</p>

  <p class="calibre5">Momo başıyla evet dedi.</p>

  <p class="calibre5">"Onları bizim elimizden kurtarmak istersin herhalde?"</p>

  <p class="calibre5">Momo başını salladı.</p>

  <p class="calibre5">"İstesen bunu yapabilirsin."</p>

  <p class="calibre5">Momo bütün vücudunun donduğunu hissederek ceketine sımsıkı sarıldı.</p>

  <p class="calibre5">"Arkadaşlarını kurtarman ufak bir gayretine bağlı. Sen bize yardım et, biz de sana yardım edelim. Bundan daha güzel pazarlık olur mu?"</p>

  <p class="calibre5">Momo sesin geldiği yöne doğru baktı.</p>

  <p class="calibre5">"Biz bu Hora Usta'yla yakından tanışmak istiyoruz, anlıyor musun? Ama nerede oturduğunu bilmiyoruz. Senden, bizi oraya götürmenden başka bir şey istemiyoruz. Hepsi bu. Evet, seninle açık ve dürüst konuştuğumuzu anlaman için şunu söylüyorum: Bu hizmetine karşılık arkadaşlarına kavuşacaksın ve gene eskisi gibi mutlu bir yaşam süreceksiniz. Doğrusu buna değer!"</p>

  <p class="calibre5">Momo ilk defa olarak ağzını açtı. Dudakları soğuktan öyle donmuştu ki, güçlükle konuşabildi.</p>

  <p class="calibre5">"Hora Usta'dan ne istiyorsunuz?" diye ağır ağır sordu.</p>

  <p class="calibre5">"Onunla tanışmak istiyoruz" diyen sert bir karşılıkla beraber soğuk arttı, "Sana ne bundan!"</p>

  <p class="calibre5">Momo susup bekledi. Duman adamlar arasında bir kıpırtı başladı, huzursuz oldukları belliydi.</p>

  <p class="calibre5">"Seni anlamıyorum" dedi yine o ses, "Sen kendini ve arkadaşlarını düşün! Hora Usta'yla kafanı yorma. Bırak onu kendi düşünsün. Hem o kendi başının çaresine bakacak kadar yaşlı biri. Üstelik, eğer aklını başına toplar da bizimle iyi geçinirse, onun kılına bile dokunmayız. Aksi halde onu yola getirmesini biliriz."</p>

  <p class="calibre5">"Hangi yola?" diye morarmış dudaklarını oynattı Momo.</p>

  <p class="calibre5">Birdenbire ses şirretleşti, çığlık çığlığa bağırdı: "Bıktık artık... İnsanlardan saatleri, dakikaları, saniyeleri tek tek toplamaktan bıktık! Bütün insanların bütün zamanlarını birden istiyoruz. Hora bunu bize vermek zorunda!"</p>

  <p class="calibre5">Momo karanlıkta sesin geldiği yöne baktı.</p>

  <p class="calibre5">"Ya insanlar? Onlara ne olacak?" diye sordu.</p>

  <p class="calibre5">Ses bağırdı: "İnsanlar zaten gereksiz! Dünyayı, artık kendileri gibilere yer kalmayacak bir hale yine kendileri getirdiler. Dünyaya biz hükmedeceğiz!"</p>

  <p class="calibre5">Soğuk o dereceye varmıştı ki, Momo dudaklarını kıpırdatsa da ses çıkaramıyordu.</p>

  <p class="calibre5">Aynı ses birden, yumuşak, sanki yalvaran, okşayan bir biçimde konuştu:</p>

  <p class="calibre5">"Ama sen korkma, küçük Momo, sen ve arkadaşların bunun dışında tutulacaksınız. Birdenbire masallar anlatan, oyunlar oynayan son insanlar olacaksınız. Artık bizim işlerimize karışmayacaksınız, biz de sizi rahat bırakacağız.”</p>

  <p class="calibre5">Sustu. Başka bir yönden yeni bir ses duyuldu: "Gerçeği söylediğimizi biliyorsun. Verdiğimiz sözü tutarız. Şimdi bizi Hora'ya götür!"</p>

  <p class="calibre5">"Momo konuşmayı denedi. Soğuk aklını başından almıştı. Bir iki kere yutkunduktan sonra konuşabildi: "Bunu istesem de yapamam."</p>

  <p class="calibre5">Sinirli bir ses bir yerlerden seslendi: "Ne demek, 'istesem de?' Elbette yaparsın! Sen Hora'ya gitmişsin, yolu biliyorsun!"</p>

  <p class="calibre5">"Kendim bulamıyorum" diye fısıldadı Momo, "Denedim. Yolu yalnız Kassiopeia biliyor."</p>

  <p class="calibre5">"O da kim?"</p>

  <p class="calibre5">"Hora Usta'nın kaplumbağası.”</p>

  <p class="calibre5">"Nerede şimdi?"</p>

  <p class="calibre5">Momo, bayılmak üzere olan biri gibi, tek tek konuştu: "O — benimle — beraber — dönmüştü — fakat — sonra — onu — kaybettim."</p>

  <p class="calibre5">Çevresinde, çok uzaklardan gelir gibi karmakarışık sesler duyuyordu. Birinin, "Derhal büyük alarm!" dediğini duydu, "Bu kaplumbağa bulunmalı! Bütün kaplumbağalar gözden geçirilsin! Kassiopeia mutlaka bulunmalı! Mutlaka! Mutlaka!"</p>

  <p class="calibre5">Sesler uzaklaştı. Ortalıkta tıs kalmadı. Momo, yavaş yavaş kendine geldi. Koca alanın ortasında yapayalnız duruyordu. Üzerinden, geniş bir boşluktan kopup gelmiş gibi soğuk, buz gibi bir rüzgâr esip geçti.</p>

  <p class="p5">&nbsp;</p>
</body>
</html>
