<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr">
  <head>
    <meta name="Generator" content="Atlantis Word Processor 1.6.5.9"/>
    <title>POLiTiKA</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre">
<h1 class="calibre1"><a id="a77" class="calibre2"></a>POLiTiKA</h1>
<p class="calibre4">Siyaset dünyası temelde içgüdüsel seviyededir. Orman yasalarına aittir: Güçlü olan haklıdır. Politikaya ilgi duyan insanlar da en vasat olanlardır. Siyasetin sadece tek bir özelliğe ihtiyacı vardır. Bu da çok derin bir aşağılık duygusu.</p>
<p class="calibre4">Politika neredeyse tek bir matematiksel formüle indirgenebilir: Politika güç arzusudur. Friedrich Nietzsche, Güç Arzusu adında bir kitap bile yazmıştır. Güç arzusu birçok şekilde kendini tanımlıyor. Ancak burada politikanın, senin siyaset olarak anladığın şeyle kısıtlı olmadığını anlaman gerekiyor. Ne zaman biri bir güç kazanma manevrası yapıyorsa, orada politika vardır. Bunun devletle, hükümetle ve bunun gibi şeylerle bir ilgisi yoktur.</p>
<p class="calibre4">Benim için politika kelimesi normalde anlaşılandan daha kapsamlı bir şeydir. Erkekler tarih boyunca kadınlar üzerinde bir politik strateji uygulamış ve kadınların erkeklerden daha düşük seviyede olduğunu söylemiştir. Hatta bu konuda kadınları bile ikna etmişlerdir. Kadınların çaresizlik yüzünden bu çirkin ve tamamen saçma olan fikri kabullenmek zorunda kalmasının bazı nedenleri vardır. Kadınlar ne erkeklerden düşüktür, ne de onlardan üstündür. Onlar insanlığın tamamen farklı iki kategorisidir, kıyaslanamazlar. Onları kıyaslama düşüncesi bile aptalcadır ve kıyaslamaya başladığın zaman, işin içinden çıkamazsın.</p>
<p class="calibre4">Neden dünyanın her yerinde kadınlar erkeklerden daha aşağı olarak görülmüştür? Çünkü ancak bu şekilde onları zincirlemek ve köleleştirmek mümkün oluyordu. Böyle daha kolay oluyordu. Eğer eşit olsaydı, o zaman sorun çıkardı. Onu, daha aşağı bir insan türü olduğuna şartlandırmak gerekiyordu. Bunun için ortaya koyulan nedenler ise şunlardı: Kas gücünün daha düşük olması, boyunun daha kısa olması, herhangi bir felsefe ya da teoloji üretmemiş olması; bir din başlatmamış olması. Çok sayıda önemli kadın sanatçı, müzisyen ve ressam olmaması ve bunun da onların yeterince zeki ve entelektüel olamadıklarını göstermesidir. O, hayatın daha üst sorunlarıyla ilgilenmez; ilgileri sınırlıdır; o sadece bir ev kadınıdır.</p>
<p class="calibre4">Şimdi bu şekilde kıyasladığın zaman, bir kadını daha alt seviyede olduğuna ikna edebilirsin. Ancak bu kurnazca bir yöntem. Kıyaslanacak başka şeyler de bulunuyor. Bir kadın bebek doğurabilir, bir erkek bunu yapamaz. Erkeğin daha alt olduğu kesin; bir anne olamıyor. Doğa, erkeklerin daha aşağı düzeyde olduğunu bildiği için ona böyle bir sorumluluk vermemiştir. Sorumluluk her zaman daha üst düzeyde olanda bulunur. Doğa erkeğe bir rahim vermemiştir. Hatta erkeğin doğum olayındaki işlevi küçük bir enjeksiyondan başka bir şey değildir; anlık bir işlev.</p>
<p class="calibre4">Annenin ise bebeği 9 ay karnında taşıması gerekiyor ve bütün sıkıntısını o üstleniyor. Bu kolay bir iş değil! Sonra bir de onu doğuruyor. Bu sanki birinin ölümden dönmesi gibi bir olay. Sonra bu çocuğu yıllarca büyütüyor. Kadınlar geçmişte de sürekli çocuk doğuruyordu. Ona büyük bir müzisyen, şair ya da ressam olmak için ne kadar vakit bıraktın? Ona hiç vakit tanıdın mı? Ya sürekli hamileydi ya da daha önce doğurmuş olduğu çocuklarla ilgileniyordu. O evi çekip çevirirken, sen daha yüksek şeylerle ilgilenme fırsatı buluyordun.</p>
<p class="calibre4">Sadece bir günlüğüne, sadece 24 saatliğine işlerinizi değiştirin. Bırak o düşünsün, şiir ya da müzik yaratsın ve 24 saat boyunca sen çocuklarla ilgilen; yemekleri yap ve evi düzenle. O zaman kimin daha üstün olduğunu görürsün. Bu kadar çok çocukla uğraşmanın, akıl hastanesinde yaşamak gibi olduğunu sana ispat etmek için 24 saat yeterli olacaktır. Onlar göründükleri kadar masum değillerdir. Onlar düşünemeyeceğin kadar yaramazdır ve hayal bile edemeyeceğin yaramazlıklar yaparlar. Seni bir an bile rahat bırakmazlar; sürekli ilgi isterler. Belki de bu doğal bir ihtiyaçtır. İlgi bir gıdadır.</p>
<p class="calibre4">Sadece tek bir gün bütün aile ve konuklar için yemek pişirdiğin zaman bile o 24 saatin bir cehenneme dönüşecek ve o zaman erkeklerin üstün olduğu fikrini unutacaksın. Çünkü o 24 saat boyunca tek bir an bile teoloji, felsefe ve din düşünemeyeceksin.</p>
<p class="calibre4">Diğer açıları da göz önüne alman gerekir. Kadınlar erkeklerden daha dayanıklıdır. Bu bilimsel olarak kabul edilmiş bir bulgudur. Kadın, erkekten daha az hasta olur; erkeklerden daha uzun yaşar, 5 yıl daha fazla. Bizim aptal toplumumuzda ise kadının kocasından 4 - 5 yıl daha genç olmasına karar verilmiştir. Sadece koca daha deneyimli ve büyük olsun ki, üstünlüğünü kabul ettirebilsin diye. Ancak bu tıbbi açıdan uygun değil çünkü kadın 5 yıl daha fazla yaşayacaktır. Eğer tıbbi olarak düşünürsek, kadın kocasından 5 yıl yaşlı olmalı ki, ikisi de yakın zamanlarda ölsün.</p>
<p class="calibre4">Bir taraftan erkeklerin 4 - 5 yaş büyük olması gerekiyor ve diğer taraftan birçok kültür ve toplumda kadınların bir daha evlenmesine izin verilmiyor. Tekrar evlenebilmesi çok yeni bir olay ve bu bile sadece gelişmiş ülkeler için geçerli. Eğer tekrar evlenmesine izin vermiyorsan en az 10 yıl boyunca dul kalacak. Bu tıbben sağlıklı bir şey değil. Matematiksel olarak da doğru değil. Neden bir kadını 10 yıl dul kalmaya zorluyorsun? Bunu çözmenin en iyi yolu kadının erkekten 5 yıl daha büyük olmasıdır. Bu bütün sorunu çözer. O zaman dulluk neredeyse ortadan kalkar.</p>
<p class="calibre4">Şimdi, eğer bir kadın erkekten 5 yıl daha fazla yaşıyorsa, o zaman kim daha üstün? Eğer daha az hasta oluyorsa, daha dirençliyse, o zaman kim daha üstün? Kadınların intihar oranı erkeklerden %50 daha az. Aynı oran delilik için de geçerli. Kadınların delirme oranı erkeklerden %50 daha azdır ama bu olgular hiç gündeme getirilmemiştir. Neden?</p>
<p class="calibre4">Neden erkeklerin intihar oranı kadınlardan 2 kat daha fazla? Anlaşılan hayata karşı çok daha sabırsızlar. Çok daha sabırsız, arzulu ve beklentililer ve işler istediği gibi gitmediği zaman kendi işini daha kolay bitirebiliyor. Sinirlerini çok çabuk bozuyor. Bu bir zayıflık göstergesi: Hayatının sorunlarını çözecek cesarete sahip değildir. İntihar korkakça bir eylemdir. Sorunları çözmek yerine, onlardan kaçmış oluyorsun.</p>
<p class="calibre4">Kadınların daha çok sorunu var. Kendi sorunları ve erkeklerin onlar için yarattığı sorunlar. Onların iki kat daha fazla sorunu var ancak yine de bütün sorunlarıyla cesaretle yüzleşir. Bir de onun daha zayıf olduğunu söylüyorsun. Neden deliren erkeklerin sayısı kadınlardan iki kat fazla? Bu erkeklerin akıl malzemesinin güçlü olmadığını gösterir. Her an çökebiliyor.</p>
<p class="calibre4">Peki neden sürekli kadınların daha aşağı olduğu vurgulanıyor? Bu bir politikadır. Bu bir güç oyunudur. Eğer bir ülkenin başkanı olamazsan... bu kolay değil çünkü çok büyük bir rekabet var. Bir Mesih olamazsın çünkü bu da o kadar kolay değil; Mesih olmayı düşündüğün an, çarmıha gerilme sahnesi gözüne gelir.</p>
<p class="calibre4">Daha geçen gün bir Hıristiyan misyonunun yeni elemanlar için verdiği bir reklamı gördüm. Çarmıha gerilmiş İsa'nın resmi vardı ve üzerinde şöyle yazıyordu: "Rahip olmak için cesarete ihtiyacınız var." Harika bir reklam. Tabii İsa'nın dışında. Peki ya diğer Hıristiyan rahipler? Onlar rahip değil ve bu reklam da bunu ispatlıyor. Yani, şimdiye kadar sadece bir tane rahip oldu. Bütün bu papalar, kardinaller, piskoposlar nedir? Onlar rahip değil çünkü İsa fikirlerini ortaya koyduğu zaman karşısına bir çarmıh koydular. Ancak bu papalar dünyayı dolaşırken, ayaklarının altına kırmızı halılar seriliyor, devlet başkanları, başbakanlar,  krallar ve kraliçeler onları sıcak bir şekilde karşılıyor. Bu çok garip. Papa ve kardinallere karşı böyle yanlış davranışlara girmemeliyiz. Evet, bu hatalı bir davranış. Onun bir rahip olmadığını ortaya koymuş oluyorsun. Onu çarmıha ger. Onun gerçek bir Hıristiyan olduğunu ortaya koyacak olan tek hareket budur. Gördüğün bütün rahipleri çarmıh ger. </p>
<p class="calibre4">Bu benim fikrim değil, onların fikri. "Cesarete ihtiyacınız var" yazılı ve İsa’nın çarmıha gerilmiş resminin bulunduğu reklamı onlar yayımlıyor.</p>
<p class="calibre4">Politikacı olmak çok kolaydır. Birinin devlet, hükümet ve benzeri şeylerle ilgilenmesi gerekmiyor. Her güç saplantısı seni bir politikacı yapar. Karısından üstün olmaya çalışan bir koca da politikacıdır. Kocasından üstün olmaya çalışan kadın da öyle. Çünkü onun fikirlerini kabul etmemektedir. Milyonlarca yıllık şartlanmaya rağmen hâlâ onu sabote etmenin yollarını bulmaktadır.</p>
<p class="calibre4">O yüzden evli kadın sürekli dırdır yapar, sinir krizleri geçirir, her ufak şey yüzünden ağlamaya başlar ve en küçük sorunları bile büyütür. Erkeklerin sorun olarak bile görmeyeceği şeylerden sorun çıkartır. Bunların nedeni nedir? Bu ona ait olan, senin politik stratejini sabote etmenin kadınsı yoludur. "Sen kendini üstün mü sanıyorsun? Sen üstün olduğunu düşünmeye devam et. Ben sana kim üstünmüş gösteririm." Her koca kimin üstün olduğunu biliyor olmasına rağmen hâlâ üstün olmaya çalışır. En azından evin dışında başını dikleştirir, kravatını düzeltir, gülümser ve her şey yolundaymış gibi davranır.</p>
<p class="calibre4">Küçük bir okulda öğretmen öğrencilere sorar: "Bana evden aslan gibi çıkıp, fare gibi dönen hayvanın adını söyleyebilir misiniz?"</p>
<p class="calibre4">Küçük bir çocuk elini kaldırır. Öğretmen sorar: "Evet, nedir?"</p>
<p class="calibre4">Çocuğun cevabı çok nettir: "Babam!"</p>
<p class="calibre4">Çocuklar çok gözlemcidir. Onlar bütün olup bitenleri izler. Babası evden sanki bir aslanmış gibi çıkar ve eve döndüğü zaman sadece bir faredir. Her koca dırdır altındadır. Başka bir koca kategorisi yoktur. Ama neden? Bu çirkin durum neden kaynaklanmaktadır? Bir erkek tipi politika vardır, bir de kadın tipi politika vardır. İkisi de birbirinin üstüne çıkmaya çalışır.</p>
<p class="calibre4">Diğer her alanda, örneğin üniversitede; okutman, asistan olmak ister, asistan profesör olmak ister, profesör rektör olmak ister, rektör üst kurul başkanı olmak ister. Sürekli bir güç mücadelesi vardır. İnsan en azından eğitimde böyle bir şeyin olmayacağını düşünür ama kimse eğitimle ilgilenmez, herkes politikayla ilgilidir.</p>
<p class="calibre4">Dinde de aynı şey geçerlidir: piskopos kardinal olmak ister, kardinal papa olmak ister. Herkes bir merdivenin basamağında daha üste çıkmaya çalışırken, diğerleri onu paçasından tutup aşağıya çekmeye çalışır. Daha üsttekiler ise onlarla aynı seviyeye çıkmaması için kafasına basar. Aynı şey merdivenin alt basamaklarında da yaşanmaktadır.</p>
<p class="calibre4">Kimileri paçalarından tutup çeker, kimileri de tekmelerle onları aşağıda tutmaya çalışır. Eğer dışarıdan bir gözlemciyseniz bütün merdiven bir sirke benzer. Ve bu durum her yerde, her alanda yaşanmaktadır.</p>
<p class="calibre4">Bana göre politika kendi üstünlüğünü ispat etme çabasıdır. Ama neden? Çünkü içinde, derinliklerinde, aşağılık olduğunu hissediyorsun. İçgüdüsel bir insan tabii ki kendini aşağı görecektir, çünkü aşağılıktır. Bu bir "aşağılık kompleksi" değildir. Bu bir gerçek, bir olgudur. İnsan aşağılıktır. İçgüdüsel bir hayat yaşamak, mümkün olan en alt seviyede bir yaşam sürmektir.</p>
<p class="calibre4">Eğer bu mücadeleyi, bu üstünlük kavgasını anlarsan, bu kavgadan uzaklaşırsın. Sadece, "ben kendimim, ne üstünüm, ne alçak!" dersin. Eğer kenarda durur ve bu gösteriyi izlersen, ikinci dünyaya girmiş olursun. Zeka ve bilinç dünyasına.</p>
<p class="calibre4">Bu, sadece herkesin yakalandığı iğrenç durumu kavrama sorunu. Bütün bu durumu sabırla gözlemlemen gerekiyor. "Neler oluyor? Merdivenin en üst basamağına çıksam bile, elime ne geçecek?" Gökyüzünde bir aptal gibi dikili kalırsın. Gidecek bir yerin kalmaz.</p>
<p class="calibre4">Tabii aşağıya inemezsin çünkü insanlar seninle alay etmeye başlar: "Nereye gidiyorsun? Ne oldu? Yenilgiyi kabullendin mi?" Aşağıya inemezsin ve başka bir yere de gidemezsin çünkü yukarı doğru başka bir basamak kalmamıştır. O yüzden gökyüzünde asılı kalır ve hayatın amacına ulaşmış gibi yaparsın. Aslında hiçbir şey bulmadığını bilirsin. Sadece aptallık etmişsindir ve bütün hayatını boşa harcamışsındır. Daha yukarı çıkmanın yolu yoktur ve eğer aşağıya inersen herkes sana gülecektir.</p>
<p class="calibre4">O yüzden bir ülkenin başkanı ya da başbakanı olan bir kişinin tek duası görevdeyken ölmektir. Çünkü daha aşağıya inemezsin, bu aşağılayıcı olur ama daha yukarı çıkma şansın da yoktur. Orada sıkışırsın; seni bu ikilemden ancak ölüm kurtarabilir.</p>
<p class="calibre4">İnsanoğlu sürekli daha yüksek, daha özel ve daha üstün olmak için her yolu dener. Ama bu tamamen politikadır. Ve bana sorarsan, sadece sıradan insanlar bununla ilgilenir. Zeki insanların yapacağı çok daha önemli şeyler vardır. Zeka denen şey üçüncü sınıf, çirkin, kirli politikalarla kendini boşa harcamaz.</p>
<p class="calibre4">Sadece üçüncü sınıf insanlar başkan ya da başbakan olur. Zeki bir insan, hiçbir yere varmayan, bir vahası bile olmayan böyle bir çöle asla sapmayacaktır.</p>
<p class="calibre4">Yani içgüdüsel seviyede politika sadece "güçlü olan haklıdır." Yani orman yasası. Adolf Hitler, Joseph Stalin, Mussolini, Napolyon, Büyük İskender, Timurlenk insandan çok birer kurda benzer. Eğer dünyada gerçek bir insanlık istiyorsan, bu insanların adının üstünü çizmelisin. Bu insanların bir zamanlar varolduğunu tamamen unutmalıyız; birer kabus olarak görmeliyiz. Ama ne gariptir ki, bütün tarih bu gibi insanlarla doludur.</p>
<p class="calibre4">Tarih nedir? Sadece eski zamanlardan kalma gazete haberleridir. Eğer gidip birine yardım edersen, bu hikâyeyi hiçbir gazete basmaz; gidip birini öldürürsen, bütün gazeteler bunu günlerce yazar. Tarihin de sadece bu tip şeyleri yapmış insanlardan, insan bilincinde derin yaralar açmış olanlardan ibaret değil mi? Sen buna tarih mi diyorsun? Kafanda sadece çöp biriktiriyorsun.</p>
<p class="calibre4">Gerçek zeka çiçeklerinden hiç söz edilmemiş olması çok garip. Bu insanları bulmaya çalışmak benim için çok zor oldu. Çok kütüphanede gerçek yaratıcılar olan bu insanlar hakkında bir şeyler öğrenmek için çabalayıp durdum. Temelleri onlar oluşturdu. Ancak biz sadece tek bir dünya biliyoruz. Güçlü olanın haklı olduğu bir dünyayı.</p>
<p class="calibre4">Şimdi, ikinci seviyede ise haklı olan güçlüdür. Zeka, doğruyu bulmaya inanır.</p>
<p class="calibre4">Kılıç ya da bombalarla savaşıp birbirinizi öldürmenin bir gereği yok çünkü güç hiçbir şeyin doğru olduğunu ispat etmez. Muhammet Ali, Guatama Buddha ile boks yapsa ne olur? Tabii ki Ali daha ilk rauntta kazanır. İkinci raunt bile olmaz, ilk yumruk yeter; zavallı Buddha yere serilir. Bu durumu görünce de kendisi saymaya başlar: 1, 2, 3, 4, 5, 6, 7, 8, 9, 10. Hakemin saymasını bile beklemez ve yerden kalkmak için en ufak bir harekette bulunmaz. Yerde dümdüz yatarken, ona kadar sayar ve sonra "Bitti. Sen kazandın!" der.</p>
<p class="calibre4">Ancak güç, bir şeyin doğru olduğunu ispatlamıyor. Hayvanlar dünyasında ve içgüdü dünyasında öyle olabilir ancak zeka bunu tersine çeviriyor: "Haklı olan güçlüdür." Kimin haklı olduğuna da zekayla, mantıkla, muhakemeyle ve tartışmayla karar verilmesi gerekiyor.</p>
<p class="calibre4">Sokrat'ın mahkemede yaptığı buydu. Jürinin ya da yargıçların soracağı her soruya cevap vermeye hazırdı. "Suçlarım nedir? Bana teker teker söyleyin, ben hepsini yanıtlamaya hazırım." dedi. Bu adamla tartışamayacaklarını biliyorlardı. Ama tanımı belirsiz suçlara belki Sokrat'ın bir cevap veremeyeceğini düşündüler. Verse bile jüriyi ikna edemeyecekti çünkü şartlandıkları düşüncelere aykırı şeyler söyleyecekti. İlk söyledikleri şu oldu: "İşlediğin en büyük suç gençlerin beyinlerini bozman."</p>
<p class="calibre4">Sokrat yanıtladı: "Bu doğru ama bu bir suç değil. Sizin bozmak dediğiniz şeye ben yaratıcılık diyorum. O insanların beyinlerini siz bozdunuz; benim şimdi o bozukluğu gidermem gerekiyor. Eğer siz haklıysanız neden gidip tıpkı benim gibi bir okul, bir akademi açmıyorsunuz? İnsanlar kime hak veriyorsa onun okuluna gider."</p>
<p class="calibre4">Sokrat okulunu açtıktan sonra Atina'daki bütün diğer okullar kapanmıştı. Sonuçta Sokrat gibi bir öğretmenle kim rekabet edebilirdi ki? Hatta diğer okulların öğretmenleri Sokrat'ın öğrencisi olmuştu. O gerçek bir ustaydı. Sokrat şöyle devam etti: "Bana beynini bozduğum tek bir genç gösterin. Hem ayrıca bozmakla neyi kastediyorsunuz?"</p>
<p class="calibre4">"Sen Tanrı ya da tanrılar olmadığını söylüyorsun!" dediler. Sokrat cevap verdi: "Evet çünkü Tanrı yok, tanrılar yok. Ben ne yapabilirim? Bu benim sorumluluğum değil. Eğer Tanrı yoksa siz mi gençlerin beynini bozuyorsunuz, yoksa ben mi? Ben sadece gerçeği söylüyorum. Sizce gerçek, gençlerin beyinlerini bozabilir mi?" Tartışma günlerce devam etti.</p>
<p class="calibre4">Sonunda yargıç karar verdi: "Zeka söz konusu olduğu için, o hepinizin ağzının payını verdi. Tek bir adam Atina'nın bütün sıradan toplumuna direniyor. O yüzden artık tartışmayalım; hemen oylamaya geçelim."</p>
<p class="calibre4">Sokrat hemen karşılık verdi: "Oylama neyin doğru neyin yanlış olduğunu ispat edemez. Hatta insanların yanlışı seçme ihtimali çok daha büyüktür çünkü çoğunluk sıradan insanlardan oluşur."</p>
<p class="calibre4">Sokrat doğru olanın zeka ile belirlenmesi gerektiğini ortaya koymaya çalışıyordu. Fen bilimlerinin ortaya çıkması da böyle oldu. Sokrat bütün fen bilimlerinin babası olarak görülmelidir Çünkü bilim her zaman, 'sen güçlüsün, öyleyse haklısın' cümlesinin karşısında olmuştur. Bu şekilde herkes haklı olduğunu ortaya koyabilir; ne kadar güçlü olduğun hiç önemli değildir. Soruya mantık ve muhakemeyle cevap verilir. Laboratuvarda, deneyler ve deneyimlerle.</p>
<p class="calibre4">O yüzden ikinci seviye olan bilinçte politika tamamen farklı bir konudur.</p>
<p class="calibre4">Tam 2000 yıldır Hindistan köleliği yaşıyor. Bunun birçok nedeni var ancak bu nedenlerden biri ve en temel olanı Hindistan'ın bütün zeki insanlarının bu aşağılık, üçüncü sınıf ve içgüdüsel politikaya sırtını dönmesidir. Hiçbir zeki insan politika ya da güçle ilgilenmiyor. Bütün ilgileri gerçeğe ve hayatın anlamına yoğunlaştı. "Neden buradayız?" diye sordular.</p>
<p class="calibre4">Guatam Buddha döneminde, belki de tüm dünyada, ikinci bilinç seviyesi zirve noktasına ulaştı. Çin'de Konfüçyus, Lao Tzu, Mencius, Çuang Tzu, Lie Tzu. Bunlar çağdaş insanlardı. Hindistan'da ise Guatam Buddha, Mahavira, Makhali Gosal, Ajit Keşkambal, Sanjay Viletiputta birer devdi. Yunanistan'da Sokrat, Platon (Eflatun), Aristo, Herakles, Pisagor zekanın zirvelerine ulaşmıştı. Birden dünyanın her yerinde, bir zeka dalgası ortaya çıkmıştı. Sadece aptallar direniyordu; bütün zeki insanlar neyin doğru ve neyin yanlış olduğuna karar vermek için derin düşünceler içindeydi.</p>
<p class="calibre4">Hindistan'da her düşünürün ülkeyi dolaşarak başkalarıyla kapışması bir gelenek olmuştu. Bu kapışmanın kötü amaçlı ve şiddet içeren bir kapışma olmadığını anlamalısın. İkinci seviyede, bir düşmanlık yoktur; her iki taraf da arayış içindedir. Bu, dostane bir çarpışmadır, savaş değil. İki taraf da gerçeğin kazanmasını ister. İkisi de diğerini yenmek gibi bir duygu içinde değil; böyle bir şey kesinlikle söz konusu değil.</p>
<p class="calibre4">Şankara, Mandan Mişra ile tartışmasına başladığı zaman onun ayaklarına dokundu ve kendini takdis etmesini, sadece gerçeğin kazanmasını istedi. Düşmanın ayağına dokunmak. Bu neyi gösterir? Burada kişiyi alt etmek gibi bir duygu yok. Mişra, yaşlı ve ülkenin dört bir yanında saygı duyulan bir kişidir; Şankara sadece genç bir adamdır, 30 yaşlarındadır. Mandra Mişra onun büyük babası yaşındadır. Şankara onun ayaklarına dokunur çünkü bu onu yenme mücadelesi değildir. Kendini takdis etmesini ister, kendisinin kazanması için değil, gerçeğin kazanması için. Ve sonuçta gerçek hiç kimsenin mülkiyetinde değildir.</p>
<p class="calibre4">Ülkenin dört bir yanında olan buydu. O günlerde doğmuş olan entelektüellerin keskin zekası ve kalitesini günümüzde bile bulamıyoruz. Çünkü bütün entelektüeller bilime yönelmiş, felsefe boş bırakılmıştır. O zamanlar bütün bu insanlar felsefe dünyasına aitti.</p>
<p class="calibre4">Ancak bir şeyi unutma, bu bir mücadele olsa da, şahsi bir kavga değil. Birinin üstünlüğünü ispat etme değil, gerçeği bulmak için yapılan bir arayış. Bütün vurgu değişmiş durumdadır: Zafer ancak gerçeğin olacaktır. Hindistan felsefe tarihini tek cümlede özetleyen o ünlü söz, 'satyameva jayate'dir: "Kim kaybederse kaybetsin, kazanan gerçek olsun." Bu bir aşağılık kompleksinden değil, üstün zekaların ortaya çıkmasından kaynaklanıyor.</p>
<p class="calibre4">Bu gelenek Çin'e ve Japonya'ya da  geçti, diğer alanlara da yayıldı. O yüzden iki Japon boksör, aikido, jujitsu ya da judo dövüşçüsünü gördüğün zaman şaşırırsın. Önce büyük bir saygıyla birbirlerini selamlarlar çünkü ortada bir düşmanlık yoktur. Judonun ve bütün dövüş sanatlarının öğretilerinden biri budur. Biriyle dövüştüğün zaman bu bir şahsi düşmanlık sorunu değildir. Eğer şahsi bir olaysa zaten kaybetmeye mahkumsun çünkü o zaman egona dayanıyor olursun. En alt seviyeye düşmüş olursun.</p>
<p class="calibre4">Judo sanatında ise her kim judoda daha üstün olduğunu gösterirse o kazanır. Kazanan, kişi değil sanattır. Tıpkı felsefede gerçeğin kazandığı gibi, burada da sanat kazanır. Tek bir anda bile kendini ve zaferini düşünmemelisin; çünkü o an, senin yenilgi anın olur.</p>
<p class="calibre4">Bu birçok kere yaşanmıştır. Bunu, Doğu geleneğini tamamıyla kavramış olanlar dışında kimse anlayamaz. Bazen iki eşit seviyedeki, egosuz dövüşçü çarpışır ve kimse kazanamaz, dövüş günlerce sürer. Bitiş sürekli ertelenir ama kimse kazanamaz. Her gün karşı karşıya gelip, birbirleri önünde büyük bir zevk ve saygıyla eğilirler. Aslında birbirleri ile karşılaşmaktan onur duyarlar çünkü rakipleri sıradan biri değildir. Onunla dövüşmek bile yeterince bir onurdur ve dövüş devam eder. Sonunda hakemler, "kimse kazanamıyor, çünkü ikisi de eşit seviyede egosuz. Kimse diğerini alt etmenin yolunu bulamıyor" der.</p>
<p class="calibre4">Ego bir deliktir. Ego, düştüğün anda yenileceğin bir tür uykudur. Bir an için aklına bir düşünce geldiği zaman işin bitmiştir. Judo, jujitsu, aikido sanatları birbirine benzer. Sadece küçük inceliklerde farklılaşırlar. Ancak temeli aynıdır. O temel ise, "dövüştüğün anda sen orada bulunmamalısın. O zaman hiçbir kılıç seni kesemez."</p>
<p class="calibre4">Eğer iki kılıçlı adamın kapışmasını izlersen çok şaşırırsın. Bir zamanlar Çançal Singh adında bir arkadaşım vardı ve Japonya'da dövüş sanatı eğitimi görmüştü. Bir dövüş sanatları okulu açmıştı ve arada sırada eğlence olsun diye bize küçük numaralar gösterirdi. Bu arkadaşım "Japonya'da belirli bir ses eğitimi vardır. Eğer biri sana kılıçla saldırırsa ve senin silahın yoksa, sadece belirli bir ses çıkartıyorsun ve karşındakinin kılıcı elinden düşüyor" diyordu.</p>
<p class="calibre4">"Çok ilginç bir şey olmalı." dedim ve "bir güreşçi arkadaşım var. Kılıçtan anlamaz ama bir sopayla kafanı çok rahat yarar!" diye ekledim. Bu güreşçiyi buldum ve diğer arkadaşımın sözlerini aktardım. Güreşçi, "hiç sorun değil, tek bir darbeyle onun kafasını ikiye ayırırım!" dedi.</p>
<p class="calibre4">Güreşçi güçlüydü. Çançal'a vurmak için hamle yapıp, sopayı kaldırdığı an Çançal bağırdı ve güreşçinin elindeki sopa sanki adamın kalbi durmuş gibi yere düştü. Her ne olduysa, sadece bir ses yüzünden eli bütün gücünü kaybetmişti. "O sesi nasıl çıkartıyorsun?" diye sordum. Çançal Singh şöyle dedi: "Sesi öğrenmek kolaydır. Ancak işin püf noktası, sen orada olmamalısın. Bu, en zor olan şey. Bunca yıl Japonya'da kaldım. Her şey aslında basit ama tek bir sorun var. O da hiçbir zaman orada bulunmamalısın. Biri senin kafanı ikiye ayırmak için saldırırken, orada bulunmaya mecburken bile, böyle bir zamanda bile, orada olmamalısın. Sadece ses, arkasında ego olmayan bir ses. Birden saldıran ne yaptığını unutur, tamamen kaybolur. Bir an için hafızası bile durur. Neler olduğunu, ne yaptığını ya da ne yapmaya çalıştığının farkında değildir. Kendine gelmesi biraz zaman alır. Tek gereken egonun yokluğu. Bu yokluk insanın zihninde belirli bir değişiklik yaratıyor. Bir çeşit kesinti, ani bir sıçrama."</p>
<p class="calibre4">Ama eğer iki insan da egosuzsa, o zaman bu zordur. O zaman garip bir şey yaşanır. Bu, Japonya'da sıradan bir olaydır. Sen kılıcını kaldırıp diğer adama daha vurmadan, diğer adamın kılıcı savunma için hazır durumdadır. Kılıcını senin hamlenden sonra  değil, sen daha hamleni düşünmeden önce savunma pozisyonuna getirmiştir.</p>
<p class="calibre4">Sanki hamleyi düşündüğün o an içinde, elin daha harekete geçmeden, düşünce adama ulaşmıştır ve o savunmaya hazırdır.</p>
<p class="calibre4">Bu da ancak sen orada yoksan olabilir. O zaman kılıç senden ayrı değildir. Sen hiçbir şey yapmıyorsun, sadece oradasın. Yokluğunda olayların yaşanmasına izin veriyorsun. Ama eğer ikisi de egosuz ise, o zaman mücadele günlerce sürer. Kimse diğerine darbe vuramaz, hatta bir çizik bile oluşturamaz.</p>
<p class="calibre4">Bu, sıradan, içgüdüsel seviye değildir. Daha yüksek bir seviyeye geçmişsindir. İkinciden bile yüksek bir seviyeye. Üçüncü seviyeye, yani sezgiye geçmişsindir. Bu, kılıçlarla, boksta ya da dövüş sanatlarında olduğu gibi, üçüncü seviyeye çıkmış zeka ile de olabilir.</p>
<p class="calibre4">Öğrenimim boyunca sadece iki profesörü çok sevdim. Birçoğuna sıkıntı verdim ve bu ikisini hiç yalnız bırakmasam bile onları çok sevdim. Bunlardan biri Profesör S. S. Roy. Şankara ve Bradley doktora tezini yazmıştı, ikisini karşılaştırıyordu. İlk kopyasını bana verdi. "Bu pek iyi görünmez. Ben sizin öğrencinizim ve siz tezinizin ilk kopyasını baskıdan çıkar çıkmaz bana veriyorsunuz." dedim.</p>
<p class="calibre4">"Benim fikrime göre, bunu hak ediyorsun." dedi. Hemen yanıtladım. "Ama benim fikrime göre sizin teziniz tamamen yanlış. Hatta ismi bile yanlış. Çünkü iki farklı seviyede bulunan iki insanı kıyaslıyorsunuz."</p>
<p class="calibre4">Bradley, bir entelektüeldi. Büyük bir entelektüel. Yirminci yüzyılın başlarında bütün felsefe dünyasına hükmediyordu. O, bir numaralı entelektüeldi. Şankara, bir entelektüel değildi.</p>
<p class="calibre4">Profesör Roy'a, "Evet, tabii, benzer sonuçlara ulaştılar. Zaten o yüzden onları kıyasladınız. Vardıkları sonuçların benzer olduklarını gördünüz. Ancak bu sonuçlara ulaşırken farklı yollardan geldiklerini görmüyorsunuz. Benim itirazım da bu noktada. Çünkü Bradley bu sonuçlara mantıkla ulaşırken, Şankara sonuçlarına deneyimle ulaşıyor."dedim.</p>
<p class="calibre4">"Şankara, bu savları bir filozof olarak ortaya koymuyor. Onun felsefi bir tartışma içinde olması ikincil konumda. O bir gerçeği yaşadı. O, bu gerçeği ifade etmek için mantığını, muhakemesini, aklını kullanıyor. Bradley'in bir deneyimi yok, olmadığını da kabul etti. Ancak entelektüel olarak varılmış olan bu sonuçları, en geçerli sonuçlar olarak görüyor. Eğer bana sorarsanız, kıyaslanmaları mümkün olmayan iki insanı kıyaslamaya çalışmışsınız" diye yanıtladım.</p>
<p class="calibre4">Başka noktalar da vardı. Ancak sürekli gündeme gelen temel anlaşmazlık konumuz buydu. Mantık yürüterek bir sonuca ulaşmak mümkündür. Bu sonuç doğru olabilir de, olmayabilir de. Doğruluğu konusunda emin olamazsın. Ancak Şankara için burada doğruluk ya da yanlışlık söz konusu değil. Sen mantıksal olarak onun hatalı olduğunu ispat etsen bile, o kendi görüşünü değiştirmeyecektir. Ancak eğer Bradley'e hatalı olduğunu ispat edebilirsen, o değiştirir.</p>
<p class="calibre4">"Şankara ve Bradley'in ikisi de Tanrı'nın, Brahma'nın, gerçeğin ya da sen nasıl niteliyorsan onun, mutlak olduğunu söylüyor. Ancak Bradley, mantıklı bir tartışmada onun argümanındaki çelişkileri ortaya koyduğun zaman görüşünü değiştirecektir. Şankara ise gülecek ve 'Haklısın, ifade etme şeklim yanlıştı ve gerçeği bilen birinin ifademdeki yanlışlığı bulacağını biliyordum. Çok haklısın. İfade etme şeklim yanlıştı' diyecektir. Ancak yanıldığını asla kabul etmez çünkü o yaşadığını aktarıyor. Bu sezgisel bir şey."</p>
<p class="calibre4">Sezgisel seviyede hiçbir görüş farklılığı bulunmaz. İçgüdüsel seviyedeki politikacı yabani hayvan gibidir. Zafer kazanmak dışında hiçbir şeye inanmaz. Zafer kazanmak için ne gerekiyorsa kullanır. Amaca ulaşmak, araç ne kadar çirkin olursa olsun her şeyden önemlidir. Adolf Hitler otobiyografisinde şöyle yazıyor: "Nasıl yaptığın önemli değildir. Önemli olan, sonuçtur. Eğer başarılı olursan, yaptığın her şey haklıdır. Başaramazsan, yaptığın her şey yanlıştır. Yalan söylersin; ancak eğer başarılı olursan, o yalan gerçek olur. Her şeyi yap. Yalnız, sonunda başarının şart olduğunu unutma. O zaman başarı, o yoldaki bütün araçları haklı kılar. Ve yenilgi... Her şeyi doğru yapıyor olabilirsin, ancak yenilgi bütün yaptıklarının yanlışlığını ortaya koyar."</p>
<p class="calibre4">İkinci seviyede ise bir mücadele vardır. Ancak buradaki mücadele insanidir, akıl mücadelesidir.</p>
<p class="calibre4">Evet, senin gerçeği söylediğini ispat etmek için belirli bir mücadele vermen gerekiyor. Ancak gerçek, senden daha önemlidir. Eğer gerçek ortaya çıkarken sen yenilirsen, mutsuz değil, mutlu olursun. Şankara, Mandan Mişra'yı yendiği zaman, Mandan Mişra hemen ayağa kalktı. Şankara'nın ayaklarına dokundu ve onun müridi olmak istediğini söyledi. Burada bir kavga yoktu. Sadece insani, daha üstün olan zeka dünyası vardı.</p>
<p class="calibre4">Ancak yine de gerçek adına sahne arkasında biraz politika yapılır. Aksi halde onunla karşılaşma ihtiyacına ne gerek vardır ki? Eğer gerçeği biliyorsan, keyfini çıkar. Ülkeyi dolaşıp, diğer insanları yenmenin anlamı ne? Eğer gerçeği biliyorsan, insanlar sana gelir. Burada ince bir politika bulunmaktadır. Buna, felsefi politika, dini politika, ne dersen de ama sonuçta yine de politika; rafine olmuş olsa bile.</p>
<p class="calibre4">Sadece üçüncü seviyede, sezgi işlemeye başladığı zaman, bir mücadele yaşanmaz. Buddha kimseyi yenmek için dolaşmadı. Mahavira kimseyi yenmek için dolaşmadı. Lao Tzu kimseyi yenmek için dolaşmadı. İnsanlar geldi, gerçeğe susamış olan insanlar. Onlar, kimlerin entelektüel bir tartışma için geldiği ile ilgilenmiyordu.</p>
<p class="calibre4">Birçok kişi Buddha'ya geldi. Sariputta geldi, Moggalayam geldi, Mahakaşyap geldi. Bunların hepsi binlerce müridi olan büyük düşünürlerdi ve onlar Buddha'ya meydan okumak için geldi. Buddha'nın ise hayatı boyunca sergilediği tavır aynıydı. "Eğer biliyorsan, mutluyum. Kendini zafer kazanmış olarak görebilirsin. Ama biliyor musun? Ben biliyorum ve kimseye meydan okumak zorunda olduğumu düşünmüyorum. Çünkü sadece iki tür insan vardır. Bilenler ve bilmeyenler. Bilmeyen zavallı insanlara nasıl meydan okuyabilirim? Bu söz konusu olamaz. Peki bilen o yüce insanlara nasıl meydan okurum? Bu da söz konusu olamaz."</p>
<p class="calibre4">Buddha, Sariputta'ya sordu: "Eğer biliyorsan, ben mutlu olurum. Ama biliyor musun? Ben sana meydan okumuyorum, sadece soruyorum. Sen kimsin? Eğer bilmiyorsan, bana meydan okuma fikrinden vazgeç. Sadece benimle birlikte burada ol. Bir gün, doğru bir anda, bilebilirsin. Meydan okumayla değil, tartışmayla değil, ifadelerle bile değil."</p>
<p class="calibre4">Ve insanlar gerçekten dürüsttü. Sariputta saygıyla eğildi ve "Size meydan okuduğum için lütfen beni affedin. Bilmiyorum. Ben yetenekli bir tartışmacıyım ve birçok düşünürü yendim. Ancak sizin bir düşünür olmadığınızı görüyorum. Şimdi benim teslim olup, bu yeni açıdan görmeye başlama vaktim geldi. Ne yapmam gerekiyor?" dedi.</p>
<p class="calibre4">Buddha yanıtladı: "İki yıl boyunca sessiz kalmalısın." Her meydan okuyan için aynı şey geçerliydi ve çok kişi geldi. "İki yıl tamamen sessiz kaldıktan sonra, istediğin her soruyu sorabilirsin." Ve iki yıl sessizlik yeterli, hatta fazla bile. İki yıldan sonra kendi isimlerini bile unutuyorlar. Meydan okumayı unutuyorlar. Zafer fikrini unutuyorlar. İnsanlığın tadını almışlardır, doğrunun tadını almışlardır.</p>
<p class="calibre4">Yani, sezgisel seviyede hiçbir politika söz konusu değildir.</p>
<p class="calibre4">Daha iyi bir dünyada, sezgi insanları, onları en azından zeka seviyesinde anlayabilen insanlar için bir rehber olacaktır. Ve entelektüel politikacılar, siyaset profesörleri, entelektüeller, teorisyenler, içgüdüsel siyasetçilere rehberlik yapacaktır. Ancak bu şekilde dünya rahatlar ve huzur içinde yaşar.</p>
<p class="calibre4">Işık en üst seviyeden gelmeli. Bu ışık ikinci kategoriden geçmek zorundadır çünkü ancak o zaman üçüncü kategori ondan bir şeyler kapabilir, ikinci kategori köprü görevini görür. Antik Hindistan'da böyleydi.</p>
<p class="calibre4">Bir kere oldu.</p>
<p class="calibre4">Gerçek sezgi insanları, ormanlarda ya da dağlarda yaşıyordu. Entelektüeller, profesörler, doktorlar, akademisyenler, başbakanlar sorunlarını anlatmak için onlara gelirlerdi. "Biz körüz; sizin gözleriniz var!" derlerdi. Bu, Buddha'nın başına geldi. Bir nehrin kıyısında kamp kurmuştu ve nehrin iki yakasında da ordular bulunuyordu. İki krallık vardı ve nehir sınırı oluşturuyordu. Nesillerdir bu nehrin hangi krallığa ait olduğu üzerinde savaşıyorlardı çünkü su çok değerliydi. Bir türlü sonuca ulaşamamışlardı. Birçok kere nehir kanla kırmızıya boyanmış ve savaşlar devam etmişti.</p>
<p class="calibre4">Buddha orada kamp yapmıştı. Her iki ordunun komutanı ona geldi. Tesadüf eseri ikisi de kampa aynı anda geldi ve birbirini gördü. Bu garip tesadüf ikisini de şaşırtmıştı ancak artık geri dönüş yoktu. Buddha şöyle dedi: "Endişe etmeyin, birlikte gelmeniz iyi oldu. İkiniz de körsünüz. Atalarınız da körmüş. Nehir akmaya devam ediyor ve siz insan öldürmeye devam ediyorsunuz. Basit bir gerçeği göremiyor musunuz? İkinizin de suya ihtiyacı var ve nehir yeterince büyük."</p>
<p class="calibre4">Nehre sahip olmaya hiç gerek yok. Hem zaten nasıl sahip olabilirsiniz? Bütün su okyanusa akıyor. Neden ikiniz de kullanmayasınız? Bir yakası bir krallığa ait, öbür yakası diğer krallığa. Ortada bir sorun yok. Nehrin ortasına çizgi çekmeye bile gerek yok çünkü su üstüne çizgi çizilmez. Savaşmak yerine suyu kullanın."</p>
<p class="calibre4">Çok basitti. Tarlalarındaki ürünlerin, onlara bakacak kimse olmadığı için kuruduğunu anladılar. Savaş önce geliyordu. Nehre kim sahip olacaktı? Önce suya sahip olunması gerekiyordu. Ancak ondan sonra tarlalar sulanabilirdi.</p>
<p class="calibre4">Sadece aptal bir zihin sahiplik seviyesinde düşünür. Derin kavrayışa sahip bir insan, kullanışı düşünür.</p>
<p class="calibre4">Buddha, sadece şunu dedi: "Suyu kullanın. Bütün su bittiği zaman tekrar bana gelirsiniz. O zaman bir sorun olacak ve çözümüne o zaman bakacağız. Ancak bana bir daha sadece bütün suyu kullandığınız zaman gelin."</p>
<p class="calibre4">2500 yıl sonra su hâlâ akıyor. Bütün suyu nasıl kullanabilirsin? O, binlerce kilometrelik büyük bir nehir. Himalayalar'ın sonsuz karından oluşan suyu alıyor ve onu Bengal Körfezine taşıyor. Nasıl tüketebilirsin? Ve o krallıklar, küçük krallıklardı. Tüketmek isteseler bile bunu başaramazlardı.</p>
<p class="calibre4">Kavrayış, sezgi insanından gelmelidir. Ancak bu kavrayış sadece zekiler tarafından anlaşılır. Ve zekiler de, tek arzuları güç olan içgüdü politikacılarının anlamasına yardımcı olur.</p>
<p class="calibre4">Ben buna, bilge-krasi diyorum. Çünkü bilgelik hükmediyor ve daha alt basamakları etkileyerek onların, seviyelerinin daha üstüne çıkmalarına yardımcı oluyor. Hiçbir çıkarı yok. Bir çıkarı olmadığı için de özgür ve kavrayışı net. Sezgi insanının içgüdüsel bir insana bir şey açıklaması zor olur. Çünkü aralarında çok büyük bir mesafe var. Aralarında köprü oluşmamış iki farklı boyut var. Ortada köprü olacak zeka, çok büyük bir yardım sağlar.</p>
<p class="calibre4">Üniversiteler, kolejler, okullar, sadece siyasi bilimler okutmamalı. Siyasi bilim öğretmek çok aptalca bir fikir. Siyasi bilim öğret, ama aynı zamanda siyasi sanat da öğret. Çünkü bilimin bir yararı yok. Senin pratik siyaset öğretmen gerekiyor. Ve üniversite profesörleri politikacılara belirli nitelikler vererek, onları hazırlamalıdır. İşte o zaman şu anda yönetimde olan bütün insanlar ortadan kaybolur. Ancak o zaman iyi eğitimli, kültürlü, siyasetin sanatını ve bilimini bilen yöneticilerimiz olur. Bu insanlar her zaman profesörlere ve akademisyenlere danışmaya hazır olur. Ve zamanla, bilge-krasinin en üst mertebesi olan, sezgi insanlarına ulaşmayı başarabilirler.</p>
<p class="calibre4">Eğer bu mümkün olursa, o zaman ilk kez olarak gerçekten insani bir şeye sahip oluruz. İnsanlık şerefi oluşur ve bireyler bütünleşir.</p>
<p class="calibre4">İlk kez olarak, dünyaya gerçek demokrasi egemen olur. Şu anda demokrasi dediğimiz şey, demokrasi değil. Sadece çetekrasi.</p>
<p class="p1"><span class="t1"> </span></p>
<p class="p1"><span class="t1"> </span></p>
<p class="p1">﻿ </p>
<p class="calibre4"> </p>
<p class="p"><span class="t3"> </span></p>
<p class="p"><span class="t3"> </span></p>
<p class="p"><span class="t3"> </span></p>
<p class="p"><span class="t3"> </span></p>
<p class="p"><span class="t3"> </span></p>
</body>
</html>
