<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>salman-iPak</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik2" id="calibre_toc_32"><span class="ideitalik">İbret</span></h2>

  <p class="normal">Bir gün Selman-ı Farisi, bir davette yemekten çekildi. Bunun üzerine ev sahibi, ona biraz daha yemesi için ısrar etti. Selman-ı Farisi, "Bana bu kadar yeter, bana bu kadar yeter! Zira Resulullah bana, ‘İnsanların bu dünyada en çok doyanları, ahirette en çok aç kalanlarıdır. Ey Selman! Dünya müminin hapishanesi, kâfirin cennetidir,' buyurdu," (Ebu Nuaym el-Isbahani, a.g.e., c. I, s. 198) demişti.</p>

  <p class="normal">Dünyalıkları aşk ile sevenlere karşı, beklenmeyen çıkışlar sergiliyordu Selman.</p>

  <p class="normal">Koskoca vali! Nasıl olur? Üzerinde bir aba, bir pantolon!</p>

  <p class="normal">Boyu kısa gelen pantolonla eşeğe bindiğinde ayakları açık kalırdı. Kentin çocukları Selman'a gülerlerdi. O aldırmadan yoluna devam ederdi.</p>

  <p class="normal">Bir defasında Şakik bin Seleme ile bir arkadaşı, Hz. Selman'a misafir olmuştu. Selman evde mevcut olan yiyeceklerden bir sofra hazırladı. Sofraya oturdular. Yemek esnasında Hz. Şakik'in arkadaşı, "Sofrada biber de olsaydı daha iyi olurdu!" dedi. Hz. Selman'ın biber alabilecek parası yoktu. Fakat misafirin isteğini de karşılamak istiyordu. Yanındaki matarasını rehin göndererek biber getirtti. Yemekten sonra biber isteyen zat, "Bize kanaat veren Allah'a şükürler olsun!" deyince Hz. Selman dayanamadı ve şöyle dedi:</p>

  <p class="normal">"Sofradakine kanaat etseydin, benim su mataram rehin olmazdı!"</p>

  <p class="normal">Selman, hastaları ziyaret eder, onları teselli eder ve sabır tavsiyesinde bulunurdu. Bir defasında hasta bir dostunu ziyarete gitmişti. Dostu çok büyük ıstırap çekiyordu. Hz. Selman onun bu halini görünce şu müjdeyi verdi:</p>

  <p class="normal">"Cenab-ı Hak, mümin kuluna bir hastalık verir, sonra sıhhatini iade ederse, buna sabrettiği takdirde bu hastalık kendisinin geçmiş günahları için kefaret olur. Daha sonra işleyeceği günahlar için de bir kefaret sebebi sayılır. Yine Allah günahkâr bir kuluna bir hastalık verir, sonra sıhhatini iade ederse; şayet o insan sabretmemiş, devamlı şikâyette bulunmuşsa, o kul da sahipleri tarafından ayağı bağlanıp salıverilen, ayağının niçin bağlandığını, çözüldüğü zaman da niçin çözüldüğünü bilmeyen bir deve gibidir."</p>

  <p class="normal">Hz. Selman üç şeye ağlar, üç şeye de gülerdi. Güldüğü şeyler şunlardı:</p>

  <p class="normal">Ölüm kendisini aradığı halde dünya için ümit besleyen; Rabb'i kendisinden gaflet etmediği halde gaflete düşen; Rabb'inin rızasını mı, yoksa gazabını mı kazandığını bilmediği halde kahkahayla gülen...</p>

  <p class="normal">Ağladığı üç şey de şunlardı:</p>

  <p class="normal">Peygamberimizden ve sahabilerden ayrı kalışına; ölüm döşeğine düşerken ölümün korkunç zorluklarıyla karşılaşmaya; kıyamette Allah'ın huzurundan ayrılırken cennete mi cehenneme mi gönderileceğini bilemeyişine... (<span class="ideitalik">Hilyet ül-Evliya</span>, c. II, s. 206-207)</p>

  <p class="normal">Yine bir gün Huzeyfe, Selman-ı Farisi'ye, "Sana bir ev yapayım mı?" diye teklifte bulunmuştur. Huzeyfe'nin bu sözleri Selman-ı Farisi'nin pek hoşuna gitmemiştir. Huzeyfe, ona, "Sana yapmak istediğim ev, öyle bir evdir ki; başını bir duvarın dibine koyduğun zaman ayakların öbür duvarına ulaşacak ve kalkıp oturduğun zaman da başın tavanına değecektir," diye açıklama yapınca, Selman-ı Farisi, "İşte şimdi oldu. Sen sanki kalbimin içindeymişsin," diyerek, nefsine hoş gelecek bir evden kaçınmıştı. (Ebu Nuaym el-Isbahani, a.g.e., c. I, s. 202)</p>

  <p class="normal">Gösterişten kaçınan Selman, kamu malından çalmanın yeryüzünün en büyük musibeti olduğunu biliyordu. Adalet, onun amentüsüydü.</p>

  <p class="normal">Yanında bulunan İbni Cerir'e sordu:</p>

  <p class="normal">"Ey İbni Cerir! Cehennem azabı nedir, bilir misin?"</p>

  <p class="normal">O, bilmediğini söyleyince, "İnsanlara zulümdür," diye yanıtladı.</p>

  <p class="normal">Selman, yeryüzü cehenneminden dem vurduğu sohbetlerinde, cennet ve cehennemin öncelikle bu dünyaya vuku bulacağını söylüyordu. Ona göre zulüm ve şirk cehennem; adalet ve eşitlik ise cenneti inşa eden temellerdir. (Zehebi, <span class="ideitalik">Siyeru Â'lâmi un-Nübela</span>, c. I, s. 550)</p>

  <p class="normal">Şehirde yaşayan Yahudiler, Müslümanların yanlarına gelip Meryem Suresi'ni okumaları üzerine Hz. İsa'ya ve Meryem'e sövmüşlerdi. Bunun üzerine Müslümanlar, Yahudileri tartakladılar.</p>

  <p class="normal">Olayın tarafları Selman'ın huzurunda aldı soluğu. Ve Selman sordu:</p>

  <p class="normal">"Bu adamı niye dövdünüz?"</p>

  <p class="normal">Tartaklayanlar, "Meryem Suresi'ni okuyorduk, Meryem'e ve oğluna küfretti," diye yanıtladılar.</p>

  <p class="normal">Ve Selman, "Onların yanında niçin yüksek sesle okuyorsunuz? Allah'ın, ‘Allah'tan başkasını (tanrı edinerek) çağıranlara sövmeyin. Sonra onlar da haddi aşarak cahilce Allah'a söverler. Biz her ümmetin yaptıklarını (kendilerine) hoş gösterdik. Sonunda dönüşleri yalnız Rab'lerinedir. Artık O ne yapıyor idiyseler kendilerine haber verecektir,' ayetini duymadınız mı? Ey Arap topluluğu! Sizler din, yurt, geçim bakımından insanların en bayağı durumda olanları değil miydiniz? Allah sizi şereflendirdi, size ihsanda bulundu.</p>

  <p class="normal">Allah'ın bahşettiği bu güçle halka zulmetmek mi istersiniz? Vallahi ya bu tutumunuzdan vazgeçersiniz, ya da Allah elinizdeki bu gücü alır, başkalarına verir," (Ebu Nuaym el-Isbahani, a.g.e., c. I, s. 201) dedi.</p>

  <p class="normal">Adalet, herkes içindir. Din, dil, ırk ne olursa olsun, hiçbir zümreye özel bir yaptırım uygulanamaz. Selman, Allah Elçisi'nin bu örnekliğini sürdürüyordu.</p>

  <p class="normal">Sırtında bir abası vardı. Bir kısmını yere sererdi. Üzerine otururdu. Medain, birçok kişiyi çileden çıkartıyordu. Rahatsızlık veriyordu...</p>

  <p class="normal">Derken, ruhu satılmışlar; adil Halife Ömer'i şehit ettiler. Allah Resulü'nün bir dostu daha hayattan göçmüştü. Selman da dahil birçok kişi yas tutuyordu...</p>

  <p class="normal">Göreve getirilen Halife Osman, Abdurrahman İbni Avf ve diğer zenginler tarafından seçildi. Göreve gelir gelmez Selman'ın görevine son verildi.</p>

  <p class="normal">Ve işler daha karışık bir hal almaya başladı...</p>
</body>
</html>
