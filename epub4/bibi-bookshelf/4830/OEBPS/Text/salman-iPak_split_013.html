<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>salman-iPak</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik2" id="calibre_toc_11"><span class="ideitalik">Dar-ı Devrim</span></h2>

  <p class="normal">Mekke'de güneş doğmuştu. Ve aynı günlerde Fars illerinde rüzgâr farklı biçimde esiyordu. Aşk yüklenmiş rüzgârlar, toprağa rahmet yağdırıyordu.</p>

  <p class="normal">Aşk kavramını anlamanın imkânsızlaştığı zamanımızda büyük bir âşığın hayatından dem vurmak zor bir vazife olarak çıkıyor karşıma. Lakin doğduğu ilk günden itibaren "ateş"i tanımış bir yürekten bahsediyorum. Selman...</p>

  <p class="normal">Zulüm gecesinin cahiliye karanlığında yeni bir ışığın saçılası bir heyecanla sadır oluş sahnesine hazırlanıyordu kâinat...</p>

  <p class="normal">Kâinatın o eşsiz zıtlık ilişkisini hatırlayalım. Zulüm, aşkı tetikleyen bir yakıt gibidir. Ve hep öyle olagelmiştir.</p>

  <p class="normal">Fars illerinde esen o büyük rüzgâra dikkat etmek gerekiyor. Çünkü tarih boyunca yeşermiş büyük fidanları tohumlayan o rüzgârın sırrınca anlarız "aşk" kelimesinin manasını...</p>

  <p class="normal">Selman'ın İslam'la tanışmadan önceki adı Mabih bin Büzehşan'dır.<sup class="calibre3"><a href="../Text/salman-iPak_split_051.html#footnote-100-1" id="footnote-100-1-backlink">[1]</a></sup> Abülmülk ailesinden<sup class="calibre3"><a href="../Text/salman-iPak_split_052.html#footnote-100-2" id="footnote-100-2-backlink">[2]</a></sup> sıkı bir Mecusi olan "dikhan" çocuğudur.<sup class="calibre3"><a href="../Text/salman-iPak_split_053.html#footnote-100-3" id="footnote-100-3-backlink">[3]</a></sup></p>

  <p class="normal">Babası ayrıcalıklı sayılan dikhan sınıfındandır. Dikhan, köyün ya da şehrin önde gelenidir. Genellikle tarımcılıktan anlayan bir zümredir. Ve dönemin sosyolojisinin dört temel sınıfından biridir. Baba, iyi bir Mecusi'dir.</p>

  <p class="normal">Uzun boylu, gür saçlı ve sakallıydı. Gözleri doğuştan sürmeli, naif bir yüzü vardı. Kalın bir sesi olmasına rağmen, hemencecik ağlayan kimyası, bazen garip bir görüntünün belirmesini sağlıyordu.</p>

  <p class="normal">Babası Selman'ın Mecusilik'te ilerlemesi, herhangi bir yozlaşma süreci yaşamaması adına, yaptırdığı şatafatlı evin dışına çıkmaması için elinden geleni yapmıştır. Lakin bu sürecin en büyük muhalifi ise, Selman gibi bir yiğidi doğuran annesidir...</p>

  <p class="normal">Annesi, küçük yaşlardan itibaren Selman'ın ilim tahsil etmesi taraftarı olmuştur. Hatta çoğu kez ağırlığını koyarak Selman'ın küttaplardan ders almasını sağlamıştır.<sup class="calibre3"><a href="../Text/salman-iPak_split_054.html#footnote-100-4" id="footnote-100-4-backlink">[4]</a></sup></p>

  <p class="normal">Kardeşi Beşir'le<sup class="calibre3"><a href="../Text/salman-iPak_split_055.html#footnote-100-5" id="footnote-100-5-backlink">[5]</a></sup> çoğunlukla, evlerinin bahçesinde gezintiler ve keşiflerle vakit geçiren, doğayı, canlılar âlemini anlama heyecanıyla dolu, atik; zeki ve dobra bir çocuk olarak tanınmıştı Selman.</p>

  <p class="normal">İran'ın Ceyy, diğer adıyla Ramhürmüz şehrinde doğan Selman, babasının tutuculuğu nedeniyle, yaşadığı şehir dışında hiçbir yer görmemişti. Hatta daha ilerisini de söylemek mümkün...</p>

  <p class="normal">Evinin bahçesi dışında, ders aldığı küttaplara giderken gördüğü yerler (sokaklar) dışında hiçbir yer görmemiş, toplumsal ilişkilere şahit olmamış, refah ve zenginlik içinde bir hayata sahip olarak yaşamıştı.</p>

  <p class="normal">Kişiliği inşa eden toplumsal paradigmadan uzak kalışın fıtri güzellikleri açığa çıkardığının belirgin bir ispatı gibiydi. Kavgayı bilmeyen, nefreti içselleştirmemiş, hırs ve ihtiras bataklığına düşmemiş, adeta büyük bir sefere hazırlanmıştı; ki kendine göçüş seferidir bu sefer. Kendine göçenlerin durağı olan "ihtirasları" es geçip transit yol almışlardan biridir Selman...</p>

  <p class="normal">Ve yine kendine göçenlerin durak yeri olan gönül kapısından hayata bakarcasına saf, pak ve duruydu. Bundan ötürü Selman'a, Selman-ı Pak denir...</p>

  <p class="normal">Öyle ki, Medine'ye göçüp o büyük devrimle tanıştıktan sonra; kabileci geleneğin ırksal baskıları karşısında, "Ben âdemoğullarından Selman İbn ül-İslam'ım"<sup class="calibre3"><a href="../Text/salman-iPak_split_056.html#footnote-100-6" id="footnote-100-6-backlink">[6]</a></sup> şeklinde bir tavırla bu hakikati belirgin kılmıştır.</p>

  <p class="normal"><span class="ideitalik">Bazen bir can bir cihandır. Bazen bir birey, bir toplumdur...</span></p>

  <p class="normal">Bu yönüyle Selman, birlik, birbirine karışma, hamule olma demektir. Çünkü, tüm çocukluğu; iç içe geçmişliğin, doğanın, kâinatın keşfiyle geçmiş, sokaklarda vuku bulmuş yapay kavgaların hiçbiri Selman için gündem maddesi olmamıştır.</p>

  <p class="normal"><span class="ideitalik">Hayatını sahte tanrıların dayatmalarını gündem maddesi yaparak sarf eden bedenlerin çok ötesinde, bir gerçeğe yoldaş olmak davasıdır bazen sır...</span></p>

  <p class="normal">Selman'ın çocukluğuyla ilgili olarak çok ciddi verilere sahip değiliz. Büyük istekler üzerine, Müslüman olduktan sonra hayatını bazı ravilere anlatmıştır.</p>

  <p class="normal">İbni Abbas'tan başka Selame el-Icli, Ebu üt-Tufeyl Amir bin Vasile, Zeyd bin Savhan, İbn ül-Lüheya isimli ravilere de anlatmıştır.<sup class="calibre3"><a href="../Text/salman-iPak_split_057.html#footnote-100-7" id="footnote-100-7-backlink">[7]</a></sup> Lakin çocukluğuyla ilgili çok fazla detayın olmayışının temel nedeni, çizdiği ana hatlardır. Bu hatlardan yola çıkarak durumunu çok daha net anlayabiliyoruz. Fakat Selman'ın esas öyküsü, zamanımızın terminolojisinden beslenirsek, "burjuvazi zindanlarından firar"la başlar.</p>

  <p class="normal">Ateş körükçülüğüne kadar yükselen, babasının onur kaynağı olan Selman, evlerinin bahçesinde yetiştirdiği güllerle ün yapmıştı. Güller etrafında kümelenen bülbüllerin ahenkli bestesiyle, varlık âleminin gizil hakikatlerini tefekküre dalan Selman, içine düştüğü o büyük yalnızlığın mahur bestesini dillendiriyordu...</p>

  <p class="normal">Selman'ın hayatının ilk evresine "yalnızlık" demeli. Çünkü, zıtların kavgasından, birliğe seyreden bir evrimi hiç yaşamamış olmanın, kavgaya yabancılığın ve hakikatin içinde gözlerini açmanın verdiği büyük yükü omuzlarına almıştı.</p>

  <p class="normal">Annesi tarafından gönderildiği küttaplar, Mecusi kültürüne bağlıydılar. O günlerde Selman, Mazdek gibi yasaklı bir ismi işitmiş, merakla o yasak ismi incelemeye başlamıştı...</p>

  <p class="normal">Mazdek!</p>

  <p class="normal">Neler söylüyor bu adam! Ne kadar hoş sözler...</p>

  <p class="normal">İnlerine erzak taşıyan ve bunu yaparken kimseye sormayan, fakat bunu hiçbir kaos ya da karmaşa yaratmaksızın, olağanüstü makul bir düzen içinde yürüten karıncalara, artık daha farklı bakıyordu.</p>

  <p class="normal"><span class="ideitalik">"Ateş, Su, Toprak. Bütün bunlar ortaktır. Alınıp satılamaz!"</span> (Mazdek)</p>

  <p class="normal">Bir isyan kültürü olan Zerdüştlüğün yozlaşmasına karşın, öze dönüşçü bir çıkış olarak Mazdek, önemli bir süreç inşa etmişti. Selman'ın küttaplardan yola çıkarak edindiği o önemli bilgiler (ki küttaplar resmi ideolojinin öğreticileridir, lakin Selman iz sürmüştür; bulmuş ve görmüştür) bütün altyapının değişmesini, gelişmesini ve arayışın körüklenmesini sağlamıştır...</p>

  <p class="normal">Selman'a anlam katan o verileri şu şekilde özetlemek mümkündür:</p>

  <p class="normal">Dinler tarihi, iki din arasında yaşanmış bir süreç dışında bir şey değildir. Bu iki dinin ilki, farklı isim, şekil ve icabet yöntemleriyle açığa çıkan "tevhit"; ötekisi ise, yüzünü hiçbir zaman değiştirmeyen "şirk" olarak karşımıza çıkar.</p>

  <p class="normal">Tevhit ve şirk, tarihsel iki dindir. Her daim farklı yerlerde, farklı isimlerde açığa çıkmıştır.</p>

  <p class="normal">Tevhit arayanlar bir bakarlar ki, Lao'da tevhit rüzgârları, Buda ve Konfüçyüs'te tevhit fırtınaları kopuyor. Öte taraftan "şirk", ortaçağda, engizisyonda, Muaviye sarayında, kısacası; kin ve düşmanlık merkezlerinde resmi ideoloji olarak varlığını korumuştur.</p>

  <p class="normal">Din sosyolojisi açısından incelediğimizde, çoktanrıcılık ile çok sınıflılık arasında doğrudan ilişki tespit edebiliriz. Çünkü çok tanrının varlığı, çatışma, başkalaşma ve yabancılaşma alametidir.</p>

  <p class="normal">Benim tanrım senin tanrını döver kavgasına dönüşen bu kabileci tutum, farklı vasıflarda tanrılar yaratarak, kitleler arasında bir çelişki nedeni üretir. İşte, sınıflaşmanın meşru dayanaklarından biri budur.</p>

  <p class="normal">Ki esasında itikadi bir süreç olmanın çok dışında, sosyal-siyasal bir süreç olarak çoktanrıcılık, mutlak anlamda "ast-üst" ilişkisinin varlık gerekçesidir.</p>

  <p class="normal">Her şey zıddıyla kaimdir. Dinler tarihinde "çoktanrıcılık, tek tanrıcılıkla zıtlanır."</p>

  <p class="normal">Halbuki bu tamamen hatalı, tamamen yanlış bir diyalektiktir. Ve bugünün dinler tarihi okumaları bütün olarak bu hatadan nasiplenmiştir.</p>

  <p class="normal">Çünkü çoktanrıcılığın zıddı, tanrısızlıktır...</p>

  <p class="normal">Şirk içinde tevhit olmayacağı gibi, "ast-üst" ilişkisinin meşruiyetini sürdürüp, gücü tek odakta toplayan bir tanrı profili resmetmek, bizzat "şirk" dininin içinden yapılan bir okumadır. Çünkü tevhit, tanrısızdır. Allah'lıdır...</p>

  <p class="normal">Bu nedenle tevhit, sabit bir kaide, kural ya da manzumeyle sınırlanamaz. Yani, karakter ve vasfı belli, resmedilmiş bir tanrısı olmayan bir ilke; sabit ilkeler çerçevesinde ele alınamaz...</p>

  <p class="normal">Bundan ötürüdür ki, Buda, Konfüçyüs, Mazdek gibi isimlerin tevhit dairesinde olamayacağını söylemek hatalı olur...</p>

  <p class="normal">Göklere postalanmış, valizine de yeryüzüne ait olan kavramlar doldurulmuş bir tanrı, zulmü ve adaletsizliği meşru göstermenin en basit yoludur. Ve hâşâ, Allah bu izah ve tanımlardan beridir, münezzehtir...</p>

  <p class="normal">İran'da da böyle bir süreç söz konusudur.</p>

  <p class="normal">"Humata, Hakhata, Hveşta" (Düşünce iyi düşünülsün, söz iyi söylensin, iş iyi yapılsın) şiarıyla, derin bir arayıştan bahsetmek gerekir.</p>

  <p class="normal">Öncelikle Selman'ın üzerinde beliren en yoğun etki, Mazdekilik'tir. İranlı Zerdüşt bir din adamı olan Mazdek'in düşünce ve felsefesine verilen ad olan Mazdekilik, İsa'dan sonra V. yüzyılın sonlarına doğru ortaya çıkmış, "insan eşitliği, mal ortaklığı, hava, su gibi paranın, malın ve mülkün de ortaklığını" öngören bir yaklaşım biçimidir.</p>

  <p class="normal">Mazdek, İsa'dan sonra 494 yılında güçlü bir ayaklanma örgütlemiştir. Her türlü bireysel mülk edinimine karşı konuşlanan bu hareket, toplumdaki mevcut huzursuzluklardan da yararlanmak suretiyle 496 yılında Pers İmparatorluğu'nun tahttan indirilmesine kadar uzanan bir süreç yaratır.</p>

  <p class="normal">Akabinde Sasani imparatoru, Ak Hunlardan destek alarak bu ayaklanmayı bastırır ve Mazdek idam edilir.</p>

  <p class="normal">Mazdek, İran'da yaşamış bir halk önderiydi. Milattan önce 570 yılında yaşadığı sanılan Zerdüşt'ün ilke ve prensiplerini yenilemek gerektiğini söylüyordu. Ve "... dinlerin, egemenlerin elinde silaha dönüşmesi karşısında, ezilenlerin felsefesini üretme arayışı içine girdi."</p>

  <p class="normal">Mazdek'e göre, Zerdüştlük yozlaşmıştı. Kuru bir tapınak dinine dönüşmüş, halkın sömürülüşüne göz yuman bir ritüel yığını halini almıştı.</p>

  <p class="normal">Zerdüşt, yapısı itibariyle yok olmaması, yenilenmesi gereken bir inanç sistemiydi.</p>

  <p class="normal">Mazdek, isyan bastırılana kadar; İran tabiatına büyük bir etki yaşatmıştır. Halihazırda Doğu'da var olan "devrim" düşüncesi yenilenmiş; ideolojik bir içerik kazanmıştır. Devrim, ama ne için?</p>

  <p class="normal">Mazdek buna "ezilenler için" demiş, kadın da dahil olmak üzere, özel mülkiyetin (asli ihtiyaçlar dışında), bütün kavganın temeli olduğu kanısıyla hareket etmiştir.</p>

  <p class="normal">Mazdeklerde; at ve kılıç dışında mülkiyet edinimi yoktur. Hiyerarşik ilişki biçimi yoktur, bir devlet ideolojisi yoktur...</p>

  <p class="normal">İsyan bastırıldıktan sonra, Sasani İmparatorluğu elbette doğal olarak "Mazdek" tarafından Zerdüştlüğe dahil edilen yorumları "küfür"le itham etmiştir. İmparatorluğun tabiatında var olan sınıfsal karakter korunmuş, isyancılar "cehenneme gönderilmiştir(!)"</p>

  <p class="normal">Bakınız Mazdek ne diyordu:</p>

  <p class="normal"><span class="ideitalik">"Tanrı topraktan yiyeceği ve tüm gereksinimleri, halk onları aralarında eşit bölüşsün diye yaratmıştır. Hiçbir kimse diğerinin payından fazla alamaz. İnsanlar birbirine karşı yanlış davranmış ve biri diğeri üzerinde egemenlik kurmuş. Kuvvetli zayıfı ezmiş; hem malını hem de yaşama hakkını elinden almış...</span></p>

  <p class="normal"><span class="ideitalik">Herkesin varlık bakımından eşit olması için, kesinlikle birinin ortaya çıkarak zenginden alıp fakire vermesi gerekiyor. Her kim olursa olsun, kimsenin bir başkasından daha fazla varlık, mal mülk veya birden fazla kadına sahip olmaya hakkı yoktur..."</span> (Taalibi)</p>

  <p class="normal">Mazdekizm karşısında konumlanan dikhanlar (toprak sahipleri), Zerdüşt rahipleri; Mazdekilere "zındık" diyorlardı. Zındık, yorum manasına gelen bir kelimedir (Farsça zendeka).</p>

  <p class="normal">Arapçaya ise, olumsuz söz gibi bir manayla geçmiştir; ki Abbasi yönetimi de Mazdek'e zındık demiştir.</p>

  <p class="normal">Tapınak rahipleri "Kutsal Ateş" vadilerini kullanıyordu. İran toplumunda imtiyazlı sınıftan sayılırlardı. Dolayısıyla "insan eşitliği, toprak mülkiyetine karşıtlık" gibi prensipler ihtiva eden bu görüşler çok büyük bir tepkiyle karşılanmıştı. Hele ki, Mazdek'in arkasından yürüyen çoğunluğun "alt sınıftan olması" başka bir endişe yaratıyordu. "Din elden gitmişti."</p>

  <p class="normal">Daha doğrusu, bir sömürü ve tasallut aracı olarak görülen din, artık ezilenlerden yanaydı...</p>

  <p class="normal">Firdevsi'ye göre Mazdekizm'in ahlak felsefesi şu şekilde ifade edilebilir:</p>

  <p class="normal"><span class="ideitalik">"İnsanlar, gıpta, azap, öç, yoksulluk, hırs gibi beş şeytan tarafından doğruluktan uzaklaştırılır. Bunları yenmek ve iyi bir inanç yolunda yürümek için zenginlik ortak ve kadın-erkek eşit haklara sahip olmalı..."</span></p>

  <p class="normal">Bu kısa ayrıntılarda söz konusu olan, Mazdek kozmolojisinde, Zerdüşt ve Mani dinlerinde olduğu gibi bazı kötü ahlak alışkanlıklarını, karanlığın şeytanları olarak kişileştirilmesidir.<sup class="calibre3"><a href="../Text/salman-iPak_split_058.html#footnote-100-8" id="footnote-100-8-backlink">[8]</a></sup></p>

  <p class="normal">Mazdek inancında iki öncül ilkeden bahsedilir: aydınlık ve karanlık.</p>

  <p class="normal">Aydınlık, yaratanı, ışığı, bilgiyi, duyguyu, düzenli olayları ve özgür iradeyi tanımlar. Ancak esas manası; bütün bunların ışık ve aydınlıkla temin edilebileceği görüşüdür. Karanlık ise, körlüktür, bilgisizlik ve yönü bilinmez rastlantısal olaylardır. Ya da bunları var eden olgulardır.</p>

  <p class="normal">Mazdekizm'de üç temel öğe vardır: su, ateş ve toprak. Bunlar alınıp satılamaz. Alınıp satılması "haramdır."</p>

  <p class="normal">Mazdek susturulmuştur. Yerine, kaderleri efendilerin dudakları arasına sıkışmışların dinamik üretici olduğu katmanlı bir toplum oluşturulmuştur...</p>

  <p class="normal">1.600 yıl önce "kadın ve erkek eşitliğini savunan", sokaktaki kavganın kökeninde "mülkiyet hırsı olduğunu söyleyen" bu büyük insan, öldürülmüş, yasaklanmış, aşırı marjinal ve illegal yaftalarıyla etiketlenmiştir. Lakin, Selman'ın büyük yüreğinde derin bir etki uyandırmış, bu etkinin doğurduğu isyan Selman'ın firarını tetiklemiştir...</p>

  <p class="normal">Sahip olduğu refah ve servet, diken ve ateşe dönüşmüş, çocukluğu boyunca seyrettiği kâinat zindan, varlığı ise yokluğa dönüşmüştür.</p>

  <p class="normal">Artık çanlar çalmaktadır. Büyük firar yakındır!</p>
</body>
</html>
