<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>salman-iPak</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik2" id="calibre_toc_15"><span class="ideitalik">Mekke'de Yanan Ateş!</span></h2>

  <p class="normal">Etrafta koşuşturan bir adam. Elinde bir tef! "Muhammed bulundu!"</p>

  <p class="normal">Az sonra bu haberin yalan olduğu ortaya çıkmıştı.</p>

  <p class="normal">Arkasından bir tellal! "Her kim Muhammed'i getirirse Ebu Süfyan tarafından kendisine iki yüz kıvırcık deve verilecektir."</p>

  <p class="normal">Mekke sokaklarında derin bir endişe hâkimdi. Hiç kimse birbirine güvenmiyordu; sokaklarda ölü bir koku, damıtılmış bir yalnızlık hâkimdi.</p>

  <p class="normal">Adaletten mahrum bırakılmışlığın ve hurafeci efendilerin dayatmalarına boyun eğmişlerin beldesi olan Mekke'deki değişim her halinden belliydi.</p>

  <p class="normal">Artık her köle bir tehdit olarak görülüyordu. "Ya bu da onlara katıldıysa?"</p>

  <p class="normal">Şeref ve haysiyeti dinarla ölçülen eşraf ve beldenin göbeği şişikleri, halkın zihninin etrafına surlar örmüştü. Yıllar boyu atalar geleneği adı altında dayatılanlar ve kör cehalet, yafta kültürünü geliştirmiş, neden-sonuç ilişkisi kurmayan bir toplum inşa etmişti.</p>

  <p class="normal">Kime sorsanız, "Muhammed cinlenmiştir, efsunludur, zaten dağlara çıkardı, aklı gitmiştir..." ya da "İranlıların ajanı olmuştur..." diye bir yanıt alırdınız.</p>

  <p class="normal">O günlerde şehirde garip bir yabancı dolaşıyordu. Cündeb bin Cünade. Namıdiğer Ebuzer el Gıffar. İslam olduktan sonra Selman'ın en yakın dostu, yoldaşı, birlikte yediği içtiği, hatta aynı hasırda uyuduğu, tüm sırlarını paylaştığı candaşı Ebuzer...</p>

  <p class="normal">Gıffar kabilesinin (gıffar, haydut demektir; zengin kervanların önünü kestikleri için bu unvanı almışlardır) derdi olan Ebuzer, beldesine gelen kervanlardan "efsunlanmış" dedikleri o adamı arıyordu. Çünkü o da tıpkı Selman gibi susamıştı. Üstelik o yırtık palavralardan sıkılmış, hakikate olan açlığını, putlara saygısızlık ederek kısmen tamamlamıştı...</p>

  <p class="normal">Kabile gençleriyle oturduğu bir gece, Menat adlı puta taş attığını, lakin o putun hiçbir şey yapamadığını söylediğinde; derin bir uğultuyla ayıplanmak, Ebuzer'e cesaret vermişti. Ebuzer başka bir şey arıyordu ve etrafında kümelenen hiç kimse onun bu açlığını doyurmaya yetmezdi.</p>

  <p class="normal">Mekke'nin "saygın şahsiyetleri, muteber şahsiyetleri, dini ve dünyevi büyükleri, mümin mutaassıp dindarları, İbrahim-i sünnete dayanan muhafazakâr öncüleri, hoca efendileri" sürekli kara propaganda yapıyordu. Şayialar artık mütevatür noktasına ulaşmıştı...</p>

  <p class="normal">Ona Cebrail'den vahiy gelmiyor, Hıristiyan bir papaz ile İranlı Zerdüştler akıl hocalığı yapıyor.</p>

  <p class="normal">O delirmiştir.</p>

  <p class="normal">Aramıza tefrika sokup kral olmak isteyen bir bozguncudur.</p>

  <p class="normal">Artık bu üç ihtimal dışında hiçbir şey konuşulmuyordu. Ama garip olan şuydu, sokaklarda herkes hemfikirdi. Fakat yine de insanlar birbirlerine şüpheyle bakıyordu. Çünkü onun sözleri çok güçlü bir biçimde nüfuz ediyordu...</p>

  <p class="normal">Ebuzer, ilkönce kardeşi Üneys'i göndermişti. <span class="ideitalik">"Git bak ve bana tez haber getir. O ne diyor..."</span></p>

  <p class="normal">Ve Üneys'in izlenimleri Ebuzer'i büyük bir aşka duçar etmiş, Mekke yollarına düşmesini sağlamıştı...</p>

  <p class="normal"><span class="ideitalik">"Hiç kimseye aldırmıyor! Bütün sokaklarda, her yerde, karşısına çıkan insanların çılgınlığına rağmen bildiklerini söylüyor. Onun sözlerini şairlerin sözleriyle kıyasladım. Ancak, hiçbir şiir o sözler kadar etkileyici olamaz!"</span></p>

  <p class="normal">Üneys'in gördüğü manzara, Hz. Muhammed'in Safa Tepesi'nden halka okuduğu Fatiha Suresi'dir.</p>

  <p class="normal">Lakin bugün de sık sık okuduğumuz Fatiha'yı sırrınca okumuş, tüm hakikatleriyle sokağa gark etmişti. Ve işitenlerin "şair" deyip geçmesine mâni olan bir söz söylüyordu:</p>

  <p class="normal"><span class="ideitalik">"Rahman ve Rahim olan Allah'ın ismiyle..."</span></p>

  <p class="normal">Nasıl yani?</p>

  <p class="normal">Allah'ı anladık ama, bu Rahman ve Rahim nereden çıktı?</p>

  <p class="normal"><span class="ideitalik">"İslam'ın ortaya çıkışından önce Mekkeliler putperest olmakla birlikte, aslında mutlak kudret sahibi, yüce ve tek bir Allah düşüncesine de sahiptiler. Putlar ise Allah'la aralarında aracı durumundaydılar. Merak duygusu, tabii olarak çok az sayıda insanı kendisine çeken Hıristiyanlık, Zerdüşt ateşperestliği gibi "yabancı" dinlerin ve ateizm vb. felsefi düşüncelerin girişini kolaylaştırıyordu. Ne tuhaftır ki, bu insanlar arasında hiç beklenmeyen bir hoşgörü vardı. Nitekim, aynı aile farklı dinlerden bireyleri barındırabiliyordu. Dahası, Kâbe'nin çevresinde, Arabistan'ın çok sayıda kabilesini temsil eden yüzlerce put bulunuyordu. Kâbe'nin iç duvarlarına işlenmiş resimler arasında İbrahim'i, İsmail'i, İsa'yı, Meryem'i tasvir eden resimler de bulunmaktaydı."</span><sup class="calibre3"><a href="../Text/salman-iPak_split_068.html#footnote-100-18" id="footnote-100-18-backlink">[18]</a></sup></p>

  <p class="normal">Bütün bu hoşgörü, Rahman ve Rahim kelimeleri işitildiği an yok olmuştu. İleri demokrasi ortamı bir anda yok olmuş, yaftalamalar eşliğinde "fitnebaz" ilan edilen Hz. Muhammed'in kellesi peşinde koşan bir kitle ortaya çıkmıştı.</p>

  <p class="normal">Peki neydi bu Rahman ve Rahim?</p>

  <p class="normal">İşte rahatsız edici bir sözdü bu. Çok Merhametli, Pek Merhametli Allah'ın adıyla!</p>

  <p class="normal">Merhametsizler çıldırmıştı! Neler oluyordu?</p>

  <p class="normal">Bu yabancı sözlerin sırrı Allah Resulü'nün eylemlerinde gizliydi:</p>

  <p class="normal">Henüz diyalog zamanları kodamanlar etrafına üşüşmüştü. Halka paketleyip sundukları hoşgörü abitliğine toz kondurmayışın en zor halleriydi bu. Çünkü içlerindeki nefreti gizlemek zorunda olmaları, rahatsızlık veriyordu:</p>

  <p class="normal"><span class="ideitalik">"Mekke'nin zengin ulularından Utbe bin Rebia söze başladı: ‘Araplar içinde rezil olduk. Kureyş'in onurunu kırdın. Sen birbirimize kılıç çekmemizi mi istiyorsun? Beni dinle: Sana bir şeyler teklif edeceğim. Bak, belki bunlardan bazılarını kabul etmek işine gelir,' dedi.</span></p>

  <p class="normal"><span class="ideitalik">Peygamberimiz, ‘Söyle ey Velid'in babası! Seni dinliyorum,' dedi.</span></p>

  <p class="normal"><span class="ideitalik">‘Senin şu getirdiğin ve üzerinde direnip durduğun işle, eğer mal ve servet sağlamak istiyorsan, sana, bizimkinden daha çok malın oluncaya kadar mallarımızdan verelim... Eğer bununla aramızda daha büyük şan ve şeref kazanmak istiyorsan, seni, kendimize büyük ve ulu tanıyalım. Senin emrinden dışarı çıkmayalım... Eğer bununla başımıza hükümdar olmak istiyorsan seni hükümdar yapalım... Şayet bu sana gelen, görüp de üzerinden atamadığın bir evham, cinlerden, perilerden gelme bir hastalık ve büyü ise, hekim getirelim, tedavi ettirelim. Seni bu halden kurtarmak için mallarımızı saçarcasına harcayalım...'</span></p>

  <p class="normal"><span class="ideitalik">Peygamberimiz, ‘Ey Velid'in babası! Boşaldın, söyleyeceklerini söyledin, bitti mi?'diye sordu. Utbe, ‘Evet,' dedi. Peygamberimiz, ‘Sen de şimdi beni dinle,' dedi ve Fussilet Suresi'ni besmele çekerek okumaya başladı. Surenin 13. ayetine (Bütün bunlara rağmen yine de burun kıvırırlarsa söyle onlara: Size Ad ve Semud'u çarpan yıldırım gibi bir yıldırımı haber veriyorum.) gelince Utbe bin Rebia eliyle peygamberimizin ağzını tutarak, ‘Allah aşkına sus, yeter,' diyerek daha fazla dinlemek istemedi."<sup class="calibre3"><a href="../Text/salman-iPak_split_069.html#footnote-100-19" id="footnote-100-19-backlink">[19]</a></sup></span></p>

  <p class="normal">Ne diyordu o ayetler?</p>

  <p class="normal">Fussilet Suresi:</p>

  <p class="normal">Ha, Mim</p>

  <p class="normal">Bu Kuran Rahman ve Rahim olan Allah'tan gelmiştir.</p>

  <p class="normal">Bu Arapça (anadilinizde) anlamları açıklanmış bir kitaptır.</p>

  <p class="normal">Hem müjdeleyici, hem uyarıcıdır. Onların çoğu ise yüz çevirmiştir.</p>

  <p class="normal">Dediler ki, bizi çağırdığın şeye kalbimiz kapalı, kulağımız sağırdır. O halde sen bildiğini yap, biz de bildiğimizi yapalım...</p>

  <p class="normal">De ki; ben de yalnız bir beşerim, fakat bana şöyle vahyediliyor; ilahınız tek bir ilahtır. Ve Allah müşrikleri sevmez.</p>

  <p class="normal">Ve müşrikler zekât vermezler, böylece ahireti inkâr ederler.</p>

  <p class="normal">Şüphesiz iman edip güzel işler yapanlara iyi bir karşılık vardır.</p>

  <p class="normal">De ki; gerçekten siz yeri iki günde yaratan Allah'ın gerçeklerini bildiğiniz halde gizleyip O'na ortaklar mı koşuyorsunuz? O, bütün âlemlerin efendisidir.</p>

  <p class="normal">O yeryüzüne dört evrede sabit dağlar yaptı, oralarda bol rızıklar yarattı ve rızık arayanlar için mesken yaptı.</p>

  <p class="normal">Sonra duman halinde olan göğe yöneldi, ona ve yerküreye, " İsteyerek veya istemeyerek, gelin!" dedi. İkisi de, "İsteyerek geldik," dediler.</p>

  <p class="normal">Böylece onları, iki günde yedi gök halinde takdir edip her göğe kendi iş ve oluşunu vahyetti. Ve biz, arza en yakın göğü kandillerle ve bir korumayla donattık. İşte bunlar Aziz ve Alim olanın takdiridir.</p>

  <p class="normal">Eğer onlar, yine yüz çevirirlerse de ki: "Ben sizi Ad ve Semud'un başına gelen yıldırıma benzer bir yıldırıma karşı uyardım."</p>

  <p class="normal">Peki bu ayetler kodamanları neden bu kadar ürkütmüştü?</p>

  <p class="normal">Nedeni çok basit. Çünkü, onlar Allah'a inanıyor ama iman etmiyordu. Kendilerini, artırdıkları servet ve mallar sayesinde rab saymışlardı. Ve bu ayetlerde gerçek patronun kim olduğu anlatılıyor, zekât vermedikleri için müşrik oldukları vurgulanıyordu...</p>

  <p class="normal">İşte temel kaygı buydu:</p>

  <p class="normal">"Eşitlik."</p>

  <p class="normal">İşte Ebuzer bu mühim kavramın hürmetine düşmüştü çöllere. O bölgede yaşayan herkes Allah'ı bir sayardı. Ancak Mekke'ye geldiğinde Ebuzer daha da şaşırmıştı.</p>

  <p class="normal">Buralarda herkes ritüellerinde, "Allahüekber..." diyordu. Ama bir problem vardı. Bu sözün kime karşı söylendiği noktasında bir sıkıntı vardı...</p>

  <p class="normal">Şerefini dinar karşılığı pazarlamış olan pis eşraf, Hubel önünde eğiliyor, "Allahüekber!" diye bağırıyordu.</p>

  <p class="normal">Arkasındaki köleler ellerindeki ağaçlarla gölge yapıyordu. Tamamı açtı, zayıf düşmüşlerdi. Aralarında siyah olanların durumu daha az belirgindi. Ama beyaz tenliler, sapsarı olmuşlardı.</p>

  <p class="normal">Sırtlarında su çekmekten oluşmuş izler, yaralı yüzler ve yılgın bir ifade gözleniyordu... Ebuzer, duyduğu ağıtla irkiliverdi. Arkada kadınlar kaside okuyor, ağıt yakıyorlardı.</p>

  <p class="normal">Velid bin Muğile'nin kölelerinden Kays'ın ailesi ağıt yakıyor, kadınlar kendini taşlara vuruyordu. Hemen o yöne koştu ve ne olduğunu sordu.</p>

  <p class="normal"><span class="ideitalik">"Bugün kızımızı toprağa verdik."</span></p>

  <p class="normal">Diri diri gömülen kız çocuklarıyla doldurulmuş toprakların ta kendisidir bu beldeler. Vahşetin ve zulmün en ileri sahnelerinin rutin bir sıradanlığa boğuluşudur.</p>

  <p class="normal">O beldede kız çocukları diri diri gömülürdü. Ebuzer bu geleneği çok iyi bildiği halde kendi kendisine sormaktan geri kalmadı:</p>

  <p class="normal"><span class="ideitalik">"Bu kadar büyük bir acı çektikleri halde neden yaparlar?"</span></p>

  <p class="normal">Aslında nedeni çok basitti. O beldede bu gelenek, köleler arasında ortaya çıkmıştır. Köle kızları, efendilerin cariyesi yapıldığından ve bu yerel inançta ahlakdışı olduğundan, kölelerin sınıf atlama şansı da bulunmadığından, kız çocukları diri diri gömülür, bu şekilde namus temizlenirdi.<sup class="calibre3"><a href="../Text/salman-iPak_split_070.html#footnote-100-20" id="footnote-100-20-backlink">[20]</a></sup></p>

  <p class="normal">Bu durum zamanla geleneğe dönüşmüştü; diri dirigömülen kızlar "özellikle de alt sınıfın" ferdiydiler...</p>

  <p class="normal">Bir ses daha işitti Ebuzer. <span class="ideitalik">"Lebbeyk Allahumme lebbeyk! Lebbeyk, şerike..."</span></p>

  <p class="normal">Ebuzer şaşkınca dinledi. Yeni gelen bir kervanın kafilesi Kâbe'yi tavaf ediyordu. Telbiyelerinde (bugün de okunduğunun aynısı), <span class="ideitalik">"Lebbeyk Allahumme lebbeyk, lebbeyk şerike leke lebbeyk..."</span>diyorlardı.</p>

  <p class="normal">Ebuzer şaşkınlık içinde izlerken, aradığı o adamı düşündü. Allah Elçisi de bu telbiyeyi işittiğinde kızardı. Büyük bir çelişki ve riyakârlık örneği olan bu söyleme tepki gösterirdi:</p>

  <p class="normal"><span class="ideitalik">Birçok seferinde, "Lebbeyke la şerke leke," dediklerinde Resulullah da, "Yazık size, yeter, yeter..." buyururdu. Müşrikler (telbiyelerinin devamında), "Yalnız bir şerik müstesna, o senin şerikindir, sen ona da, onun malik olduğu şeylere de maliksin," derlerdi. Onlar, bunu, Kâbe'yi tavaf ederken söylerlerdi.</span><sup class="calibre3"><a href="../Text/salman-iPak_split_071.html#footnote-100-21" id="footnote-100-21-backlink">[21]</a></sup></p>

  <p class="normal">Hatta bir savaşa gitmeden evvel Kâbe örtüsüne sarılır, Allah'a dua eder ve savaşa öyle giderlerdi.<sup class="calibre3"><a href="../Text/salman-iPak_split_072.html#footnote-100-22" id="footnote-100-22-backlink">[22]</a></sup></p>

  <p class="normal">Ve çelişki çok belirgindi. Allah diyorlardı. Ama servet ve iktidar sahiplerine tapıyor, insanları zümrelere ayırıyor, yoksulluğu ilahi bir kader olarak tanımlamak suretiyle, sömürülerine kulp takıyorlardı. İşler gayet iyiydi.</p>

  <p class="normal">Mekke'nin ticari bir üs olması da, ekmeklerini çoğaltıyor, servet ve refah sahiplerinin kesesi doldukça doluyordu. Yoksulluk da, Mekke'nin arka sokaklarında daha da derinleşiyordu.</p>

  <p class="normal">Tefecilik haddini aşmıştı. Bir kimseyi yok etmek çok kolaydı. Sistemin elebaşıları, dilediği kimseyi; olanaksız bırakır, akabinde borç verir ve karşılığında karısı da dahil her şeyini elinden alırlardı...</p>

  <p class="normal">Mekke'nin arka sokaklarında genelevlerde çalıştırılan kadınların tamamı, borç karşılığı el koyulmuş çocuklar ve eşlerden oluşuyordu...</p>

  <p class="normal">Tam bir zulüm beldesiydi Mekke...</p>

  <p class="normal">Ve Ebuzer'in aradığı o adam, "Yeryüzünün ezilenlerini, yeryüzüne önderler yapmak istedik (Kasas Suresi, 5. ayet)" demişti.</p>

  <p class="normal"><span class="ideitalik">Eyvah! Bu adam düzen bozucu bir sapkın...</span></p>

  <p class="normal">Tehdit, iftira, yaftalama, etiketleme; aklı başından alınmış ahalinin gözünü boyamıştı. Mahallenin sokaklarında, "Muhammed'e cin girmiş..." diyen yoksul kadınlar da vardı.</p>

  <p class="normal">Ona hak verenler ise kendisini açığa vuramıyordu. Lakin bir kıvılcım bekliyorlardı.</p>

  <p class="normal">İşte Ebuzer bu manzara eşliğinde yorgunluğunu atmak için Kâbe'nin dibine uzandı. Az sonra ilahi kaderin tecellisi olsa gerek, Ali çıkageldi. Bu garip yabancı yolda kalmış biri olabilir miydi?</p>

  <p class="normal">O günlerde Muhammed ismini anmak dahi suçtu. Muhammed, Erkam'ın evinde gizleniyordu. İslam henüz gizlilik aşamasındaydı. Mesaj kulaktan kulağa yayılıyordu ve küçük bir azınlık dışında herkes, kara propagandaya alet olmuştu...</p>

  <p class="normal">Fakat ilahi, Ali, Peygamber'in evinde yatıyordu. O gece Ebuzer'i o eve götürdü. Hiç konuşmadılar. Ertesi gün Ebuzer yine sokaklara düştü, her yerde ona dair bir söz, bir iz arıyordu.</p>

  <p class="normal">Hayat bir önceki gün kadar rutindi. Her şey aynen devam ediyordu. Sistem, kendi varlığını korumak için, insanları rutinleştirmişti. Herkesin yapması gerekenler vardı.</p>

  <p class="normal">Akşam yine aynı yere uzandı. Yine Ali geldi ve eve götürdü. O gece sırrını Ali'ye açtı.</p>

  <p class="normal">Ali, onu Peygamber'e götüreceğini söylediğinde Ebuzer, kanatlanmıştı. İçindeki o büyük ateşin hararetlendiğini hissetti.</p>

  <p class="normal">Birlikte yola çıktılar ve Erkam'ın evine vardılar...</p>

  <p class="normal">Attığı her adımda zihnini kurcalayan sorular. Acaba yüzü nasıl? Acaba ne demem gerekir?</p>

  <p class="normal">Eve girdiler ve "selam" verdi.</p>

  <p class="normal">İşte bu İslam'a verilen ilk "selam"dı.</p>

  <p class="normal">Bir süre konuştuktan sonra, Ebuzer kendinden emin biçimde evden ayrıldı. Lakin Peygamber, "bu konuyu asla açmamasını, henüz hiçbir yerde konuşmamasını" tembihlemişti. Ama çölün bu kural tanımaz adamı bir kez yanmıştı. Onu kim durdurabilirdi ki?</p>

  <p class="normal">Doğruca Darülnedve önünde buldu kendisini. Mekke'nin kodamanlarının parlamentosu önünde hakikati haykırdı.</p>

  <p class="normal">Ve leş kargaları tepesine üşüştüler. Kan revan içinde bırakana kadar vurdular. Tam bir hınç gösterisiydi bu.</p>

  <p class="normal">Yılanın başı küçükken ezilmeliydi. Yoksa, önü alınmaz bir durum oluşabilirdi. Ve tam o arada Peygamber'in amcası Abbas geldi:</p>

  <p class="normal"><span class="ideitalik">"Bırakın onu, o Gıffarlı'dır, bize savaş açarlar..."</span></p>

  <p class="normal">Halka açıldı. Ebuzer güçlükle ayağa kalktı. Hafifçe sendeledi ve karşısındakiler anlık bir adım attılar...</p>

  <p class="normal">Hakikat karşısındaki geviş getiriciler, kendileri gibi olanlarla birlikteyken dahi, hakikatten her daim korkar. Bu onların kaderidir...</p>

  <p class="normal">Ebuzer bu olayı yinelemişti ve artık bu kural tanımaz devrimci adam bu şehirden gönderilmeliydi...</p>

  <p class="normal">Hz. Muhammed bu kural tanımaz adamı Gıffar'a, kabilesini İslam'a davetle görevlendirdi. Bu görevi aldığında Ebuzer, ne bir ayet, ne de bir hadis biliyordu. Ama İslam davetçisi olma görevi almıştı...</p>

  <p class="normal">Çünkü meseleyi anlamıştı. Şu üç ana şiarı slogan edinmişti:</p>

  <p class="normal"><span class="ideitalik">Ekmek, Allahperestliğin temelidir.</span></p>

  <p class="normal"><span class="ideitalik">Haneye yoksulluk girdiğinde, öbür kapıdan din çıkıp gider.</span></p>

  <p class="normal"><span class="ideitalik">Evinde yiyecek ekmeği olmadığı halde, kılıcını çekip sokağa fırlamayan adamın aklına şaşarım!</span></p>

  <p class="normal">Ebuzer buydu. Ebuzer'e göre yoksulluk, mal çoğaltanların yarattığı bir sonuçtu. Bir tarafta hiç ihtiyaç duymadığı halde kenz edenler (mal biriktirenler), öte tarafta bu biriktirmeden ötürü yoksullaşanlar.</p>

  <p class="normal">Ve biriktiriciler, yoksullaşanları susturabilmek için, bu durumun ilahi bir kader olduğunu, zenginin mallarla, yoksulun açlıkla sınandığını söylüyordu.</p>

  <p class="normal">İşte İslam bu söylemin ortasına kâbus gibi çökmüş, yoksulluğun ilahi bir adalet olduğu düşüncesi karşısına, Allah ve eşitlik sözleriyle karşı çıkmıştı...</p>

  <p class="normal"><span class="ideitalik">"Sana neyi dağıtacaklarını sorarlar; de ki: ‘İhtiyacınızdan artanın tamamını."</span> (Bakara Suresi, 219. ayet)</p>

  <p class="normal"><span class="ideitalik">"Allah rızıkta kiminizi kiminize fazlalıklı yaratmıştır. Peki fazlalıklı olanlar neden verip eşitlenmezler? Allah'ın nimetini inkâr mı ediyor bunlar?"</span> (Nahl Suresi, 71. ayet)</p>

  <p class="normal">Mekke sokaklarında Hz. Peygamber'e duyulan öfkenin birçok nedeni vardı. Ama en büyük tepkiler, okuduğu surelerle ilgiliydi.</p>

  <p class="normal">Sokaklara çıkıyordu. İnsanlara ayetler okuyordu. Mekke'nin önünde namaz kılan müşriklerin başına geçip şu ayetleri okuyordu:</p>

  <p class="normal"><span class="ideitalik">"Dini yalanlayanı gördün mü, odur yoksulu itip kakan, yetimi doyurmaya özendirmeyen, yazıklar olsun onların kıldığı namazlara ki, onların namazı boştur, en ufak bir yardımı bile esirgerler onlar."</span> (Maun Suresi)</p>

  <p class="normal">Aman Allahım! Bu adam namazımıza niyazımıza da kafayı taktı! Çılgın adam! Namaza dil uzatıyor! İbadetlerimize de laf söylüyor...</p>

  <p class="normal">O ise hiç aldırmıyordu, bağırarak, <span class="ideitalik">"Mal çoğaltma yarışı sizleri oyalar, ta ki mezarlara girene kadar"</span> (Tekâsür Suresi) diyordu.</p>

  <p class="normal">Darünnedve önüne gelip bağırıyordu:</p>

  <p class="normal"><span class="ideitalik">"Kahrolsun Ebu Leheb'in iktidarı, kahrolsun! Ne malı kurtardı onu, ne de topladıkları! Alevli bir ateşe yaslanacak o! Karısı da odun hamalı olarak, boynunda bir iple..."</span> (Tebbet Suresi)</p>

  <p class="normal">Etrafı süslü âlimler, ulemayla kol kola girmiş, halkın gözünde mütedeyyin ve muhafazakârlığın abidi olan Ebu Leheb cehennemle tehdit ediliyordu!</p>

  <p class="normal">Olacak işler değildi bunlar! Beklenmeyen, çılgınca sözler...</p>

  <p class="normal">Ve okuduğu ayetlerde (Kuran'ın ilk 33 suresi) putların ismi anılmıyordu. Mal biriktirenler, servet sahipleri tehdit ediliyor, cehennemle müjdeleniyordu...</p>

  <p class="normal">Susmuyordu, susmak nedir bilmiyordu. İşkenceler onu yıldırmıyor, aksine daha da gür çıkan sesi yükseliyordu...</p>

  <p class="normal">Lakin artık Erkam'ın evinde gizliydi. İşler değişmişti.</p>

  <p class="normal">Sürekli birbiriyle kavga eden kabileler, ona karşı tek cephe olmuştu.</p>

  <p class="normal"><span class="ideitalik">Hakikatin kaderi budur. Hak karşısında batıl, tek vücut olmayı çok iyi bilir...</span></p>

  <p class="normal">İslam, henüz fert yetiştirme evresindeydi. Ve koşullar bir göçüşü, hicreti hazırlamıştı. Baskılar artmıştı. Ve artık söz, vücut bulmalı, pratik hayattaki karşılığı yaşantılanarak gösterilmeliydi.</p>

  <p class="normal">Söz eyleme geçmedikçe, ruhlarda etki yaratmayacaktır. İslam'ın sözü Mekke'de, eylemi Medine'de gizlidir.</p>

  <p class="normal">Ve hicret, zulümden kaçış değildir. Çünkü Hz. Peygamber ölümden korkan bir nefer değildir. Bu göçüş, Mekkelilere, İslam'ın ne dediğini gösteren o ideal yaşam düzenini göstermek için gerçekleşmiştir.</p>

  <p class="normal">Evet! Selman'ın gözü yolda kalmıştı...</p>

  <p class="normal">Dost, Medine yollarına düşmüş geliyordu...</p>

  <p class="normal">Vuslat, hasret ve yangın...</p>
</body>
</html>
