<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>salman-iPak</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik2" id="calibre_toc_14"><span class="ideitalik">Çöle İniş</span></h2>

  <p class="normal">Hoşgörü ve diyalog ikliminin hâkim olduğu Mekke'de Allah Elçisi'nin sözlerine karşı henüz bir tepki yoktu. O vurucu ayetler henüz okunmamıştı. Etrafındaki "sözlerinden tam emin olmayıp" sempati duyan ve güvenilir kişiliği nedeniyle sözünü merak edenleri alıp, Mekke'nin dışındaki derelerin etrafında sohbet ederdi.</p>

  <p class="normal">Sistemi ürkütmemek gerekiyordu. Çünkü "yılanın başını küçükken ezilmeli" şiarıyla hareket eden, örgütlü bir zorbalığın hâkim olduğu Mekke, bir tek "yafta"yla, bütün o masumların canına kastedebilirdi...</p>

  <p class="normal">Bu haliyle ilk dönem, çöle iniştir. Evvela, çekirdek kadronun gönül hanesinde kalmış gayrifıtri olgulardan arınma, deyimi yerinde ise; vicdan aptesi alınma sürecidir.</p>

  <p class="normal">Bütün statülerden, üstünlüklerden vazgeçişin, paylaşmayı küçük bir kitle halinde deneyimlemenin ve bu yolla "imanda olmanın" hali...</p>

  <p class="normal">İman etmeyi "inanmak" zannedenlerle tıka basa dolmuş Mekke sokaklarına çıkmadan önce, iman edilmesi, yani sözden emin olunması gerekirdi ne de olsa...</p>

  <p class="normal">Ve henüz Peygamber, aklının gittiğinden şüphe ediyordu. Gözleri büyüyor; anlattıkça kendisini kaptırıyordu.</p>

  <p class="normal">Etrafına kümelenen halkayı oluşturan kimseden çıt çıkmıyordu. Düşünce denizinin son sınırına kadar ulaşmıştı. Sistemin bütün içyapısını onlara anlatıyordu. Haykırıyor ve aynı zamanda anlamaya çalışıyordu...</p>

  <p class="normal">Allah Elçisi'ne vahyolan ilk sure, mücadelenin bütün hatlarını belirliyordu. Sorun tespit edilmişti, artık harekete geçmek zamanıydı; ki ona, "Ey örtüsüne bürünen, kalk ve uyar..." denmişti.</p>

  <p class="normal">Peygamber'in züht anlayışı, henüz ilk vahyedilen surede gizlidir. Mekke'deki oligark düzenin rahatsız olma nedeni tamamen Alak Suresi ve takiben devam eden surelerdir.</p>

  <p class="normal">Mekke'nin büyük hoşgörü sınırları artık aşılmıştır. Gülümseyen ve riya dolu sözler eşliğinde narin, kibar görünüm veren uluların yüzü simsiyah olmuş, maskeler düşmüştür.</p>

  <p class="normal">Hakikat, şirkin maskesini düşürür ne de olsa...</p>

  <p class="normal"><span class="ideitalik">"İkra bismi Rabbikelleziy halak! Halakel insan min alak."</span></p>

  <p class="normal">Alak Suresi'nin bu ilk iki ayeti genellikle şöyle çevrilir:</p>

  <p class="normal"><span class="ideitalik">"Oku, yaratan Rabb'in ismiyle oku. O, insanı alaktan yarattı."</span></p>

  <p class="normal">Lakin bu çevirinin son kısmı hatalıdır. Ve bu hata, bütün Kuran'ın yanlış anlaşılmasına neden olabilecek düzeyde büyük bir hatadır. Hz. Peygamber, bugün yazılmış mealleri görmüş olsa, bunun Kuran olmadığını söyleyebilirdi...</p>

  <p class="normal">Alak, alaka, ilgi manalarına gelir. O insanı ilgiden, alakadan yarattı demek gereklidir.</p>

  <p class="normal">Alak kelimesine embriyo manası verirler. Çünkü embriyo rahim duvarıyla "ilgi" kurar. Lakin aslolan kurulan ilgidir, ilgiyi kuran değildir.</p>

  <p class="normal">Yani embriyo asıl değildir. Fasıldır.</p>

  <p class="normal">O halde insan alakadan, ilgiden yaratıldığına göre; ilgi varsa "insan" vardır. İlgi yoksa, insan henüz varlık sahnesine çıkmamış demektir...</p>

  <p class="normal">Ve devam eder:</p>

  <p class="normal"><span class="ideitalik">"Sakın öyle düşünme, insan mutlaka azar, servet ve zenginliği, onu başkalarına ihtiyaç duymaz hissettirdiğinde."</span></p>

  <p class="normal">Azmak (tağa) ve bireycileşmek (istiğna) insanın alaka damarlarını kesmekle mümkündür. "Rabbena hep bana..." düşüncesinin koşulladığı, hakları vazifelerden üstün gören insan, özgürlük adına prangaladığı benliğini; köleliğin en hür sınırlarında sefere çıkartmıştır.</p>

  <p class="normal">Lakin bu ince çizgiyi çözmenin verdiği huzur, Hz. Peygamber'in zihninde sistemin oturmasını sağlamıştı.</p>

  <p class="normal">Sistem, alaka damarlarını kesmişti. İnsanlar, bireysel hakları; toplumsal vazifelerden daha üstün görmekteydi. Akabinde savaş, kan, ölüm...</p>

  <p class="normal">Sınıfların olduğu bir toplumda "alak" damarı kesilmiştir. Bir insanın, diğerlerinden üstün olma çabası, istiğna azgınlığının toplum tabanına yayıldığına işaret eder. İstiğna azgınlığı, Mekke'nin koşulladığı ahlak, toplum ve birey kurallarının temel ilkesiydi...</p>

  <p class="normal">Mekke'de şu sözü yaygın biçimde işitmek mümkündü:</p>

  <p class="normal"><span class="ideitalik">"Bana dokunmayan yılan bin yaşasın..."</span></p>

  <p class="normal">Vahşileşen sistemin insanı sürüklediği doğal olmayan koşullar, öncelikle "doğal bir süreç olarak" tanıtılmıştı. Mesela, sırf birileri mal biriktirdiği için yoksullaşanlara, bunun Allah tarafından takdir edildiği, bu yolla sınandığı söylenmiş, böylece bu duruma itiraz etmeyen insanlarla dolu sokaklar yaratılmıştı.</p>

  <p class="normal">Atalar dini, atalardan gelen geleneksel ön kabullerin sarsılmaz kabul edildiği bir kültten ibarettir. Evet, o sokaklar bu kültlerin en özgür olduğu sokaklardır. Mekke'de; ata ve ecdat kabulleri, en zengininden en yoksuluna, asla sarsılmayan ana prensiplerdi.</p>

  <p class="normal">Anlamayan, dinlemeyen, düşünmeyen, iki ayaklı geviş getiricilere dönüştürülmüş yığınlar, sloganlarla yaşar hale gelmiş, kulaktan dolma vesveseler, toplumsal gündemi işgal eder olmuş, hakikat; şeytan misali taşlanır kılınmıştı...</p>

  <p class="normal">Servet ve refah sahiplerinin iktidarını eleştirdiğinizde, en yoksul adam kalkıp statükoyu koruyor, Ebu Cehil'i, kendisinden daha fazla savunuyordu.</p>

  <p class="normal">Bu nedenledir ki, Taif'te Hz. Peygamber; yoksul ve köleler tarafından taşlanmıştı...</p>

  <p class="normal">Makam dalkavukluğu, şöhretperestlik, altına, gümüşe dayalı bir itibar algısı, toplumsal kültürün yozlaşması, okumanın sıfır düzeyde oluşu ve analitik ya da diyalektik düşüncenin henüz vücut bulmamış oluşu, bu felaketi ortaya çıkartmış, kalabalıklar; karanlığın teminatına dönüşmüştü.</p>

  <p class="normal">Mekke'de istatistiksel bir demokrasi vardı. Çoğulcu bir demokrasi anlayışı üzerinden, Darünnedve Kurulu seçilirdi. Bu demokrasi, halkın çoğunluğunun onayladığı isimlerde uzlaşma biçimindeydi.</p>

  <p class="normal">Ancak halkın özgün bir irade ortaya koyması olanaksızdı. Çünkü düşünemeyen ve yeme-içme dışında bir şey bilmeyen bireylere dönüştürülmüş, kendi kazanı dışında hiçbir şey düşünmez mahluklar halini almışlardı. Yere düşen bir altın tanesinin üzerine üşüşen, altta kalan adamın üzerine basıp geçebilen bencil ve egoist karakter, sokakta gezinen hemen herkesin ortak tavrını yansıtır hali almıştı...</p>

  <p class="normal">Ayrıca halk dediğimiz, kölelerin dışında kalan kabile mensuplarıdır. Kölelerin hiçbir irade gösterme hakkı mevcut değildir!</p>

  <p class="normal">Böyle bir ortamda, hakikati algılamaya müsait çok fazla kişinin ortaya çıkması beklenemezdi. Normalitenin üst düzey bir yetenek görüldüğü o beldelerde, dürüstlük parmakla gösterilirdi.</p>

  <p class="normal">İnsanların Hz. Muhammed'e El Emin demesi bunun delilidir. Çünkü bir beldede, bir zümre dürüst olarak anılıyorsa, dürüst olmayanların var olduğu aşikârlaşmıştır. O halde, birilerine verilen bu adlar, o beldeyi onurlu kılmaz, aksine yerin dibine sokar!</p>

  <p class="normal">O günlerde değişime inananlar dere kenarlarında toplanıyordu.</p>

  <p class="normal">Dere kenarında toplanan o farklı insanlar, en yakınları tarafından dahi kâfirlikle suçlanıyordu. Lakin o insanlar, "örgütlü cehalet"le mücadelenin işin en zor kısmı olduğunu biliyor, düşünüyor, konuşuyor ve tartışıyorlardı.</p>

  <p class="normal">Henüz bir tehlike olarak görülmeseler de, kadronun entelektüel donanımı; sistemin çetebaşılarını ürkütmüş, acil eylem planları tertipleme telaşına sürüklemişti...</p>

  <p class="normal">Hz. Peygamber dini açıkça tebliğ etme kararı alıp bunu yaptığında dahi, Mekkeli kodamanlar hoşgörü gösterme kararı almışlardı. Dediğim gibi, beklentiler belliydi; işimize karışma, istersen patatese tap!</p>

  <p class="normal">Peygamber'in "İslam'ı yayma emrini almasıyla" birlikte duyurduğu hakikatler büyük bir yankı uyandırmıştı.</p>

  <p class="normal">Kadınlar ile erkekler eşitleniyordu. Zenginlerin mallarında yoksulların hakkı vardı. Hatta Mekke eşrafının en çok alay ettiği konu "develere fazla yük yüklenmemesi" emriydi.</p>

  <p class="normal">Pis eşraf ve şirk budalaları çirkefliklere başladılar. Öncelikle alay ederek, aşağılayarak ciddiye almadıklarını göstermeye çalıştılar. Fakat kölelere özgürlük diyorlardı ve artık yavaş yavaş köleler isyan eder hale gelebilirdi.</p>

  <p class="normal">Mekkeli servet ve iktidar sahipleri, durumu Ebu Talip'e (Peygamber'in amcası) götürdüler. Bu durumu çözmesi gerektiğini belirttiler.</p>

  <p class="normal">Ebu Talip, iyi niyetli biriydi. Akil bir insandı. Mantıklı düşünür, lakin sistem içi çözümler üretirdi. Yeğenini karşısına aldı ve konuşmaya başladı:</p>

  <p class="normal"><span class="ideitalik">"Ey kardeşimin oğlu, üzerime büyük bir yük yüklemesen? Sana makam ve servet verelim, bu işlere bulaşma..."</span></p>

  <p class="normal">Hz. Peygamber:<span class="ideitalik">"Allah'a ant olsun ki, bir elime Ay'ı öteki elime Güneş'i verseniz, yine de davamdan dönmem..."</span> (Martin Lings, <span class="ideitalik">Muhammed</span>, s. 79)</p>

  <p class="normal">Bu sözü işiten Ebu Talip'in yüzündeki ifade, sonraları tüm karşıt unsurların yüzünde belirecekti. Şaşkınlık, hayret, beklenmeyen bir tutum karşısındaki belirsizlik ve gerilme...</p>

  <p class="normal">Ortada, servet ve güç karşısında çözülmeyecek bir söz vardı. Üstelik, makam dahi o sözü yatıştırmıyor, sözü söyleyen Peygamber, tavizsiz, net ve müspet bir tutum ortaya koyuyordu.</p>

  <p class="normal">Örgütlü cehaletin en büyük kâbusu, tutkulu ve inanılmış sözlerdir. Ve bu söz, bir tokat gibi patlamıştır. Kısa sürede, Mekke'nin kodamanları arasında yayılmış, "Muhammed makamı ve serveti reddetti!" şeklinde bir fısıltı, bütün insanların zihnini işgal etmeye başlamıştı.</p>

  <p class="normal">Onu görenler artık "kararlı ve tutarlı" bu adamla alay ederken dahi gülemiyor, onun ciddiyeti karşısında küçük düşüyor, komik durumlara gark oluyorlardı.</p>

  <p class="normal">Lakin Ebu Talip hayattaydı, ona saldırmak, yok etmek imkânsızdı. Bu savaş anlamına gelirdi ki, paylaşılmış çıkarları tartışmaya açabilecek bir savaşın hiç kimseye yararı olmazdı...</p>

  <p class="normal">Hac mevsimi yaklaşıyordu. Birçok farklı beldeden ziyaretçiler gelecekti. Eğer Muhammed, putlara saygısızlık yaparsa, işler çok kötü noktalara gidebilirdi. Lakin onu öldürmeleri de imkânsızdı...</p>

  <p class="normal">Öncelikle oluşabilecek bu psikolojiyi bertaraf etmenin yolları düşünüldü. Evet, ilk yapılacak iş "karalamak" olacaktı...</p>

  <p class="normal">O günlerde, sokaklar; okuma bilen şairlerle doluyordu. Bu şairler, bütün Araplar üzerinde etkisi olan "medya organlarıydılar." Bunlar sokaklarda şiir okurken, âlimane tutumları ve entelektüel açlık; onlara büyük saygı gösterilmesini sağlıyordu.</p>

  <p class="normal">Haberler, şairlerden alınıyordu. Ancak şiirler; kafiyeli olmak dışında hiçbir edebi nitelik taşımıyor, adeta medya-televizyon işlevi gören unsurlar halinde sokaklarda insanları afyonluyorlardı.</p>

  <p class="normal">Mekke parlamentosu kararını verdi. Bunu resmi düzeyde tebliğ edemediler. Ama bütün şairlere (medyaya) şu talimat verildi:</p>

  <p class="normal"><span class="ideitalik">"Muhammed'in bir ajan, deli, mecnun ve aklı gitmiş olduğunu, tüm Araplara duyurun!"</span></p>

  <p class="normal">Evet, kara propaganda başlamıştı. Artık sokaklarda Muhammed'in deli, ajan, mecnun olduğu söyleniyor, etrafına toplanan kalabalığı ikna edebilmek için her yolu deneyen şairler, Arap diyarının geneline bunu yayıyordu... (Lings, a.g.e., s. 80)</p>

  <p class="normal"><span class="ideitalik">Zulüm ve baskı her dönem aynıdır. Bugün de olduğu gibi...</span></p>

  <p class="normal">Ancak bu yaftalar Araplar üzerinde çok etkili olmuyordu. Mekke'nin en zengin kodamanı olan Velid bin Muğire, "Muhammed'in karıyı kocasından, kocayı karısından, evladı ailesinden koparan bir büyücü olduğunu yayalım" (Lings, a.g.e., s. 81) dedi. Bu propaganda biraz daha etkiliydi, çünkü bu anarşi, isyan manasına geliyordu. Otoriteyi sarsan bir tutumdu...</p>

  <p class="normal">Artık Mekke'ye giren kervanlar şehrin girişinde bunları duyuyordu. Duymaları lazımdı. Çünkü Mekkeliler, Muhammed'in hatipliğini bilirlerdi. O herkesi ikna edebilecek birisidir. Onu dinletmemek, yaftalamak, etiketlemek lazım gelir ki, kimse onun etkisine girmesin... (Lings, a.g.e., s. 81)</p>

  <p class="normal"><span class="ideitalik">Bu bugün de böyle değil midir?</span></p>

  <p class="normal">O günlerde Peygamber, Haşimoğulları başta tüm Mekke eşrafını uyarıyordu. Bıkmadan, usanmadan tebliğ yapıyordu.</p>

  <p class="normal">Ama büyük bir sorun ortaya çıkmıştı:</p>

  <p class="normal">Peygamber'in dostlarından Zühre kabilesinden Sad (Lings, a.g.e., s. 78), tartıştığı bir müşrikin kafasına deve kemiğiyle vurmuş; İslam, ilk defa bir kavganın tarafı olmuştur. Mekke kodamanları bu durumdan büyük endişe duymaya başlamış, Hz. Peygamber'i yargılamak için aramaya başlamışlardır...</p>

  <p class="normal">Baskılar artmıştı. Hz. Peygamber'e sempati duyan kararsızlar bu propagandayla davadan tamamen koptular. Artık Peygamber, Erkam'ın evinde gizlidir.</p>

  <p class="normal">İslam, ilk defa gizlenmiştir. Ama bir kaçıştan ziyade, şirkin mahzenlerini yıkacak bir kalkışın hazırlıkları yapılmaktadır.</p>

  <p class="normal">Erkam'ın evi, İslam'ın evidir. Ve Peygamber orada kalkış planları yapmaktadır...</p>
</body>
</html>
