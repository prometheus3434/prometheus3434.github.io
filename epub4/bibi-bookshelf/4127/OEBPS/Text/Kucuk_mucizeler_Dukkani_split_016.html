<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Küçük Mucizeler Dükkanı</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="calibre1">
    <h1 class="calibre9" id="calibre_toc_16">16</h1>

    <p class="calibre5">ALIXTOWNSEND</p>

    <p class="calibre5">Starbucks’ta camın yanındaki bir masada oturan Alix, ilmekleri bir şişten diğerine geçirmeye ve böylece bir sıra örmeye odaklanmıştı. Sınıftaki hiç kimse örgü örmenin temelini oluşturan bu işte onun kadar bocalamıyordu. Carol çoktan ikinci battaniyesine başlamıştı. Jacqueline ufak tefek sorunlar yaşıyordu ama onun durumu Alix’inki kadar kötü değildi. Alix kendini ne kadar verirse versin yüz yetmiş bir ilmek atmak için yola koyuluyor, sırayı bitirdiğinde ise yüz seksenden fazla ilmek attığını fark ediyordu. Bazen hata yapıp daha az sayıda ilmek attığı da oluyordu.</p>

    <p class="calibre5">Lydia sürekli ona bunun sıkça karşılaşılan bir sorun olduğunu söylüyor ve bitmek tükenmek bilmeyen sabrıyla Alix’in ilmekleri doğru atmadığını söylüyor, sonra bir kez daha doğrusunu gösteriyordu. Yine de Alix hep aynı salakça hatayı yapıyordu. Bunları önemsemiyordu; örgü örmekten vazgeçmeyecekti ve bunun için gerekirse ölümü göze alacaktı. Elindeki modele şimdiden otuz dolar yatırmıştı.</p>

    <p class="calibre5">Sıranın sonuna gelince durdu, nadiren alabildiği frappuccinosunu yudumladı ve ilmekleri saydı. Lanet olsun! Yüz seksen üç! Yine hata yapmış, fazladan ilmek atmıştı. “Lanet olsun, lanet olsun,” diye söylendi ama bunlar aklından geçen küfürlerin kırpılmış halleriydi. Jacqueline’in etrafında olmak ağzına hakim olmasını sağlamıştı. Artık küfürlü konuşmuyordu.</p>

    <p class="calibre5">Örgüyü kucağına atan Alix gözlerini kapattı. Yaşadığı hayal kırıklığını görmezden gelmeye çalışıyordu. Bu kursun öfkesini yenmesine yardımcı olması gerekiyor, ama Alix örgü örmenin onda tam tersi bir etki yarattığını düşünüyordu.</p>

    <p class="calibre5">Bu da yetmezmiş gibi Laurel, John’la birlikte evdeydi ve ev arkadaşı Alix’ten birkaç saat dışarıda takılmasını istemişti. Alix ikisinin neler çevirdiğini bilmiyordu ama işin altından kötü bir şey çıkacağından şüpheleniyordu. Son zamanlarda ikisinin arasında daha da yoğun bir şeyler yaşanmaya başlamıştı. John sık sık dükkâna geliyordu. Alix de Laurel’in kendini böyle mahvetmesinden nefret ediyordu. Alix’e göre John’un adı bile kötülüklerin habercisiydi.</p>

    <p class="calibre5">Sinirleri yatışır yatışmaz dikkatli bir şekilde sırayı sökmeye başladı. Her ilmeği teker teker söküyordu ama bu, lanet olası ipi örmekten daha da zordu. Sıranın sonuna iki ilmek kala şişi elinden düşürüp bir ilmeği kaçırdı. Alix kendini tutamayıp küfrü bastı.</p>

    <p class="calibre5">Jacqueline’in etrafta olmaması iyiydi. Alix her hata yapışında sayıp sövüyor, Jacqueline de buna sinir oluyordu. Ne yazık ki sık sık da hata yapıyordu. Ama yavaş yavaş işi kıvırmaya başlamıştı.</p>

    <p class="calibre5">Alix şimdiye kadar onunla tartışmaktan kaçınmıştı ama kadının dolduğunu hissedebiliyordu. Jacqueline bir şekilde ona katlanmayı başarıyor, Alix de ona aynı şekilde davranabiliyordu.</p>

    <p class="calibre5">Alix’e göre Jacqueline’in dünyaya bakışı çok farklıydı. Kadına göre önemli olan tek şey görünüşü ve başkalarında uyandırdığı saygıydı. Her derste oturup konuşmaya başlıyor, karşısındakiler neler yaptığını merak ediyormuş gibi, katıldığı davetlerden ve kulüp toplantılarından bahsediyordu. Alix çoğu zaman kimden bahsettiğini bile anlamıyordu. Jacqueline dersin çoğunu tanıdığı ünlü kişilerin adını anarak ya da katıldığı gösterişli bir partiyi anlatarak geçiriyordu.</p>

    <p class="calibre5">Alt dudağını ısıran Alix kaçırdığı ilmeği şişe geçirmeyi başardı ama diğer şişe geçirirken tekrar kaçırdı ve örgünün iki sırasının daha sökülmesine sebep oldu.</p>

    <p class="calibre5">Alçak sesle ama çok daha ağır bir küfür etti bu kez. Elindeki işi bırakma fikri aklını kurcalamaya başladı; birazcık aklı varsa şişleri ve ipleri çöpe atar, kapıyı çekip çıkardı.</p>

    <p class="calibre5">Alix birinin yanma geldiğini hissetti ve başını kaldırınca Jordan Tumer’ın masasına doğru ilerlediğini gördü. Ağzı kurudu, aklı durdu. Görmeyi düşündüğü son kişi, Jordan’dı.</p>

    <p class="calibre5">“Zorlanıyor gibisin,” diyen Jordan, Alix’in yanındaki sandalyeyi çekti, ters çevirip Alix’in tam karşısına oturdu.</p>

    <p class="calibre5">Alix ağzı açık halde ona bakmaktan kendini alamadı. İki haftadır onu görmemişti. Adam onu kahve içmeye davet ettikten sonra ortalıktan kaybolmuş, Alix’in de kalbi kırılmıştı. Bu, hayatının hikâyesiydi. Herhangi bir erkeğe ilgi gösterdiği anda, bulduğu kişi ya hapse düşer ya da şehir dışına kaçardı zaten.</p>

    <p class="calibre5">“Burada ne arıyorsun?” dedi. Jordan’ı gördüğüne çok da memnun olmadığını belli etmek istiyordu.</p>

    <p class="calibre5">“Aslında seni arıyordum.” Adam kollarını sandalyenin üzerinde birleştirip Alix’e doğru eğildi.</p>

    <p class="calibre5">“Eminim öyledir.” Bu, John’un Laurel’i oyuna getirmek için kullandığı tipik laflardan biriydi; Alix buna kanmayacaktı.</p>

    <p class="calibre5">“Doğruyu söylüyorum. İstersen Danny’ye sor. İşyerine gidip seni nerede bulabileceğimi sordum.” Danny gündüzleri yarı zamanlı olarak film dükkânında çalışıyordu. Güvenilir biriydi, Alix’in sorularına dürüstçe cevap verirdi.</p>

    <p class="calibre5">Jordan’a aldırış etmeyen Alix ilmeği yakaladı ve kafasını kaldırmadan sırayı bitirdi. “Beni neden arıyorsun?”</p>

    <p class="calibre5">“Sana kahve ısmarlamak istiyordum. Seninle anlaşmak bu kadar zor mudur?”</p>

    <p class="calibre5">Alix gözlerini adama dikti ve hiç kırpmadan, “Değildir,” dedi.</p>

    <p class="calibre5">“Yani bu hiçbir şey umurumda değil tavrı bana özel, öyle mi?”</p>

    <p class="calibre5">Alix bozuk moraline rağmen gülümsedi. “Öyle de diyebiliriz.”</p>

    <p class="calibre5">Alix’in onu adam gibi karşılamaması Jordan’ın canını sıkmamış gibiydi. “Peki, bunun özel bir sebebi var mı?” Alix kaldığı yerden örmeye devam etti. Jordan’a sözünü tutmayıp onu kahve içmeye götürmediği için kızdığını söylemenin çocuksu, hatta acınası görüneceğini düşündü. Onun yerine kendini örgüye verdi. İlmeklerine dikkatlice bakıyor, bir şişten diğerine geçirirken başını kaldırmıyordu. Sıradan bir havayla, “Seni son zamanlarda görmedim,” dedi.</p>

    <p class="calibre5">“Beni özlediğini mi söylemeye çalışıyorsun? Uzaktayken seni çok düşündüm.”</p>

    <p class="calibre5">Alix omuz silkti, başını kaldırdı ve yüzünde hafif bir gülümsemenin yer ettiğini hissetti. “Özlemiş olabilirim.”</p>

    <p class="calibre5">Jordan bunu duyduğuna sevindi. Alix adamın sandalyesini biraz kenara çekip ona daha da yakınlaşmasından anlamıştı bunu. Jordan bir anlığına ona baktı ve sonra, “Ne örüyorsun?” diye sordu.</p>

    <p class="calibre5">“Linus Projesi için bebek battaniyesi.”</p>

    <p class="calibre5">Jordan başını salladı. “Öyle bir şey duymuştum. Birkaç ay önce kilisenin panosunda bir afiş vardı.”</p>

    <p class="calibre5">Lanet olsun, demek kiliseye gidiyor? Alix gerçekten de en acayiplerini bulmayı başarıyordu. Kızgınca, “Bunu iyi kalpliliğimden yaptığımı sanma,” dedi. “Bunca çabayı hayır işlemek için sarf etmiyorum.”</p>

    <p class="calibre5">“Peki neden örüyorsun o zaman?”</p>

    <p class="calibre5">Alix gerçeği söylese iyi olurdu. Başını kaldırıp ona baktı, adamın tepkisini ölçmek istiyordu. “Mahkemenin verdiği cezayı bitirmek için.” Bu da adamı kaçırmazsa, hiçbir şey kaçıramazdı artık. Alix dürüst olması gerektiğine inanıyordu. Bu temiz yüzlü adam her şeye rağmen ona ilgi gösterirse çok güzel olurdu. İlgi göstermeyecekse de bunu şimdiden bilmek işine gelirdi.</p>

    <p class="calibre5">“Ceza mı aldın? Neden?”</p>

    <p class="calibre5">“Kanunları çiğnedim, onlar da beni affetmedi.” Bu sırada bir sırayı bitirdi. İlmeklere gerektiği kadar ilgi göstermiyordu. “Ama suçlu olan kişi ben değildim, hakim de biliyordu bunu. O yüzden hapis cezası yerine kamu hizmeti cezası aldım. Bu senin gibi iyi bir çocuğu şaşırtmadı mı?”</p>

    <p class="calibre5">“Hayır.”</p>

    <p class="calibre5">Alix adama inanıp inanmadığından emin değildi ama buna fazla kafa yormadı.</p>

    <p class="calibre5">“Annem de örgü örer.”</p>

    <p class="calibre5">Alix kendi annesinin hapiste olduğunu söylemek üzereyken sustu. Bugünlük bu kadar dürüstlüğün yeterli olduğuna karar verdi. Jordan’ı gerçeklerle bunaltmanın anlamı yoktu. Adamın ilgili tavırları onu etkilemişti, ayrıca onu aramasından da hoşlanmıştı. Başını kaldırdı. Hangi ilkokula gittiğini sormak istiyordu. Karşısındaki adamın bir zamanlar tanıdığı Jordan Turner olup olmadığını hâlâ merak ediyordu. O çocuğu hayal meyal hatırlıyordu. Aklında onun gözlüklü olduğu kalmıştı, ama bu Jordan’ın gözünde gözlük yoktu. Alix ona sorular sormaya hazırlanırken Jordan ondan hızlı davranmıştı.</p>

    <p class="calibre5">“Aç mısın?” diye soran Jordan omzunun üzerinden ön taraftaki cam dolaplı tezgâha baktı. “Buranın çörekleri çok güzeldir. Alsam yer misin?”</p>

    <p class="calibre5">“Olabilir.”</p>

    <p class="calibre5">Jordan ayağa kalkıp tezgâha doğru yürüdü. Alix bir süre onu izledi ve hızla atan kalbini sakinleştirmeye çalıştı. Örgüye geri dönüp başladığı sırayı bitirdi. Sonra da tam yüz yetmiş bir ilmek saydı. Zaferi tatmıştı. Jordan bir elinde bir fincan kahve ve üzerinde çörekler olan tabakla geri döndü. Diğer elinde de bir başka tabak vardı.</p>

    <p class="calibre5">Jordan tabakları küçük, yuvarlak masaya koyarken, “Çok şanslıyız,” dedi. “Sadece iki tane kalmış.”</p>

    <p class="calibre5">Alix başını sallayıp tabaklardan birini önüne çekti. “Teşekkür ederim.”</p>

    <p class="calibre5">Jordan bardağından bir yudum aldı. “Danny nerede olduğunu bilmiyordu. Buradan geçerken tesadüfen gördüm seni.”</p>

    <p class="calibre5">Alix çöreği ikiye böldü. Kafeye geldiğinde şimdi oturdukları masadan başka boş yer yoktu. Şansı yaver gitmişti. Normalde sokağa bakan masalara oturmazdı. Mahallede olanları görmek canını sıkıyordu. Laurel ile birlikte kapı dışarı edilmeleri an meselesiydi. Öyle bir şey olursa Alix de kısa süre sonra farelerin istilasına uğramış, ucuz otellere geri dönmek zorunda kalırdı. Başka bir eve yerleşmek de ikinci bir işe girmek ve Jordan gibi düzgün adamların çok sık uğramadığı yerlerde bahşiş almak için masaların arasında dolanmak anlamına geliyordu.</p>

    <p class="calibre5">Jordan bir şey söylemeyince Alix, “Nerelerdeydin?” diye sordu. Jordan daha önce uzaklarda olduğundan bahsetmişti.</p>

    <p class="calibre5">Jordan kahvesinden bir yudum alıp bardağı masaya bıraktı. “Warm Beach’teki gençlik kampında ilgilenmem gereken işler vardı.”</p>

    <p class="calibre5">Alix adamın tam olarak neler yaptığını anlamamıştı. “Bunca zaman boyunca mı?”</p>

    <p class="calibre5">“Evet. Kilisenin oradaki organizasyon konusunda yardıma ihtiyacı vardı. Ben de birkaç haftalığına Stanwood ofisinde çalıştım.”</p>

    <p class="calibre5">“Öyle mi?” Adam ikinci sefer kiliseden bahsedince Alix’in şüpheleri artmaya başladı.</p>

    <p class="calibre5">“Beni özlediğini bilmek hoşuma gitti.”</p>

    <p class="calibre5">“Ben öyle bir şey demedim,” diyen Alix istediğinden daha da korumacı bir hava sergilemişti.</p>

    <p class="calibre5">Jordan kıkır kıkır güldü.</p>

    <p class="calibre5">Alix adamı gücendirmediğine sevinmişti. “Yani birazcık özlemiş olabilirim.”</p>

    <p class="calibre5">“Bunu duyduğuma sevindim.”</p>

    <p class="calibre5">“İlgilenmen gereken başka gençlik kampları da var mı?” Jordan iç çekti. “Bilmiyorum. Umarım bir daha böyle şeyler istemezler. Rahip olmayı kabul ettiğimde vaktimi Blossom Sokağı’ndaki gençlerle ilgilenerek geçireceğimi düşünmüştüm.”</p>

    <p class="calibre5">Alix başına kaynar suların döküldüğünü hissetti. “Sen... rahip misin?”</p>

    <p class="calibre5">“Evet, genç Hıristiyanlara yardımcı olmaya çalışıyorum. Blossom’un hemen sonundaki Methodist kilisesinde görevliyim.” Jordan’ın dudakları titriyordu. Adam gülmemek için kendini zor tutuyor gibiydi.</p>

    <p class="calibre5">Bundan rahatsız olan Alix, “O kadar komik olan şey ne?” diye söylendi.</p>

    <p class="calibre5">“Hiç. Sadece rahipliği uyuştumcu patronluğundan bahseder gibi tanımladın da.”</p>

    <p class="calibre5">“Yok, sadece...” Alix gerçekten de şaşkına dönmüştü. Bocaladığı her anda olduğu gibi kelimeler yine onu yüzüstü bırakmıştı.</p>

    <p class="calibre5">Jordan, “Ben gençlere en sommlu bir rahibim,” dedi ve Alix’in ellerine uzandı. Sonra da gülümsedi. “Beni hatırlamadın, öyle değil mi?”</p>

    <p class="calibre5">“O sensin!” Lanet olsun! Bunu düşünmüştü. Şimdi de içinden, keşke önce ben sorsaydım, diyordu.</p>

    <p class="calibre5">“Jackson İlkokulu’ndaki altıncı sınıfı hatırladın mı? Biraz vaktimi aldı ama sonunda seni ben de hatırladım.”</p>

    <p class="calibre5">“Senin olabileceğini düşünmüştüm... Buna hâlâ inanamıyorum.” Alix’in aklı ilkokula gitti. Jordan’a dikkatle bakarken gözlerini kıstı. “Aynı sınıfta olduğumuzu hatırlıyor musun?”</p>

    <p class="calibre5">Jordan gülümseyerek, “Senin Jimmy Burkhart’ın yanında oturduğunu hatırlıyorum,” dedi.</p>

    <p class="calibre5">Alix Jimmy’yi çok iyi hatırlıyordu. O zamanlar Jimmy’yi dövüp burnunu kanatmış ve bu yüzden müdürün odasını ziyaret etmek zomnda kalmıştı. Jimmy, Jordan Turner Ta evlenmek istediği için onunla dalga geçmişti. Alix gibi altıncı sınıfta okuyan kızların yarısı papazın oğluyla sevgili olmaya can atıyordu. Anlaşılan Jordan babasının izinden gidip rahip olmuştu. Alix bunu tahmin etmeliydi.</p>

    <p class="calibre5">“Senin için hazırladığım sevgililer günü kartı hâlâ duruyor.”</p>

    <p class="calibre5">Alix gözlerini ona dikti. Kaderin ona oyunlar oynadığı yılla ilgili anılar üzerine üzerine geliyordu. Annesi, babasını o zamanlar öldürmeye çalışmıştı.</p>

    <p class="calibre5">“Okula getirdim ama sen çoktan gitmiştin. Bir daha da dönmedin.”</p>

    <p class="calibre5">Alix bir şey söylemedi. Altıncı sınıftaki sevgililer günü partisinden önceki gece annesi babasını vurmuştu. İkisi de acayip sarhoş olmuş ve her zamanki gibi kavga etmeye başlamışlardı. Polis arabaları ve bir de ambulans gelmişti. Annesi kelepçelenip götürülmüş, akrabaları olmadığı için de Alix ile ağabeyi bakıcı ailelere verilmişti. O gece son derece üzücü olaylar yaşanmış, Alix’in aile hayatı sona ermişti. Annesi hapse gönderilmiş, babası da hastaneden taburcu olur olmaz uzaklara gidip çocuklarından kopmuştu. Çok geçmeden Tom’la birlikte yetimhanelerin yolunu tutmuştu. Alix yaşanan onca şeyden sonra Jackson İlkokulu’na hiç dönmemiş, Jordan’ın söylediği sevgililer günü kartını alamamıştı.</p>

    <p class="calibre5">Daha da öne eğilen Jordan, “Tekrar altıncı sınıftaki sevgilim olur musun?” dedi.</p>

    <p class="calibre5">Alix neredeyse kahkaha atacaktı. Tabii, neden olmasın. İki ayyaşın kızı ile bir papazın oğlu çok güzel bir çift olurdu. Alix nedense bu ilişkinin fazla sürmeyeceğini düşünüyordu.</p>
  </div>
</body>
</html>
