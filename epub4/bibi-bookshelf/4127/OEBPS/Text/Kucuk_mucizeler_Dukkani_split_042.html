<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Küçük Mucizeler Dükkanı</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="calibre1">
    <h1 class="calibre9" id="calibre_toc_42">42</h1>

    <p class="calibre5">ALIX TOWNSEND</p>

    <p class="calibre5">Çarşamba sabahı Laurel, Alix’e, “Jordan’dan hoşlanıyorsun, öyle değil mi?” diye sordu. Alix işe gitmeye hazırlanıyordu.</p>

    <p class="calibre5">Hoşlanmak mı? Bu kelime hislerini açıklamaya yetmezdi. “Öyle sanırım.”</p>

    <p class="calibre5">“Ona güveniyor musun?”</p>

    <p class="calibre5">Alix önce başını salladı, sonra da omuz silkti. “Elbette.” Aniden şüphelenmeye başladı. “Güvenmememi gerektiren bir şey mi var?”</p>

    <p class="calibre5">“Yok.”</p>

    <p class="calibre5">“O zaman neden soruyorsun bunu?”</p>

    <p class="calibre5">“Bilmem... Galiba benim hatamdan ders alıp almadığından emin olmak istedim. Bana John’un işe yaramaz bin olduğunu söylemiştin. Ama seni dinlemedim. Bak şimdi ne haldeyim.” Üzüntüsü sözlerine yansıyordu.</p>

    <p class="calibre5">Alix, Laurel’e bakınca sadece günlerinin çoğunu televizyonun karşısında oturarak geçiren, tel tel sarı saçları olan aşırı kilolu bir kız görüyordu, ama Laurel kiranın ona düşen kısmını ödediği sürece bunlar Alix’in umurunda değildi. Kız son zamanlarda girdiği iki işten de ayrılmıştı. Şimdi de kuru temizlemecide çalışıyordu. Kreşte çalışmaya bir ay bile dayanamamış, oradan nefret ettiğini itiraf etmişti.</p>

    <p class="calibre5">“Jordan’la o fiyakalı restoranda nelerden konuştunuz bakayım?”</p>

    <p class="calibre5">Laurel aniden Jordan konusuyla ilgilenmeye başlamıştı. Alix, “Bilmem, konuştuk işte bir şeyler,” dedi.</p>

    <p class="calibre5">“Nasıl şeyler?”</p>

    <p class="calibre5">“Durduk yere bu merak da nereden çıktı böyle?” Alix ev arkadaşıyla konuşmaya başlamasına şaşırsa da, bu konuya girmeyi istemiyordu.</p>

    <p class="calibre5">“Bir rahiple insan ne konuşur ki?”</p>

    <p class="calibre5">“Jordan’ı ilkokuldan tanıyorum. O da sıradan biri işte.” Jordan birkaç kez normal insanlar gibi olduğunu göstermişti. Aralarındaki tutku ve adamın tavırları bunun kanıtıydı. Şimdiye kadar her şey sakince gitmişti ama Alix, Jordan’ın da onun kadar arzularına kulak verdiğini biliyordu. Kilise için çalışan biri olabilirdi ama o da özünde bir erkekti.</p>

    <p class="calibre5">Laurel yine ısrar edip, “Bana neler konuştuğunuzu söyle,” dedi. Ağlayacak gibi duruyordu. Alix, Laurel’in lafı neden bu kadar uzattığını bilmiyordu.</p>

    <p class="calibre5">“Ona bir gün şef olmayı ya da kendi yemek şirketimi kurmak istediğimi söyledim. İyi bir aşçılık okuluna gidebileceğimden falan konuştuk. Gerçi böyle bir şeyin olacağım çok da sanmıyorum ya, neyse.” Bu, konuşmalarının ufak bir kısmıydı. Jordan insanları saklandıkları yerlerden çıkarmayı ve kendilerini evrenin merkeziymiş gibi hissetmelerini sağlayabiliyordu.</p>

    <p class="calibre5">“Şef mi olmak istiyorsun?”</p>

    <p class="calibre5">Alix omuz silkti. Bunun onunla bir yıldır birlikte kalan Laurel’i şaşırtmaması gerekirdi. Evde gerçekten yemek pişiren tek kişi oydu. Laurel mutfağı dondurmalarla, tost ekmekleriyle ve patates cipleriyle doldurmaktan başka bir şey bilmiyordu. Alix ikisinin de arkadaşlıklarını ilerletmeye vakit ayırmadıklarını fark etti. Son zamanlara kadar ne Laurel’e ne de başka birilerine umutlarından ve hayallerinden bahsetmişti. Örgü kursundaki kadınlarla arasında bir bağ olduğunu hissetse de çok fazla arkadaşı yoktu.</p>

    <p class="calibre5">O işe yaramaz adamdan ayrıldıktan sonra Laurel vaktinin çoğunu tek başına geçirmeye başlamıştı. Kızın kendi haline acıması Alix’i sinir ediyordu. Zaten o ilişkinin bitmiş olmasını büyük bir kayıp olarak görmüyordu. Laurel’in ise bunun tam aksini hissettiği fazlasıyla belli oluyordu.</p>

    <p class="calibre5">Laurel, “Annenin durumunu biliyor mu?” diye sordu.</p>

    <p class="calibre5">Alix annesinin Purdy’de hapiste yattığını Laurel’e boş bulunduğu bir anda söylemişti. “Biliyor.” Aslında Jordan onunla ilgili çoğu şeyi biliyordu. Alix ilişkilerinin hoş olmayan sürprizlerden etkilenmesini istemiyordu. Dolayısıyla Jordan, Alix’in annesinin babasını öldürmeye çalıştığı için hapse atıldığından da haberdardı.</p>

    <p class="calibre5">“Anneni hiç düşünüyor musun?”</p>

    <p class="calibre5">“Arada sırada.” Alix bu soruların hafiften sinir bozucu olmaya başladığını düşünüyordu ama son zamanlarda morali fazlasıyla bozulan Laurel’le muhabbete de devam etmek istiyordu.</p>

    <p class="calibre5">“Onu seviyor musun?”</p>

    <p class="calibre5">“Annemi mi?” Bu soru Alix’in kalbinin derinliklerine inmesini gerektiriyordu. Laurel’e karşı dürüst olmaya kararlıydı. Ona dürüstçe davranırsa belki Laurel de aynı şeyi yapardı. “Sanırım seviyorum. Ondan çok da haber alamıyorum. Mektup yazdığında benden para ya da sigara ister, o kadar. Ne halimi sorar ne de neler yaptığımı. Ona ihtiyacım yok.” Alix bunu çok sıradan bir şekilde söylemişti. Annesine gerçekten de ihtiyaç duymadığının anlaşılmasını istiyor gibiydi. “Sadece bir gün onun gibi biri olmaktan korkuyorum.”</p>

    <p class="calibre5">Laurel kendinden çok emin bir tavırla, “Sen öyle olmazsın,” dedi. “O durumlara düşmeyecek kadar güçlü bir kızsın.”</p>

    <p class="calibre5">Alix kendini güçlü biri olarak görmüyordu ama Laurel’in böyle düşünmesine sevinmişti.</p>

    <p class="calibre5">Laurel fısıldayarak, “Hiç kimsenin, canını, John’un benim canımı yaktığı gibi yakmasına izin verme,” dedi.</p>

    <p class="calibre5">Alix bininci kez, “Aş artık şu adamı,” dedi. Laurel’in ona sürekli kötü davranan John’u unutamamasına anlam veremiyordu. Özellikle de aylardır o adamı görmemiş olmasına rağmen hâlâ bu durumda olmasına akıl sır erdiremiyordu.</p>

    <p class="calibre5">Laurel uzaklara baktı.</p>

    <p class="calibre5">Alix, “Daha çok dışarı çıkmalısın,” dedi.</p>

    <p class="calibre5">Ev arkadaşı mutsuzca iç çekti. “Hiç kimsenin beni bu kadar şişman görmesini istemiyorum.”</p>

    <p class="calibre5">“O zaman yemek yemeyi kes.”</p>

    <p class="calibre5">“Söylemesi kolay tabii.”</p>

    <p class="calibre5">“En azından her gün biraz yürü. Otobüse bineceğine, gideceğin yere yürüyerek git. Azıcık yürüyüş yapmanın ne kadar çok yağ yaktığını bir bilsen...”</p>

    <p class="calibre5">“Senin hiç kilo vermen gerekmemiştir ki! Ne de olsa vücudun mükemmel.”</p>

    <p class="calibre5">Alix ev arkadaşının onu böyle gördüğünü fark etmemişti ama vücudu hiç de mükemmel sayılmazdı.</p>

    <p class="calibre5">“Jordan’la evlenecek misin?”</p>

    <p class="calibre5">Alix bu soruyu gülerek geçiştirdi. Dışarı çıkmadan önce çantasını aldı. Kapıyı açmadan önce duraksadı. “Bana bugün dışarı çıkacağına söz ver. Burada oturup üzülmenin sana hiç faydası yok.”</p>

    <p class="calibre5">“Tamam.”</p>

    <p class="calibre5">Alix tam dışarıya adım atmışken Laurel onu durdurdu. “Alix, teşekkür ederim.”</p>

    <p class="calibre5">“Neden?”</p>

    <p class="calibre5">Laurel bu soruyu hiç beklemiyordu. “Şey... arkadaşım olduğun için.”</p>

    <p class="calibre5">“Rica ederim.”</p>

    <p class="calibre5">Laurel’in ona teşekkür etmesi Alix’e garip gelmişti ama film dükkânına doğru yola çıkarken bu lafın üzerinde fazla durmadı. Laurel olmadan dükkânda canı sıkılıyor, son zamanlarda arkadaşıyla konuşmadığı için kendini suçlu hissediyordu. İyi bir arkadaş olduğunu ona gösterememişti. Ama Laurel yaptıklarıyla onun canını epey sıkmış, o da mümkün olduğunca ev arkadaşından uzak durmaya özen göstermişti. Ne zaman onunla konuşmaya çalışsa Laurel’in ters tavırlarıyla karşılaşmıştı. Arkadaşı tek teselliyi dondurmada buluyordu. Alix onu iradesiz biri olarak görüyordu. Ama artık ona karşı önyargılı olduğunu fark etmişti. Haftalar sonra ilk defa bu sabah konuşmuşlardı. Ona artık daha çok sempati duyuyordu.</p>

    <p class="calibre5">Alix öğle arasında Laurel’i dışarı çıkarma umuduyla eve gitti. Belki de onunla birlikte yürüyeceğini söylerse Laurel biraz yürüyüş yapardı. Ama Laurel’in evde olmadığını fark etti. Arkadaşının iş saatlerini bilmiyordu. Ya işteydi ya da Alix’in önerisini dikkate almıştı.</p>

    <p class="calibre5">Laurel’in bir ihtimal yürüyüşe çıkmış olabileceğini düşünen Alix, Blossom Sokağı’ndan aşağı yürümeye başladı. Onunla karşılaşacağını umut ediyordu. Ancak Laurel’i bulduğunda arkadaşının yalnız olmadığını gördü.</p>

    <p class="calibre5">Jordan da onunla birlikteydi.</p>

    <p class="calibre5">Kilisenin avlusundaki kuytu bir yerde bir banka oturmuşlardı. Başları birbirine yakındı ve konuşuyor gibiydiler.</p>

    <p class="calibre5">Alix ilk başta arkadaşına bayağı kızdı. Sonra da içini kıskançlık kapladı. Laurel, Jordan’la ilgili onca soruyu adamın nasıl biri olduğunu öğrenmek ve onu Alix’in elinden almak için sormuştu demek. Alix yanlarına gidip, Laurel’e erkek arkadaşına sulandığı için bağırıp çağırmak istiyordu. Arkadaşının durumunu anlamaya çalışıp ona yardım etmek isteyince başına bunlar gelmişti.</p>

    <p class="calibre5">Sonra da ev arkadaşının gözyaşlarına boğulduğunu, yüzünü ellerinin arasına gömdüğünü ve öne doğru eğildiğini gördü. Jordan ellerini kızın sırtına koydu. Alix konuşulanları duyamayacak kadar uzakta olmasına rağmen dua okuduklarını düşünmeye başladı.</p>

    <p class="calibre5">Jordan Ta ilgili sevdiği şeylerden biri de buydu. Ona anlatamayacağı hiçbir şey yok gibiydi. Jordan gerçekten de insanları önemsiyor, onları huzura kavuşturmaya çalışıyordu. Alix’in onu kıskanmak gibi bir niyeti yoktu. Aynı şekilde Jordan’dan şüphelenmesini gerektiren bir şey de yoktu. Adam bir kez olsun ona yalan söylememiş, arkadaşlıklarından faydalanmaya çalışmamıştı.</p>

    <p class="calibre5">Bir ara birlikteyken güvenden bahsetmişlerdi. Pederin kızıyla ilgili olaydan sonra Jordan, Alix’ten ona güvenmesini istemişti. Alix bunu o anda kabullenmiş olsa da, şimdi karşısında gördüğü manzaraya anlam veremiyordu. Sözünü tutmaya kararlı olduğu için oralardan uzaklaşıp işe döndü.</p>

    <p class="calibre5">Dükkânı kapatmak üzereyken Jordan içeri girdi. “İşin bitince birer kahve içelim mi?”</p>

    <p class="calibre5">“Tabii.” Alix ona kızgın da olsa bu teklife sevinmişti.</p>

    <p class="calibre5">Jordan, Annie’nin Kafesi’nde buluşmak istemiş, Alix de bunu kabul etmişti. Alix kafeye girdiğinde Jordan bir masaya geçmişti. Kahveleri de hazırdı.</p>

    <p class="calibre5">Jordan, “Günün nasıl geçti?” diye sordu.</p>

    <p class="calibre5">“Fena değildi. Seninki?” Alix daha önce kendisine verdiği onca söze rağmen ona ters ters baktı. Jordan’ın Laurel’le neden konuştuğunu öğrenmek istiyordu.</p>

    <p class="calibre5">Jordan ona hemen cevap vermedi. “Aklından bir şey mi geçiyor?”</p>

    <p class="calibre5">“Geçmesi mi gerekiyor?” Alix işi şakaya vurmaya çalıştı ama sonradan Jordan’a haksızlık ettiğini fark etti. Kupasını iki eliyle tutup üzerinden buharlar çıkan kahvesine baktı. “Seni Laurel’le gördüm.”</p>

    <p class="calibre5">Jordan bir açıklamada bulunmadı. “Gördüklerin seni rahatsız mı etti?”</p>

    <p class="calibre5">Alix omuz silkti. “İlk başta etti ama sonradan düşününce... Sen bilirsin. Sonuçta senin sahibin değilim.”</p>

    <p class="calibre5">“Kısmen haklı sayılırsın.”</p>

    <p class="calibre5">“Nasıl yani?”</p>

    <p class="calibre5">Jordan, Alix’in eline uzandı, elini dudaklarına götürdü, sonra da avucunun içine bir öpücük kondurdu. “Sen benim kalbimin sahibisin.”</p>

    <p class="calibre5">Başka birisi söylese bu sözler Alix’e çok itici gelebilirdi. Ama Jordan’ın dudaklarının arasından çıkınca, Alix dünyanın en güzel sözlerini duymuş gibi oldu. “Laurel’le neler konuştuğunuzu bana söyleyecek misin?”</p>

    <p class="calibre5">Jordan bir an tereddüt etti ve sonra da başını iki yana salladı. “Hayır. Sen bana güvenecek misin?”</p>

    <p class="calibre5">Alix uzunca bir süre ona baktı. Tüm içgüdüleri ona öğrenebildiği kadar şeyi öğrenmesini söylüyordu. Ama aynı zamanda da Jordan’a inanmak istiyordu. En sonunda gülümseyip başını salladı.</p>

    <p class="calibre5">Doğru kararı vermiş olmayı diliyordu. Çünkü Jordan ona ihanet ederse hayatının en büyük darbesini yemiş olurdu.</p>
  </div>
</body>
</html>
