<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Küçük Mucizeler Dükkanı</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="calibre1">
    <h1 class="calibre9" id="calibre_toc_23">23</h1>

    <p class="calibre5">JACQUELINE DONOVAN</p>

    <p class="calibre5">Jacqueline tüm gününü planlamıştı. Saat dokuzda manikür-pedikürcü gidecek, arkadaşlarıyla öğle yemeği yiyecek, kendini alışverişe verecek, sonra da birkaç ufak tefek işini halledip evine dönecekti. Salı günleri onun için haftanın en yoğun günüydü. Bunu kasten yapıyordu. Sürekli bir şeylerle meşgul olmak, kocasının geceyi başka bir kadınla geçirdiğini unutmasını sağlıyordu.</p>

    <p class="calibre5">Alışveriş merkezinde gezinirken, bu gerçeğe sırtını döndüğü için kendini ödüllendiriyordu. Yine de bunları düşündükçe dişlerini sıkmaktan alamıyordu kendini.</p>

    <p class="calibre5">Tam da güzellik salonuna gitmeye hazırlanırken telefon çaldı. Bir anlığına telefona cevap vermemenin daha iyi olacağını düşündü ama sonra numaranın Reese’nin cebine ait olduğunu fark etti. Gönülsüzce ahizeyi kaldırdı.</p>

    <p class="calibre5">Kocası telaşlı bir havayla, “Yardımına ihtiyacım var,” dedi. “Toplantıdayım ama çantamı evde unutmuşum.”</p>

    <p class="calibre5">“Getirmemi ister misin?” Bu, manikür-pedikür randevusuna geç kalacağı anlamına geliyordu ama Reese gerçekten gerekli olmasa ondan böyle bir şey istemezdi. Adamın kazandığı paraları fazlasıyla harcamayı planladığı için en azından ona yardımcı olabilirdi.</p>

    <p class="calibre5">“Getirir misin, Jacquie? Ben gelip alabilirdim ama o zaman çok geç kalırım.”</p>

    <p class="calibre5">“Hemen çıkıyorum.”</p>

    <p class="calibre5">Reese çantasının çalışma odasındaki masanın yanında olduğunu söyledi. Jacqueline içeri girip bakındığında çantayı tam da Reese’nin söylediği yerde buldu. Bu oda evin kocasına ait bölümündeydi ve Jacqueline buraya sadece birkaç sefer girmişti. Bir an durdu, parmaklarını kızıl kahverengi raflara özenle dizilmiş kitapların üzerinde gezdirdi. Reese nadiren puro içerdi ama kaliteli tütün ve deri kokusu evin diğer kısımlarına göre burada daha baskındı.</p>

    <p class="calibre5">Nostaljik duygular ve açıklamakta zorluk çektiği bir özlem Jacqueline’i kendine esir etti. Bir şekilde ellerinden kaçırdıkları aşkı anımsayınca yüreğinde bir burukluk hissetti.</p>

    <p class="calibre5">Birlikteliklerinin ilk yıllarındaki aşkı hatırlamıştı... Kabullenmek istemese de artık iki yabancı olduklarını anlamıştı. Yağmurdan sırılsıklam olmuş mont giymiş gibi üzerine bir ağırlığın çöktüğünü hissetti.</p>

    <p class="calibre5">Ne zaman ya da neden bu hale geldiklerini tam olarak anlamak mümkün değildi. Reese’nin salı akşamları ziyaret ettiği metresi birbirlerinden uzaklaşmalarının sebebi değil, sonucuydu. Ortaya bir metres çıktığında onlar çoktan yollarını ayırmaya başlamış, yıllar geçtikçe Jacqueline ile Reese yavaş yavaş o yakınlığı kaybetmişti. İkisinin de bunda suçu vardı. Reese çok inatçıydı. Jacqueline’in de ondan aşağı kalır yanı yoktu.</p>

    <p class="calibre5">Evlilikleri yıkıma uğramıştı. Artık hayat yoldaşından çok ev arkadaşına, aşıktan çok birbirini tanıyan iki insana dönüşmüşlerdi. Bu, başka birçok çiftin de başına gelmişti. Arkadaşları onu böyle şeylerin olacağı konusunda uyarmış, kendi başlarına gelenleri kimi zaman üstü kapalı söylemiş, kimi zaman da açık açık anlatmıştı. Bunlar hissettiği o kaybın acısını azaltmıyordu yine de. Düşüncelerini bir kenara bırakıp kocasının çantasına uzandı ve çabucak garaja gitti.</p>

    <p class="calibre5">Doğrudan Blossom Sokağı’na giderken arabasından güzellik salonunu aradı. Park yeri bulmak hâlâ sıkıntılı olsa da binaların onarımı çok iyi gidiyordu. Aniden Reese’nin ona arabasını nereye bırakması gerektiğini söylemediğini fark etti.</p>

    <p class="calibre5">Kocasına ulaşmaya çalıştı ama adamın telefonu kapalıydı. İki sefer sokağın etrafında dolandı ama bir yer bulamadı. Ayrıca sokak diğer arabaların yanına park edilemeyecek kadar dardı. On dakikasını bir sonuca varmadan harcayan Jacqueline, en sonunda arabasını tuhafiyenin arkasındaki ara sokağa çekti. Pahalı bir arabanın rahatça bırakılabileceği bir yer değildi ve Lydia da onları bu konuda uyarmıştı. Ancak Jacqueline’in başka seçeneği yoktu. Yol dar ve karanlıktı.</p>

    <p class="calibre5">Jacqueline arabasını çabucak kilitlerken ister istemez ürperdi.</p>

    <p class="calibre5">Şantiyeye vardığında Reese’yi ortalıkta göremedi. Ama ofise çıkar çıkmaz onu proje müdürü karşıladı. Jacqueline, Reese’nin bu genç adamdan bahsettiğini hatırlasa da adamın adını hatırlamıyordu. Uzun süredir kocasının elemanlarının adını aklında tutmuyordu.</p>

    <p class="calibre5">Genç görünümlü adam, “Teşekkürler,” dedi. “Reese çantasını unuttuğuna çok üzüldü.”</p>

    <p class="calibre5">Jacqueline, “Sorun değil,” diye söylenip dışarı çıktıktan sonra inşaat demirlerinin üzerinde dikkatle yürüdü.</p>

    <p class="calibre5">Homurdanarak sokağın karşısına geçti ve oradan da aşağı doğru gidip ara sokağa yöneldi. Ne yazık ki tuhafiyenin açılmasına daha yirmi dakika vardı; yoksa doğrudan oraya gidecekti. Karanlık sokağa girdiğinde kızgınlığı daha da arttı. Evliliğinin sorunlarla dolu olmasının sebebini anlamaya başlıyordu. Kocası onu karşılamak yerine yardımcısını göndermişti. Adam, Jacqueline’in planlarını onun için bozmasını umursamıyor gibiydi. Bir dahaki sefere onun için kılını kıpırdatmayacaktı.</p>

    <p class="calibre5">Halinden hiç de hoşnut olmayan Jacqueline, sokağın yarısını geçmişti. Tam da bu sırada bir şeyler içinin ürpermesine sebep oldu. Durup, etrafına bakındı. Hiçbir şey yoktu. Rahatladı ve aptallık ettiği için kendine kızdı. Güneş daha yeni yeni binalara vuruyordu. Bu yüzden sokak serin ve biraz da karanlıktı. Jacqueline iki adım daha atıp durdu, içinin ürpertisi daha da artmıştı.</p>

    <p class="calibre5">Aklı ona oyun oynuyor olmalıydı. Son zamanlarda çok sık polisiye dizi izliyordu. Korkusu dinmek bilmiyor, geçen her an daha da şiddetleniyordu. Ama arabasına ulaşmak zorundaydı. Başka ne yapabilirdi ki? Ya öyle yapacak ya da tüm sabahı bulunduğu yerde kıpırdamadan geçirecekti.</p>

    <p class="calibre5">Mercedes’ine ulaşmasına beş metreden az bir mesafe kalmışken gölgelerin altından iki adam çıktı. Karanlıktan dolayı tam olarak görünmüyor, Jacqueline’in hemen önünde duruyorlardı. Tehditkâr bir havaları vardı. Jacqueline adamların yüzlerini görmese de alaycı seslerini duyabiliyordu. Adamların sokakta yaşayan pis ve serseri tipler olduğundan emindi.</p>

    <p class="calibre5">Adamlardan biri, “Aman da kimleri görüyoruz?” deyip Jacqueline’in önünü kesti.</p>

    <p class="calibre5">Jacqueline’in sırtından terler boşaldı. İçgüdüleri ona kaçmasını söylüyor ama bacaklarının onu yarı yolda bırakacağından korkuyordu. Topuklu ayakkabılarıyla bu adamlardan kaçma şansı yoktu.</p>

    <p class="calibre5">“Nazikçe yolumdan çekilin,” dedi ve cesur davrandığı için kendisiyle gurur duydu.</p>

    <p class="calibre5">Adamlardan uzun olan, “Nazikçe mi?” dedi. İnce sesi sokakta yankılanan adam sağ kolunu havaya kaldırıp parmağıyla Jacqueline’i gösterdi. “Kendimize hakiki bir hanım bulmuşuz.”</p>

    <p class="calibre5">“Sosyetik olsa gerek.”</p>

    <p class="calibre5">“Parası da çoktur bunun.”</p>

    <p class="calibre5">“Kaltak, bize paralarını ver.”</p>

    <p class="calibre5">Jacqueline yan tarafında tuttuğu çantasına daha da sıkı sarıldı. “Ne cüretle benimle böyle konuşursunuz.”</p>

    <p class="calibre5">“Cüretkârız işte ne yapalım? Haksız mıyım, Larry?” Diğer adam, “Sus,” diye bağırdı. Arkadaşının adını söylemesine sinir olduğu anlaşılıyordu. Adam bir sustalı çıkarıp Jacqueline’in önünde salladı.</p>

    <p class="calibre5">Jacqueline sakin kalma konusunda kararlı olsa da nefesini tuttu. Bıçak sokağı hafifçe aydınlatan ışığın altında parlıyordu.</p>

    <p class="calibre5">Adam, Jacqueline’in hiç itiraz etmeden çantasını vermesini beklercesine kolunu uzattı. Jacqueline de bunun bir istek değil emir olduğunu fark etti. Onlara karşı koyduğu anda şiddete maruz kalabilirdi.</p>

    <p class="calibre5">Farkında olmasa da ünlü bir tasarımcının elinden çıkan çantasını yere düşürmüştü.</p>

    <p class="calibre5">Jacqueline’in arkasından gelen kaba bir kadın sesi, “Senin yerinde olsam ona el sürmezdim,” dedi. “Sen şartlı tahliye edilmemiş miydin, Ralph? Yeniden hapse tıkıldığını görmek hoş olmaz.”</p>

    <p class="calibre5">Gelen sesin Alix Townsend’e ait olduğunu anlaması biraz vaktini aldı. Onun suça bulaşmış, işe yaramaz bir rockçı olarak gördüğü Alix, kendi hayatını tehlikeye atıp onu kurtarmaya gelmişti.</p>

    <p class="calibre5">Larry, “Sen karışma,” dedi. Dişlerini sıkmış halde iki kadına bakıyordu.</p>

    <p class="calibre5">Öne doğru çıkan Alix, “Özür dilerim, beyler, ama bu bayan benim çok iyi bir arkadaşımdır,” dedi.</p>

    <p class="calibre5">Jacqueline yerinden kımıldayamıyordu. Hareket edemeyeceğinden emindi. Nefes alıp vermesi bile yavaşlamıştı.</p>

    <p class="calibre5">Larry çantaya baktı. “Onu sen mi istiyorsun?” diye söylendi. Bıçağını daha sıkıca tutup havaya kaldırdı.</p>

    <p class="calibre5">Hemen ardından bir metal sesi geldi ama Jacqueline bu sesin neye ait olduğunu anlayamadı. Sonradan neler olduğunu fark etti; Alix’in de bir sustalısı vardı.</p>

    <p class="calibre5">“istiyorlarsa paraları alabilirler,” diyen Jacqueline çantasındakileri umursamıyordu. Tek isteği başlarına kötü bir şey gelmeden buradan çıkıp gitmekti.</p>

    <p class="calibre5">Alix adamlar onlara doğru yürümeye başlarken, “Hayır alamazlar,” diye bağırdı. “Tuhafiyeye doğru gidelim.”</p>

    <p class="calibre5">“Olmaz.” Jacqueline nereden geldiğini bilmediği bir cesaretle çantasını kapıp sertçe iki adama fırlattı. Üzerinde Gucci yazan çantaya yedi yüz dolar vermişti, ama çantası ona yeteri kadar hizmet etmişti. Çanta Ralph adlı kısa boylu adamın kafasına sertçe çarpmış, adam da aldığı darbeyle inlemişti.</p>

    <p class="calibre5">Dükkânın arka kapısında duran Lydia, “Orada neler oluyor?” diye bağırdı.</p>

    <p class="calibre5">Jacqueline çığlık atarak, “Polisi ara,” dedi. Yaşadığı panik sesine de yansımıştı.</p>

    <p class="calibre5">Alix öne doğru eğildi. Kollarını ileri doğru uzatmış, sol elindeki bıçağı sıkıca tutmuştu. Adamlar iki kadına ve Lydia’nın saniyeler önce önünde durduğu kapıya baktı. Sonra da birbirlerine bakıp koşarak Jacqueline ile Alix’in yanından geçtiler.</p>

    <p class="calibre5">Adamlar kaybolur kaybolmaz Jacqueline titremeye başladı. Titreme ellerinden başlayıp kollarına ve bacaklarına geçti. Dizleri bir anda yüzlerce yıl yaşlanmış gibi yitirmişti gücünü.</p>

    <p class="calibre5">Alix, “İyi misin?” dedi.</p>

    <p class="calibre5">Jacqueline başını iki yana salladı.</p>

    <p class="calibre5">Lydia, “Polis geliyor,” diye seslendi. Alix kolunu Jacqueline’in beline atıp kadını Lydia’nın dükkânının arka kapısına kadar götürdü.</p>

    <p class="calibre5">Örgü örmeyi öğrendikleri masa Jacqueline’e kilometrelerce uzaktaymış gibi geliyordu. Sonunda masaya ulaşınca tam anlamıyla sandalyeye yığıldı.</p>

    <p class="calibre5">“Öl... öldürülebilirdim.” O adamların gözlerindeki bakışı görmüştü. Alix gelmese Tanrı bilir ona neler yaparlardı?</p>

    <p class="calibre5">Nefes nefese kalmış halde, “Alix, hayatımı kurtardın,” dedi. Jacqueline o anda onun hakkında düşündüğü tüm kötü düşünceleri geri almayı istedi. Alix’in saçını hangi renge boyadığını önemsemiyordu artık, çünkü o aklının ucundan dahi geçmeyecek bir kaderin ellerinden almıştı onu.</p>

    <p class="calibre5">Alix yanma oturduğunda Jacqueline onun da deli gibi titrediğini fark etti. O iki adamla karşılaştığında çok cesur bir duruş sergilemiş olsa bile korkmuştu o da.</p>

    <p class="calibre5">Dışarıdan siren sesleri gelince Lydia polisleri karşılamak için dükkânın önüne geçti. Birkaç dakika sonra iki polis içeriye girdi.</p>

    <p class="calibre5">Üçü birden konuşmaya başladı. Jacqueline durumu kendisinin açıklaması gerektiğini düşünüyordu. Sonuçta saldırıya uğrayan oydu. Konuşmaya devam etti ve diğerlerinin sesini bastıracak kadar yüksek sesle konuştu.</p>

    <p class="calibre5">Polislerden biri elim havaya kaldırıp, “Teker teker anlatın, bayanlar,” dedi. Adam gençti ve temiz yüzlüydü. Jacqueline’e oğlunu hatırlatmıştı. Paul annesinin başına gelenleri öğrenince çılgına dönecekti.</p>

    <p class="calibre5">Polis öncelikle Jacqueline’le konuşmaya başladı. Onunla konuşması bittikten sonra Alix’e ve en sonunda da Lydia’ya birkaç soru sordu. Üçü de adamları ufak tefek farklılıklarla olsa da netçe tarif etti. Alix konuşmak istemiyor gibiydi. İlk başta adamların adını söylemedi ama o unutmuş gibi yapsa da Jacqueline adamların adını çok iyi hatırlıyordu.</p>

    <p class="calibre5">Eşkalleri alman ve adları öğrenilen o iki serserinin yakalanması çok vakit almayacak gibiydi. Jacqueline çoktan adamlardan şikayetçi olmaya karar vermişti. Konuştuğu onca süre boyunca Gucci çantasını iki eliyle sıkıca tutmuştu.</p>

    <p class="calibre5">Jacqueline’e ve sonra da Alix’e bakan polis, “Siz birbiriniz tanıyor musunuz?” diye sordu.</p>

    <p class="calibre5">Jacqueline, “Elbette tanıyoruz,” dedi. “Birlikte örgü kursuna gidiyoruz.”</p>

    <p class="calibre5">Alix, “Hı hı,” dedi. Yüzünü adama doğru çevirdi. Ona meydan okuyor gibiydi. “Arkadaşız.”</p>

    <p class="calibre5">Jacqueline, “Tanrı bilir beni ne gibi bir beladan kurtardı,” dedi.</p>

    <p class="calibre5">Polis başını iki yana salladı. “Çantanızı karşı koymadan vermeniz daha akıllıca bir davranış olurdu.”</p>

    <p class="calibre5">Jacqueline adamın haklı olduğunu biliyordu. Bu tür durumlarda yapılması gerekenin çantayı bırakıp kaçmak olduğu söylenirdi hep.</p>

    <p class="calibre5">Polisler gider gitmez Jacqueline, karşısında oturan Alix’e baktı. “Sana nasıl teşekkür edeceğimi bilmiyorum.”</p>

    <p class="calibre5">“Bana borçlusun artık.”</p>

    <p class="calibre5">Jacqueline başını salladı. Alix’in o sokağa girme sebebinden hâlâ emin değildi. Polis de aynı şeyi sorunca Alix, Jacqueline’in sokağa girdiğini gördüğünü, oranın güvenli bir yer olmadığını düşündüğünü ve bu yüzden arkadaşının peşinden gittiğini söylemişti. Jacqueline, Alix’in bu kararma ömrünün sonuna kadar şükredecekti.</p>

    <p class="calibre5">Şimdilik kaygılandığı tek şey, Alix’e borçlanmış olmasıydı. Ondan karşılık olarak ne beklediğini tahmin etmekte zorluk çekiyordu.</p>
  </div>
</body>
</html>
