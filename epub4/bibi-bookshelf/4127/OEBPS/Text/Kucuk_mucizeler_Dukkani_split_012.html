<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Küçük Mucizeler Dükkanı</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="calibre1">
    <h1 class="calibre9" id="calibre_toc_12">12</h1>

    <p class="calibre5">ALIX TOWNSEND</p>

    <p class="calibre5">Laurel, Alix’e borçluydu. Bu yüzden Jordan Turner salı akşamı içeri girince Alix işlerini Laure'le bırakmıştı. Jordan’ın dışarıya çıkmaya hazırlandığını görür görmez çaktırmadan kapının önüne çıkıp mola vermiş gibi yaptı. Sigara yakarken elleri titriyordu. Sırtım binaya yasladı, sigaradan bir nefes çekti ve nikotinin onu sakinleştireceğini umdu.</p>

    <p class="calibre5">Kapı açılıp Jordan dışarı adım atınca ona seslendi.</p>

    <p class="calibre5">“Selam.”</p>

    <p class="calibre5">Jordan omzunun üzerinden baktı. “Selam. Nasılsın?”</p>

    <p class="calibre5">“İyiyim. İçeri girdiğini görmedim. Hâlâ istiyor musun bilmiyorum ama Matrix'i senin için ayırdım.”</p>

    <p class="calibre5">“Öyle mi? Teşekkürler."</p>

    <p class="calibre5">“Önemli değil.” Alix sigara paketini Jordan’a uzattı.</p>

    <p class="calibre5">“Teşekkürler.”</p>

    <p class="calibre5">Jordan’ın sigara içmediğini tahmin etmeliydi. Yaktığı sigaranın ucuna baktı. “Azaltmaya çalışıyorum. Bunlar düşük nikotinli sigaralar, ama yine de bir gün beni felç edecekler.”</p>

    <p class="calibre5">Jordan, Alix’in bu sözlerine kıkır kıkır güldü. Alix’in içini mutluluk dolu sıcak bir his kapladı.</p>

    <p class="calibre5">Jordan, “Seni mahallede görüyorum,” dedi.</p>

    <p class="calibre5">“Alix Townsend. A-L-l-X.” Alix elini uzattı ve Jordan’la tokalaştı. Adam adını söylemeye fırsat bulamadan, “Sen de Jordan Turner’sın,” dedi. “Dosyalarımızda ehliyetinin fotokopisi var. Beşinci Cadde’de oturuyorsun, öyle değil mi?” Alix’in ona ilgi gösterdiğini gizlemek gibi bir derdi yoktu. Bu adamla aynı adı taşıyan çocuğu anımsadı ama aradan yıllar geçmişti. İlkokuldaki Jordan düzgün bir çocuktu ve Alix ondan hoşlanmıştı. Ancak olanlar ona başka bir zamanda ve başka bir mekânda yaşanmış gibi geliyordu.</p>

    <p class="calibre5">“Aynen öyle.”</p>

    <p class="calibre5">Bir zamanlar tanıdığı o çocuk bu olabilir miydi? Adamı baştan aşağı süzdü. Böyle bir şeyin olup olamayacağını merak ediyordu. Sinirlerini yatıştırmak için sigarasından derin bir nefes çekti.</p>

    <p class="calibre5">Bu Jordan’ın o Jordan olmadığına karar verdi. Zaten hatırladıkları da hayal meyal anılardan ibaretti. Bu yüzden tam olarak emin olamıyordu. Ona bunları sorma cesaretini gösterebilirdi ama Jordan çoktan konuşmaya başlamıştı.</p>

    <p class="calibre5">“Buradan çok uzakta çalışmıyorum.”</p>

    <p class="calibre5">Demek filmleri birçok kişi gibi işten çıkıp evine giderken kiralıyordu.</p>

    <p class="calibre5">Alix sıradan bir havayla, “Kiraladıkları filmlere bakarak insanlar hakkında birçok şey öğreniyorum,” dedi. Sigarasını kaldırıma atıp kaba botlarının ucuyla ezdi.</p>

    <p class="calibre5">“Gerçekten mi?”</p>

    <p class="calibre5">“Senin hakkında neler öğrendiğimi bilmek ister misin?” Film tercihlerine bakarak karakter analizi yapmak, Alix’in erkeklerle muhabbeti ilerletmek için kullandığı taktiklerden biriydi. Ama bu taktiği kullanacağı fırsatlarla çok sık karşılaşmıyordu.</p>

    <p class="calibre5">Jordan gülümsedi, Alix gülünce daha da belirgin olan sevimliliğinden fazlasıyla etkilendiğini fark etti. Laurel, Alix’in Jordan gibi sıradan bir adamda ne bulduğunu anlayamazdı. Bunu arkadaşına anlatamazdı da. Porno seyreden bir adamın sevgilisi böyle şeyleri hayatta anlayamazdı.</p>

    <p class="calibre5">Jordan da Alix gibi duvara yaslandı. “O zaman öğrendiklerini anlat hadi.”</p>

    <p class="calibre5">Havaya giren Alix kendini ifade etmekte zorlandı. Bocaladı ve ne söyleyeceğini bilemedi. Daha da kötüsü ağzını açamadı. Kendini küçük düşmüş hissediyordu. Durumu telafi etmek için sonunda ellerini hafifçe kaldırıp, “Havalısın,” dedi.</p>

    <p class="calibre5">Jordan, “Havalı mı?” dedi. “Kaliteli filmler seçtiğimi mi söylemek istiyorsun?”</p>

    <p class="calibre5">“Evet.” Alix kaldırıma yığılarak yok olup gitmeyi istiyordu.</p>

    <p class="calibre5">“Teşekkürler.”</p>

    <p class="calibre5">Alix’in yüzü kıpkırmızı olmuştu. Hırçın bir havayla, “İşimin başına dönmeliyim,” dedi ve tek bir söz daha söylemeden koşar adımlarla dükkâna girdi.</p>

    <p class="calibre5">Bunlar da yetmezmiş gibi içeri girince onu bekleyen Laurel’le karşılaştı. Ev arkadaşı, Alix içeri girer girmez heyecanla, “Nasıl geçti?” dedi.</p>

    <p class="calibre5">Alix ona ters ters baktı.</p>

    <p class="calibre5">Laurel ellerini havaya kaldırdı. “O kadar kötü mü?”</p>

    <p class="calibre5">Alix’in midesi bulanıyor, anne babasının kavga etmeye başladığı sıralarda hissettiği bulantıyı hissediyordu. O acı verici duygular, başlarına gelen tüm kötülüklerin sorumlusu oymuş gibi bedenine kök söktürüyordu. Jordan o tanıdığı çocuk olabilirdi ama bunu soracak vakti olmamıştı. Özellikle de kaçıp gittikten sonra hiç soramazdı.</p>

    <p class="calibre5">Ona bakan Laurel, “İyi misin?” diye sordu.</p>

    <p class="calibre5">Alix bu soruyu duymazdan geldi ve dükkânın arka tarafındaki personel tuvaletine yöneldi. Tuvalet berbattı. Alix tuvaletin en son ne zaman temizlendiğini tahmin etmek bile istemiyordu. Klozetin etrafı sapsarı olmuştu. Bunu ilk defa şimdi fark etmesini ise komik buluyordu.</p>

    <p class="calibre5">Lavabonun önünde duran Alix aynaya baktı. Peşine takılan seslerin yabancısı değildi. Ona duymayı istemediği şeyleri bağırarak söyleyen bu çirkin, olumsuz seslerden bıkmıştı. Yüzüne bakıp pis pis sırıtıyorlar, ona bitik bir insan olduğunu söylüyorlardı. Ne yaparsa yapsın, ne kadar çaba sarf ederse etsin başarılı olamıyordu. Lanetlenmişti. Bu onun kaderiydi. Asla asgari ücretten fazlasını kazanamamış, hiç sevilmemiş, normal insanların elinin altında olan telefon ve bulaşık makinesi gibi eşyaların bulunduğu bir eve sahip olamamıştı.</p>

    <p class="calibre5">Elleriyle yüzünü kapatan Alix, gözlerini yumup acınası halinin yarattığı iç karartıcı duygulara teslim oldu. Omuzlarına binen ve onu daha derinlere gömen bu dayanılmaz ağırlığı hissedebiliyordu. Bu karamsarlıktan kurtulmaya, aklından geçen çirkin seslere aldırış etmemeye çalışsa da yenik düşmüştü.</p>

    <p class="calibre5">Annesinin ona söylediği iğrenç laflar kulaklarında çınlıyordu. Öğretmeninin aşağılayıcı laflarını duyabiliyordu. Tam da bu sırada on iki yıl önce hissettiği kadar kuvvetli bir aşağılanma hissinin etkisinde kaldı. Canını yakan tüm sözleri geçmişe gömmeyi istiyor ama o laflar aklında yankılanmaya devam ediyordu. Kendini bir türlü toparlayamıyor, tuvaletin zeminine yığılacak gibi oluyordu.</p>

    <p class="calibre5">Kapının sesiyle irkildi ve başını sesin geldiği tarafa çevirdi.</p>

    <p class="calibre5">“Alix, orada mısın?”</p>

    <p class="calibre5">Lanet olsun, Laurel. “Ne var?”</p>

    <p class="calibre5">“Geri geldi?”</p>

    <p class="calibre5">“Kim?”</p>

    <p class="calibre5">“Az önce konuştuğun adam. Adını bilmiyorum.”</p>

    <p class="calibre5">Alix altdudağım ısırdı. “Sen ilgilen.”</p>

    <p class="calibre5">“Ama seni istiyor?”</p>

    <p class="calibre5">Alix kaşlarını çatıp, “Neden?” diye sordu.</p>

    <p class="calibre5">Alix’in laflarına gıcık olan Laurel, “Bilmiyorum,” dedi. “Bir de adamın aklını mı okumam gerekiyordu?”</p>

    <p class="calibre5">“Birazdan gelirim.” Alix doğruldu. Jordan’ı göreceği için kendini toparladı. Elleriyle saçlarını düzeltti. Onu neden çağırdığını merak ediyordu.</p>

    <p class="calibre5">Yüzü kıpkırmızı olduğu için soğuk suyla yüzünü yıkadı. Makyajının bozulup bozulmadığı umurunda değildi.</p>

    <p class="calibre5">Sonunda dışarıya çıkıp Jordan’la yüzleşme cesareti bulmuştu ama aradan ne kadar vaktin geçtiğini bilmiyordu.</p>

    <p class="calibre5">Jordan tezgâhın önünde onu bekliyordu. Alix tezgâha yaklaşırken adam gülümsedi.</p>

    <p class="calibre5">Alix adamın yüzünden işini yarıda bırakmak zorunda kaldığına kızmış gibi sert bir tavırla, “Beni görmek istemişsin,” dedi. Onu gördüğüne mutlu olduğunu belli etmek istemiyordu. Zaten mutlu da olmamıştı. Kendini küçük düşürmesinin üzerinden daha dakikalar geçmemişken, bir kez daha aynı şeyi yapmayı istemiyordu. En azından bu kadar erken olmazdı.</p>

    <p class="calibre5">“Matrix 'i ayırdığını söylemiştin?”</p>

    <p class="calibre5">Alix’in içi rahatladı. “Ah, evet, neredeyse unutuyordum. Şuraya koymuştum.” Alix adamın yanından tezgâhın arkasına geçip filmi koyduğu yere uzandı.</p>

    <p class="calibre5">“Sana ne kadar teşekkür etsem az.”</p>

    <p class="calibre5">Alix bilgisayar ekranına bakıyormuş gibi yaparken, “Önemli değil,” dedi. Kiralama ücretini hesapladı ve Jordan’ dan kredi kartını istedi. Adam ücreti ödedikten sonra Alix filmi koruyucu plastik kabına yerleştirdi. Onu da bir poşete koyup tezgâhın üzerinden Jordan’a uzattı. “Bu hafta mikrodalga mısırlarında indirim var.”</p>

    <p class="calibre5">“Teşekkürler, ama geçenlerde Costco’ya gittiğimde koca bir paket almıştım. Sanırım bana on yıl yetecek kadar mısırım var.”</p>

    <p class="calibre5">Alix dirseklerini tezgâha dayadı. Kendini biraz tuhaf hissediyordu. Utangaç bir hali vardı. Ne söyleyeceğini ya da ne soracağını bilmiyordu. Jordan Tumer’a altıncı sınıftan bahsetse, onunla muhabbet kurmanın yolunu arıyormuş gibi görünebilirdi. “Senin için ayırmamı istediğin başka film var mı?” Bu çok da parlak bir soru gibi görünmüyordu ama en azından mantıklıydı.</p>

    <p class="calibre5">Jordan omuz silkti. “Şu an aklıma gelmiyor ama gerekirse haber veririm.”</p>

    <p class="calibre5">“Tamam.”</p>

    <p class="calibre5">Başını sallayan Jordan dükkândan ayrıldı. Cam kapı kapanır kapanmaz Laurel Alix’in yanma geldi. “Ne istiyormuş?”</p>

    <p class="calibre5">“Film tabii ki. Başka ne olabilir ki?”</p>

    <p class="calibre5">“Neden her geldiğinde seni soruyor?”</p>

    <p class="calibre5">Alix yaşananları ayrıntılarıyla Laurel’e anlatmayı hiç istemiyordu. “Ben nereden bileyim?”</p>

    <p class="calibre5">“Tamam canım, kızmana gerek yok.”</p>

    <p class="calibre5">Kapı yeniden açıldı ve Jordan kafasını içeri uzattı. Alix onu bir kez daha gördüğüne çok şaşırdı.</p>

    <p class="calibre5">“Alix, kaçta paydoz ediyorsun?”</p>

    <p class="calibre5">Alix bu soruya hemen cevap veremeyecek kadar şaşırmıştı. “On birde. Haftada üç gün dükkânı ben kapatıyorum.” “Yarın da dükkânı sen mi kapatacaksın?”</p>

    <p class="calibre5">“Hayır. Çarşamba günleri saat dokuza kadar buradayım.”</p>

    <p class="calibre5">“Peki benimle bir kahve içmek ister misin?”</p>

    <p class="calibre5">“Şey...” Alix adamın gerçekten de ona çıkma teklif etmesine inanmakta güçlük çekiyordu. Çok da önemli bir şey değilmiş gibi, “Olabilir,” dedi.</p>

    <p class="calibre5">“Çok güzel. O zaman görüşürüz.” Jordan el sallayıp gitti.</p>

    <p class="calibre5">Alix’in içini bir mutluluk kapladı. Aklındaki hiçbir sorun, onun sevinçten havalara uçmasına engel olamazdı.</p>
  </div>
</body>
</html>
