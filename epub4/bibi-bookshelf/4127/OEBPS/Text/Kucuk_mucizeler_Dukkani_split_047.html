<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Küçük Mucizeler Dükkanı</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="calibre1">
    <h1 class="calibre9" id="calibre_toc_47">47</h1>

    <p class="calibre5">CAROL GIRARD</p>

    <p class="calibre5">Telefonun kulakları sağır eden sesi, Carol’u derin uykusundan uyandırdı. Doug arkasına dönüp saate baktı. Carol da saatin dört olduğunu gördü. Acil bir durum olmadıkça hiç kimse bu saatte onlara telefon açmazdı. Carol’un aklından bin türlü şey geçti.</p>

    <p class="calibre5">Kocası ahizeye uzandı. Uykulu bir sesle, “Alo,” dedi. Carol telefondaki sesi duyamıyordu. Yanlış numara olduğunu düşündü. Ama Doug, “Evet, burada,” deyince şaşırdı. “Kim demiştiniz?”</p>

    <p class="calibre5">Doug hemen ardından eliyle ahizenin alt tarafını kapattı. “Alix Townsend diye birini tanıyor musun?”</p>

    <p class="calibre5">Carol başını salladı. “Ne istediğini söyledi mi?”</p>

    <p class="calibre5">“Hayır. Sadece seni hemen görmek istediğini söylüyor. Aşağıdaymış.”</p>

    <p class="calibre5">Carol tereddüt etti.</p>

    <p class="calibre5">“Yukarı çıkmasını söyleyeyim mi?</p>

    <p class="calibre5">Alix gecenin bir yarısında kapısına kadar gelmişse önemli bir şey olmalıydı. “Söyle, gelsin.”</p>

    <p class="calibre5">“Emin misin?”</p>

    <p class="calibre5">Carol, “Benimle bir şeyler konuşacak herhalde,” dedi.</p>

    <p class="calibre5">“Bu saatte mi?”</p>

    <p class="calibre5">Carol kocasının yanağını öptü. “Evet, hayatım.”</p>

    <p class="calibre5">Üzerindeki battaniyeyi kenara çeken Carol, yatağının ucundaki geceliğine uzandı. “Senin kalkmana gerek yok.” Alix’in onunla tek başına görüşmeye ve çok önemli bir konuda dertleşmeye geldiğini düşünüyordu. Kendi haline bakınca ona çok da yardımcı olamayacağına ama en azından onu dinlemesi gerektiğine karar verdi.</p>

    <p class="calibre5">Yatak odasından çıkarken kapısı koridora açılan çocuk odasının önünden geçti. Bon Macy’nin elemanları sabah gelip her şeyi götürecek; beşikle, dolaplarla ve halıyla birlikte Carol’un bebek hayali de gidecekti. Katlandığı onca şeyden, yaşadığı hayal kırıklıklarından ve acılardan sonra hayallerinden vazgeçmenin kolay olmayacağını biliyordu, ama bebek macerası evliliklerini mahvediyordu. Doug haklıydı. Artık durmanın vakti gelmişti. Yine de canı yanıyor, acısı hiç dinmiyordu.</p>

    <p class="calibre5">Kapı tıklatıldı. Carol ayakları çıplak halde fayans kaplı girişe yürüyüp kapıyı açtı. Kucağındaki bebeği sallayan Alix’i görünce nefesi kesildi.</p>

    <p class="calibre5">Bebeği Carol’a doğru uzatan Alix, “Al,” dedi. “Bu bebeğin anneye ihtiyacı var.”</p>

    <p class="calibre5">Carol, Alix’in kucağına koyduğu bebeğe baktı. Nutku tutulmuştu. Ne düşüneceğini bilemez halde başını kaldırıp Alix’e baktı. Neler söyleyebileceğini hiç ama hiç bilmiyordu. Alix, “Onu ben doğurttum,” dedi.</p>

    <p class="calibre5">“Kimin...?” Carol ancak bu kadarını söyleyebilmişti. “Ev arkadaşım ondan kurtulmamı istedi. Ben almazsam bebeği çöpe atacaktı. Bu bebeğin bir anneye ve babaya, onu sevecek kişilere ihtiyacı var.”</p>

    <p class="calibre5">Carol rüya gördüğünü düşünüyordu. Böyle bir şey olamazdı. Aklına gelen tek şey, kocasına seslenmekti. Ama sesi boğuk çıktı. Kocasının onu duymadığını düşünürken Doug yatak odasından çıkıp geldi. Üzerinde sadece pijamasının altı vardı.</p>

    <p class="calibre5">Alix, “Merhaba,” dedi. Carol’a kızın sesi bir değişik gelmişti. “Ben Alix.”</p>

    <p class="calibre5">Carol, “Alix bize bebek getirmiş,” dedi. Gözlerine yaşlar dolmuştu.</p>

    <p class="calibre5">Doug bir ona bir de bebeğe baktı. O da Carol gibi ne yapacağını bilmiyordu. Ama kısa zamanda kendini toparladı. “En iyisi oturup bir konuşalım.”</p>

    <p class="calibre5">Alix, “Her şey yasal,” dedi. “Laurel’e her şeyi yazdırıp imzalattım.” Alix cebine uzandı ve katladığı kâğıdı Doug’a uzattı. “Laurel’in hastaneye gitmesi gerekiyordu. Hastaneye varınca işin içine polis de karışacak. Ama bunlarla sizin ilgilenebileceğinizi düşündüm. Sonuç olarak bebek sizin elinizde.”</p>

    <p class="calibre5">Carol, “Kahve yapsak iyi olur,” dedi. Kafası çok doluydu ve neler olduğunu anlamakta zorluk çekiyordu. Bildiği tek şey, yeni doğmuş bir bebeği kucağında tuttuğuydu.</p>

    <p class="calibre5">Doug, “Ben suyu koyarım,” dedi. Carol da gülümseyip başını salladı. Uyuyan bebeğe baktı. Annesinin bu güzel bebeği çöpe atmayı istediğini düşününce kalbine bir ağrı saplandı. Birisinin böyle bir şeyi aklına getirebilmesine dahi anlam veremiyordu.</p>

    <p class="calibre5">Alix, “Hiç elbisesi yok,” dedi. “Onu yıkayıp battaniyeye sardım ama altını bağlayacak bez yoktu.”</p>

    <p class="calibre5">Carol, “Ben onu giydiririm,” dedi. Hayalleri gerçekleşmişti. Bebeği çocuk odasına götürdü, beşiğe koydu ve özenle battaniyeden çıkardı. Sonra da çekmecedeki tek kullanımlık bebek bezlerinden birine uzandı.</p>

    <p class="calibre5">Birkaç saat sonra bu çekmeceleri boşaltması gerekecekti. Gelip tüm eşyaları götüreceklerdi ama şimdi böyle bir şeye gerek kalmadığı için Tanrı’ya şükrediyordu. Nazikçe bebeğin altını silip bezi bağladı. Sonra da ona minicik bir tişört giydirdi. İşi bitince bebeği yumuşak ama kalın bir bezle kundakladı.</p>

    <p class="calibre5">Bebek ağlar gibi oldu. Carol da yıkayıp tertemiz hale getirdiği bir biberonu eline aldı. Bu bebeğin onun oğlu olduğuna inanmaya cesaret edemiyordu. Alix sırf ona yardımcı olacağını bildiği için getirmişti onu.</p>

    <p class="calibre5">Oturma odasına geri döndüğünde, “Doğalı kaç saat oldu?” diye sordu.</p>

    <p class="calibre5">Alix koluna baktı ama saatini takmayı unutmuştu. “Yaklaşık bir saat.”</p>

    <p class="calibre5">“Buraya nasıl geldiniz?”</p>

    <p class="calibre5">“Bizi Jordan getirdi. Sonra da Laurel’i hastaneye götürmeye gitti.”</p>

    <p class="calibre5">Alix, Carol’u takip edip mutfağa, Doug’ın yanma gitti. Kahvenin hazır olmasını beklerken, “Bebeğin kamını doyurmalıyız,” dedi. Hiçbir şey söylemeden bebeği Doug’a verdi. Sonra da dolapların birinden bir kutu bebek maması çıkardı.</p>

    <p class="calibre5">Biberonu doldurdu ve mikrodalgaya koyup ısıttı. Mamayı iyice çalkaladıktan sonra bileğine damlatıp sıcaklığını kontrol etti. Sonra da bebeği kucağına aldı. Biberonu hemen emmeye başlayan bebek, öz annesinin kollarındaymış gibi huzurluydu.</p>

    <p class="calibre5">Doug, “Tamam, şimdi konuşalım,” dedi. Carol ile Alix’e oturma odasını gösterdikten sonra arkalarından kahve tepsisini taşıdı. Carol televizyon koltuğuna oturup bebeğin saçlarını okşadı. Bebek ufacık parmaklarıyla elini tutunca neredeyse gözyaşlarına boğulacaktı. O benim, diye haykırmak istiyordu. Aynı anda hem ruhunun tatmin olduğunu hissediyor hem de hiç olmadığı kadar korkuyordu.</p>

    <p class="calibre5">Alix gururla, “Onu dünyaya ben getirttim,” dedi. “Laurel onu istemiyordu. Ben de onu sevecek birilerini tanıdığımı söyledim.” Duraksadı. Carol’un bir cevap vermesini bekliyordu.</p>

    <p class="calibre5">Doug, Carol’un yerine konuşup, “Bu, yasal olamaz,” dedi. Kafası karışmış gibiydi. “Ben böyle bir şeyin olacağı-</p>

    <p class="calibre5">“Ama bebek sizde. Artık sizin sayılır.”</p>

    <p class="calibre5">“Biliyorum ama...”</p>

    <p class="calibre5">“Laurel bebeği istemediğini belirten bir yazı yazıp imzaladı.” Alix ilk defa yaptığı şeyden şüphe duymaya başlamıştı. “Bebeği isteyeceğinizi düşünmüştüm.”</p>

    <p class="calibre5">Carol, “Ben istiyorum,” dedi. Onun da tıpkı Doug gibi endişeleri vardı, ama bu bebek kucağını ve içindeki boşluğu doldurmuştu. Onu bırakmayacaktı! Bu bebeği de yitirebileceği korkusuna kapılmamaya çalıştı. “Doug?” deyip kocasına döndü. Gözleri gereken her şeyin yapılması için ona yalvarıyordu.</p>

    <p class="calibre5">Doug öne doğru eğildi. Dirseklerini dizlerine koydu. Çenesini de ellerine yasladı.</p>

    <p class="calibre5">Carol, “Bu bebeği istiyor musun, istemiyor musun?” dedi. “Ben istiyorum. Sorgusuz sualsiz onu yanıma alacağım, seveceğim ve büyüteceğim. Ama senin de bunu istediğinden emin olmalıyım.”</p>

    <p class="calibre5">Kocası gözlerinin içine baktı. Carol, Doug’ın endişeli olduğunu görebiliyordu. “Onu elimizde tutup tutamayacağımızı bilmiyorum, Carol. Dediğim gibi bu yaptığımız yasal olmayabilir. Annesi hiç tanımadığı kişilere bebeğini öylece veremez.”</p>

    <p class="calibre5">Carol bunların neye mal olacağını, ne kadar fedakârlık yapılması gerektiğini önemsemiyordu. Bu bebeği o yetiştirecekti. Tam da tüm umutlarından vazgeçmek üzereyken bir mucize gerçekleşmişti. Ne olursa olsun bu mucizeyi kabul edecekti.</p>

    <p class="calibre5">“Öncelikle bir avukatla konuşmalıyız.” Doug’ın karar verdiği belli oluyordu. “Alix’in dediği gibi, Laurel hastaneye gidince polis de durumdan haberdar olur. Durumu, Laurel başından beri çocuğunu bize vermek istemiş gibi göstermeliyiz.”</p>

    <p class="calibre5">Carol kocasının kararlılığını görünce mutluluktan ağladı. Gözyaşları içinde, “Oğlumuz oldu,” dedi.</p>

    <p class="calibre5">Doug, “Daha değil,” dedi. “Ama kısa zaman sonra olacak.” Sorumluluğu üstlenen Doug ayağa kalktı. “Bana birkaç dakika müsaade edin. Üzerimi giyinip birkaç yere telefon edeyim. Alix sonra sen de benimle geleceksin.”</p>

    <p class="calibre5">Doug yatak odasına gitti.</p>

    <p class="calibre5">Carol biberonu kenara bırakıp bebeği omzuna yasladı. Alix’in sırtını sıvazlarken, “Sana nasıl teşekkür edebilirim?” dedi.</p>

    <p class="calibre5">Alix üzerinde kahve dolu cam demlik ile üç tane fincan olan tepsiyi gösterdi. “Bir bardak kahve fena olmaz. Kendime bir bardak doldurabilir miyim?”</p>

    <p class="calibre5">“Elbette...”</p>

    <p class="calibre5">“Sen de ister misin?”</p>

    <p class="calibre5">Carol başını iki yana salladı. Alix kendine kahve doldurup üzerine krema eklerken, “Bunu fark etmediğime hâlâ inanamıyorum,” diye mırıldandı. Kahvesini yudumladı. “Laurel’den bahsediyorum.” Düşüncelere dalmıştı. “Hamile olduğu aklımın ucundan geçmedi.”</p>

    <p class="calibre5">Carol bebeği korumak istercesine sıkıca tutmuş, sırtını okşuyordu. Bebek onunla birlikte güvende olacak, sevilecekti. En önemlisi de onu isteyen kişilerin yanında yetişecekti.</p>

    <p class="calibre5">“Laurel eskiden de şişman olduğu için ben de kilo aldığını düşündüm.”</p>

    <p class="calibre5">“Peki ya babası?”</p>

    <p class="calibre5">“İkinci el araba satan bir adam. Film dükkânına gelip hep porno kiralıyordu. Ondan zaten hiç hoşlanmamıştım. Ama yakışıklı sayılır.”</p>

    <p class="calibre5">“Peki Laurel?”</p>

    <p class="calibre5">Alix omuz silkti. “O da fena biri değil. Hayatı darmadağın olmuş, dünyaya kızgın biri. Bebeği görünce değişeceğini düşünmüştüm ama maalesef yanılmışım.”</p>

    <p class="calibre5">Doug geri geldi. “Arkadaşın bebeğin annesini hangi hastaneye götürecekti?”</p>

    <p class="calibre5">“İsveç Hastanesi’ne. Hâlâ seninle gelmemi istiyor musun?”</p>

    <p class="calibre5">Doug başını salladı. “Larry’yi aradım.” Larry aile dostlarıydı. Ayrıca Doug’in çalıştığı sigorta şirketinde avukatlık yapıyordu. “Bebeğin annesinin yanma gitmemi ve onu hastaneden aramamı istedi.”</p>

    <p class="calibre5">Carol, “Ben ne yapayım?” diye sordu.</p>

    <p class="calibre5">“Şimdilik burada kalıp bebeğe bak. Ben en kısa zamanda geri geleceğim.”</p>

    <p class="calibre5">“Tamam.” Carol bu bebeğe ne kadar süre bakacağını bilmiyordu ama onunla geçirdiği her anın tadını çıkaracaktı.</p>

    <p class="calibre5">Dakikalar sonra Doug ve Alix kapıdan çıkıp gitti. Carol da özenle hazırladığı çocuk odasına geçti. İçerideki her eşya umudun ve sevincin göstergesi olmuş, ama aynı zamanda çektiği acıların da sembolü haline gelmişti.</p>

    <p class="calibre5">Sallanan sandalyeye oturan Carol, bebeği göğsüne bastırıp ona ninniler söyledi. Dünyaya gelişi ani ve korku verici olmuştu ama artık güvendeydi. Doug her şeyi ayarlarsa mutlu bir ailede yetişecekti.</p>

    <p class="calibre5">Carol sakince ileri geri sallanırken zamanın nasıl geçtiğini anlamadı. Bir ya da iki saattir aynı yerde duruyordu. Ama bunun bir önemi yoktu. İçini saran mutluluk tarif edilemezdi.</p>

    <p class="calibre5">Bebek uyanıp ağladı. Carol altını değiştirdikten sonra ona bir daha mama verdi. Bebek yeniden uyudu. Carol onu beşiğe yatırdı, eğildi ve elini bebeğin küçücük sırtına koydu.</p>

    <p class="calibre5">Doug saat sekiz gibi eve döndü. Yanında Alix yoktu. Hemen çocuk odasına girdi ve beklediği gibi Carol’un orada olduğunu gördü. Eşinin yanma gidip uyuyan bebeğe baktı. Sonra da Carol’u kendine doğru çekip sıkıca sardı.</p>

    <p class="calibre5">Carol, “Ne oldu?” diye sordu.</p>

    <p class="calibre5">Gözleri dolmuştu, sesi titriyordu. “Onu hastaneye götürüp kontrol ettirmemiz gerekiyor. Ama sanırım bir oğlumuz oldu. Laurel bebeği bize seve seve vereceğini söyledi. Hamileliğinin başından beri bunu planladığını görevlilere anlattı.”</p>

    <p class="calibre5">Carol’un gözlerinden yaşlar sel gibi aktı. Mutluluktan ağlıyordu. Birbirlerine sıkıca sarılmışlardı. Bebekleri olmuştu. Hayatın mucizesi ve onlara hediyesi, en beklenmedik zamanda en beklenmedik yerden gelmişti.</p>

    <p class="calibre5">O dükkâna adım attığı ilk günden beri bunun olacağını biliyordu. Bebek battaniyesi öreceğini öğrendiğinde bunun Tanrı’nın bir işareti olduğunu anlamıştı; Tanrı sözünde durmuştu.</p>
  </div>
</body>
</html>
