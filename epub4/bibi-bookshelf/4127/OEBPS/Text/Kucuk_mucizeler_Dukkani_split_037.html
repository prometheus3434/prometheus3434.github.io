<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Küçük Mucizeler Dükkanı</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="calibre1">
    <h1 class="calibre9" id="calibre_toc_37">37</h1>

    <p class="calibre5"><i>“Hayattaki birçok alanda olduğu 'gibi örgü örerken de başarılarımız kadar başarısızlıklarımızdan da ders alırız. ” -Parn Ailen</i></p>

    <p class="calibre5">LYDIA HOFFMAN</p>

    <p class="calibre5">Sanırım hayatımın sona erdiğini hissettiğimi söylemem, yaşadıklarımı biraz dramatize edıyormuşum gibi görünebilir. Yine de etrafımı saran steril alkol kokularının içinde, hastane yatağına uzanmış haldeyken kendimi tam da öyle hissediyordum. Hastanelerin kokusundan hep nefret etmişimdir. Benim gibi ömrünün çoğunu hastanelerde geçiren birinin bunlara şimdiye kadar alışmış olduğunu düşünüyor olabilirsiniz ama ben alışamadım. Çekilen röntgenler en büyük korkumu ortaya çıkardı. Beynimde başka bir tümör çıkmıştı. Şu anki halimde şükredebileceğim tek şey, bu seferki tümöre doktorların sinüslerimden girerek ulaşabilecek olmalarıydı. Kafatasımın bir kez daha delinmesine gerek kalmamıştı.</p>

    <p class="calibre5">Tümör alınmış, biyopsi tamamlanmıştı. Ne yazık ki sonuçlar belirsiz çıkmış, ikinci sefer test etmek için doku örneği gönderilmişti. Hastane dosyası benimki gibi kabarık olan birisiyle karşılaşınca işi şansa bırakmıyorlardı.</p>

    <p class="calibre5">Margaret’in gönderdiği karanfil buketi başucumda duruyor, beni her bakışımda mutlu ediyordu. Ablam bana ilk defa çiçek göndermişti. İlişkimiz düzeliyordu ama onun yanımda olduğunu hissettirmesi bile yaşadıklarımı atlatmama yetmezdi.</p>

    <p class="calibre5">Başıma gelecekleri çok iyi biliyordum ve buna katlanamıyordum. Aynı şeyleri bir kez daha yaşayamazdım. İçimdeki tüm sesler, bunların ne kadar büyük bir haksızlık olduğunu haykırmak istiyordu. Elinden bebeği alınmış küçük bir kız gibi yerinde zıplayıp durmak ve zırlamak istiyordum.</p>

    <p class="calibre5">Babam artık yanımda değildi, bana yardım edemezdi. Yaşadığım terk edilmişlik hissi çok ağırdı. Her ne kadar saçma da görülse öldüğü için babama kızıyordum. Çok kızgındım. Babama, Tanrı’ya, tüm dünyaya öfkeliydim.</p>

    <p class="calibre5">İki gün boyunca beni ameliyata hazırlamak için verilen ilaçlardan sonra uyumaktan kendimi alamadım. Kısa süreliğine bir kaçış yolu bulmuştum. Gözlerimi her kapayışımda Brad’in yüzünü görüyordum. Duyduğum tek şey onun sesiydi. Aklıma gelen tek şey son konuşmamızdı. Telefonda onu bir daha görmek istemediğimi söylemiştim. İlişkimize devam etmek istemediğimi çok açık bir şekilde dile getirmiştim.</p>

    <p class="calibre5">Brad tabii ki ona iyilik ettiğimi anlamamış; benimle tartışmaya, fikrimi değiştirmeye çalışmıştı. Ona söylediğim şeylerden pişmanım ama gerçekleri söyleyemezdim. Bu yüzden onunla artık ilgilenmediğime inanmasını sağlamıştım.</p>

    <p class="calibre5">Margaret, Brad’den ayrılmama çok sert bir şekilde karşı çıkmıştı. Ben de ona bu hayatın benim olduğunu ve kararlarımı ancak kendim verebileceğimi söylemiştim. Bunlar ablamı susturmaya yetmişti. Kızdığını anlamıştım ama onun ters tavırlarıyla başa çıkabilirdim. Ne de olsa tüm hayatım boyunca onunla bir şekilde anlaşmaya çalışmıştım.</p>

    <p class="calibre5">Kanserin geri dönmesinden dolayı beni suçladığını düşünmüyordum. Ablamın bu şekilde gösterdiği şefkat damlacığına minnettar olmaya çalışmıştım. Ona hastalık haberini verdiğimde ağırbaşlı davranmış ve durumuma ne kadar çok üzüldüğünü söylemişti.</p>

    <p class="calibre5">Düşüncelerimle onu yanıma çağırmış olmalıydım. Margaret kapının önünde duruyordu. “Gönderdiğim çiçekler gelmiş,” dedi. Huzursuz görünüyordu. Endişeli gözlerle etrafa bakındı. Hastabakıcılardan birinin onu kolundan tutup bir sedyeye yatıracağından, sonra da ameliyata götüreceğinden korkuyor gibiydi.</p>

    <p class="calibre5">“Çok güzel çiçekler göndermişsin,” dedim. “Teşekkür ederim.”</p>

    <p class="calibre5">Margaret, “Rica ederim,” dedi ve temkinli bir şekilde yatağıma yanaştı. “Tahliller nasıl gidiyor?”</p>

    <p class="calibre5">Söyleyecek bir şey olmadığı için omuz silktim. “Geçen seferki gibi.” ,</p>

    <p class="calibre5">Margaret’in kaşları havaya kalktı. “O kadar kötü mü?” Gerçekten de gülümsemeye çalıştım ama ancak yüzümü buruşturabilmiştim.</p>

    <p class="calibre5">“Annem de gelmek istedi ama...”</p>

    <p class="calibre5">Başımı salladım. Annem hastaneye neden yattığımı bilmiyordu. Ben de durumun böyle kalmasını istiyordum. Babamın ölümüyle ilgili olumlu tek bir şey varsa, o da öteki dünyaya çabuk göçmesiydi. Annem uzun süren hastalıklarla başa çıkmayı başaramıyordu.</p>

    <p class="calibre5">Margaret’in de anneme çektiğinden şüpheleniyordum. Ziyaretime gelmiş olması ise aramızdaki ilişkinin son birkaç ayda ne kadar çok geliştiğini gösteriyordu.</p>

    <p class="calibre5">Margaret rahatlar rahatlamaz refakatçılar için konulan sandalyeyi yatağımın kenarına çekti.</p>

    <p class="calibre5">“Gelmene çok sevindim,” dedim. “Seninle konuşmak istediğim birkaç konu vardı.”</p>

    <p class="calibre5">Margaret beni duymamış gibiydi. “Bence daha sonra konuşalım.”</p>

    <p class="calibre5">“Lütfen.” Sözlerim yetmese de ses tonum ona istediklerimi anlatmaya yetmişti.</p>

    <p class="calibre5">Margaret bana izin verdi ve derince iç çekti. “Peki, ne söyleyecektin?”</p>

    <p class="calibre5">“Dükkânıma ne olacağını düşünüyordum.”</p>

    <p class="calibre5">Margaret’in yüzünde acı dolu bir ifade belirdi. “O konuyu ben de düşündüm. Örgü örmediğimi biliyorsun ama işlerini seve seve idare ederim.”</p>

    <p class="calibre5">“Senden böyle bir şey isteyemem.” Ablamdan dükkânımı işletmesini istemek aklıma gelmemişti.</p>

    <p class="calibre5">“Önemli değil. Annemle birlikte işlere dönüşümlü olarak bakabiliriz.”</p>

    <p class="calibre5">Ablamın cömert tavrı beni gerçekten de etkilemişti. Hastaneye girdiğimden bu yana ilk defa boğazım düğümlenmiş, gözlerim dolmuştu. “Böyle bir şey yapmayı istediğine inanamıyorum.”</p>

    <p class="calibre5">Margaret şaşkınlık içinde baktı. “Sen benim kardeşimsin. Sana yardım etmek için her şeyi yaparım. Hatta...” Bir an tereddüt etti, derin bir nefes aldı ve omzunun üzerinden geriye baktı. “Bunları daha sonra konuşuruz, olur mu? Şimdilik hiçbir şey belli değil. Zamanı gelince gerekeni yaparız.”</p>

    <p class="calibre5">“Ama...”</p>

    <p class="calibre5">“Dur şimdi, başka bir ziyaretçin daha var.”</p>

    <p class="calibre5">Ablamla birlikte yeğenlerimden birinin geldiğini düşünüp meraklı gözlerle kapıya baktım. Aslında dükkânımın geleceğini hemen belirlemek istiyordum ama Doktor Wilson net bir açıklama yapana kadar beklemek bana da mantıklı geliyordu. Zamanında kanseri ikinci sefer yeneceğime de inanmamıştım; üçüncü seferde de boş hayaller kurmayacağımdan adım gibi emindim. Mücadele verme düşüncesi aklımın ucundan geçmiyordu. Kaderimi kabullenmeye hazırdım.</p>

    <p class="calibre5">Margaret’e de, anneme de, tedavi edilmektense ölmeyi istediğimi söyleyemezdim. Bir kez daha aynı şeyleri yaşayamayacağımı, kemoterapinin acısını çekemeyeceğimi hissediyordum. Yetişkin biriydim, kendi kararlarımı verebilirdim. Ve de kararımı vermiştim. Tedaviyi reddedecek, kanserin ilerlemesine göz yumacaktım. Bunları sadece Doktor Wilson ile konuşabilirdim. Onunla da ancak son tahlil sonuçları çıktıktan sonra görüşecektim.</p>

    <p class="calibre5">Margaret, “Bir dakika,” dedi. Sandalyeden kalkıp koridora çıktı.</p>

    <p class="calibre5">Geri döndüğünde şaşkınlıktan ne yapacağımı bilemedim. Yanında getirdiği kişi ne Julie ne de Hailey’ydi. Diğer ziyaretçim Brad’di. İçimdeki tüm sesler ona da, Margaret’e de git diye bağırmak istiyordu. Bunlara dayanamıyordum. Brad’in yüzündeki gergin ifadeyi görür görmez bir çocuk gibi ellerimle yüzümü kapattım ve sonra da gözyaşlarına boğuldum.</p>

    <p class="calibre5">Brad’in kollarını omuzlarımda hissettim. “Bana bunları söyleyebilirdin.”</p>

    <p class="calibre5">Ellerimi yüzümden çektim. Ona bakmayı da, onunla konuşmayı da istemiyordum. Hayatıma burnunu sokan ablama çok kızmıştım. “Nasıl yaparsın?” diye bağırdım. “Bunu bana nasıl yaparsın?”</p>

    <p class="calibre5">O da bağırarak, “Öyle mi?” dedi. Odada sesler yankılanıyordu.</p>

    <p class="calibre5">Brad bağrışmamızı kesip güçlü ve kararlı bir sesle konuşmaya başladı. “Keşke bana neler olduğunu anlatsaydın. En azından konuşurduk, Lydia.”</p>

    <p class="calibre5">“Git buradan!” Yüreğim parçalansa da Brad’in gözlerinin içine bakmak için başımı çevirdim.</p>

    <p class="calibre5">Brad başını iki yana salladı. “Özür dilerim ama gitmeyeceğim.”</p>

    <p class="calibre5">“Başka seçeneğin yok.”</p>

    <p class="calibre5">“Beni kendinden uzaklaştırmana izin vermeyeceğim.” “Anlamıyorsun, öyle değil mi?” diye bağırdım. Kelimeler boğazımda düğümleniyordu. “Benimle yaşayabileceğin bir gelecek yok.”</p>

    <p class="calibre5">Brad, gözleri titrerken ellerime uzandı. “Ama bugün var, yarın var, ondan sonraki günler var.”</p>

    <p class="calibre5">Çenemi yukarıya kaldırdım. Herkesin neden durumu daha da zorlaştırdığını anlayamıyordum.</p>

    <p class="calibre5">Margaret, “Lydia,” dedi. “Artık kendine acımaktan vazgeç de hayata tutun.”</p>

    <p class="calibre5">Zaten ablamdan da başka bir şey söylemesini beklemiyordum. Bu kâbusları gören o değildi. Haftalarca kemoterapi ve radyasyon tedavilerinin acısını çeken o değildi. Ablam kanser ufak bir sıyrıkmış gibi davranıyordu. Benden kanseri hemen atlatıp hayatıma dönmemi bekliyordu.</p>

    <p class="calibre5">Brad tüm içtenliğiyle bana bakıp, “Sana geleceğin neler getireceğini söyleyemem ama ne olursa olsun burada senin yanında olacağıma söz verebilirim.”</p>

    <p class="calibre5">Aynı lafları daha önce de başka bir adamdan, başka bir zamanda duymuştum. İki gün boyunca iğnelerin ve ilaçların saldırısına uğradıktan sonra tartışacak halde değildim. “Lütfen, git... Şimdi bunlarla uğraşamam.”</p>

    <p class="calibre5">Margaret ve Brad birbirine baktı. Bana inanmıyor gibiydiler. Aynı şekilde neler istediğimi ya da nelere ihtiyaç duyduğumu da önemsemiyorlardı. Bana başka bir seçenek bırakmadıkları için düğmeye basıp hemşireyi çağırdım.</p>

    <p class="calibre5">Diyafonun öteki tarafındaki ince ses, “Neye ihtiyacınız var?” dedi.</p>

    <p class="calibre5">“Huzura. Sessizliğe ihtiyacım var ama bu insanlar yanımdan gitmek istemiyor.”</p>

    <p class="calibre5">Margaret dudaklarını birbirine bastırdı ve yavaşça başını iki yana salladı. Brad’in çatık kaşlarından anladığım kadarıyla onu ancak kızgın bir hemşire odamdan çıkarabilirdi. Yatağa uzandım ve sırtımı ona döndüm.</p>

    <p class="calibre5">Brad, “Konuşmamız daha bitmedi,” dedi.</p>

    <p class="calibre5">Cevap vermedim. Ona söylemek istediğim her şeyi söylemiştim. Onun söyleyeceği hiçbir şey de fikrimi değiştiremezdi.</p>

    <p class="calibre5">Odaya doğru gelen ayak seslerini duydum.</p>

    <p class="calibre5">Margaret hemşireye, “Biz de tam çıkıyorduk,” dedi.</p>

    <p class="calibre5">Sırtımı dönüp ablamla Brad’in gidişini izlememek için kendimi zor tuttum.</p>

    <p class="calibre5">Belki de kanserden daha büyük sorunlarım vardı. Şu dünyada bana sevgisini göstermeye gelen iki kişiyi hayatımdan atmıştım.</p>
  </div>
</body>
</html>
