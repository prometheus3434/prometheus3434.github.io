<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Küçük Mucizeler Dükkanı</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="calibre1">
    <h1 class="calibre9" id="calibre_toc_7">7</h1>

    <p class="calibre5">CAROL GIRARD</p>

    <p class="calibre5">Perşembe akşamı yemek hazırlarken Carol’un morali yerindeydi. Doug her an kapıyı çalabilirdi ve Carol’un ona verecek bir sürü haberi vardı. Tavuk göğsünü ufak ufak doğramış, eti pişirmeden önce üzerine soya sosu dökerek marine etmiş ve Doug’ın en çok sevdiği şekilde sebzelerle kavurmuş tu.</p>

    <p class="calibre5">Carol, kapı açılıp kocası eve girince gülümsedi. Doug ceketini askılığa asarken, “Merhaba, hayatım,” dedi. Sonra da mutfağa, karısının yanına gitti. Carol hemen yüzünü kocasına çevirip hevesle dudaklarını onun dudaklarına götürdü. Uzunca süren ateşli öpüşmeleri Carol’un sevişmeyi ne kadar çok arzuladığını gösteriyordu.</p>

    <p class="calibre5">“Bu güzel karşılamayı neye borçluyuz?” diyen Doug, eşinin yüzünü görebilmek için arkasına doğru yaslandı ve ona dikkatlice baktı.</p>

    <p class="calibre5">“Günüm çok güzel geçti.”</p>

    <p class="calibre5">“Yaptıklarını anlat bakalım.” Doug ellerini Carol’un belinden çekip kadının mutfak masasına koyduğu mektupları incelemeye başladı.</p>

    <p class="calibre5">“Sen işe gittikten sonra salı günü bulduğum şu tuhafiyeye bir kez daha gittim. Bebek battaniyesi için şiş ve ip aldım. Lydia yarınki dersimize kadar bunları almama gerek olmadığını söyledi ama dayanamadım. Dur da sana fotoğrafını göstereyim. Çok şirin bir battaniye olacak!” Carol heyecanla diğer odaya gitti. Eline aldığı modelin fotoğrafı ve bir yumak kirli beyaz iple geri döndü. “Sence de mükemmel değil mi?”</p>

    <p class="calibre5">Doug, Carol’un bu kadar sıradan bir şey için fazlasıyla heyecanlanmasının normal olup olmadığını düşünürken gözlerini ipten ayırmadı.</p>

    <p class="calibre5">Carol, “Görmüyor musun?” dedi. “Doug, bebeğimiz olacak! Kendimden çok eminim. Bu sefer her şey farklı olacak. Birkaç gün öncesine kadar bu acıya daha fazla katlanamayacağımı düşünüyordum. Her şey üstüme üstüme geliyordu. Ama birden umutlandım. İçimde gerçek umutlar yeşerdi. Doug, hayatım, bebeğimiz olacak.”</p>

    <p class="calibre5">Carol sonunda heyecanının Doug’ı da canlandırdığını fark etti. Sesi titrerken tekrar, “Bebek,” dedi. Doug’ın eline uzanıp dümdüz olan kamına bastırdı.</p>

    <p class="calibre5">Doug’ın gözleri o arzu dolu gözlerle birleşti. Adam elindeki mektupları bırakıp kadını kollarıyla sardı. Öpüşmeleri çok tutkulu, çok ateşliydi. Birkaç dakika boyunca sürekli artan heyecandan sonra Doug hafifçe geri çekildi ve Carol’un altdudağım dişlerinin arasına aldı. Kocasının isteklerini ve arzularını çok iyi bilen Carol yavaşça kalçasını ileri geri sallayıp Doug’ın daha da çok tahrik olmasını sağladı. Kocasının kulağına umut verici sözler söylüyor, fısıldayarak şehvet dolu laflar sarf ediyordu.</p>

    <p class="calibre5">Doug hafifçe inleyip Carol’u tekrar öptü. “Böyle konuşunca bana neler yaptığını biliyorsun.”</p>

    <p class="calibre5">“Sen de bana neler yaptığını biliyorsun.”</p>

    <p class="calibre5">Birlikte sendeleye sendeleye oturma odasına doğru giderken Doug Carol’un bluzunu omuzlarına kadar indirdi. Kolları birbirine geçmiş halde kanepenin üzerine düştüler. Kıkır kıkır gülüyor, başladıkları işi bitirmeye can atıyorlardı.</p>

    <p class="calibre5">Doug kravatını çıkarıp gömleğinin düğmelerini açarken, “Böylesine çılgınca seviştiğimiz zamanları geçtik sanıyordum,” dedi.</p>

    <p class="calibre5">“Ne yani o zamanlara dönmek istemiyor musun?” “İstemez olur muyum?”</p>

    <p class="calibre5">Carol da aynı şeyleri istiyordu. Aniden başlayan bu macera, bir plana bağlanmış cinsel birleşmelerine çok ters düşüyordu. Bir zamanlar doğal ve içgüdüsel olan sevişmeleri artık tıpkı bir doktor randevusu gibi sıkıcı, rutin bir hal almıştı. Çocuk sahibi olmak için doğru zamanlamayı ayarlamaya, Carol’un yumurtlama günlerini tutturmaya odaklanmışlardı. Oysa şimdi yıllar sonra ilk defa sevişmeleri normal bir hal almış, onları özgürleştirmişti. Doug kumaş pantolonunu, Carol da üzerindeki geniş pantolonu çıkarınca Carol sırtı üstü koltuğa uzandı ve kocasını karşılamak için kollarını açtı.</p>

    <p class="calibre5">Doug, Carol’un üzerine uzandı ve bedenleri birbirine kenetlenirken Carol hissettiği şiddetli duygularla gözlerini yumdu. Sevişmenin aslında böyle olması gerekirdi. Carol bu heyecanın nasıl bir şey olduğunu neredeyse unutmuştu. Amaçları birbirlerini sevip umutlara yelken açmaktı. Birbirlerine duydukları ihtiyaçla sarhoş olmuşlardı.</p>

    <p class="calibre5">Carol’un kolları Doug’ın boynunda duruyor, parmakları kocasının siyah saçlarında geziyordu. Carol her bir darbede öne doğru çıkıyor, inildiyordu. Kendisini sevişmenin sıcaklığına ve verdiği zevke bırakmıştı.</p>

    <p class="calibre5">Daha sonra birbirlerine uzunca bir süre sarıldılar. Her anın tadını çıkarıyorlardı. İkisi de konuşmadı. Carol, bedenlerinin ve ruhlarının birleşmesinin yarattığı huzuru bozmaktan korktuklarını düşünüyordu. Birliktelikleri birbirlerine karşı besledikleri kuvvetli aşkın, bağlılığın ve bir gün birer anne baba olacakları inancının kanıtıydı. Carol bundan emindi. O tuhafiyeye girip, kursta öğretilecek ilk şeyin bebek battaniyesi olduğunu öğrendiği anda buna inanmış, bunu bir işaret olarak yorumlamıştı.</p>

    <p class="calibre5">Bir süre sonra Doug başını kaldırıp Carol’un alnını öptü. “Seni seviyorum.”</p>

    <p class="calibre5">Halinden memnun olan, tatmin olmuş Carol, kocasına gülümsedi. “Ben de seni seviyorum. Cameron da babasını çok sevecek.”</p>

    <p class="calibre5">“Colleen demek istedin sanırım.”</p>

    <p class="calibre5">“İkiz olabilir.”</p>

    <p class="calibre5">“O zaman çok daha güzel olur.”</p>

    <p class="calibre5">Aynı şekilde durmaktan rahatsız olana kadar birbirlerine bakmaya devam ettiler. Carol üzerini giyip, bluzunu düzelttikten sonra yerden ipi aldı. İpi elinde tutmak bile ona huzur veriyordu. Bu bebek battaniyesini örecek ve attığı her ilmekte, bitirdiği her sırada doğmamış çocuğunun sevgisini hissedecekti.</p>

    <p class="calibre5">Yemeklerini yedikten sonra Carol bulaşıkları makineye koyarken telefon çaldı. Doug televizyonun karşısına geçmiş, bir taraftan haberleri dinliyor, bir taraftan da elindeki gazeteyi okuyordu. Önündeki spor sayfasını aşağı indiren Doug, Carol’un mutfaktaki telefonu açtığını gördü.</p>

    <p class="calibre5">Telefonun üzerinde, Carol’un Alaska Havayolları’nda çalışan ağabeyi Rick’in cep telefonu numarası vardı. Evi eski eşi Ellie’nin kaldığı Juneau, Alaska’daydı. Rick uçuşları sayesinde sık sık Seattle’a geliyordu ama çoğu zaman Carol ile görüşecek vakti olmuyordu.</p>

    <p class="calibre5">Carol, “Alo, ağabey,” dedi. Mutluluğu sesine yansımıştı.</p>

    <p class="calibre5">“Carol, sesin harika geliyor. Yoksa...” Rick tereddüt etti ama Carol ağabeyinin soracağı şeyi çok iyi biliyordu.</p>

    <p class="calibre5">“Yok, daha değil. Doug ile o konu üzerinde çalışıyoruz.” Kocasına şımarıkça bir bakış attı ama adam gazete okuduğu için onu fark etmedi. “Ne kadar süre buralardasın?”</p>

    <p class="calibre5">“Yarın bu saatlere kadar. Akşamüstü tekrar uçuşum var. Bir ara buluşabilir miyiz? Sana uymuyorsa başka zaman da görüşebiliriz.”</p>

    <p class="calibre5">Carol hemen takvimini kontrol etti. “İyi olur.” Ağabeyi nadiren onunla görüşebiliyordu. Carol da onu ağırlamak için gereken her şeyi yapardı. “Kahvaltıya ne dersin?”</p>

    <p class="calibre5">“Sabahları uyumayı ne kadar çok sevdiğimi bilirsin.” Carol, ağabeyinin sabahları okula gitmekte ne kadar zorlandığını iyi hatırlıyordu. “Bilmez miyim?”</p>

    <p class="calibre5">“Ee, bugünlerde neler yapıyorsun?”</p>

    <p class="calibre5">“Aslında çok fazla bir şey yapmıyorum. Doug ile birlikte haftada üç gün sabahları spora gidiyoruz. Yarın öğleden sonra da örgü kursuna başlayacağım.”</p>

    <p class="calibre5">“Örgü ve sen?”</p>

    <p class="calibre5">“Evet. Ayrıca bana iyi davranırsan, öğrendikten sonra sana bir kazak örebilirim.”</p>

    <p class="calibre5">“Şu üzerinde bolca desen olan İrlanda kazaklarından yapabilir misin?”</p>

    <p class="calibre5">“Şey... Benim aklımda sade ama güzel bir kazak vardı.” Rick kıkır kıkır güldü. “İki yüz milyon değerindeki bileşik faizleri idare eden kardeşimi elinde bir çift örgü şişiyle bir türlü hayal edemiyorum nedense.”</p>

    <p class="calibre5">“Ben ediyorum. Çünkü gerçekten de örgü örmeye başlayacağım.” Carol, ağabeyinin ona söylemek istediği önemli bir şeyin olup olmadığını merak etti. “Benimle görüşmek istemenin özel bir sebebi var mı?”</p>

    <p class="calibre5">Rick bu soruya hemen cevap vermedi. “Oturup konuşmayalı epey oldu. Buluşup hasret gidermek istiyorum o kadar.”</p>

    <p class="calibre5">“Harika olur. Ama yarın buluşamayacak gibiyiz. Buralara bir daha ne zaman geleceksin?” Carol, Rick ajandasını kontrol ederken arkadan gelen sayfa çevirme seslerini duydu. “Bir dahaki gelişinde akşam yemeği için bize gelsene?” “Haftaya tekrar geleceğim. O zaman size uyar mı?” Rick, geleceği tarihi söyledi, Carol duvardaki takvime işaret koydu. Kalem elindeyken duraksadı. Ağabeyinin onu araması normaldi ama hiçbir zaman buluşmak için bu kadar zahmete girmezdi.</p>

    <p class="calibre5">“Her şey yolunda mı, Rick?” Rick neredeyse bir yıl önce boşanmıştı. Boşanmasından çok sıradan bir şeymiş gibi bahsetse de Carol ayrılığın ağabeyinin canını çok yaktığından şüpheleniyordu. Ellie’nin neden boşanma davası açtığını bilmiyordu ama sorunun Rick’in kariyeriyle ilgili bir şey olduğunu düşünüyordu. Evinden bu kadar uzakta kalan bir eşle ilişki sürdürmek kolay değildi. Bir ara Ellie, Rick’in onu aldattığını ima etmiş ama Carol inanmak istememişti. Ağabeyi eşini aldatmış olamazdı. Rick böyle bir şey yapmazdı.</p>

    <p class="calibre5">“Şey... Yolunda sayılır. Neyse telefonda konuşmak istemiyorum.” Rick boğazını temizledi. “Yine de endişelenmeni gerektirecek bir şey olmadığını bil. Haftaya konuşuruz.” “Peki, o zaman. Gelmeni dört gözle bekliyorum. Bu arada annemle babamı son zamanlarda gördün mü?”</p>

    <p class="calibre5">“Geçen hafta sonu Portland’daydım. İkisinin de sağlığı yerinde.”</p>

    <p class="calibre5">“Çok güzel.”</p>

    <p class="calibre5">Carol ile ağabeyi birkaç dakika daha havadan sudan konuştu. Carol telefonu yerine koyarken kaşlarını çattı. Rick’in derdinin ne olduğunu merak ediyordu.</p>

    <p class="calibre5">Doug oturma odasından seslenerek, “Arayan Rick miydi?” dedi.</p>

    <p class="calibre5">“Haftaya yemeğe gelecek.”</p>

    <p class="calibre5">“Görüşmeyeli epey oldu, öyle değil mi?”</p>

    <p class="calibre5">Carol oturma odasına gidip Doug’ın oturduğu koltuğun kolçağına yerleşti.</p>

    <p class="calibre5">Doug başını kaldırıp ona baktı. “Bir sorun mu var?” Carol başını iki yana salladı. “Ağabeyimin bir derdi var ama ne olduğunu söylemedi. Keşke sorunun ne olduğunu bilseydim.” Kolunu tekli koltuğun arkasına uzatan Carol kocasına yaslandı ve adamın başına bir öpücük kondurdu. Fısıldayarak, “Beni her zaman seveceğine söz ver,” dedi.</p>

    <p class="calibre5">“Ben o sözü çoktan verdim,” diyen Doug sol elini kaldırıp evlilik yüzüğünü gösterdi. “istesen de istemesen de ben şeninim.”</p>

    <p class="calibre5">Carol, kocasının omzuna yaslandı. “Seni eskisinden binlerce kat fazla seviyorum.”</p>

    <p class="calibre5">“Ne güzel şeyler söylüyorsun,” diyen Doug kolunu Carol’un beline attı ve karısını kucağına doğru çekti. Carol kendini kocasının kollarına bıraktı. Onu Doug ile tanıştıran ağabeyine ve ona aşkını sunan kocasına minnettardı. Yine de Rick’in dertli olması canını sıkmıştı. Kötü bir şeylerin olduğunu hissediyor, bu hissi üzerinden atamıyordu. Ağabeyi ona endişelenecek bir şey olmadığını söylemiş olabilirdi ama bu Carol’u rahatlatmıyordu ki.</p>
  </div>
</body>
</html>
