<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Küçük Mucizeler Dükkanı</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="calibre1">
    <h1 class="calibre9" id="calibre_toc_19">19</h1>

    <p class="calibre5"><i>“Örgü örmek; verdiğiniz emeklerin sonucunda sîzlere işe yarar, sevgi dolu, sıcacık bir elişi sunan rahatlatıcı ve huzur verici bir yaratıcılık işidir. " —Mcg Swanson</i></p>

    <p class="calibre5">LYDIA HOFFMAN</p>

    <p class="calibre5">Kursiyerlerimin üçü de masanın etrafında oturmuş programdaki son dersin başlamasını heyecanla bekliyordu. Ama ben daha ağzımı açamadan Jacqueline konuşmaya başladı: “Herkese kursun devamına katılmayacağımı söylemek istiyorum.” Haftalık beş dolar alacağımı söylediğim destek grubundan bahsediyordu.</p>

    <p class="calibre5">Hiç kimse sesini çıkarmayınca bir şeyler söylemem gerektiğini düşündüm. “Bunu duyduğuma üzüldüm, Jacqueline,” dedim. Gerçekten üzülmüştüm ve üzülmemin nedeni kadının benden alışveriş yapmayı kesme ihtimali değildi. Ama Jacqueline’in kursa devam ederse pahalı iplerden alabileceğini biliyordum.</p>

    <p class="calibre5">Alix hiç tereddüt etmeden, “Ben üzülmedim,” dedi.</p>

    <p class="calibre5">Jacqueline, “Zaten senden farklı bir şey beklemiyordum,” diye cevap verdi. Onu küçümsediğini gizleme gereği duymamıştı.</p>

    <p class="calibre5">Doğruyu söylemek gerekirse artık ikisinin arasında kalmayacağım için kendimi mutlu hissediyordum. Aralarındaki didişme bazen komik olsa da, katlanılacak gibi değildi. Daha önce birbirinden bu kadar nefret eden iki kadın görmemiştim. Birbirlerine besledikleri nefretin son birkaç haftada azaldığını düşünüyordum ama yanıldığımı anladım. İlişkiler konusundaki tecrübesizliğim beni bir kez daha oyuna getirmişti.</p>

    <p class="calibre5">Jacqueline’i anlamak, onu sevmek çok zordu ama kadının örgü örmeyi öğrenmek için canını dişine taktığını kabul etmeliyim. Doğacak torunu için örmeye başladığı bebek battaniyesini bitirmiş sayılırdı.</p>

    <p class="calibre5">“Son derse gelip kararımı açıklamam gerektiğini düşündüm.”</p>

    <p class="calibre5">Alix, “Çok da umurumuzda,” diye söylendi.</p>

    <p class="calibre5">Alix’in arkasına geçip elimi omzuna koydum ve bu hareketimle düşüncelerini kendine saklamasını istedim. Son altı hafta boyunca Alix’in asabi dış görünüşünün aksine fazlasıyla hassas bir kadın olduğunu anlamıştım. Ufacık bir eleştiri bile kendisini geri çekmesine sebep oluyordu.</p>

    <p class="calibre5">Carol, “Ben artık istesem de örgü örmeyi bırakamam,” dedi. Ağabeyine kazak örmekle meşguldü. Aldığı açık gri renkli kaşmir iplik dükkândaki en pahalı ipti.</p>

    <p class="calibre5">Alix, “Ben de devam edeceğim,” derken masanın karşısındaki Jacqueline’e ters ters baktı. Yaşlı kadının hevesinin tükendiğini ima etmeye çalışıyordu. “Ne pahasına olursa olsun bu battaniyeyi öreceğim.”</p>

    <p class="calibre5">Alix’in kararlılığını takdir ediyordum. İpliği ve şişleri hâlâ çok ustaca kullanamasa da yılmıyordu. İlk haftalarda ördüğünden daha fazla ilmeği söktüğünden şüpheleniyorum, ama sonunda neyi yanlış yaptığını öğrenmiş ve ilerleme kaydetmeye başlamıştı. En büyük engeli, zamanının kısıtlı olmasıydı.</p>

    <p class="calibre5">Jacqueline, Alix’e ters ters bakarak, “Benim çabucak pes eden biri olduğumu mu söylüyorsun?” dedi.</p>

    <p class="calibre5">“Ne istersen yap. Hiç umurumda değil. Seni özlemeyeceğimden eminim.”</p>

    <p class="calibre5">Jacqueline ile Alix’in bitmek bilmeyen didişmesi sinirlerimi bozuyordu. Bir şeyler söylemek üzereyken Carol araya girdi. Konuyu değiştirme çabasıyla, “Benim de sizlere bir haberim var,” dedi. Aslında bunu yaptığına sevinmiştim.</p>

    <p class="calibre5">“Gerçekten mi?” İçimin rahatladığını gizlemeye çalışmadım.</p>

    <p class="calibre5">“Doug pazartesi sabahı beni son tedaviye götürecek.”</p>

    <p class="calibre5">Yüzündeki kocaman gülümsemeye rağmen Carol’un içine işleyen korkuyu hissedebiliyordum. Alix ile Jacqueline’in de aynı şeyi hissettiğinden emindim. Bu sefer her şeyin yolunda gitmesini ve Carol’un çocuğunu sağ salim doğurabilmesini umut ediyordum. Carol bize uzun uzadıya anlatmasa da düzenli olarak kontrole gidiyordu. Kısırlık sorunlarından çok fazla bahsetmemişti. Benimle özel olarak görüştüğü zamanlarda da dertlerini dile getirmiş ama çok şey söylememişti. Halini düşündükçe yüreğim parçalanıyordu.</p>

    <p class="calibre5">Sessizliği bozan kişi Jacqueline’di. Bu tavrıyla beni şaşırtmayı başarmıştı. “Ah, canım, umarım her şey istediğiniz gibi olur. Reese ile ben de sadece tek çocuk sahibi olabildik. İkincisini çok istedik ama olmadı işte.”</p>

    <p class="calibre5">“Ah, bir çocuğumuz olsa dünyalar bizim olur.” Carol’un yüzündeki gülümseme kaybolmak üzereydi.</p>

    <p class="calibre5">“Bir kızımın olmasını ne kadar da çok istemiştim.”</p>

    <p class="calibre5">“Bir kız torunun olacağından bahsetmemiş miydin?” dedim. Daha önceki konuşmalarda böyle bir şeyin geçtiğini hatırlar gibi oldum.</p>

    <p class="calibre5">“Evet.”</p>

    <p class="calibre5">Gariptir ki Jacqueline son zamanlarda oğlundan ve Tammie Lee’den hiç bahsetmemiş, bir şeyler olmuşsa da anlatmamayı tercih etmişti. Zaten Jacqueline’in sağını solunu kestirmek zordu. Carol ve Alix birbiriyle sıkı fıkı olurken, Jacqueline duygusal anlamda onlardan uzak durmuştu. Kadının hayatında sadece kulüpteki arkadaşlarının olduğu gibi bir izlenim edinmiştim.</p>

    <p class="calibre5">Alix başını kaldırmadan elindeki örgüyü örmeye devam ediyordu. “Bence gerçekten çocuk isteyen kişilerin umutları boşa çıkmamalı.” Birden Alix’in daha önce de buna benzer bir şey söylediğini hatırladım. Bu konuda hassas olduğunu tahmin ediyordum. Galiba bunun daha önce başına gelenlerle bir ilgisi vardı.</p>

    <p class="calibre5">Carol, “Bence de,” dedi. “Çocukları seven ve çocuk doğurmak isteyen birçok çiftin bu kadar zorluk çekmesini anlayamıyorum. Doğurmayı sürekli ertelediğim yıllara bakınca ağlamak istiyorum. Daha çok vaktimin olduğunu düşünmüştüm. Başıma bunların geleceğini nereden bilebilirdim ki?” Carol’un yüzüne acı dolu bir ifade yerleşti.</p>

    <p class="calibre5">Bana bakan Alix, “Peki ya sen?” dedi.</p>

    <p class="calibre5">Yüzümün kızardığından emindim ama bir yandan da çocuk muhabbetinin canımı neden sıktığını bilmiyordum. Başımı iki yana salladım.</p>

    <p class="calibre5">Alix, “Ee?” dedi. “Çocuk doğurmak istemiyor musun?”</p>

    <p class="calibre5">“Ben daha evli değilim.”</p>

    <p class="calibre5">“Evli olmamak annem için bir sorun yaratmamıştı. Annem, babamla evlenmeye karar verdiğinde ağabeyime altı aylık hamileymiş. Bunun hayatının en büyük hatası olduğunu söylerdi ama bu beni dünyaya getirmesine engel olmamış.”</p>

    <p class="calibre5">Carol, “Anne babaların hatasının bedelini çocukların çekmemesi gerekir,” dedi.</p>

    <p class="calibre5">“Sen öyle san,” diyen Alix elindeki yumağı yere fırlattı. “Ama çok önemli değil çünkü ben ayakta kalmayı başardım.”</p>

    <p class="calibre5">Yüzünü bana çeviren Jacqueline, “Senin gibi hayat dolu bir kadının güzel bir yuva kuracağından eminim,” dedi.</p>

    <p class="calibre5">Jacqueline ara sıra beni şaşırtıyordu. Az önce Carol’a şefkat göstermiş, kadının durumunu anladığını ifade etmişti. Şimdi de bana hayat dolu biri olduğumu söylüyordu. Böyle bir iltifatı hiç beklemiyordum.</p>

    <p class="calibre5">“Teşekkürler, ama...” Lafımın devamını getirmedim. Hayatımla ilgili ayrıntıları elimden geldiğince kendime saklamayı istiyordum.</p>

    <p class="calibre5">Carol, “Ama ne?” dedi.</p>

    <p class="calibre5">“Ama... şey, iyi bir eş olacağımı sanmıyorum.”</p>

    <p class="calibre5">Alix araya girip, “Neden olmasın?” dedi. “Benim annemden çok daha iyi bir anne olacağından adım gibi eminim.”</p>

    <p class="calibre5">Bu konuşma gittikçe sıkıntı veriyordu bana. “Erkeklerin. .. beklentileri var.”</p>

    <p class="calibre5">Alix kafası karışmış halde bana baktı. Kaşlarını çatmıştı. “Ne demeye çalışıyorsun?”</p>

    <p class="calibre5">Jacqueline ile Carol’un da bir o kadar meraklandığını gördüm. “İki sefer kansere yakalandım. Genetik olarak ailemin kansere yatkın olabileceğini düşünüyorum.”</p>

    <p class="calibre5">“Hâlâ hasta mısın?”</p>

    <p class="calibre5">“Hayır, Tanrı’ya şükür hasta değilim ama ablam geçenlerde büyük bir korku atlattı.” Çok şükür Margaret’in ikinci mamografısi temiz çıkmıştı. Onunla doktora giderek yanında olduğumu göstermiştim. Sonra da güzel haberi kutlamak için beni öğle yemeğine davet etmişti.</p>

    <p class="calibre5">Gençlik yıllarımdan sonra ilk defa kendimi ablama bu kadar yakın hissetmiştim. Kulağa biraz kötü gelse de, ilk mamografinin yarattığı telaşa minnettardım. Uzun zaman sonra ilk defa ablamla ortak bir noktamız olmuş, korku bizi birbirimize yakınlaştırmıştı. Ayrıca bu sefer bilgili olan ve tecrübelerin verdiği otoriter havayı kullanan kişi bendim.</p>

    <p class="calibre5">Alix, “Neden evlenemiyormuşsun?” diye sordu.</p>

    <p class="calibre5">İç çektim. Bu konulara girmeyi gerçekten de istemiyordum. “Kanserin geri gelmeyeceğinin garantisi yok,” dedim.</p>

    <p class="calibre5">Üç kadının da boş boş bana baktığını fark ettim.</p>

    <p class="calibre5">Alix, “Bilmiyorum fark ettin mi ama hayatta hiçbir şeyin garantisi yok,” dedi. “Ben bunu bilir, bunu söylerim.”</p>

    <p class="calibre5">Carol, “Evet, öyle olsaydı ben şimdiye kadar çoktan anne olurdum,” dedi.</p>

    <p class="calibre5">Jacqueline, Carol’a bakıp, “Haklısın,” dedi.</p>

    <p class="calibre5">Ablam da aynı şeyleri söylüyordu. Öğle yemeğimiz, ablam Brad’den bahsedene kadar çok güzel geçmişti. Brad’i birkaç gündür görmemiştim ve bana göre onunla dışarı çıkma ihtimalim tamamen ortadan kalkmıştı. İki sefer reddedildikten sonra bana tekrar çıkma teklif edeceğini sanmıyordum. Gerçekten de böyle bir şey yapar mıydı? Onunla ilgilenmediğimi çok açık bir şekilde dile getirmiştim.</p>

    <p class="calibre5">“Bir erkekle dışarı çıkmayalı uzun zaman oldu. Nasıl davranacağımı bilmiyorum.” Arkadaşlarıma gerçekleri söylemem gerektiğini düşünmüştüm.</p>

    <p class="calibre5">Carol, “Normal davran,” dedi ama bu çok net bir cevap değildi.</p>

    <p class="calibre5">Jacqueline, “Kendin ol yeter,” diyerek araya girdi. Battaniyeyi çantasından çıkarıp örmeye devam etmesine şaşırdım. Açıklamasını yaptıktan sonra çıkıp gideceğini düşünmüştüm. Diğerlerine eşlik etmesi beni mutlu etti.</p>

    <p class="calibre5">“Yoksa bu adama abayı yaktın mı?”</p>

    <p class="calibre5">Böyle soruları normalde Alix sorardı. “Elbette hayır.” Çabucak cevabımı vermiştim. Bir kez daha kızaran yüzüm utandığımı gösteriyordu.</p>

    <p class="calibre5">Beni izleyen Carol, “Ondan hoşlanıyorsun,” dedi. Hafifçe güldü. “Peki, o zaman söyle bakalım kimmiş bu adam?” Başımı iki yana salladım. Bir cevap vermek istemiyordum. “Artık her şey için çok geç.”</p>

    <p class="calibre5">Bana doğru eğilen Jacqueline, “Geç diye bir şey yok,” dedi.</p>

    <p class="calibre5">Alix de onlara katılıp, “Bize adını söyle,” dedi. Vazgeçmeyecek gibilerdi. Benim de konuyu değiştirmek için yapacak ya da söyleyecek hiçbir şey gelmiyordu aklıma.</p>

    <p class="calibre5">Alix, “Haydi Lydia, bize adını söyle,” dedi.</p>

    <p class="calibre5">Önce tereddüt ettim, sonra da derin bir iç çekip onlara Brad’den bahsettim. Laflarımı bitirirken, “Beni bir daha bir yere davet etmez,” dedim.</p>

    <p class="calibre5">Alix de, “Haklısın, etmez herhalde,” dedi. “O zaman sen ona çıkma teklif edeceksin.”</p>

    <p class="calibre5">Hem Jacqueline hem de Carol başını salladı. Brad Margaret ten sonra örgü kursumdaki arkadaşlarımı da kendi safına çekmişti.</p>
  </div>
</body>
</html>
