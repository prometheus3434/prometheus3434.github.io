<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Küçük Mucizeler Dükkanı</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="calibre1">
    <h1 class="calibre9" id="calibre_toc_20">20</h1>

    <p class="calibre5">CAROL GIRARD</p>

    <p class="calibre5">Carol pazar gecesi Doug’ın uykuya daldığından emin olana kadar bekledi. Kocasının nefes alışverişinin ağırlaştığını hissedince yataktan çıkıp sessizce oturma odasına geçti. Sabahleyin tüp bebek tedavisi için doktora gidecekti.</p>

    <p class="calibre5">Puget Sound’un gece manzarasını çok seviyordu. Oturma odasının penceresinden parıldayan karanlık suları görebiliyordu. Batı Seattle’ın ilerisinde Vashon Adası ile Kıtsap Yarımadası’nin ışıkları yanıyordu.</p>

    <p class="calibre5">En çok sevdiği koltuğa çöktü, başını arkaya yasladı ve bedenine rahatlamasını emretti; tedaviye gergin halde gidemezdi. Bedeninden döllenmiş yumurtaları, özlemini çektiği bebek ya da bebekleri kabul etmesini istemek zorundaydı.</p>

    <p class="calibre5">Kendine neler olduğunu anlayamıyordu. Doğunnayı bu kadar istemesine rağmen bedeni neden hamileliklerini ardı ardına reddediyordu? Hiçbir şey aklına yatmıyor, durumu ne kadar çok irdelerse irdelesin yaşadıklarına anlam veremiyordu.</p>

    <p class="calibre5">Öz bedeni en büyük düşmanı haline gelmiş, rahmi üremesine karşı gelerek ona ihanet etmişti. Gebe kalmasının imkânsız hale geleceği zamanlara az kalmış, yumurtalıkları çoktan işlevini yitirmeye başlamıştı.</p>

    <p class="calibre5">Herkes ona anlayışlı davransa da, Carol arkadaşlarının bu konudan sıkıldığını biliyordu. Ayrıca annesinin torun isteğiyle yanıp tutuştuğundan da haberdardı. Annesinin tüm arkadaşları cüzdanlarında torunlarının fotoğraflarıyla gezerken, o morali bozuk halde sessizce yerinde oturuyordu. Ne Carol ne de Rick ona övünülecek torunlar verebilmişti. Kadın bunu bir kez şaka olsun diye söylemişti ama Carol tıpkı onun gibi annesinin de hüsrana uğradığını hissedebiliyordu.</p>

    <p class="calibre5">Şu ana kadar Doug’ın anne babası onları hep desteklemiş, ancak onlar da beklemekten bıkmıştı. Çok şükür Doug’ın kız kardeşi onlara iki torun vermişti ama Doug’ın babası ailesinin adını yaşatacak bir erkek torun istiyordu. Carol’un üzerindeki baskıyı onlar anlayamıyordu ama o, bu yükün altında boğulacakmış gibi hissediyordu kendini.</p>

    <p class="calibre5">Gözlerine yaşlar doldu. Hayatında şu son birkaç yılda döktüğü kadar gözyaşı dökmemişti. Bir süredir mendilleri elinden eksik etmez olmuştu.</p>

    <p class="calibre5">Bunların üstesinden gelmeye çalışmıştı. Her türlü terapiye başvurmuş, koca bir eczaneyi doldurmaya yetecek kadar ilaç yutmuştu. Onca ilaç Tanrı bilir bedenine neler yapmış, onu nasıl tehlikelere maruz bırakmıştı? Ama bunların bir önemi yoktu; çocuk sahibi olmanın dışında hiçbir şey umurunda değildi. Carol hamile kalmasına ve hamileliğini sonuna kadar sürdürmesine yardımcı olabilecek her türlü ilacı yutmayı, her türlü iğneyi yemeyi ve her türlü deneysel tedaviye katılmayı göze almıştı.</p>

    <p class="calibre5">“Burada ne yapıyorsun?” Doug çizgili pijamasıyla içeri girdi. Üstünde hiçbir şey yoktu. Hep böyle uyurdu. Carol’un karşısına yere oturdu. “Ne oldu? Uykun mu kaçtı?”</p>

    <p class="calibre5">Kocasının sesindeki burukluğu hissedebileceğinden korkan Carol, başını salladı.</p>

    <p class="calibre5">Doug hiçbir şey söylemedi. Birlikte sessizce oturdular.</p>

    <p class="calibre5">Birkaç dakika sonra Doug ayağa kalktı ve kollarını uzatıp Carol’a sarıldı.</p>

    <p class="calibre5">“Uyumaya çalışmalısın.”</p>

    <p class="calibre5">“Biliyorum.”</p>

    <p class="calibre5">Doug onu yatağa götürmeye çalışmadı. Carol da kocasının böyle bir şey yapmamasına sevindi.</p>

    <p class="calibre5">“Peki sen?..”</p>

    <p class="calibre5">“Sen yanımda olmadan uyuyabileceğimi sanmıyorum.”</p>

    <p class="calibre5">Carol gülümsedi. Kocasının onu kendinden bir parça olarak gördüğünü öğrenince içine huzur doldu.</p>

    <p class="calibre5">Bir feribot Vashon Adasi’na doğru ilerliyor, Carol Fauntleroy’dan Southworth’a doğru ağır ağır gidişini izliyordu. Yine o berbat gerginlik geri döndü. Aylardır aklını kurcalayan soruyu sormak zorunda olduğunu hissetti. “Bu sefer de hamile kalmazsam ne yapacağız?” Kelimeler ağzından fısıltı halinde çıkmıştı. “Evlat mı edineceğiz?”</p>

    <p class="calibre5">“Vakti gelince karar veririz.”</p>

    <p class="calibre5">“Ama ben bekleyemem. Ne yapacağımızı hemen öğrenmek istiyorum.”</p>

    <p class="calibre5">“Neden?”</p>

    <p class="calibre5">“Ya evlat edinmeye uygun olmadığımı söylerlerse? Ya istediğimiz gibi bir bebek edinemezsek? Ya... ya tedavi yine işe yaramazsa? Ah, Doug, böyle şeyler düşünmemeliyim ama kendime engel olamıyorum.”</p>

    <p class="calibre5">Doug’ın iç çekişi çok kuvvetliydi. “Öyleyse düşünme. Tedavi işe yaramazsa evlat ediniriz. Evlat edinemezsek de çocuksuz yaşarız. Çocuğu olmayan aileler nasıl ayakta kalıyorsa biz de öyle ayakta kalırız.”</p>

    <p class="calibre5">“Hayır... ayakta kalamayız.”</p>

    <p class="calibre5">“Carol!”</p>

    <p class="calibre5">“Bir süreliğine aramız iyi olabilir ama küçük bir çocuğu görünce...” Boğazı düğümlenen Carol daha fazla konuşamayacaktı.</p>

    <p class="calibre5">Doug bunları inkâr etmeye çalışmadı. “Böyle konuşma.”</p>

    <p class="calibre5">Carol umutsuzca omuz silkti.</p>

    <p class="calibre5">“Neden evlat edinemeyeceğimizi düşünüyorsun? Bizim yaşımızdaki diğer çiftler bunu yapabiliyorsa biz de yapabiliriz.”</p>

    <p class="calibre5">“Çok geç kaldık?”</p>

    <p class="calibre5">“Geç mi kaldık?”</p>

    <p class="calibre5">“Yıllarca sıra bekleyeceğiz. Sıra bize gelince de kırklı yaşlarımızın ortalarında olacağız.”</p>

    <p class="calibre5">“Var olmayan engelleri engel diye görmekten vazgeç.” Carol buna bir cevap veremedi. Üzüntüsü çok büyüktü. Doug’ın ona var olmayan sorunlardan dolayı acı çektiğini söylemesi kolaydı çünkü onları aylarca hüsrana uğratan onun bedeni değildi.</p>

    <p class="calibre5">Doug, “Bebeğimiz olacak,” dedi.</p>

    <p class="calibre5">Carol haykırarak, “Olmayacak!” dedi.</p>

    <p class="calibre5">“Carol, ne olur kes şunu. Kendini yıpratıyorsun.” “Yıprandım yıpranacağım kadar zaten. Korkuyorum, üzülüyorum ve kendimi...”</p>

    <p class="calibre5">“Evet, kendini yenik düşmüş hissediyorsun. Madem işe yaramayacak neden tedavi olmak istiyorsun?”</p>

    <p class="calibre5">“Çünkü bilmek istiyorum.”</p>

    <p class="calibre5">Doug nazikçe, “Hamile kalamayacağını mı öğrenmek istiyorsun?” diye sordu.</p>

    <p class="calibre5">Doug yardımcı olduğunu düşünüyordu ama yanılıyordu. Aslında her şeyi daha da berbat hale getiriyordu. “Beni yalnız bırak.”</p>

    <p class="calibre5">“Carol, Tanrı aşkına...”</p>

    <p class="calibre5">“Git! Biraz yalnız kalmak istiyorum.” Bu ani ruhsal değişikliklere ilaçlar sebep oluyordu. Onları bu konuda uyarmışlardı ama Carol bu sefer hazırlıksız yakalanmıştı.</p>

    <p class="calibre5">Doug ayağa kalkıp pencereye doğru yürüdü. Ay ışığıyla aydınlanan geceye bakarken eliyle yüzünü ovuşturdu. Bir şeyler bulmaya çalışıyor gibiydi. “Seni yalnız bırakmak istemiyorum.” Konuşurken Carol’a bakmamıştı.</p>

    <p class="calibre5">“Ne olur git.”</p>

    <p class="calibre5">“Bana ihtiyacın var.”</p>

    <p class="calibre5">“Şimdilik... yalnız kalmaya ihtiyacım var.”</p>

    <p class="calibre5">“Carol...” Doug ona doğru döndü.</p>

    <p class="calibre5">“Lütfen, Doug.”</p>

    <p class="calibre5">Doug önce tereddüt etti, sonra da istemeye istemeye yatak odasının yolunu tuttu.</p>

    <p class="calibre5">O gider gitmez Carol yanma gelmesini istemeye başladı. Onu kollarına almasını ve onu hep seveceğini söylemesini istiyor, çocukları olsun olmasın ömrünün sonuna kadar onu seveceğine söz vermesini bekliyordu.</p>

    <p class="calibre5">Gözlerini kapatan Carol her taraftan üzerine gelen ve onu rahatsız eden olumsuz seslere aldırış etmemeye, iyi şeyler düşünmeye çalıştı. İnternetteki destek grubundan bu tür anlarda ne yapması gerektiğini öğrenmişti. İstediği şeyin hayali görüntüsünü aklında canlandıracak ve bu görüntüyü gerçekleşme ihtimalini kabul edebileceği kadar net bir şekilde görmeye çalışacaktı. Gerçeğe böyle ulaşacaktı.</p>

    <p class="calibre5">Hamile kaldığını, karnının çıktığını ve üzerinde çok güzel bir hamile kıyafeti olduğunu hayal etti. Doug ellerini karnının üzerinde gezdiriyor, eğilip öpüyor, sonra da doğrulup sevgi ve gurur dolu bir şekilde ona bakıyordu. Bu aklında yarattığı ve zor zamanlarda tutunduğu bir görüntüydü. Şüphelerinin onu yenilgiye uğratmasına izin vermeyecekti.</p>

    <p class="calibre5">Gece bir ara kanepede uykuya dalmış olmalıydı. Şafak sökmeden uyanıp yatağına geçmişti. Kocasının koynuna sokulmuş, kolunu göğsüne atmıştı.</p>

    <p class="calibre5">Uyandığında Doug’ın ona sarıldığım gördü. Doug fısıldayarak, “Uyandın mı?” dedi.</p>

    <p class="calibre5">“Evet.” Carol gerindi ve sırtüstü uzandı.</p>

    <p class="calibre5">“Saat kaçta yatağa geldin.”</p>

    <p class="calibre5">“Bilmem, saate bakmadım.”</p>

    <p class="calibre5">Doug, Carol’un kulağına doğru eğildi. “Şimdi kendini daha iyi hissediyor musun?”</p>

    <p class="calibre5">Carol hafifçe de olsa gülümsemeyi başardı. “Evet.”</p>

    <p class="calibre5">“Güzel.”</p>

    <p class="calibre5">Carol’un burnuna kah/e kokuları geliyordu. “Uyanma vakti geldi mi?”</p>

    <p class="calibre5">“Maalesef.”</p>

    <p class="calibre5">Carol yatakta doğrulup oturmaya çalıştı ve zor da olsa gülümsedi.</p>

    <p class="calibre5">“Son zamanlarda seni ne kadar çok sevdiğimi söylemiş miydim?”</p>

    <p class="calibre5">Doug ona sevgisini binlerce farklı şekilde anlatmıştı. Carol tam da esnerken, “Evet,” dedi.</p>

    <p class="calibre5">Yatağın kenarına oturan Doug, “Bildiğin gibi bugün bizim için çok önemli bir gün,” dedi.</p>

    <p class="calibre5">Carol, “Biliyorum,” diye fısıldadı. Bugün Doug’ın çocuğunu rahminde hissedeceği ilk gündü.</p>
  </div>
</body>
</html>
