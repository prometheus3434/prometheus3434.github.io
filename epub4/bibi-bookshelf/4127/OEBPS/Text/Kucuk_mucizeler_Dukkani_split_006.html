<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Küçük Mucizeler Dükkanı</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="calibre1">
    <h1 class="calibre9" id="calibre_toc_6">6</h1>

    <p class="calibre5">JACQUELINE DONOVAN</p>

    <p class="calibre5">Köpük dolu küvete uzanan Jacqueline kapının açıldığım duyunca başım çok satanlar listesinde birinci sırada yer alan cinayet romanından kaldırdı.</p>

    <p class="calibre5">Reese salı günleri genelde Jacqueline yattıktan çok sonra gelirdi eve. Kocasının ortalıkta olmaması ve bu durumun sürekli aklını kurcalaması Jacqueline’in moralini bozmuştu. Kocasına açık açık bir metresinin olup olmadığını soramadığı için Jacqueline’in şüpheleri çok kötü bir hal almıştı. Yıllar önce Reese’nin başka bir kadınla birlikte olduğunu kabul etmişti. Sözde arkadaş dediği kişilerin birkaçı Reese’yi sarışın bir kadınla gördüğünü ona söylemekten büyük mutluluk duymuştu. O da ortak hesaplarını ve kredi kartı ekstre1 erini inceledikten sonra söylenenlerin doğru olduğuna inanmıştı.</p>

    <p class="calibre5">Sarışın bir kadın... Erkeklerin ne yapacağını kestirmek gerçekten de çok kolaydı.</p>

    <p class="calibre5">Jacqueline başını öteki tarafa çevirmiş, evliliğinde ve hayatında her şey yolundaymış gibi davranmaya devam etmişti. Ama bu, o sarışın metresin, canını yakmadığı anlamına gelmiyordu. Aldatılma duygusu onu yıkmıştı ama o, böyle nahoş durumlara takılmayacak kadar olgun biriydi. Kocasının yıllardır onunla aynı yatağa girmediğini Tanrı biliyordu. Oysa adamın metresi onu seve seve yatağına alıyordu.</p>

    <p class="calibre5">Yatak odalarını ayırmak da ortaklaşa bir karardı. Evliliklerinin ilk yıllarında soylarını sürdürmesi için dünyaya bir erkek evlat getirmişlerdi. Sonraki iki yıl boyunca ikinci çocuk için ellerinden geleni yapmışlardı. Ama Jacqueline iki sefer düşük yapmış, sonradan da depresyona girince tüm umutlarını yitirmişti.</p>

    <p class="calibre5">Paul çabucak büyümüştü. Jacqueline’e göre oğlu göz açıp kapayıncaya kadar üniversiteye gidecek yaşa gelmişti. Çocukları yurda yerleşince Jacqueline sıradan bir tavırla Reese’den diğer yatak odasına geçmesini istemiş, Reese hemen ertesi gün eşyalarını alıp diğer odaya geçmişti. Kocasının hiç vakit kaybetmemesine biraz alınsa da içi rahatlamıştı.</p>

    <p class="calibre5">Doğrusunu söylemek gerekirse seks, Jacqueline için zorunluluktan ibaret hale gelmişti. Terlemek, nefes nefese kalmak ve yorulmak; her ne kadar ilgili görünmek için elinden geleni yapsa da ona saçmalık olarak görünüyordu. Sevişmek özellikle evliliklerinin ilk yıllarında ve Paul doğduktan bir süre sonra hoş, hatta zevkli bir şeydi. İkinci hamileliği düşükle sonuçlanmasa her şey daha farklı olabilirdi. Jacqueline de bunu biliyordu. Bir kızının olmasını istiyordu ama bu isteği hiç gerçekleşmeyecekti. Son yirmi yılına şöyle bir baktığında sekse karşı isteksizliğinin kaygılarından ve muhtemelen de hissettiği suçluluk duygusundan kaynaklandığına karar verdi. Ama bunların artık bir önemi yoktu. Sorununun neden kaynaklandığını öğrenebilmek için muayenehanelerdeki koltuklara uzanmak gibi bir niyeti yoktu.</p>

    <p class="calibre5">Kız evladının olamaması Jacqueline’in hayatındaki en büyük pişmanlıklardan biriydi. Karısının bu duruma üzüldüğünü bilen Reese, Paul evlenince kızlarının olacağını söylemişti. Hem de bunu iyi bir şeymiş gibi söylemişti!</p>

    <p class="calibre5">Jacqueline’in ister istemez içi ürperdi. Tammie Lee onun sahip olmak istediği kızın yanından bile geçemezdi. Hayallerindeki kız evlatla onu karşılaştırmaya gerek yoktu.</p>

    <p class="calibre5">Reese, yatak odalarına uzanan koridordan, “Jacquie, evde misin?” diye seslendi.</p>

    <p class="calibre5">Jacqueline, “Yıkanıyorum,” dedi ve elindeki kitabı kenara koydu. Saat daha yeni yedi olmuştu. Belki de Reese metresine olan ilgilisini yitirmişti. Jacqueline ayağa kalkarken mis gibi kokan ve üzerinde baloncuklar olan su çalkalandı. Birden kötü bir şeyin olabileceğini düşündü ama aklına herhangi bir şey gelmedi. Isıtmalı rafta duran kalın ve büyük havlusuna uzandı. “Her şey yolunda mı?”</p>

    <p class="calibre5">Reese hafifçe banyonun kapısını tıklattı ve Jacqueline’in cevap vermesini beklemeden içeri girdi. Sıcak sudan dolayı pembeleşmiş teni ve havluya sarınmış bir halde duran Jacqueline’i görünce adamın gözleri kocaman açıldı.</p>

    <p class="calibre5">Jacqueline, “Burada ne arıyorsun?” dedi. Reese, resmen çırılçıplakken içeriye girince Jacqueline’in eli ayağına dolanmıştı. Bir zamanlar vücudu pürüzsüz ve güzeldi ama yıllar güzelliğini elinden almıştı. Karnı sarkmış, göğüsleri ellili yaşlarındaki bir kadın bedenine uyum sağlamıştı. Havlusunu sıkıca etrafına sardı.</p>

    <p class="calibre5">“Beni banyodan da mı atıyorsun?”</p>

    <p class="calibre5">“Giyinmeme müsaade edersen sevinirim.”</p>

    <p class="calibre5">Reese’nin gözleri bir anlığına donuklaştı. Sonra da yüzüne boş bir ifade yerleşti. “Müsait olduğunda seninle birkaç dakika konuşmak istiyorum.”</p>

    <p class="calibre5">Jacqueline, “Tamam,” diye söylendi.</p>

    <p class="calibre5">Reese banyodan çıkıp kapıyı kapattı.</p>

    <p class="calibre5">Jacqueline küvetten dışarı adım atarken titrediğini fark etti. Ayakta durabilmek için bir elini lavaboya yasladı ve aklını toparlamaya çalışırken derin bir nefes aldı. Kurulandı, üzerine saten geceliğini ve geceliğine uyan bornozunu geçirdi. Bornozunun ipini sıkıca bağladı ve hızla atan kalbinin normale dönmesini bekledi. Sonra da kocasının yanma gitmek için odadan çıktı.</p>

    <p class="calibre5">Reese’yi mutfakta kapağı açık buzdolabının önünde buldu. Adam, Jacqueline’in iki gün önce öğlen yemek için getirdiği hazır yemekle dolu saklama kabını dışarı çıkardı. Jacqueline artık yemek yapmıyordu. Hizmetçileri Martha yemek yapmayı çok sevdiği için işleri ona bırakmıştı. Jacqueline’in ilgilendiği başka şeyler vardı. Yemek hazırlamakla uğraşmıyordu. Reese geç saatlere kadar çalıştığı için genelde yemeklerini tek başına yiyordu. Kim bilir, belki de adam ofise hiç uğramıyordu.</p>

    <p class="calibre5">“Ne oldu?”</p>

    <p class="calibre5">Reese cevap vermedi. Elindeki saklama kabının kapağını açıp artakalan karidesli sezar salataya baktı. Yemeği beğenmediği belli oluyordu. Saklama kabını kapatıp tekrar buzdolabına koydu. “Evde yumurta var mı?”</p>

    <p class="calibre5">“Var sanırım,” diyen Jacqueline, Reese’nin önüne geçip buzdolabının kapısını tut u. “Sana omlet yapmamı ister misin?”</p>

    <p class="calibre5">“Gerçekten yapar mısın?” Reese bu teklife şaşırmıştı.</p>

    <p class="calibre5">Sinirlenen Jacqueline buzdolabının kapağındaki yumurta dolu kartonu ve içinde Monterey Jack peyniri olan tabağı eline aldı.</p>

    <p class="calibre5">“Evde ne arıyorsun?” diye sordu. Ona yemek yapacaksa en azından Reese de sorularına cevap vermeliydi.</p>

    <p class="calibre5">Reese tezgâhın arkasındaki bar taburesine oturdu ve küçük tavayı ocağın üzerine koyup ocağı yakan karısını izledi. “Evde mantar var mı?”</p>

    <p class="calibre5">“Hayır. Önce sorumu cevapla.”</p>

    <p class="calibre5">Reese derin bir iç çekti.</p>

    <p class="calibre5">Jacqueline, “Peki, sen susmaya devam et,” diye söylenerek arkasını döndü. Sonra da sebzeliğe elini attı. Yenilebilecek durumda olan yeşil bir biber, bir tane yarım soğan ve bozulmuş bir kabak buldu. Kabağı hemen çöpe attı.</p>

    <p class="calibre5">“Paul ve Tammie Lee’ye çiçek gönderdin, öyle değil mi?”</p>

    <p class="calibre5">“Sana göndereceğimi söylemiştim.” Yaptığı şeyleri kocasına açıklamaya alışkın değildi. Reese’ye hesap vermek zorunda mıydı? Ayrıca adamın gelini konusunda başının etini yemesinden de nefret ediyordu.</p>

    <p class="calibre5">“Paul’den haber aldın mı?”</p>

    <p class="calibre5">Jacqueline üzüntüsünü saklamak için dudaklarını sıkıca kapattı. Gönülsüzce, “Hayır, ama Tammie Lee teşekkür etmek için telefon açtı,” dedi. “Güller eline ulaşmış.” Aslında Tammie Lee sevinçten havalara uçmuş, daha önce bir düzine gülü bir arada görmemiş gibi davranarak, konuştukça konuşmuştu.</p>

    <p class="calibre5">“Sadece bunları mı söyledi?”</p>

    <p class="calibre5">“Daha başka şeyler mi söylemesi gerekiyordu?” Ters cevaplar veren Jacqueline sorguya çekilmeyi sevmiyor, kocasının da bunu anlamasını istiyordu.</p>

    <p class="calibre5">Reese uzaklara baktı. “Bilmem. Onunla sen konuştun.”</p>

    <p class="calibre5">“Bana hamilelik konusunda çok heyecanlı olduğunu söyledi. Dediğine göre hamile kalmayı hiç beklemiyormuş.” Jacqueline, Tammie Lee’nin hamile olduğunu öğrenince kulüpteki arkadaşlarının neler diyeceğini düşünmek bile istemiyordu. Herkes gelinine karşı neler hissettiğini ve Paul’ün hatasını anlayacağı günü dört gözle beklediğini çok iyi biliyordu.</p>

    <p class="calibre5">“Bence kasten yaptı.” Bunları söylemek bile Jacqueline’in tüylerini diken diken etmeye yetmişti. Tammie Lee ne yaptığım çok iyi biliyordu. Bu bebek hiç de öyle kazara olmamıştı.</p>

    <p class="calibre5">“Bırak da Paul kendi hayatını yaşasın.”</p>

    <p class="calibre5">“Hep aynı şeyleri konuşmak zorunda mıyız?” Tava kızmıştı. Jacqueline tavaya bir parça yağ atıp doğranmış sebzeleri atmadan önce yağın erimesini bekledi. Yumurtaları kırıp bir kâsenin içine döktü ve iyice çırptı. Yaşadığı hüsranın acısını yumurtalardan çıkarıyordu.</p>

    <p class="calibre5">“Örgü kursuna yazıldın mı?”</p>

    <p class="calibre5">Reese’nin soracak çok sorusu var gibiydi. Jacqueline ona cevap vermektense omlete odaklanmayı tercih etti. Adamın kendi hayatıyla ilgili ayrıntılardan hiç bahsetmemesi dikkatinden kaçmadı. Acaba ona sorular sormaya başlasa Reese neler hissederdi? Mesela metresiyle birlikte olması gerekirken bu saatte neden evde olduğunu sorabilirdi. Ya da adamın aniden onun yaptıklarıyla ilgilenmesinin nedenini kurcalayabilirdi. Reese’nin sorusunu cevaplamamaya karar verdi.</p>

    <p class="calibre5">Jacqueline, Reese’nin bir cevap almadığı için kızmasını bekliyordu. Oysa adam gülüyordu.</p>

    <p class="calibre5">“Komik bir şey mi var?”</p>

    <p class="calibre5">“Evet. Seni elinde örgü şişleriyle düşünemiyorum.”</p>

    <p class="calibre5">Jacqueline bu laflara hiç aldırış etmedi. Reese’ye sinirlerini bozmayı başardığını anlama zevkini tattırmayacaktı.</p>

    <p class="calibre5">“Hiç de gördüğüm babaannelere benzemiyorsun. Hele banyodaki halin, gören hiç kimse sana babaanne demez.”</p>

    <p class="calibre5">Jacqueline bu laflara da aldırış etmedi. Çırptığı yumurtaları hafif pişmiş sebzelerin üzerine döktü ve onun üzerine bir avuç rendelenmiş peynir serpti. Eski hünerlerini sergileyerek omleti ters çevirdi. Yumurtalar Reese’nin sevdiği gibi pişince omleti bir tabağa alıp kocasına uzattı.</p>

    <p class="calibre5">Reese’nin gözleri sevinçten parıldadı.</p>

    <p class="calibre5">“Eve neden bu kadar erken geldiğini söylemedin.” Reese az önce de aynı soruya cevap vermemişti. Jacqueline adamın yine aynı şeyi yapıp yapmayacağını merak ediyordu.</p>

    <p class="calibre5">Reese, “Acıktığım için,” dedi ve omletini yemeye başladı.</p>

    <p class="calibre5">Reese gerçekte neler olduğunu ona söylemeyecekti. Jacqueline bir anlığına kocasını izledi ve “Ben yatağıma, kitap okumaya gidiyorum,” dedi.</p>

    <p class="calibre5">Martha’nın sabahleyin yıkaması için kirli tavayı lavaboya bıraktı ve mutfak kapısına doğru yöneldi.</p>

    <p class="calibre5">Reese kadın kapıya ulaşana kadar ağzını açmadı. Sonra da, “Jacquie,” dedi.</p>

    <p class="calibre5">Jacqueline buruk bir sesle, “Ne var?” dedi.</p>

    <p class="calibre5">“Yemek için teşekkür ederim.”</p>

    <p class="calibre5">Jacqueline seslice iç çekti ve başını yavaşça iki yana salladı. “Önemli değil.” Bunu da söyledikten sonra yatak odasına doğru yürüdü. Bornozunu çıkardı ve üzeri dekoratif yastıklarla dolu kocaman yatağının dantelli örtüsünü elleyerek kenarına oturdu. Yumuşacık yorganı açıp serin yatağın içine girdi, yastıkları kitabını rahat okuyabilmek için sırtına yerleştirdi.</p>

    <p class="calibre5">Uzaktan gelen seslerden Reese’nin tabağını duruladığını ve bulaşık makinesine yerleştirdiğini anladı. Hemen ardından oturma odasındaki televizyon açıldı. Tam da Jacqueline sesten şikâyetçi olmak üzereyken Reese televizyonun sesini kıstı.</p>

    <p class="calibre5">On dakika boyunca kitap okudu. Ardından gözlerine dolan yaşlar etrafı bulanık görmesine sebep oldu. Neden ağladığını bilmiyordu. Yatağının yan tarafındaki komodine uzanıp süslü bir kutuya yerleştirilmiş peçetelerden birini aldı.</p>

    <p class="calibre5">Her şey üst üste gelmişti, o yüzden bu halde olduğunu düşündü. Bu zamansız hamilelik haberinin ve önceki gün Paul’le yaptığı hararetli görüşmenin üzerine bir de Reese beklenmedik şekilde eve erkenden gelmişti. Hayatı darmadağın olmuştu. Büyük bir üzüntüyle arkadaşlarının alay konusu olacağını düşündü. Bayan Donovan, fakir ve hamile geliniyle; şaşkın, aşık oğluyla ve dilediğini yapan kocasıyla dillere düşecekti.</p>

    <p class="calibre5">Yine de Jacqueline, gerekirse ölümü göze alarak Reese’ye ve Paul’e iyi bir babaanne olacağını kanıtlamaya kararlıydı.</p>
  </div>
</body>
</html>
