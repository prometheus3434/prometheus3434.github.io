<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Küçük Mucizeler Dükkanı</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="calibre1">
    <h1 class="calibre9" id="calibre_toc_27">27</h1>

    <p class="calibre5">JACQUELINE DONOVAN</p>

    <p class="calibre5">Yemek odasındaki masayı temizleyen Tammie Lee, “Reese’le aranızda bir sorun yok, öyle değil mi?” diye sordu.</p>

    <p class="calibre5">Jacqueline iç çekip soruyu duymazdan geldi. Akşamki yemekte kocasıyla arasındaki gerginliği kimsenin fark etmemiş olmasını dilemişti. Vali ve iki belediye meclisi üyesi eşleriyle birlikte yemeğe katılmıştı. Ayrıca üç çift daha onlara eşlik etmişti.</p>

    <p class="calibre5">Reese Jacquelitie’e hiçbir şey sormadan Paul’ü ve Tammie Lee’yi son anda yemeğe davet etmişti. Paul’ün onlara eşlik etmesi güzel ve hatta çok hoş bir şeydi ama gelininin o ilkel espri anlayışıyla şehrin üst kademesindeki önemli kişilerle konuşacağını düşününce Jacqueline kendini kötü hissetmişti. Artık yapacak bir şey yoktu.</p>

    <p class="calibre5">Tüm gece ufacık bir aksiliğin dışında çok güzel geçmişti. Vali, Tammie Lee’ye kulüple ilgili neler düşündüğünü sormuş, Tammie Lee ağır, güneyli aksanıyla tek nefeste kulübün tenisten, briçten, yemek yemekten ve mızmızlanmaktan ibaret olduğunu söylemişti. Hemen ardından bir saniyelik bir sessizlik olmuş, Jacqueline o anda ölüp gitmeyi dilemiş, ama hemen ardından vali kahkahalar atmıştı. Bunun hayatı boyunca duyduğu en dürüstçe laf olduğunu söyledi. Jacqueline adamın gerçekten böyle mi düşündüğünü yoksa iyi bir misafir olarak onları kırmamak için mi böyle davrandığını bilmiyordu.</p>

    <p class="calibre5">Masanın karşı tarafında oturan Reese, Jacqueline’e Tammie Lee hakkında yanıldığını, onun haklı çıktığını göstermek isteyen bir bakış attı.</p>

    <p class="calibre5">Ancak son tartışmalarının sebebi oğullarını ve gelinlerini yemeğe davet etmeleri değildi. Jacqueline ile Reese nadiren kavga ederdi. Reese, karısının iki sapık tarafından bir sokakta kıstırıldığını ve neredeyse saldırıya uğrayacak hale geldiğini duyunca küplere binmişti. O iki saldırgan da yakalanmış, adamlar hakkında dava açılmıştı. Ama kocası Jacqueline’e en az on dakika bağırıp çağırmış, başına gelenleri açıklamasına ve de her şeyin arabasını o sokağa park etmek zorunda kalmasıyla başladığını anlatmasına müsaade etmemişti. Lafı, Jacqueline’in saldırıya davetiye çıkardığını söylemeye kadar getirmişti. Sonra da ona, “Aptal!” demişti.</p>

    <p class="calibre5">Jacqueline kocasına hâlâ kızgındı. Reese ne cüretle ona böyle şeyler söylerdi. Özellikle de orada bulunma amacı kocasına yardımcı olmakken bunları duymayı hak etmemişti.</p>

    <p class="calibre5">Onun yüzünden tüm günü mahvolmuştu. Güzellik salonundaki randevusunu kaçırmış, öğle yemeğine geç kalmış, gezdiği alışveriş merkezlerinde alacak bir şey bulamayınca sinirlenmişti.</p>

    <p class="calibre5">Beş gündür çok gerekmedikçe konuşmuyorlardı. Haftalar önce planladıkları akşam yemeği olmasa şimdi de konuşmazlardı. Son dakika yemeği iptal etmeleri hoş olmazdı. Bu yüzden aralarındaki tatsızlığı unutup, o bilindik tavırlarına bürünmüşlerdi. Jacqueline, Tammie Lee’nin aralarındaki soğukluğu fark etmesine şaşırmıştı.</p>

    <p class="calibre5">Jacqueline’i elleri tabaklarla dolu halde mutfağa kadar takip eden Tammie Lee, “Beni duydunuz mu?” diye sordu.</p>

    <p class="calibre5">Onun dışındaki herkes böyle durumlarda Jacqueline’in verdiği mesajı anlayıp lafı uzatmazdı. Ama Tammie Lee bir türlü işin peşini bırakmıyordu.</p>

    <p class="calibre5">Jacqueline, “Tabakları tezgâha bırakabilirsin,” dedi. “Gerçekten de yardım etmene gerek yok. Martha sabahleyin gelip her şeyi halleder.” Hizmetlileri arka taraftaki küçük konuk evinde kalıyordu. Artık yaşlandığı için servis yapacak takati yoktu. Kadın emekliye ayrılmak istemiş ama Jacqueline o olmadan evi çekip çeviremeyeceğini bildiği için Martha’dan yanlarında kalmasını rica etmiş, kadın da onu kırmamıştı.</p>

    <p class="calibre5">Tammie Lee, “İnanın bulaşıkları bu halde sabaha kadar bırakmak istemezsiniz,” dedi, haklıydı da. Herkes gider gitmez Jacqueline her şeyi lavaboya bırakmıştı, bu kendi başına yapmayı tercih ettiği bir işti.</p>

    <p class="calibre5">Gelini, “Çok güzel bir yemekti,” dedi.</p>

    <p class="calibre5">“Teşekkürler,” diyen Jacqueline, bir gün Tammie Lee’ den de böyle yemekler düzenlemesinin bekleneceğini söylememek için dilini ısırdı. O günler gelene kadar Tammie Lee’ nin ondan bir iki şey öğrenmiş olmasını diliyor, bir yandan da gelinin hiçbir şey öğrenemeyeceğinden endişe duyuyordu.</p>

    <p class="calibre5">Üst üste koyduğu porselen tabaklarla mutfağa geri gelen Tammie Lee, “Çok mütevazı bir ev sahibisiniz,” dedi.</p>

    <p class="calibre5">“Teşekkürler,” diyen Jacqueline, gelinine elindeki tabakların dolabındaki tüm elbiselerden pahalı olduğunu söyleme isteğiyle mücadele ediyordu. Meraklıca, “Reese ile Paul nerede?” diye sordu.</p>

    <p class="calibre5">Jacqueline yomlmuş, düzenlediği yemek tüm enerjisini tüketmişti. Uyumak istiyordu ama öncelikle Paul ile Tammie Lee’yi yolcu etmeli ve son işlerini halletmeliydi.</p>

    <p class="calibre5">“Çalışma odasında konuşuyorlar.” Tüm bulaşıklar mutfağa getirilmiş olmalıydı. Çünkü Tammie Lee oturmuş, bacaklarını da karşısındaki sandalyenin üzerine koymuştu. Ellerini yusyuvarlak olan karnının üzerine koydu ve karnını okşadı. Artık hamile olduğu rahatlıkla anlaşılabiliyordu. Jacqueline, karısının hamile olduğunu onlardan altı ay saklayan oğlunu henüz affetmemişti.</p>

    <p class="calibre5">Jacqueline, Reese ve Paul’ün bu kadar uzun süredir neyi konuştuğunu merak ediyordu. Tabakların üzerindeki yemek artıklarını sıyırıp bulaşıkları makineye yerleştirdi.</p>

    <p class="calibre5">Tammie Lee lafı ağzında geveleyerek, “Umarım bebeğimize ördüğünüz battaniyeyi valiye gösterdiğim için bana kızmamışsımzdır,” dedi. “Bence torununuza bundan güzel bir hediye veremezdiniz.”</p>

    <p class="calibre5">Jacqueline kaşlarını çattı ama Tammie Lee’nin yüzündeki ifadeyi görmemesi için başını çevirdi. “Hayır, önemli değil.”</p>

    <p class="calibre5">“Bebeğimiz için bir şeyler örmenize çok sevindik.”</p>

    <p class="calibre5">Jacqueline bir şeyler söylemektense başını salladı. Tabaklardaki artıkları çöpe dökmeye devam etti.</p>

    <p class="calibre5">İşi bitince Tammie Lee’nin yanındaki sandalyeye oturup kendine bir bardak şarap doldurdu. Geliniyle mutfakta tıkılıp kalacaksa bir şeyler içmeliydi.</p>

    <p class="calibre5">Tammie Lee onu inceledi. “Annemin, babamın traktörüyle posta kutumuzu ezip geçtiğini anlatmış mıydım size?” dedi.</p>

    <p class="calibre5">Jacqueline söylenmemek için kendini zor tuttu. Şarabını kadehin içinde çalkalarken, “Bir o hikâyeyi duymadım sanırım,” dedi.</p>

    <p class="calibre5">Tammie Lee, Jacqueline’in alaycı tavrını fark etti ama umursamamaya karar verdi. “Babamın bir tek o zaman anneme bağırdığını hatırlıyorum. Annem ağlayarak eve girmişti. Babamın ona bağırmasına kızdığım için ben de onun peşinden gitmiştim.”</p>

    <p class="calibre5">Jacqueline, “Ne yazık ki erkekler bazen böyle düşüncesizce davranabiliyor,” dedi. Şarabını yudumladı ve bir süre ağzında tuttu; şişesi elli dolar olan şarabın tadına varmaya çalışıyordu.</p>

    <p class="calibre5">“Daha sonra annem babamın ona sadece traktörün altında kalmasından korktuğu için bağırdığını söylemişti. Posta kutusunu zerre önemsemiyordu. O, annemi seviyordu. O gün traktörle sulama kanalına düşüp ezilebilirdi. Babamın bağırması, annemi ne kadar çok sevdiğinin bir göstergesiydi o kadar.”</p>

    <p class="calibre5">Jacqueline bu hikâyenin nereye gideceğini kestiremiyordu ama şimdilik hiçbir şey anlamamıştı. Şarabından bir yudum daha aldı.</p>

    <p class="calibre5">Tammie Lee nazikçe, “Umarım bu akşam haddimi aşmamışımdır,” dedi. Gözlerini kocaman açmıştı.</p>

    <p class="calibre5">Jacqueline umursamazca omuz silkti. “Valinin muhabbetinizden. .. hoşlandığına eminim.”</p>

    <p class="calibre5">Tammie Lee, “Hayır, validen bahsetmiyorum,” dedi. “Reese ile aranızda bir sorun olup olmadığını sormuştum.”</p>

    <p class="calibre5">Jacqueline ciddi bir havayla, “Kocamla aramda hiçbir sorun yok,” dedi. Şarabın kalanını kafasına dikti, tadını almayı falan umursamıyordu artık. Boş bardağı masanın üzerine koydu.</p>

    <p class="calibre5">“Çok güzel. Paul ve ben sizleri çok seviyoruz. Bebeğimizin de babaannesi ve dedesi olmadan büyümesini istemeyiz.”</p>

    <p class="calibre5">Jacqueline bir şekilde gülümsemeyi başardı. “Gerçekten de annen traktörle posta kutusunun üzerinden mi geçti?”</p>

    <p class="calibre5">“Hem de iki sefer.”</p>

    <p class="calibre5">“İki sefer mi?” Belki de şarabın etkisiyle Jacqueline kahkaha attı.</p>

    <p class="calibre5">“Ama babam ikinci seferde de ona kızdı.”</p>

    <p class="calibre5">Jacqueline de aynen öyle olduğunu düşünüyordu.</p>

    <p class="calibre5">“Babam annemi aynen Reese’nin sizi sevdiği gibi seviyor.”</p>

    <p class="calibre5">Az önce gülen Jacqueline birden sustu. Reese’nin ona olan sevgisi yıllar önce bitmişti. Evlilikleri hayatlarını rahatça sürmelerini sağlıyordu. Kocasının salı akşamı kaçamaklarından şikayetçi değildi. Ayrıca adam kredi kartlarındaki borçlardan da bahsetmemişti. İlişkilerini bir düzene oturtmuşlardı ama bir zamanlar birbirlerine besledikleri aşktan eser kalmamıştı.</p>

    <p class="calibre5">“Tammie Lee.” Paul’ün sesi yemek odasından geliyordu.</p>

    <p class="calibre5">Tammie Lee de, “Buradayım,” diye seslendi.</p>

    <p class="calibre5">Reese ile Paul kapıdan girip yanlarına geldi. Kapı arkalarından sallanmaya devam etti.</p>

    <p class="calibre5">Paul, “Yorgun düşmüş olmalısın,” deyip karısına sevgiyle gülümsedi. Onları izlemek bile Jacqueline’in canını yakıyordu. “Eve gitmeye hazır mısın?”</p>

    <p class="calibre5">Tammie Lee başını sallayınca, Paul karısının ayağa kalkmasına yardım etti. Sonra gelini eğilip kollarını Jacqueline’in boynuna attı.</p>

    <p class="calibre5">Tammie Lee ona sarılırken fısıldayarak, “Teşekkürler,” dedi.</p>

    <p class="calibre5">Şaşkına dönen Jacqueline nasıl bir cevap vereceğini bilmiyordu. Kollarını dikkatlice boynuna atıp gelinine sarıldı. Ona birisi böyle sevgi dolu bir şekilde sarılmayalı yıllar olmuştu. Gözlerine yaşlar doldu.</p>

    <p class="calibre5">Tammie Lee, “Çok harika bir kaynanasın,” dedi. “Bence şu dünyada benim kadar şanslı bir kadın yok.”</p>

    <p class="calibre5">Jacqueline, Tammie Lee’nin omzunun üzerinden Reese’ye baktı ve Reese’nin gözlerindeki o güçlü parıltıyı gördü. Reese onu hâlâ seviyor olabilir miydi? Arabasını tenha bir sokağa park ettiği için ona bu kadar kızmasının sebebi bu muydu? Tammie Lee’nin o hikâyeyi anlatma sebebini şimdi anlıyordu.</p>

    <p class="calibre5">Aklında beliren düşüncelere inanmakta güçlük çekiyordu.</p>
  </div>
</body>
</html>
