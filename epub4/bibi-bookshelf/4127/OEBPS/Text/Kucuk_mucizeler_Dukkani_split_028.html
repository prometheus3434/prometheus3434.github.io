<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Küçük Mucizeler Dükkanı</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="calibre1">
    <h1 class="calibre9" id="calibre_toc_28">28</h1>

    <p class="calibre5">CAROL GIRARD</p>

    <p class="calibre5">Cuma günü öğleden sonra kursa ilk Carol geldi. Yeni bir modele başlayacaktı ve desen kitabına bakmak için acele etmişti.</p>

    <p class="calibre5">Carol erkek kazaklarıyla ilgili kısmı çabucak geçince Lydıa, “Ağabeyine kazak ördüğünü sanıyordum,” dedi.</p>

    <p class="calibre5">“Örüyordum ama beni çok üzdü. İçimden onun için bir şeyler yapmak gelmiyor.” Carol, bir haftadan fazla bir süredir Rick’le konuşmamıştı. Bu çok da alışılmadık bir şey değildi ama ağabeyinin itiraf ettiği şeylerden sonra onu bir kez daha aramasını beklemişti. Bu sefer ağabeyinin sevimliliği onu içine düştüğü bataktan kurtaramayacaktı; sorunları kolayca çözülecek türden değildi.</p>

    <p class="calibre5">Kapının üzerindeki küçük çan çalınca Carol başını kaldırdı ama içeriye giren kişiyi ilk başta tanıyamadı. Üzerinde kot pantolon ve bir tişört olan Alix içeri adım atmıştı. Carol onu ilk defa üzerinden düşürmediği deri ceketten, siyah pantolonlardan ve mini şortlardan başka bir şey giyerken görmüştü. Saçı da eskisi kadar... anormal görünmüyordu. Carol bir şeyler söylemek için ağzını açtı ama hemen vazgeçti. Alix sürekli diğer insanlardan farklı görünmeye çalışsa da, ilgi odağı olmayı sevmeyen biriydi. Carol hayatında böylesine büyük bir çelişki görmemişti.</p>

    <p class="calibre5">Masaya doğru yavaş yavaş ilerleyen Alix, “Merhaba,” dedi. Sıkılgan bir hali vardı. Lydia’ya ve Carol’a görünüşündeki değişiklikle ilgili yorum yapmaları için meydan okur gibi bakıyordu. Sandalyelerin birine oturup film dükkânının poşetlerinden birine koyduğu örgüsünü çıkardı.</p>

    <p class="calibre5">Diğerleri de, “Merhaba,” dedi.</p>

    <p class="calibre5">“Hamilelik nasıl gidiyor?” Alix’in sesi sakin çıkmıştı. Sorduğu sorunun çok normal olduğunu düşünüyor gibiydi.</p>

    <p class="calibre5">Carol, Lydia’nın kaygılı gözlerle onlara baktığını fark etti. Carol’a durumunu sorma cesaretini hiç kimse gösterememişti. “Şimdiye kadar fena değil,” dedi. “Mavi çubuğu görmeye devam.”</p>

    <p class="calibre5">Alix başını kaldırdı. “Ne?”</p>

    <p class="calibre5">Carol, “Hamile kaldığımı gösteren testlerden bahsediyorum,” dedi. Rahimlerine döllenmiş embriyo yerleştirilen kadınlar için zor olan hamile kalmak değil, hamileliği devam ettirebilmekti. Carol ilk iki seferde hamileliğin ilk üç haftasında düşük yapmıştı. Hamileliğinin bu kadar uzun süre sorunsuz devam etmesi umut vaat ediyordu. Ancak tedavinin hiçbir aşamasında kesinlikten söz edilemezdi. Hamileliğin ilk üç ayı en riskli dönemdi. Carol, internetteki destek grubundaki iki buçuk aylık hamile arkadaşının düşük yaptığını öğrenmişti. Bu çok üzücü bir haberdi ve gruplarındaki tüm kadınlar Susan’ın kaybını çok iyi anlıyordu.</p>

    <p class="calibre5">Kapı tekrar açıldı ve Jacqueline bileziklerini şıkırdata şıkırdata içeri girdi. Üzerinde özel bir terziye diktirdiği pantolon ceketten oluşan bir takım vardı. Carol kadının kurs için fazla resmi giyindiğini düşündü. Jacqueline, Gucci çantasının yerine deri bir çanta taşıyordu. İçeriye havalı bir şekilde girmeyi seviyordu. Herkesin onun geldiğini fark etmesini ve ona göre davranmasını istiyor gibiydi. Aslında Carol bunları önemsemiyordu. Örgü kursundaki tüm kadınlardan hoşlanmaya başlamıştı.</p>

    <p class="calibre5">O da Jacqueline de yeni çalışmalara başlamıştı. Bebek battaniyesini sadece Alix bitirememişti. Carol bunun iplik alacak parası olmamasından kaynaklandığını düşünüyordu.</p>

    <p class="calibre5">Carol sayfaları karıştırmaya devam ederken, “Yeni bir kazağa başlıyorum,” dedi.</p>

    <p class="calibre5">“Diğerine ne oldu?” Alix’in gri kaşmiri beğendiğini biliyordu.</p>

    <p class="calibre5">“Ondan sıkıldım.” Lydia’ya bakıp gülümsedi. “Elimde kalan ipleri sana vermemi ister misin?”</p>

    <p class="calibre5">Alix’in gözlerinin içi güldü. “Sana lazım değil mi?”</p>

    <p class="calibre5">“Değil.”</p>

    <p class="calibre5">“Peki ya örneğin? Ona ihtiyacın var mı?”</p>

    <p class="calibre5">“Bende kalmasa da olur.”</p>

    <p class="calibre5">“Harika!” Alix elindeki örgüyü poşete tıkıştırdı. Neredeyse sevinçten ellerini ovuşturacaktı. “Battaniyeyi bitirmek üzereydim. O kazağı bir... arkadaşım için örmek istiyorum.”</p>

    <p class="calibre5">Jacqueline, “Arkadaşın da kimmiş?” deyip araya girdi.</p>

    <p class="calibre5">Alix, “Dediğim gibi sadece arkadaşım,” diye söylendi.</p>

    <p class="calibre5">“Anladık, terslemene gerek yok. Merak ettim o kadar.”</p>

    <p class="calibre5">Jacqueline, Alix’in hayatıyla ilgilenmeye başlamıştı. Birkaç hafta önce böyle bir şeyi hayal etmek bile zordu. Aralarındaki ilişki arka sokakta yaşanan o olaydan sonra farklı bir boyut kazanmıştı. Hâlâ birbirleriyle zıtlaşıyorlardı ama bunu daha çok alışkanlıktan yapıyor gibilerdi.</p>

    <p class="calibre5">Lydia, Alix’e bakıp gülümseyerek, “Erkek arkadaşın olduğunu bilmiyordum,” dedi.</p>

    <p class="calibre5">Alix hemen, “Zaten erkek arkadaşım yok,” dedi. Aslında aşırı aceleci tavrı bunun tam tersini söylüyordu.</p>

    <p class="calibre5">“Peki kazağı kimin için örüyorsun?”</p>

    <p class="calibre5">“Dedim ya bir arkadaşım için.”</p>

    <p class="calibre5">Jacqueline gülümseyerek, “Tabii canım,” dedi. Alix’e göz kırptı. Onun da aninden yüzü kıpkırmızı oldu.</p>

    <p class="calibre5">Sinirlenen Alix, “Çok merak ettiyseniz söyleyeyim,” dedi. “Dükkânda tanıştığım bir adam.” Carol, Alix’in onlara olan biten her şeyi anlatmak istediğini hissedebiliyordu.</p>

    <p class="calibre5">Jacqueline, “Senden hoşlanıyor mu?” diye sordu.</p>

    <p class="calibre5">Alix omuz silkti. “Altıncı sınıftayken hoşlanıyordu ama... rahip olmuş. Bir sandalda güneşin batışını izlediğimizi gözlerimin önüne getiremiyorum. Neyse, ne demek istediğimi anladınız sanırım.”</p>

    <p class="calibre5">Lydia, “Neden ki?” diye sordu. “Rahipler de güzel bir hayat sürebilir.”</p>

    <p class="calibre5">Alix başım önüne eğip örgüsüne odaklandı. Sakin bir sesle, “İyi öpüşüyor,” dedi.</p>

    <p class="calibre5">Bu gruptakilerin ilgisini çekti elbette. Böylece çok güzel bir muhabbet başlamış oldu.</p>

    <p class="calibre5">Jacqueline, “Reese de zamanında güzel öpüşürdü,” dedi. “Beni ilk öptüğü anı daha dün gibi hatırlıyorum. Bedenimdeki tüm hücreler hayatla dolmuştu.”</p>

    <p class="calibre5">Carol, Jacqueline’in yüzündeki dalgın ifadeyi görünce gülümsedi. “Doug beni ilk öptüğünde kendimi cennete düşmüş gibi hissetmiştim.” Lydia’nın bu sırada dükkânın içinde dolandığını, dümdüz duran örnekleri düzelttiğini fark etti. “Peki ya sen Lydia?”</p>

    <p class="calibre5">Lydia etrafta dolanmaya devam etti. Onu da muhabbete davet etmelerine alınmış gibi davranıyordu. Sonra da iç çekti. “Normal bir öpüşmeden fazlasını hissettiğimi sanmıyorum. Hep güzel şeyler hissettim ama sonrasında öyle ahım şahım duygular yaşamadım.”</p>

    <p class="calibre5">Jacqueline, “Bir gün o da olur,” dedi.</p>

    <p class="calibre5">Lydia, “Öpüşmeye çok fazla önem verdiğinizi düşünmüyor musunuz?” diye sordu. “Tamam, hepimiz zaman zaman sevgililerimizle öpüşmüşüzdür. Çok güzel bir deneyim olmasına rağmen bence çok da abartılacak bir şey değil.” Jacqueline, Alix’e döndü. “Şu rahip seni öptüğünde sence hissettiklerin abartılacak gibi miydi, değil miydi?”</p>

    <p class="calibre5">Carol, Alix’in biraz utandığını görebiliyordu. Alix gözlerini uzaklara çevirdi. “Öyleydi sanırım. Ama çok fazla düşünmedim.” Etrafa bakındı. Yüzündeki ifade daha da fazlasını düşündüğünü gösteriyordu.</p>

    <p class="calibre5">İçerisi bir an sessizleşti ve herkes kendi işine baktı. Carol, Jacqueline’in ne ördüğünü bilmiyordu. Kadın pahalı mı pahalı iplerle şal örmeye başlamış, sonra da şapkalara ve çantalara geçmişti. Bir çalışmadan diğerine geçen Jacqueline’in hızına yetişmek zordu. Aynı anda birkaç model örüyor gibiydi. Carol, kadının Lydia’nın en sağlam müşterilerinden biri olduğunu düşünüyordu.</p>

    <p class="calibre5">Alix, Lydia’ya aniden, “Seni geçen cuma, Pour House’dan çıkarken gördüm,” dedi. “Şu UPS’de çalışan adamla birlikteydin.”</p>

    <p class="calibre5">“Ben mi?” Lydia’nın yanakları al al oldu. Kadın elini göğsüne götürdü. “Evet, bir şeyler içmek için buluşmuştuk.” Alix hafiften bir ıslık çaldı. “Adam epey yakışıklı hani.” Lydia örgü kitaplarını dizdiği yerde ilgilenmesi gereken bir şey buldu. “Bu hafta akşam yemeği yiyeceğiz.”</p>

    <p class="calibre5">Jacqueline sevecen bir ses tonuyla, “Yoksa burnuma romantizm kokuları mı geliyor?” dedi.</p>

    <p class="calibre5">Carol, “Çok da iyi olur,” dedi. Lydia’nın erkekler konusunda bu kadar utangaç olması hoşuna gitmişti. Brad bahsettiği ilk adamdı. Alix’in takıldığı şu rahiple olanları anlatması.. . Carol, Alix’in onlarla yaşadıklarını paylaşmasına sevinmişti.</p>

    <p class="calibre5">Carol, “Haftaya evime gelip ipleri almak ister misin?” diye sordu.</p>

    <p class="calibre5">Alix başını salladı. “Senin için sorun olmazsa gelirim.” “Ne demek, buyur gel. Yine de istersen ipleri buraya da getiririm.”</p>

    <p class="calibre5">“Seni yormayayım. Ben uğrarım.”</p>

    <p class="calibre5">Carol, Alix’in çok sık davet almadığını seziyordu. “Pazartesi öğle yemeğine gelsene.”</p>

    <p class="calibre5">“Olur.” Alix kulağa ilgisiz gibi gelen bu cevabına rağmen heyecanını saklayamıyordu.</p>

    <p class="calibre5">Carol etrafındakilere sevgi dolu bir gülümsemeyle baktı. Alix’in savunmacı tavrı gözle görülür şekilde değişime uğramıştı. Jacqueline onları artık sosyal bağlantılarıyla etkilemeye çalışmıyordu. Lydia içe kapanıklığını biraz yenmiş, geçen her haftayla birlikte karşısındakilere ne kadar samimi ve zeki biri olduğunu göstermeyi başarmıştı.</p>

    <p class="calibre5">Carol desen kitabının sayfalarını karıştırmaya devam ederken, yaşadıkları şeylerin ne kadar tuhaf olduğunu düşündü. Hiçbir ortak yanı olmayan, birbirinden tamamen farklı dört kadın bir araya gelmiş ve geçen birkaç aylık sürede gerçek bir arkadaşlık kurmuşlardı.</p>
  </div>
</body>
</html>
