<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Küçük Mucizeler Dükkanı</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="calibre1">
    <h1 class="calibre9" id="calibre_toc_2">2</h1>

    <p class="calibre5">JACQUELINE DONOVAN</p>

    <p class="calibre5">Evli oğluyla yaptığı hararetli görüşme, Jacqueline Donovan’ın sinirlerini bozmuştu. Geliniyle ilgili kötü düşüncelerini dile getirmemek için gerçekten de büyük bir çaba sarf etmişti. Ama Paul telefon açıp Tammie Lee’nin beş buçuk aylık hamile olduğunu söyleyince Jacqueline’in tepesinin tası atmış; kadın söylememesi gereken şeyler söylemiş, Paul de telefonu annesinin suratına kapatmıştı.</p>

    <p class="calibre5">Bunlar yetmezmiş gibi hemen ardından kocası telefon açmış ve inşaat planlarım Blossom Sokağı’ndaki şantiyeye bırakmasını istemişti. Paul’le tartışmasını kafasından atamayan Jacqueline, oğluna söylediklerini kocasına da anlatmıştı. Artık Reese de ona kızgındı. Doğrusunu söylemek gerekirse Jacqueline kocasının ne düşündüğünü çok umursamıyordu ama oğlu, tek çocuğu Paul, onun için çok ama çok değerliydi.</p>

    <p class="calibre5">Morali bozulan ve sinirlenen Jacqueline, arabasına atlayıp şantiyeye gitti ve yirmi dakikasını park yeri aramakla geçirdi. En sonunda bulduğu yer ise sokağın epey aşağısında, pis görünümlü film dükkânının karşısındaydı. Planlarını kapan Jacqueline inşaat halindeki binaların arasından geçti. Yolda yürürken kendi kendine söyleniyordu. Şunları Reese bırakayım da ne yapıyorsa yapsın!</p>

    <p class="calibre5">“Planları getirdin mi?” Otuz üç yıllık kocası konteynerlerden birinden çıkıp şantiyeye gelen karısını karşıladı. Jacqueline, Ferragamo marka topuklu ayakkabılarını kirletmemek için çelik boruların üzerinden dikkatlice geçti. Bu binaları elden geçirme işini, kocasının mimarlık şirketi Donovan &amp; Gray üstlenmişti. Brooks Brothers marka takım elbise giyen ve kafasına da inşaat kaskı takan Reese, elli beş yaşında olmasına rağmen filinta gibi görünüyordu.</p>

    <p class="calibre5">Jacqueline kocasına rulo edilmiş kıymetli planları uzattı. Reese ondan genelde hiçbir şey istemezdi. Bu tam da Jacqueline’in istediği gibi bir şeydi. Reese planları ofise koydu ve dışarı çıkıp kapının hemen önünde duran karısının yanına döndü.</p>

    <p class="calibre5">Jacqueline öfkesini ve gözyaşlarını tutmak için elinden geleni yaparken “Paul’un durumu beni endişelendiriyor,” dedi. Reese bunlardan bıkmışçasına başını uzaklara çevirdi. Adam saatlerce çalışıyor ve Jacqueline adamın evinden dışarda geçirdiği tüm vakitlerinde işleriyle uğraştığına inanıyormuş gibi yapmaya devam ediyordu. Aslında kocasının başka işler karıştırdığını çok iyi biliyordu. Yani adam yorgun olsa bile umurunda değildi.</p>

    <p class="calibre5">Paul’un ve arkadaşlarının hatırına Jacqueline ile Reese mutlu bir çift izlenimi uyandırmayı başarmıştı. Son birkaç yıldır evlilikleri iyi gitmiyordu. Reese de Jacqueline de kendi hayatını yaşıyordu. Paul on iki yıl önce üniversite için evden ayrıldığından beri aynı yatakta yatmamışlardı. Aslında oğullarına besledikleri sevginin dışında paylaştıkları çok da bir şey yoktu.</p>

    <p class="calibre5">Kocası, Jacqueline’in endişeli tavrını umursamadan, “Demek, Tammie Lee hamileymiş,” dedi.</p>

    <p class="calibre5">Jacqueline başını salladı. “Tammie Lee tam da düşündüğüm gibi hiç vakit kaybetmemiş.”</p>

    <p class="calibre5">Reese kaşlarını çattı. Jacqueline’in Paul’un eşiyle ilgili sürekli kötü konuşmasından hoşlanmıyordu. Kadının ailesiyle ilgili neredeyse hiçbir şey bilmiyorlardı. Gelininin teyzeleri, amcaları ve sayısız kuzenleriyle ilgili anlattığı şeylerden anladığı kadarıyla, kızın ailesi hiç de düşündüğü gibi değildi.</p>

    <p class="calibre5">Başlarının üstünden gelen bir vinç sesi Reese’nin bir anlığına dikkatini dağıttı, adam yüzünü tekrar karısına çevirince yine kaşlarını çattı. “Bu habere sevinmemiş gibisin.”</p>

    <p class="calibre5">“Aynen öyle, Reese! Yoksa sevinmemi mi bekliyordun?”</p>

    <p class="calibre5">“Babaanne olmanın seni sevindireceğini düşünmüştüm.”</p>

    <p class="calibre5">Jacqueline kollarını göğsünün önünde birleştirdi. “Bu durum beni hiç de heyecanlandırmıyor.” En yakın arkadaşları babaanne ve anneanne olduklarında çok sevinmişti ama Jacqueline bu son gelişmeye arkadaşları kadar kolay uyum sağlayıp sağlayamayacağından emin değildi.</p>

    <p class="calibre5">“Jacquie, torunumuz olacak. Bunun farkında değil misin?”</p>

    <p class="calibre5">Jacqueline kızgınca, “Sana hiçbir şey söylememem gerektiğini biliyordum,” dedi. Paul’le tartışmamış olsa bunların hiçbirini kocasına anlatmazdı. Oğluna hep yakın olmuştu. Bu içi boş evlilik kabuğundan çıkmamasının tek sebebi oydu. Oğlu istediği her şeydi. Yakışıklıydı, zekiydi, başarılıydı. Bankacılığa başlamış, kariyerinde hızla ilerlemişti. Ama bir yıl önce hiç de ona yakışmayan bir şey yapmış, gidip yanlış kadınla evlenmişti.</p>

    <p class="calibre5">“Tammie Lee’ye hiç şans tanımıyorsun.”</p>

    <p class="calibre5">“Bana haksızlık ediyorsun.” Jacqueline’in sesi kızgınlıktan titriyordu. Tammie Lee ile arasındaki bu tuhaf ilişkiye elinden geldiğince şans vermişti. Jacqueline tanıdıklarının kızları ona ilgi gösterirken duyarlı oğlunun bataklıklardan gelmiş bu ufak kızla evlenmesine anlam verememişti. Paul, Tammie Lee’yi “güneyli dilberim” diye çağırıyordu ama Jacqueline’in gördüğü tek şey dağlardan gelmiş bir kızdı. “Tammie Lee’yi öğle yemeği için bir kez kulübe götürdüm. Hayatımda daha önce o kadar yerin dibine girdiğimi hatırlamıyorum. Onu Mary James ile tanıştırdım ve sonra bir baktım ki, Kadınlar Derneği’nin başkanına salamura domuzayağı tarifi veriyor.” Jacqueline’in arkadaşıyla yüz yüze gelecek cesareti bulması haftalar almıştı.</p>

    <p class="calibre5">“Mary yemek tarifleri kitabını hazırlamaktan sorumlu değil miydi? İkisinin oturup konuşması çok da saçma değil.”</p>

    <p class="calibre5">Jacqueline sinirlice, “Eleştirilerini şimdi hiç dinleyemeyeceğim,” dedi. Reese’nin bir şeyleri açıklamaya çalışmasının anlamı yoktu. Artık oturup adam gibi iki çift laf edemiyorlardı. Ayrıca inşaattan kalkan toz Jacqueline’in makyajını mahvediyor, esen rüzgâr özenle yaptığı topuzunu bozuyordu. Gerçi Reese bunları önemsemiyordu. Dış görünüş önemliydi ama Reese karısının kendini genç göstermek için yaptığı onca şeyi hoş karşılamıyordu. Jacqueline’in saçlarını ve makyajını bu hale getirmek için ne kadar vakit harcadığı konusunda en ufak bir fikri yoktu. Karısı artık ellili yaşlarının ortalarındaydı ve yaşlılığın izlerini gizlemek için büyük çaba sarf ediyordu.</p>

    <p class="calibre5">Reese’nin sesi hafifçe yükseldi. “Paul’a tam olarak ne söyledin?”</p>

    <p class="calibre5">Jacqueline ağırbaşlılığını korumak için omuzlarını dikleştirdi. “Sadece, ‘Keşke aile kurmadan önce biraz bekleseydin,’ dedim.”</p>

    <p class="calibre5">Kocası eşinin konteynere çıkmasına yardımcı olmak için elini uzattı. “Hadi gel.”</p>

    <p class="calibre5">Jacqueline kocasının elini uzatmasını umursamadan konteynere girdi. Reese şantiyelerini düzenli olarak ziyaret ediyordu ama Jacqueline ilk defa bu konteynerlerden birine adım atıyordu. Etrafa bakındı. İnşaat planlarını, boş kahve fincanlarını gördü ve içerinin fazlasıyla dağınık olduğunu fark etti.</p>

    <p class="calibre5">Reese, “Bana her şeyi anlatsan iyi olur,” derken bir bardak kahve doldurup fincanı sessizce eşine uzattı. Jacqueline elini sallayarak adamın teklifini reddetti. Fincanın haftalardır yıkanmadığından şüpheleniyordu.</p>

    <p class="calibre5">“Hayal kırıklığına uğradığımı söyledim o kadar. Sen neden başka şeyler söylediğimi düşünüyorsun ki?”</p>

    <p class="calibre5">“Çünkü seni tanıyorum.”</p>

    <p class="calibre5">“Aman, çok teşekkürler.” Jacqueline’in morali bozuldu ama kadın, kocasının bu sözünün gerçekten de canını yaktığım görmesine izin vermeyecekti. “Daha da kötüsü Tammie Lee neredeyse altı aylık hamileymiş. Paul her zamanki gibi bizi hayatından uzak tutmak için bir bahane uydurmuş. Bana hamileliği sonlandırarak bir şey olmadığından emin olana kadar konudan bahsetmemek istediklerini söyledi.”</p>

    <p class="calibre5">Reese, “Ona inanmıyor musun?” dedi, açık duran kapının yanma yaslanıp kollarını birleştirdi.</p>

    <p class="calibre5">“Elbette inanmıyorum. İnsanlar bu iyi haberi vermek için genelde en fazla üç ay bekler.” Jacqueline iğneleyici tavrından vazgeçmiyordu. “Altı ay? İkimiz de neler hissedeceğimi bildiği için Paul’un durumu bizden sakladığını biliyoruz. Evlendikleri gün de söyledim, şimdi de söyleyeceğim; bu evlilik büyük bir hata.”</p>

    <p class="calibre5">“Ama Jacquie...”</p>

    <p class="calibre5">“Başka ne düşünebilirim ki? Paul iş gezisine New Orleans’a gitti ve barda bu kızla tanıştı.”</p>

    <p class="calibre5">“İkisi de bankacılıkla ilgili bir seminere katılıyormuş, akşam da birlikte birer kadeh içmek için buluşmuşlar.”</p>

    <p class="calibre5">Reese neden gereksiz detayları dile getirmekle uğraşıyordu. “Daha tanışalı üç gün olmuşken arayıp ikimizin de tanımadığı bir kızla evlendiğini söyledi. Yoksa ben mi yanlış hatırlıyorum?”</p>

    <p class="calibre5">“O konuda haklısın. Keşke Paul bize bundan daha önce bahsetseydi ama evleneli neredeyse bir yıl oldu.”</p>

    <p class="calibre5">Oğlunun her zaman aklında canlandırdığı gibi güzel bir kilise düğünüyle evlenmemesi, Jacqueline’i hâlâ üzüyordu. Paul’un ve dolayısıyla kendisinin böyle bir düğünü hak ettiğini düşünüyordu. Oysa kadın öz oğlunun düğününe davet bile edilmemişti.</p>

    <p class="calibre5">Bunlar, Jacqueline’in bir kez daha düşünmeyi istemediği konulardı. Oğlu o zamanlarda da bir bahane uydurmuştu. şık olduğunu, hayatının sonuna kadar Tammie Lee’nin yanında olmayı istediğini ve gerekli olmadığı sürece ondan ayrı kalmaya dayanamayacağını söylemişti. Oğlu bunları söylese de Jacqueline’in aklında hâlâ şüpheler vardı. Paul annesinin bu yaşananlardan hiç memnun kalmayacağını biliyor olmalıydı. Dünürlerinin geldiği yerin onlar için büyük bir hayal kırıklığı yarattığını anlamış olmalıydı. Jacqueline, Tammie Lee’nin ailesinin yapacağı düğünü hayal etmeyi bile istemiyordu. Büyük ihtimalle yemekte karalahana ile yulaf lapası sunulur, düğün pastası yerine de Hostess Twinkies adıyla bilinen dolgulu keklerden verilirdi.</p>

    <p class="calibre5">“Tammie Lee düğünden altı ay sonra hamile kaldı.” Jacqueline gelinini küçümsediğini gizlemiyordu.</p>

    <p class="calibre5">“Paul otuz yaşını geçti, Jacqueline.” Reese’nin gözlerinde o hiçbir şeyi beğenmez bakış vardı. Jacqueline bu bakışlardan hep nefret etmişti.</p>

    <p class="calibre5">“Yani doğum kontrol diye bir şeyin varlığından haberdar olabilecek yaşta.” Paul bu haberi de tıpkı evlilik haberini verdiği gibi vermiş, yani durumu telefonda kısaca özetlemişti.</p>

    <p class="calibre5">Reese, “Bana aile kurmak istediğinden bahsetmişti,” diye söylendi.</p>

    <p class="calibre5">Jacqueline kendini tutamayıp, “Ama bu kadar da erken istemediğinden adım gibi eminim,” dedi. Reese ile konuşmak imkânsızdı. Adam, Paul’un iznini almadan evlenmesini umursamıyor gibiydi. Gelini, oğlunun evleneceğini düşündüğü kadına hiç ama hiç benzemiyordu. Jacqueline gerçekten de Tammie Lee’yi ailesine katmaya çalışmıştı ama kadının yanında durmaya en fazla birkaç dakika dayanabiliyordu. O tatlılığı ve samimiyetsiz çekiciliği Jacqueline’in canını sıkıyordu.</p>

    <p class="calibre5">“Ama Paul baba olacağı için seviniyor, öyle değil mi?”</p>

    <p class="calibre5">Jacqueline masaya yaslandı ve başını salladı. “Havalara uçuyor,” diye mırıldandı. “Ya da öyle olduğunu söylüyor.”</p>

    <p class="calibre5">“Öyleyse sorun ne?”</p>

    <p class="calibre5">“Paul... Benim iyi bir babaanne olamayacağımı düşünüyor gibiydi.”</p>

    <p class="calibre5">Reese’nin gözleri kısıldı. “Peki, ona ne dedin?”</p>

    <p class="calibre5">“Ah, Reese,” diyen Jacqueline kendini çok kötü hissediyordu. “Kendime engel olamadım. Ona Tammie Lee ile evlenerek büyük bir hata yaptığını, bu hamilelik işinin de üzerine tuz biber ektiğini söyledim.” Jacqueline bir ya da iki yıl içinde Paul’un yanlış yaptığını anlayacağını ve boşanacağını düşünmüştü. Çocuklarının olması her şeyi berbat edecekti.</p>

    <p class="calibre5">“Bunları Paul’a gerçekten söylemedin, öyle değil mi?” Reese’nin sesi kızgın çıkıyordu ama bu Jacqueline’in daha da savunmacı bir tavır takınmasına sebep oldu.</p>

    <p class="calibre5">“Sessiz kalmam gerektiğini anladığımda çok geç olmuştu. Ama gerçekten de böyle şeyler söylediğim için suçlayabilir misin beni? Oğlumuzun bir yabancıyla kaçamak bir evlilik yaptığı gerçeğine daha yeni yeni alışıyordum; bu hamilelik haberi beni dumura uğrattı.”</p>

    <p class="calibre5">“Ama bunu iyi bir haber olarak görmelisin.”</p>

    <p class="calibre5">“Hiç de iyi değil.”</p>

    <p class="calibre5">“Sen ne dersen de bu oğlumuz ve Tammie Lee için iyi haber.”</p>

    <p class="calibre5">Jacqueline bağırarak, “Hıh, bir de o var,” dedi. “Neden güneyli kızların hepsinin iki ismi var? Neden ona sadece Tammie diyemiyoruz?”</p>

    <p class="calibre5">“Kızın adı bu, Jacqueline.”</p>

    <p class="calibre5">“Çok saçma.”</p>

    <p class="calibre5">Reese, Jacqueline’e onu gerçekten ilk defa önemsiyormuş gibi baktı. “Neden bu kadar kızgınsın?”</p>

    <p class="calibre5">“Çünkü oğlumu kaybetmekten korkuyorum.” Jacqueline’in hayatına ufak da olsa mutluluk katan tek şey, Paul ve onunla arasındaki anne oğul ilişkisiydi. Oysa şimdi aptalca bir şey yapmış ve oğluna ağır laflar söylemişti.</p>

    <p class="calibre5">“Onu ara ve özür dile.”</p>

    <p class="calibre5">“Ben de öyle düşünüyorum.”</p>

    <p class="calibre5">“Tammie Lee’ye çiçek gönderebilirsin.” “Göndereceğim.” Ama bu jesti Tammie Lee’nin değil, oğlunun hatırına yapacaktı.</p>

    <p class="calibre5">“İstersen Blossom Sokağı’ndaki çiçekçiye git.” Jacqueline başını salladı. “Orada başka bir işim daha var zaten.” Yapacağı şeyin yeterli olması için içinden dua ediyor, gelinini kabul etmek için çaba sarf ettiğini oğlunun fark etmesini umuyordu.</p>

    <p class="calibre5">“Ne yapacaksın?”</p>

    <p class="calibre5">“Yeni açılan tuhafiyenin camında bir afiş gördüm. Örgü kursuna yazılacağım. Afişte işe bebek battaniyesiyle başlanacağı yazıyordu.”</p>

    <p class="calibre5">Reese, karısının yaptığı şeyleri nadiren beğenirdi. Bu da o nadir zamanlardan biriydi. Yüzüne yansıyan gülümsemenin sıcaklığı Jacqueline’in içini ısıtmıştı.</p>

    <p class="calibre5">“Tammie Lee’yi sevmiyor olabilirim ama iyi bir babaanne olabilmek için elimden geleni yapacağım.” Birilerinin Paul’un çocuğunu doğru düzgün yetiştirmesi gerekiyordu. Yoksa Jacqueline’in torunu hamurun içine tıkıştırılıp kızartılan turşularla büyüyecek ve ömrünün sonuna kadar Köylü Donovan olarak anılacaktı.</p>
  </div>
</body>
</html>
