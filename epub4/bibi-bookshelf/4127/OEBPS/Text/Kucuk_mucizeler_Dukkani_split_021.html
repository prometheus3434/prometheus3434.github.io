<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Küçük Mucizeler Dükkanı</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="calibre1">
    <h1 class="calibre9" id="calibre_toc_21">21</h1>

    <p class="calibre5">AUX TOWNSEND</p>

    <p class="calibre5">Alix film dükkânından çıkıp bir sigara yaktı. Sigarayı azaltmıştı ama bırakmakta zorlanıyordu. Dumanı derin derin içine çekti, nikotinin aniden yarattığı sakinliğin tadına vardı ve başını yukarı kaldırıp dumanı üfledi. Sigarayı ikinci kez dudaklarına götürdüğünde sokağın karşısında yürüyen Jordan Tumer’ı gördü. İçini korku kapladı. Onunla konuşmak istemiyordu.</p>

    <p class="calibre5">Hem onunla konuşmanın ne anlamı vardı ki? Adamın onunla ilgilenmediği belliydi. Jordan onu altıncı sınıfta yarım kalmış bir maceranın oyuncusu ve kurtarılması gereken bir kız olarak görüyordu. Hizmet verdiği rahiplik bölgesinde ilgilenilmesi gereken kişilerden biri de oydu. Rahipler Alix’in ruhani kurtuluşu aramadığını bir türlü kabul etmiyordu. Evet, Alix bir zamanlar kilisenin otobüsüne binip Pazar Okulu’na gitmiş olabilirdi ama bunu dindar biri olduğu için yapmamıştı. Anne ve babası ondan birkaç saatliğine kurtulmak için her yere gönderebilirdi. Alix on ve on bir yaşındayken kiliseye düzenli olarak gitse de, kilisede geçirdiği vakitler onu bir yere götürmemişti. Oraya gitmiş, ondan istenilenleri yapmış ve hatta duaları ezbere okuduğu için İncil kazanmıştı.</p>

    <p class="calibre5">On altı yaşından beri kendi başının çaresine bakıyordu. Hayatında öğrendiği en acı derslerden biri de, kendinden başka hiç kimseye güvenemeyeceğiydi. Bu dersi unutması mümkün değildi.</p>

    <p class="calibre5">Yarısı içilmiş sigarasını ayağının altında ezerek söndüren Alix, içeri döndü. Jordan’ın bundan bir anlam çıkarıp onu yalnız bırakmasını umut ediyordu.</p>

    <p class="calibre5">Alix tezgâhın arkasına geçince Laurel, “Çabuk döndün,” dedi.</p>

    <p class="calibre5">“Ben arkaya geçiyorum.”</p>

    <p class="calibre5">Laurel kaşlarını çattı. “Neden?”</p>

    <p class="calibre5">“Adı lazım değil gelirse, ona bu akşam çalışmadığımı söyle.”</p>

    <p class="calibre5">“Hâlâ ondan kaçıyor musun?”</p>

    <p class="calibre5">Alix, “Sana söylediğimi yap yeter,” dedi ve bay rahip ona yetişmeden dükkânın arka tarafına geçti. Starbucks’ta karşılaşıp konuştukları günün üzerinden iki hafta geçmişti. Jordan o gün anlattıklarıyla bombayı patlatmıştı ve patlamanın sesi Alix’in kulaklarında yankılanmaya devam ediyordu. Jordan bir rahipti ve Alix ne onunla ne de onun Tanrı’sıyla bir şey yapmak istiyordu.</p>

    <p class="calibre5">Bir dakika geçmeden Laurel geldi. Yüzünde hiç de hoş bir ifade yoktu. “Seni görmüş.”</p>

    <p class="calibre5">Alix etrafında döndü. “Ona meşgul olduğumu söyle.”</p>

    <p class="calibre5">“Söyledim zaten. İşe yaramadı.”</p>

    <p class="calibre5">Bu iş gittikçe sinir bozucu bir hal almaya başlamıştı. “O zaman ona başka bir şey söyle. Onunla konuşmak istemiyorum.”</p>

    <p class="calibre5">“Sonsuza kadar saklanamazsın.”</p>

    <p class="calibre5">Alix, “Saklandığım falan yok benim,” dedi ama saçmaladığının farkındaydı.</p>

    <p class="calibre5">Laurel, “Ne istiyorsan yap,” dedi. “Ama bana seni görene kadar bekleyeceğini söyledi.” Bunu da söyledikten sonra Alix’in sözde arkadaşı içeriye döndü.</p>

    <p class="calibre5">Alix canı sıkıla sıkla on dakika bekledi ve Jordan’ın vazgeçip gittiğine karar verdi ama talihi ona oyun oynamıştı. Kollarını önünde birleştiren Jordan, kasanın yanındaki mikrodalga mısırı satılan tezgâhın önünde duruyordu. Alix’i görünce gözlerini kıstı.</p>

    <p class="calibre5">Alix onu görmezden gelmeye devam etmek yerine doğrudan adamın üzerine yürüdü. Kızgınca, “Senden uzak durmaya çalıştığımı neden anlamıyorsun?” dedi.</p>

    <p class="calibre5">“Evet, bu tür şeyleri kolayca anlamam. Biraz konuşabilir miyiz?”</p>

    <p class="calibre5">“Olmaz.” Alix on beş dakikalık molasını kullanmıştı ve başka mola hakkı da yoktu. Film dükkânının önünde müşteri sırası yoktu ama içerisi yeterince kalabalıktı.</p>

    <p class="calibre5">“İşten sonra buluşalım.”</p>

    <p class="calibre5">Alix omuz silkti. Onunla buluşup her şeyi bir seferde halledebilirdi. “Peki.”</p>

    <p class="calibre5">“Sözüne güvenebilir miyim?”</p>

    <p class="calibre5">Jordan’ın sesindeki aksi hava Alix’in gücüne gitmişti. “Elbette güvenebilirsin! Dükkân kapandıktan on dakika sonra Starbucks’ta olurum.”</p>

    <p class="calibre5">“Annie’nin Kafesi’nde buluşalım.”</p>

    <p class="calibre5">“Tamam, orası olsun.”</p>

    <p class="calibre5">“Bekleyeceğim.”</p>

    <p class="calibre5">Alix, Jordan’ın kapıdan çıkmadan önce Laurel’e göz kırptığını gördü. Belki de hayal gücü ona oyun oynuyordu. Bunun ne anlama geldiğini merak etti ama sonradan önemli olmadığına karar verdi. Adam arkadaşıyla ilgileniyor olabilirdi. Alix’in buna bir itirazı yoktu. İkisinin de mutlu olmasını isterdi. Jordan, ikinci el araba satan o çapulcudan çok daha yakışıklı biriydi.</p>

    <p class="calibre5">Ancak Alix o göz kırpmasını ciddiye almış, o andan itibaren huysuzlanmıştı. Saat on biri bulduğunda Laurel’le çoktan bozuşmuş, artık onunla konuşamayan arkadaşı, üfleye püfleye çıkıp gitmişti. Alix ondan kurtulduğuna seviniyordu.</p>

    <p class="calibre5">Alix hesapları toplayıp dükkânı kapattıktan tam on dakika sonra Annie’nin Kafesi’ne vardı. Kafe, film dükkânının bir sokak aşağısındaydı. Alix haftalığını her alışında kendisini ödüllendirmek için buraya yemek yemeye gelirdi. Sunulan çeşit çeşit yemekler hem leziz hem de ucuzdu.</p>

    <p class="calibre5">Alix içeriye girdiğinde Jordan masalardan birine oturmuş menüyü inceliyordu. Adama ters ters baktı, “Sana borcum yok,” dedi.</p>

    <p class="calibre5">“Hı? Ne demek istediğini anlamadım.”</p>

    <p class="calibre5">“Burada olmak zorunda değilim.”</p>

    <p class="calibre5">Jordan kaşlarını çattı. “Haklısın ama en azından altıncı sınıfta beni neden ektiğin konusunda açıklama yapmalısın.” “Ben seni ekmedim... Elimde olmayan sebeplerden dolayı yanına gelemedim.”</p>

    <p class="calibre5">“Peki, o zaman şimdi bana olanları nezaket gereği anlat.”</p>

    <p class="calibre5">Jordan’a nezaket gibi şeyler öğretilmişti, ama Alix bu tür şeylerden hiç anlamazdı.</p>

    <p class="calibre5">Alix öfkeyle, “Bana bak,” dedi. “İstersen tüm geceyi ilkokulda olup biten şeylerden bahsederek geçireceğimize, oturup adam gibi konuşalım.”</p>

    <p class="calibre5">Jordan istediği cevapları alana kadar Alix’in peşini bırakmayacak gibiydi. Alix bir rahibe bulaşmama karan almıştı ama Jordan işini zorlaştırıyordu. Kaşlarını çatıp adamın karşısındaki yere geçti.</p>

    <p class="calibre5">Jordan, “Bir sorun mu var?” diye sordu.</p>

    <p class="calibre5">Bu ilginç bir yaklaşımdı ama Alix ona bir cevap veremeden garson yanlarına geldi. Alix, akşam vardiyasında çalışan Jenny’yi tanıyordu. Kadının şaşkınlığını gizleme gereği duymadan bir ona bir de Jordan’a baktığını gördü.</p>

    <p class="calibre5">Elindeki adisyon defterinin bir sayfasını arkaya kıvıran Jenny, “Ne alırsınız?” diye sordu.</p>

    <p class="calibre5">Jordan plastik kaplı mönüyü kapattı. “Ben domuz pastırmalı çizburger mönü almak istiyorum,” dedi ve sonra Alix’e baktı. “Peki sen?”</p>

    <p class="calibre5">Annie’nin kocaman çizburgerlerinden biri gözlerinin önüne gelince Alix’in ağzının suyu aktı, ama önce hesabı kimin ödeyeceğini öğrenmeliydi. “Sen mi ısmarlıyorsun?” “Ismarlamasam sormazdım.”</p>

    <p class="calibre5">Alix elindeki mönüyü şekerliğin arkasına sıkıştırdı. “Ben de aynısından alayım.”</p>

    <p class="calibre5">Jordan, “İki tane pastırmalı çizburger,” dedi. “İçecekler de kola mı olsun?” Alix’e sorgulayıcı gözlerle baktı. Alix de başını salladı.</p>

    <p class="calibre5">Jenny siparişlerini alıp yanlarından ayrıldı.</p>

    <p class="calibre5">Garson gider gitmez Jordan ellerini masaya dayadı ve “Ee,” diyerek lafa başladı.</p>

    <p class="calibre5">Adamın gözlerinin içine bakan Alix derin bir iç çekti. “Eesi kiliseyle ilgilenmiyorum.”</p>

    <p class="calibre5">“Neden?”</p>

    <p class="calibre5">“Bilmem fark ettin mi ama çok da kiliseci tipi yok bende.”</p>

    <p class="calibre5">“O tip de nasıl oluyormuş?”</p>

    <p class="calibre5">Alix’in gözleri pörtledi. “Şapkalar takan, eldivenler giyinen, Tanrı’ya birkaç dua okuyup nazikçe muhabbet eden kadınlar işte.”</p>

    <p class="calibre5">Jordan başını arkaya yatırıp kahkaha attı. “Sen kiliseyi değil, bahçe partisini tarif ediyorsun. Sanırım uzun süredir kiliseye gitmedin.”</p>

    <p class="calibre5">“İlkokuldayken Pazar Okulu’na gitmiştim ama kilise kısmına bulaşmadım.” Aslında birkaç sefer kiliseden içeri girmiş ama verilen vaazlardan sıkılıp yarısında dışarı çıkmıştı. “Daha önce de dediğim gibi kiliseyle ilgilenmiyorum.” Jenny kolalarını getirdi. Jordan, Alix’e cevap vermek için sabırsızlanıyordu.</p>

    <p class="calibre5">Jenny gittikten sonra Jordan, “Nereden biliyorsun?” diye çıkıştı.</p>

    <p class="calibre5">Alix, “Jordan bence sen çok harika birisin,” deyip kolasını yudumladı. “Babanı hatırlıyorum. O da çok nazik biriydi.” Jordan’ın babası Alix o Incil’i kazandığında evlerine gelip annesiyle konuşmuştu. Adamın ilk ve son ziyareti de bu olmuştu ama Alix adamı bir daha gelmediği için suçlamıyordu.</p>

    <p class="calibre5">“Bir şans tanımadan kiliseyle ilgilenmek isteyip istemeyeceğini nereden biliyorsun? Neden bir pazar gelip etrafa bir bakınmıyorsun?”</p>

    <p class="calibre5">Alix, “Bak,” dedi. Olabildiğince dürüst olmaya çalışıyordu. “Beni hiç kimsenin kurtarmasına ihtiyacım yok.” Jordan kaşlarını çattı. “Demek böyle düşünüyorsun?” “Aynen öyle.”</p>

    <p class="calibre5">Jordan biraz da alaycı bir tavırla, “Sen beni çoktan çözmüşsün,” dedi.</p>

    <p class="calibre5">Kaba tavırlar Alix’in doğasında vardı ama çizburgeri mideye indirene kadar sessiz kalmaya kararlıydı. Zaten hesabı Jordan ödeyecekti ve çok açtı.</p>

    <p class="calibre5">“Kiliseye gitmem neden bu kadar önemli?” diye sordu. Sonra da kendi kendine cevapladı. “Çünkü değişmemi istiyorsun.”</p>

    <p class="calibre5">“Hayır. Ben seni görmek istiyorum.”</p>

    <p class="calibre5">“Tabii tabii, öyledir!”</p>

    <p class="calibre5">“Altıncı sınıfta senden hoşlanıyordum, şimdi de hoşlanıyorum. Bunun için özür mü dilemem gerekiyor?” Öne doğru çıktı. Gözlerini Alix’in gözlerinden ayırmak istemiyordu. “Ben senin tipin değilim.”</p>

    <p class="calibre5">“Buna sen mi karar verdin, yoksa bir başkası mı söyledi?”</p>

    <p class="calibre5">Alix adamın bu sorusuna sinir olmuştu. “Ben karar verdim.”</p>

    <p class="calibre5">Jordan’ın gittikçe kızdığını görüyordu. Adam kâğıt peçetenin arasına sarılmış çatal bıçağı sıktı. “Bakalım doğru anlamış mıyım? On ya da on iki yıl önce tanıdığın biri olduğumu, bir de rahiplik yaptığımı öğrenene kadar benimle takılmana engel hiçbir şey yoktu, öyle değil mi?”</p>

    <p class="calibre5">Alix gözlerini yere çevirdi; bir cevap vermek istemiyordu.</p>

    <p class="calibre5">“İlkokuldayken benden hoşlanıyordun ama şimdi hoşlanmıyorsun, öyle mi?”</p>

    <p class="calibre5">Yemekleri çabuk gelse iyi olurdu, yoksa Alix diline daha fazla hakim olamayacaktı. Dudaklarının içini ısırıyordu. “En azından bana bir cevap ver.”</p>

    <p class="calibre5">“Ne söylememi istiyorsun? Bu söylediklerinin önemli olmadığını mı? Olmaz.”</p>

    <p class="calibre5">“O zamandan beri ne değişti ki?”</p>

    <p class="calibre5">Alix ağzını açtı. Doğru kelimeleri seçmekte zorlanıyor, kendinden emin olamıyordu. “Sen... sen...” Eliyle onu işaret etti. “Sen iyisin değil mi?" “İyi mi? Ne demeye çalıştığım anlamadım.”</p>

    <p class="calibre5">Alix kollarını birleştirdi ve gittikçe artan bir çaresizlik hissiyle Jenny’ye bakındı. Siparişlerin gelmesi hiç bu kadar uzun sürmezdi. Karnı guruldayınca öğleden sonraki sütlü kahveden başka ağzına hiçbir şey sürmediğini hatırladı. Acıkmıştı. Yemekleri gelir gelmez, söylemek istediği şeyleri söyleyebilir, çizburgerini alıp evine götürebilirdi. Ama Jordan aklını karıştırıyordu. Düşünebildiği tek şey, o sevgililer günü partisine katılmayı ne kadar çok istediğiydi. Jordan’a söylememişti ama o da bir kart hazırlamıştı.</p>

    <p class="calibre5">“Sen ne demek istediğimi biliyorsun.”</p>

    <p class="calibre5">“Hayır, bilmiyorum. Yani açıklaşan iyi olur. Beni iyi yapan şey nedir?”</p>

    <p class="calibre5">Alix, Jordan’ın ciddi olduğunu fark etmişti. “Tanrı,” diye fısıldadı.</p>

    <p class="calibre5">Jordan hiçbir şey anlamamıştı. “Tanrı mı?”</p>

    <p class="calibre5">Alix başını salladı. “Sen mükemmel bir ailede yetişen parlak bir adamsın ama ben bunun tam tersiyim. Seni seven bir ailen vardı. Benim yoktu. Sen...”</p>

    <p class="calibre5">Jordan, Alix’in lafını kesip, “Bunların bizimle hiçbir ilgisi yok,” dedi.</p>

    <p class="calibre5">“Annem babamı vurduğu için hapse girdi, bunu biliyor muydun?”</p>

    <p class="calibre5">Jordan bildiğini onaylamasına yavaşça başını salladı. “O konuda etrafta bayağı laf dolanıyordu ama benim istediğim tek şey sana ne olduğunu öğrenmekti.”</p>

    <p class="calibre5">“Hı.” İşte bu beklenmedik bir şeydi.</p>

    <p class="calibre5">Alix, Jerry’nin elinde iki tabakla onlara doğru geldiğini görünce neredeyse sevinçten iç geçirecekti. Çizburgerler açık bırakılmış, peynir mükemmel bir şekilde erimişti. İncecik dilimlenen patatesler kızartma makinesinden yeni çıkmıştı. Yemeğe bakmak bile Alix’in ağzının sulanmasına yetmişti.</p>

    <p class="calibre5">“Babamdan nerede olduğunu bulmasını istedim. Seni aradı ama hiçbir yerde bulamadı. Galiba ağabeyinle birlikte çoktan şehrin başka taraflarındaki bakıcı ailelere gönderilmiştiniz.”</p>

    <p class="calibre5">Alix tuzluğa uzanıp önündeki patatesleri tuzlamaya başladı ama bu sırada gözlerini Jordan’dan hiç ayırmadı. “Gerçekten de beni aradın mı?”</p>

    <p class="calibre5">Jordan başını salladı ve eline bir kızarmış patates aldı.</p>

    <p class="calibre5">Alix aç olmasına rağmen yemeğine elini sürmedi. “Rahip olmana ne sebep oldu? Baba mesleği olduğu için mi seçtin?”</p>

    <p class="calibre5">“O da başka bir akşamın konusu,” diyen Jordan burgerine biraz marulla bir dilim domates koydu ve ekmeği üzerine kapatıp bir ısırık aldı.</p>

    <p class="calibre5">Alix de yemeye başladı. Ağzındakileri çiğnerken, “Kurtarılmaya ihtiyacım olmadığını bil yeter,” dedi.</p>

    <p class="calibre5">“İstesem de yapamam zaten.”</p>

    <p class="calibre5">Alix ağzındakileri yuttu, kolasından biraz daha içti. “Neden?”</p>

    <p class="calibre5">“Benim işim bu değil. Kurtarma işini Tanrı’ya bırakırım. İnsanları o kurtarır, ben sadece yolu gösteririm.” Eline bir kızartma daha alıp tabağının kenarına sıktığı ketçaba batırdı.</p>

    <p class="calibre5">Alix ona güvenmiyordu. “Hâlâ anlayamıyorum.”</p>

    <p class="calibre5">“Neyi anlayamıyorsun?”</p>

    <p class="calibre5">“Seni. Beni görmek istemeni.”</p>

    <p class="calibre5">Jordan ona tuhaf bir bakış attı. “Senden etkilenmemi yasaklayan bir kanun var da benim mi haberim yok? Senden altıncı sınıfta hoşlanıyordum ve hâlâ da sevimli biri olduğunu düşünüyorum.”</p>

    <p class="calibre5">Ondan hoşlanmış mıydı? Sevimli olduğunu mu düşünüyordu? Alix, “Gerçekten mi?” diye sordu ve sesinin titremesine şaşıp kaldı.</p>

    <p class="calibre5">“Gerçek olmasa söylemezdim.” Jordan elini uzatıp Alix’in tabağından bir tane kızartma aldı.</p>

    <p class="calibre5">“Hey,” diyen Alix adamın eline vurdu.</p>

    <p class="calibre5">Jordan gülerek ona dilimlenmiş turşularından birini verdi.</p>

    <p class="calibre5">Yemeklerini yediler, izledikleri filmlerden konuştular ve bir saat sonra kafeden ayrıldılar. Jordan, “Beni görmezden gelmeye devam edecek misin?” diye sordu.</p>

    <p class="calibre5">Alix biraz nazlanması gerektiğini düşündü. “Daha karar vermedim.”</p>

    <p class="calibre5">“Çabuk karar ver, olur mu?”</p>

    <p class="calibre5">“Neden?”</p>

    <p class="calibre5">“Çünkü daha ne kadar film kiralayabileceğimi bilmiyorum.”</p>

    <p class="calibre5">“Pazar günü kiliseye gelecek misin?”</p>

    <p class="calibre5">“Pek sanmıyorum.” Alix kendini kocaman bir çantası olan siyah çoraplı bir kadının yanında oturur halde hayal edemiyordu. Jordan ondan kilisesine gelmesini isteyebilirdi ama Alix kilise müdavimlerinin saçlarında mor boyalar olan birini kolayca benimseyebileceklerini düşünmüyordu.</p>

    <p class="calibre5">Kiliseler düzenli hayatları, amaçları ve hayalleri olan insanlar içindi. Tamam, Alix’in de hayalleri vardı ama bu hayallerin gerçekleşme ihtimali çok düşüktü. Şef olmak istiyordu. Öylesine sıradan bir aşçı olmayı değil, hoş bir restoranda şef olmayı istiyordu. Annie’nin Kafesi’ne benzer birkaç yerde çalışmış ve en çok da mutfak işlerini sevmişti. Film dükkânından önce çalıştığı yer kapanmıştı ama orada çalışmak, ona hayallerinin gerçekleşmesini ne kadar çok istediğini göstermişti.</p>

    <p class="calibre5">Önce Jordan’ın ona güldüğünden şüpheleniyordu ama sonra adamın amacını anladı. Jordan, onu sokağın karanlık tarafına çekip sırtını tuğla duvara yasladı.</p>

    <p class="calibre5">Uzun süre birbirlerine baktılar. İkisi de nefes almıyor, ağzını açmıyordu.</p>

    <p class="calibre5">Sonra Jordan’ın dudakları Alix’in dudaklarına dokundu. Alix öpüşmenin etkisiyle eriyip gitti. Başı dönüyor, dizlerinin bağı çözülüyordu. Yapacak tek bir şey vardı, o da ona tutunmak; kollarını adamın boyuna attı. Ondan sonra da duygular adeta bir hız treni gibi içini sarmaya başladı.</p>

    <p class="calibre5">“Bu da neyin nesiydi?” dedi. Sesi küçük bir tenekenin içinden çıkıyormuş gibi yankılanıyordu.</p>

    <p class="calibre5">Jordan en sonunda başım kaldırınca fısıldayarak, “Altıncı sınıfta kalbimin kırılmasına sebep olduğun için bana bir öpücük borcun olduğunu düşündüm.”</p>

    <p class="calibre5">Alix dudaklarını birbirinin üzerinde gezdirdi. “Öyle ama... o gün kalbi kırılan tek kişi sen değildin.”</p>
  </div>
</body>
</html>
