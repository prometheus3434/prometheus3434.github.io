<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Küçük Mucizeler Dükkanı</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="calibre1">
    <h1 class="calibre9" id="calibre_toc_11">11</h1>

    <p class="calibre5">CAROL GIRARD</p>

    <p class="calibre5">Carol yeni aldığı çiçekleri yemek masasının ortasına yerleştirdi ve geriye çekilip çıkardığı işe baktı. Öğlen yürüyerek Pike Place Alışveriş Merkezi’ne gitmiş, taze somon balığı ve yeni toplanmış kuşkonmazlarla birlikte beyaz ve kırmızı zambak almıştı. Çiçekleri kendisi düzenlemiş, Doug’ın son evlilik yıldönümlerinde gönderdiği güllerle birlikte gelen porselen vazonun içine koymuştu.</p>

    <p class="calibre5">Yıllarca tüm enerjisini ve emeğini işine vermişti. İşinden ayrıldığı ilk günlerde bocalamış, vaktini nasıl geçireceğini bilememişti. İnternetteki destek grubu olmasa kendini tamamen kaybedebilirdi. İnternette buluştuğu bu kadınlarla adeta kardeş olmuştu. Kısırlık sorunlarıyla birlikte mücadele ediyor, birbirlerini destekliyor ve bilgilerini paylaşıyorlardı.</p>

    <p class="calibre5">Bu kadınlardan bazılarının rahatlamak ve başarı hissini tatmak için örgü ördüğünü öğrenince Carol’un cesareti artmıştı. Onun örgüye başlama nedeni de buydu ama onun için bu, bir anne olarak yaşamayı istediği ve yaşayacağı hayatın sembolüydü.</p>

    <p class="calibre5">Blossom Sokağı’ndaki tuhafiyeyi bulduğu gün içindeki umutlar yeşermişti.</p>

    <p class="calibre5">Geçen hafta Lydia ve diğerleriyle buluştuktan sonra kendini yepyeni bir dünyaya adım atmış gibi hissetmişti. İlk defa evine sadece uyunacak ve ara sıra da eğlenilecek bir yermiş gibi bakmıyordu. Burası onun eviydi; burayı kocası ve doğacak çocuğuna beslediği sevgisinden güç alan birkaç kadınsı dokunuşla gerçek bir yuvaya çevirmeye karar vermişti.</p>

    <p class="calibre5">Ağabeyi gelince yemeği genelde dışarda yerlerdi ama bu akşam yemeği o pişirmişti. Telefon açtığında Rick’in bir derdi var gibiydi. Carol da rahatça konuşabilecekleri samimi bir ortam yaratmak istemişti. Alışveriş yapmak ve çiçekleri düzenlemek öğleden sonraki tüm vaktini almıştı, ama geçen sürenin her bir dakikasından keyif duymuştu. Altı ay önce çiçek düzenleyerek ve saatlerini bir markette dolanarak harcayacağını söyleseler gülüp geçerdi. Ama bu işler artık onun mutluluk kaynağıydı çünkü bunları ailesi için yapıyordu.</p>

    <p class="calibre5">Rick aşağıdan zile bastı ve Carol ağabeyini karşılamak ve içeri girer girmez ona sarılmak için kapıya gitti.</p>

    <p class="calibre5">Geriye yaslanan Rick, “Aman aman,” dedi. Carol’un tavırlarının onu şaşırttığı belli oluyordu. “Böyle bir karşılama beklemiyordum. ”</p>

    <p class="calibre5">“Seni görmek ne güzel.”</p>

    <p class="calibre5">Rick güldü ve içeri bakındı. “Doug nerede?”</p>

    <p class="calibre5">“Telefon edip geç kalacağını söyledi ama çok gecikmeyeceğinden eminim.”</p>

    <p class="calibre5">Carol, Rick’i oturma odasına geçirirken saatine baktı. Doug, Rick’le birlikte yemek yemeye onun kadar hevesli değildi. “Bira alır mısın?” Ağabeyi birayı sert içkilere tercih ediyor, ama uçuşuna yirmi dört saatten az bir süre kaldıysa ağzına içki sürmüyordu.</p>

    <p class="calibre5">“Çok iyi olur.” Rıhtımı rahatça görebileceği bir yere oturdu. Pencereden dışarıya bakarken sessizdi. Kardeşinin uzattığı birayı aldı ve gülümsedi. “Yemek için yardım edebileceğim bir şey var mı?”</p>

    <p class="calibre5">“Teşekkürler. Hemen hemen her şey hazır.”</p>

    <p class="calibre5">Rick, “Kendine iyi bakmışsın, Carol,” dedi. Sesi üzgün gibi çıkmıştı. Elindeki bira şişesine bakıp bir yudum aldı. “Sen de.”</p>

    <p class="calibre5">Rick hafifçe güldü. “Öyle mi dersin?”</p>

    <p class="calibre5">Rick’in asık suratını güldürmeye çalışan Carol, “Tanrı aşkına, Rick,” dedi. “Büyük bir havayollarında pilotsun. Hayallerini gerçekleştirdin.” Rick çalışıp didinerek başarı merdivenlerini birer birer tırmanmıştı. Carol’un hatırladığı kadarıyla Rick daima pilot olacağından bahsederdi. Genç yaştan itibaren havaalanlarının etrafında takılmış, pilotlarla konuşmuş ve öğrenebildiği her şeyi öğrenmişti.</p>

    <p class="calibre5">Rick kardeşinin söylediklerini onaylamasına gülümsedi. “O zaman mutlu olmalıyım, öyle değil mi?”</p>

    <p class="calibre5">“Mutlu değil misin?” Carol elindeki salatayı hemen tezgâhın üzerine bırakıp oturma odasına geçti. Ufak tefek düzenlemeleri yapmasa da olurdu. Ağabeyinin karşısına geçip ona doğru eğildi. “Bir derdin mi var?”</p>

    <p class="calibre5">“Önemli değil,” diyen Rick soruyu gülerek geçiştirmeye çalıştı. “İçimin neden sıkıldığını bilmiyorum ama ben iyiyim. Söylediklerimi unut gitsin.”</p>

    <p class="calibre5">“Hayır, unutmayacağım. Şimdi bana aklından geçenleri anlat. Onca yolu manzara seyretmeye gelmedin herhalde.” Rick omuz silkti. “Aslında evinin yeni halini görene kadar moralim çok iyiydi.”</p>

    <p class="calibre5">Carol gülümseyerek, “Ne yapmışım ki?” dedi. “Ayrıca burası neden moralini bozdu?”</p>

    <p class="calibre5">Ağabeyi etrafa bakındı ve bir süre sonra kaşlarını çattı. “Tam olarak bilmiyorum ama bir değişiklik var.”</p>

    <p class="calibre5">Rick değişikliği fark etmişti. Aslında her şey en son gördüğü yerdeydi. Mobilyalar da değişmemişti. Sadece dış kısımları biraz yıpranmıştı o kadar. Ama ev dönüşüme uğramış gibiydi. Çiçekler, parıl parıl parlayan parkeler, ışık saçan bardaklar... Bunlar ufak tefek şeylerdi belki ama Carol'un eviyle ilgili yeni tutumunu ifade ediyordu. Burası bebek yolu gözleyen sevgi dolu bir yuvaydı.</p>

    <p class="calibre5">Carol, “Evet bir değişiklik var,” dedi. “Ama değişen benim. Mutluyum, Rick, gerçekten de çok mutluyum.”</p>

    <p class="calibre5">Ağabeyinin yüzündeki perişanlık Carol’un gözlerinin yaşarmasına yetmişti. Carol yumuşak bir sesle, “Ama sen mutsuzsun,” dedi.</p>

    <p class="calibre5">İç çeken Rick, “Maalesef,” dedi. Öne doğru eğilip, dirseklerini dizlerine yasladı ve bira şişesini bacaklarının arasına sıkıştırdı. “Ellie’nin yokluğunda hiçbir şeyden tat alamıyorum.”</p>

    <p class="calibre5">Ağabeyi ile Ellie bir yıl önce boşanmıştı. Rick boşanmalarından ilk defa bahsediyordu. Konuyu şimdi açması durumunun ne kadar kötü olduğunun göstergesiydi.</p>

    <p class="calibre5">“Ona hâlâ aşığım. Her şeyi mahvettim.”</p>

    <p class="calibre5">Carol nefesini tuttu. Çünkü hem ağabeyini hem de Ellie’yi seviyor, ikisine de saygı duyuyordu. Onların ilişkilerinden ve sorunlarından olabildiğince uzak durmuştu. Boşanmadan sonra Ellie’yle sadece bir sefer telefonda görüşmüştü. O görüşme de biraz garip ve üzücü geçmişti. Ondan sonra da birbirlerini hiç aramamışlardı.</p>

    <p class="calibre5">Kafasında sorular olan tek kişi Carol değildi. Anne ve babaları da Rick’in evliliğinin bitmesinin sebebini bilmiyordu. Rick boşandığına pişman olmuş gibiydi ve eski eşiyle yeniden birlikte olmayı istiyordu. Carol, “Ellie’yle görüşüyor musun?” diye sordu.</p>

    <p class="calibre5">Rick başını salladı. “Hayatlarımıza ayrı ayrı devam etmemizin daha iyi olacağını söyledi. Ben de dediğini yapmaya çalıştım. Gerçekten de çaba sarf ettim ama hayatım o olmadan anlamsız. Böyle olacağını hiç düşünmemiştim.” Rick başını hafifçe yukarı doğru kaldırdı ve üfleyip püfledi. “Başka erkeklerle görüşmeye başladığını duydum.”</p>

    <p class="calibre5">“Bunun seni ne kadar üzdüğünü tahmin edebiliyorum.” Rick ile Ellie üniversiteden beri birlikteydi. Carol, o sevimli sarışınla tanıştığı anı hatırlıyordu. Rick’in kız arkadaşını ilk gördüğü an sevmiş ve onunla bir gün kardeş gibi olmayı ummuştu.</p>

    <p class="calibre5">“Ellie’yi başka adamlarla düşününce kafayı yiyecek gibi oluyorum. Ne kadar aptallık ettiğimi düşünüp duruyorum. Onunla tekrar birlikte olmak için her şeyi yaparım. Gerekirse hiç düşünmeden işimi bırakırım.”</p>

    <p class="calibre5">“Bunları duyduğuma çok ama çok üzüldüm.” Ona yardım edememek Carol’un kendini kötü hissetmesine sebep oluyordu. Ağabeyinin sorununu tam olarak bilmiyordu bile. “Ben de bu hale geldiğime çok üzülüyorum.”</p>

    <p class="calibre5">“Neler olduğunu anlatmak ister misin?”</p>

    <p class="calibre5">“Ellie sana anlatmadı mı?” diyen Rick’in gözleri fal taşı gibi açıldı. “Anlattığını sanıyordum.”</p>

    <p class="calibre5">Carol başını iki yana salladı. “Sen boşanma davası açtığını söyledikten sonra aradım ama benimle konuşmayı istemedi.” Carol, Ellie’nin telefonda hıçkıra hıçkıra ağladığından bahsetmedi. Nihayetinde ikisinin de sorunlarını halledip bir araya geleceğini ummuştu. Ama Ellie boşandıktan sonra hayatına devam etmeye karar vermiş gibiydi.</p>

    <p class="calibre5">Rick, “Evimden çoğu zaman uzak kalıyorum,” dedi. “İnsan da uzaklarda arada sırada kendini yalnız hissedebiliyor.” Ellie’nin ima ettiği de buydu ama Carol böyle bir şeyi kabul etmemişti. Kendi kendine, Rick böyle bir şey yapmaz, demişti. Rick onun ağabeyi ve kahramanıydı. Yine de akima gelenlerin yaşanıp yaşanmadığından emin olmalıydı. “Onu aldatmadın, öyle değil mi?”</p>

    <p class="calibre5">“Hayır. Öyle bir şey değildi. Ama Ellie... şey işte, çalışırken ve uzaktayken etrafımda güzel kadınların olmasını sorun etti. Bana güvenmemeye başladı.”</p>

    <p class="calibre5">Carol da Doug’ın etrafındaki güzel kadınlardan rahatsız oluyordu ama ağabeyine bundan bahsetmedi. Şimdi kendi dertlerini anlatmanın sırası değildi.</p>

    <p class="calibre5">Rick, “Neden böyle şeyler hissettiğini bilmiyorum,” diyerek konuşmaya devam etti. “Ben Ellie’yi seviyorum.” Yüzündeki bitkin ifadeden kurtulmaya çalıştı. “Onu hayatımdaki tek kadın olduğuna ikna etmeye çalıştım ama beni dinlemedi. Evliliğimizi bana güvenmediği için bitirdiğine inanamıyorum.”</p>

    <p class="calibre5">Carol da buna inanamıyordu ama düşüncelerini kendine sakladı. İki ihtimal vardı. Ya Ellie kıskançlıktan mantıksız kararlar almış ya da Rick söylediklerinden fazlasını yapmıştı.</p>

    <p class="calibre5">“Ellie’yi boşanmadan vazgeçirmek için her şeyi yaptım. Tamam, biraz gezip tozmuş olabilirim. Her gece otel odamda oturup televizyon mu izleseydim yani? Ara sıra dışarıya çıktım işte. Bu yüzden beni suçlayabilir misin?”</p>

    <p class="calibre5">Belki de Ellie’nin ona güvenmemesini gerektirecek bazı gerçekler vardı. Carol yine de ağabeyinin eşini aldatacağına inanmıyordu. Rick onurlu bir adamdı ama her şey bir yana o da bir erkekti. Arada sırada bir hostesle ya da kadın pilotla içki içmiş olabilirdi. Peki, bu kötü bir şey miydi? Belki de Ellie duruma aşırı tepki göstermişti.</p>

    <p class="calibre5">Rick lafı ağzında geveleyerek, “Çocuk yapmayı ertelediğimize şükrediyorum,” dedi.</p>

    <p class="calibre5">Carol da aynı şeyleri düşünüyordu. Bu durumda şükredilmesi gereken tek bir şey varsa, o da bir yeğeninin olmadığıydı. Çocukların yıkılmış evliliklerden zarar görmesinden nefret ediyordu.</p>

    <p class="calibre5">“Ellie çocuk istiyordu ama ben böyle bir şeye daha hazır değildim.”</p>

    <p class="calibre5">Carol başını salladı.</p>

    <p class="calibre5">“Sence şimdi ne yapmalıyım?” diye soran Rick, bir cevap beklemesine Carol’a baktı.</p>

    <p class="calibre5">Carol ağabeyinin kolunu sıvazladı. Nasıl bir cevap vereceğinden emin değildi. Rick kendi kendisinin en büyük düşmanı olabilirdi. Daima sosyal biri olmuş, partilerin gözdesi olarak gösterilmişti. Çok da cesur biriydi. Carol onu hep sevmiş, delikanlı ağabeyine hayranlık duymuştu. Ağabeyini böyle mutsuz görmek onu üzüyordu.</p>

    <p class="calibre5">“Ellie’ye gerçekten neler hissettiğini göstermelisin.”</p>

    <p class="calibre5">“İyi de nasıl? Aklıma gelen her şeyi yaptım, Carol. Ellie beni görmek istemediğini söyleyip duruyor.”</p>

    <p class="calibre5">“Belki de ona bir şeyler yazarsın.”</p>

    <p class="calibre5">“Nasıl yani?”</p>

    <p class="calibre5">“Mektup yazabilirsin. Hatta daha da iyisi ona aptalın teki olduğunu belirttiğin bir e-posta gönderebilirsin.”</p>

    <p class="calibre5">“Bunu çoktan biliyor zaten.” Carol konuşmaya başladıklarından bu yana ağabeyinin yüzünde ilk defa hafiften bir gülümseme gördü.</p>

    <p class="calibre5">“Ya bana cevap vermezse?”</p>

    <p class="calibre5">“Sana hayır demesini kabul etme. Ona ondan vazgeçmediğini göster.”</p>

    <p class="calibre5">“Çiçek göndersem mi? Ya da buna benzer bir şey mi yapsam?”</p>

    <p class="calibre5">“Pike Place’den taze meyveler gönderebilirsin.” Juneau’da da taze meyveler vardı ama aşırı pahalıydı. “Koca bir sepet olsun. Bir de hatırladığım kadarıyla yabanmersini seviyordu.”</p>

    <p class="calibre5">“Öyle mı?”</p>

    <p class="calibre5">“Rick! Eşinin neler sevip sevmediğini bilmen gerekir.” “İşte sorun da burada. Ona yeterince ilgi gösteremedim. Onu ne kadar çok sevdiğimi ancak iş işten geçtikten sonra anladım.”</p>

    <p class="calibre5">“O zaman kaybettiğin vakitleri telafi edeceksin.”</p>

    <p class="calibre5">Rick bir anda gülümsedi. Bu, Carol’un çocukluğundan hatırladığı o çocuksu gülümsemeydi. “Hevesli tavrın hoşuma gitti. Gerçekten de onu geri kazanabileceğime inanıyor musun?”</p>

    <p class="calibre5">Carol yüksek sesle, “Evet,” dedi. Ağabeyinin onun yanma gelmesi ve ondan yardım istemesi Carol’un kendini iyi hissetmesini sağlamıştı. Rick bir hata yapmış, evliliğini kurtarmak için de herhangi bir çaba sarf etmemişti. Carol ağabeyini desteklemek için elinden gelen her şeyi yapmaya hazırdı.</p>
  </div>
</body>
</html>
