<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Küçük Mucizeler Dükkanı</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="calibre1">
    <h1 class="calibre9" id="calibre_toc_43">43</h1>

    <p class="calibre5">CAROL GIRARD</p>

    <p class="calibre5">Carol bebekleri için hazırladıkları odanın kapısının önünde duruyor, boş beşiğe ve de üzerinde sallanan oyuncaklara bakıyordu. Beşiğin üstündeki parçadan küçük hayvan maketleri ile bir müzik kutusu sarkıyordu. Kendine neden böyle işkence ettiğini bilmiyordu. Hiçbir şey değişmeyecekti nasıl olsa.</p>

    <p class="calibre5">Doug odaya gelip arkasında durdu. “Gelip eşyaları paketlemeleri için mağazaya haber veririm.”</p>

    <p class="calibre5">“Hayır... Yapma ne olur!”</p>

    <p class="calibre5">“Ama...”</p>

    <p class="calibre5">“Evlat edinme kurumundan randevu aldım.” Carol bu sözleri, kocasını en mantıklı hareketi yaptığına inandırmak için hızlıca söylemişti.</p>

    <p class="calibre5">Doug’ın gerildiğini hissedebiliyordu.</p>

    <p class="calibre5">“Buraya kadar gelmişken yılmamalıyız.” İçindeki çocuk hasretini unutamazdı. Deneyebildiği tüm yolları denemiş, sonunda kendi öz çocuğunu doğuramayacağı gerçeğini kabullenmek zorunda kalmıştı. Ancak hayallerinden tamamen vazgeçemezdi. “Anne olmaya ihtiyacım var. Anne olmayı çok istiyorum. Tıpkı senin baba olmayı istemen gibi...”</p>

    <p class="calibre5">Doug’ın omuzları düştü.</p>

    <p class="calibre5">“Bunu yapmak zorundayım.” Evlat edinme seçeneğini birkaç sefer konuşmuşlardı. Elbette buna son çare gözüyle bakmışlardı. Carol bu son umut damlasına tutunmuştu. Yine de Doug’ın tepkisinden korkuyordu. Kocası son zamanlarda çok sessizleşmişti. Carol birbirlerinden duygusal olarak uzaklaştıklarını biliyor, buna dayanamıyordu.</p>

    <p class="calibre5">“Seninle birlikte evlat edinme kurumuna gelmemi istediğine emin misin?”</p>

    <p class="calibre5">“Elbette! İyi birer anne baba olacağımızı göstermek için birlikte gitmemiz çok önemli.”</p>

    <p class="calibre5">Kocası dudağını büktü.</p>

    <p class="calibre5">“Ne oldu?”</p>

    <p class="calibre5">“Bir beşiğimiz ve bebek odamız var diye evlatlık edinme kurumunun bizi seçeceğini sanmıyorum.”</p>

    <p class="calibre5">“Evet, ama denemekten zarar gelmez. Kurumdaki görevlilerin bizim evlat edinmeye hazır olduğumuza ve her an verebilecekleri bebeğe bakabileceğimize inanmalarını istiyorum.”</p>

    <p class="calibre5">Doug, Carol’un yanından uzaklaştı, oturma odasına gitti ve Puget Sound’a bakan büyük camın önünde durdu.</p>

    <p class="calibre5">Kocasının yanına gelen Carol, “Görüşmeye gitmeyi istemiyor musun?” diye sordu. Birbirlerine dokunmadan öylece durdular. Carol da Doug gibi gözlerini mavi sulara çevirdi. “Bu iş için ne kadar para harcamamız gerekecek?” Carol’un ona verecek bir cevabı yoktu. îlk görüşme için beş yüz dolarlık bir depozitonun yatırılması gerekiyordu ama asıl evlat edinme işlemleri için ne kadar alınacağını bilmiyordu. “Ne kadar gerekiyorsa o kadar tutar.” Carol harcanacak parayı önemsemiyordu.</p>

    <p class="calibre5">Doug ellerini ceplerine soktu. “Çocuk sahibi olma sevdasına ne kadar para yatırdığımızı biliyor musun?”</p>

    <p class="calibre5">Carol bunları önemsemiyordu. Para, hayallerine ulaşmak için kullandıkları önemsiz bir araçtı. “Hayır.”</p>

    <p class="calibre5">Doug dalgın dalgın, “Aşmamamız gereken bir sınır var ve doğrusunu söylemek gerekirse o sınıra epey yaklaştık,” dedi.</p>

    <p class="calibre5">Carol, “Peki o zaman,” diye çıkıştı. “Ben de yeniden çalışmaya başlarım. Sırf evlat edinme ajansının ev hanımı olan birini tercih edeceğini ve bu sayede listede üst sıralara yerleşeceğimizi düşündüğüm için bunu daha önce teklif etmemiştim. Ama işe dönmemi istiyorsan dönerim.”</p>

    <p class="calibre5">Doug yüzünü ona çevirdi. Yüksek sesle, “Ben de tam bundan bahsedecektim,” dedi. “Artık bir çift değiliz. Her lafımız dönüp dolaşıp bebeğe geliyor. Eskiden birlikte güler, dışarı çıkar, eğlenirdik.”</p>

    <p class="calibre5">Carol, “Halen de öyleyiz,” dedi ama düşününce kocasının haklı olduğunu fark etti.</p>

    <p class="calibre5">“Onca şeyi yaşarken elimden geldiğince sabırlı davrandım.” Doug sinirden titriyordu. “Çok büyük bedeller ödedik ve ben...”</p>

    <p class="calibre5">“Yani tek derdin para mı?”</p>

    <p class="calibre5">Doug yavaş yavaş konuşup, her kelimeyi üzerine basa basa söyleyerek, “Lafımı bölmeseydin ödediğimiz duygusal bedelden bahsedeceğimi duyabilirdin,” dedi. Başını iki yana salladı. “Seni acı çekerken izlemeye yüreğim el vermiyor. Günde beş sefer iğne yediğini, kırk sekiz saatte bir doktorlar tarafından kontrol edildiğini ve daha nice şeylere katlandığını görmeye dayanamıyorum. Bu tedaviler hayatını... hayatımızı elimizden aldı.”</p>

    <p class="calibre5">Carol aralarındaki duyguların aldığı yaradan haberdardı. Özellikle son birkaç ay çok zorlu geçmişti. Bir gün üzüntüden yerinden kımıldayamazken, ertesi gün umut dolu halde ortalıkta dolanıyordu. Rick’in bebeğinin, onların olabileceğini düşündüğünde iyimser bir havaya kapılmıştı. O kapı da yüzlerine kapanınca geriye bir tek evlat edinme kalmıştı. Bunu denemek zorundalardı. Doug bu işe bir son vermek istiyor olamazdı.</p>

    <p class="calibre5">“Şimdi de bizi bir başka duygusal batağa sürüklemek istiyorsun. Carol, seni ne kadar seversem seveyim bunu yapabileceğime inanmıyorum.”</p>

    <p class="calibre5">Carol, “Yapmak zorundasın,” diye haykırdı.</p>

    <p class="calibre5">Doug da, “Neden?” diye bağırdı. “Neden her şey seninle ve bebek özleminle ilgili olmak zorunda?”</p>

    <p class="calibre5">Onca yıllık evlilik hayatlarında Carol, Doug’ın daha önce onunla bu ses tonuyla konuştuğunu duymamıştı.</p>

    <p class="calibre5">“Ben... bu bizim için.”</p>

    <p class="calibre5">“Daha beş dakika önce bebeği kendin için istediğini söyledin. Her şey anne olmayı istemenle ilgili. Hep sen, sen, sen! Peki ya ben ne olacağım, Carol? Peki ya benim ihtiyaçlarım? Benim isteklerim?”</p>

    <p class="calibre5">“Ben...”</p>

    <p class="calibre5">“Tanrı aşkına, kaç yıl oldu? Beş mi, altı mı? Onca süre boyunca hayatımız sadece senin hamile kalmandan ibaret hale geldi. Bu da anladığımız kadarıyla olmayacak bir şey. Sağlık olsun. O zaman bunu aşıp artık hayatımıza devam etmeliyiz.”</p>

    <p class="calibre5">“Ama...”</p>

    <p class="calibre5">“Ben evlat edinmek istemiyorum.”</p>

    <p class="calibre5">Tüm dünya yaşadığı bu acıdan dolayı Carol’un üzerine yıkılmıştı. Duyduklarına inanamıyordu. “Öyle demek istemedin, değil mi?” Doug gerçeği mi söylüyordu? Yok, bu söyledikleri gerçek olamazdı. Duygusal olarak kendini kötü hissettiğinden böyle laflar sarf ediyordu. Carol onu çok iyi anlıyordu. O da zamanında umutsuzluğun dibine vurmuş ama sonradan düzelmişti. Doug da zamanla düzelirdi.</p>

    <p class="calibre5">“Ben çok ciddiyim.”</p>

    <p class="calibre5">“Ama... benimle görüşmeye gelebileceğini söylemiştin.” Carol, Doug’ın bu sözüne güveniyordu.</p>

    <p class="calibre5">“Sen git. Ben gelmek istemiyorum.”</p>

    <p class="calibre5">“Ama... neden?”</p>

    <p class="calibre5">“Çünkü şimdiden kendine neler yaptığını görüyorum.”</p>

    <p class="calibre5">Carol, Doug’ın bu kadar mantıksızca tavırlar takındığını hiç görmemişti. “Kendime ne yapıyormuşum ki?”</p>

    <p class="calibre5">“Gidip hiç tanımadığımız insanlara iyi birer anne baba olacağımız göstermek zorundaymışız. Kendimi elinde şapkayla dilenen bir dilenci gibi hissediyorum. Bir de hiç tanımadığım biri gelip benim baba olmam için gerekli özellikleri taşıyıp taşımadığıma karar verecekmiş!”</p>

    <p class="calibre5">“Sen mükemmel bir baba olacaksın.”</p>

    <p class="calibre5">“Olacaktım.”</p>

    <p class="calibre5">Doug’ın sözleri Carol’un kalbinde derin yaralar açmıştı. Olacaktım.</p>

    <p class="calibre5">“Bu maceraya daha fazla devam edemem, Carol. Senin düşündüğün gibi bir adam değilim ben. Vazgeçmek istiyorum.”</p>

    <p class="calibre5">Dudaklarının uyuştuğunu hisseden Carol, “Evliliğimizden mi vazgeçmek istiyorsun?” diye sordu. Kelimeler boğazında düğümleniyordu.</p>

    <p class="calibre5">“Hayır. Evlenirken seni seveceğime yemin ettim ve hâlâ seviyorum da.”</p>

    <p class="calibre5">“Bir söz vermiş, sonra da pişman olmuş gibi konuşuyorsun. Çocuk doğuramayacağımı bilseydin benimle evlenir miydin?”</p>

    <p class="calibre5">Doug’ın tereddüt etmesi Carol’a yeterli cevabı vermişti.</p>

    <p class="calibre5">Acısı o kadar derindi ki bir anda odanın karardığını, vücudunun titrediğini hissetti.</p>

    <p class="calibre5">Doug onu kollarına aldı ve yüzünü eşinin omzuna dayadı. “Evlendiğimizde seni deliler gibi seviyordum. Şimdi de aynı şekilde seviyorum. Evli kalmamızı istiyorum ama daha fazla böyle yaşayamam.”</p>

    <p class="calibre5">“Bebeğim... bebeğim olmuyor.”</p>

    <p class="calibre5">“Biliyorum ve de bunu kabul ediyorum.”</p>

    <p class="calibre5">“Hayır, kabul etmiyorsun.” Doug bunları söylese de içten içe, ona evlat veremediği için Carol’a hep kızacaktı.</p>

    <p class="calibre5">Doug sertçe, “Kabul ediyorum!” dedi. “Ama senin de aynı şeyi yapman gerekiyor. Bırak artık bunları, Carol. Kaderimizde anne baba olmayacağımızın yazdığını kabul et.” “Ama bir gün olabiliriz. Adımızı listeye eklersek...” “Sonra ne olacak? Dört, beş yıl sonra şans yüzümüze gülerse bizi bebek evlat edinebilecek bir çift olarak mı görecekler? Beş yıl sonra kırk dört yaşında olacağımı biliyor musun? Çocuğumuz liseden mezun olduğunda altmış iki yaşında olacağım.”</p>

    <p class="calibre5">Carol yüzünü kocasının göğsüne dayadı. Doug’ın ağzından çıkanlar onu sersemletmişti. Ama haklıydı. Bu maceraya son vermenin zamanı gelmişti. Ancak Carol hayatında hiçbir işi yarım bırakmamıştı, bundan da nasıl vazgeçeceğini bilmiyordu. Aklına koyduğu her şeyi şimdiye kadar halletmişti. Ama bu bir istisna olacaktı. Çocuk sahibi olma isteği hayatının odak noktası haline gelmişti. Hatta onu da aşıp hayatının amacı haline gelmişti. Oysa şimdi bu kararlılığı, evliliğini mahvediyordu.</p>

    <p class="calibre5">Doug, Carol’u bırakıp ondan uzaklaştı. Carol olduğu yerde donup kaldı. Acınası bir hali vardı. Hissettiği çeşit çeşit duygulardan dolayı titriyordu. Özellikle de kendini yenik düşmüş hissettiği için bu hale gelmişti.</p>

    <p class="calibre5">Evin dış kapısı açılırken Carol arkasına döndü. “Nereye gidiyorsun?”</p>

    <p class="calibre5">“Dışarıya. Bunları düşünmem gerekiyor.”</p>

    <p class="calibre5">“Ne zaman geri döneceksin?” Gözleri Doug’a gitmemesi için yalvarsa da bunu dile getirmek istemiyordu.</p>

    <p class="calibre5">“Ben.. .bilmiyorum.”</p>

    <p class="calibre5">Carol başını salladı ve arkasına döndü. Elleri ağzının üzerindeydi.</p>

    <p class="calibre5">“İkimiz de biraz düşünmeliyiz, Carol.”</p>

    <p class="calibre5">Carol sessizce başını salladı. Bir karar vermesi gerekiyordu. Ya çocuk sevdasından vazgeçecek ya da evliliğini ve dolayısıyla da ikisinin hayatını mahvedecekti.</p>

    <p class="calibre5">Doug döndüğünde akşam olmuştu. Carol karanlık oturma odasında kolları dizlerine sarılı halde koltuğun üzerinde oturuyordu.</p>

    <p class="calibre5">Doug sessizce yanma geldi. “İyi misin?”</p>

    <p class="calibre5">Carol iyi değildi ama zamanla bu duruma alışacaktı. “Evlat edinme kurumundan aldığım randevuyu iptal ettim.”</p>

    <p class="calibre5">Doug ellerini ceplerine koydu. “Bunları aşabilecek misin?”</p>

    <p class="calibre5">Carol başını salladı. Bebeğinin olmayacağım kabul etmeliydi.</p>

    <p class="calibre5">Doug onun karşısına oturdu, öne doğru eğildi ve dirseklerini dizlerine dayadı.</p>

    <p class="calibre5">Carol, “Nereye gittin?” diye sordu.</p>

    <p class="calibre5">“Yürüyüşe?”</p>

    <p class="calibre5">“Üç saatliğine mi?”</p>

    <p class="calibre5">Doug başını salladı.</p>

    <p class="calibre5">“Bir şeyler yemek ister misin?”</p>

    <p class="calibre5">Doug başını iki yana salladı.</p>

    <p class="calibre5">“Bon-Macy’ye telefon ettim. Haftaya gelip bebek eşyalarını geri alacaklar.”</p>

    <p class="calibre5">Doug gözlerini halıya dikti. “Çok üzgünüm,” diye fısıldadı.</p>

    <p class="calibre5">“Ben de.” Hem de Doug’ın tahmin edemeyeceği kadar üzgündü.</p>

    <p class="calibre5">Doug kollarını ona uzattı. “Her şey yoluna girecek. İkimiz baş başa yaşayacağız.”</p>

    <p class="calibre5">Carol parmakları ile Doug’in parmaklarını sıkarken, “Evet,” diye fısıldadı. Doğru olan da buydu. Doğru olacaktı.</p>

    <p class="calibre5">Doğru olmak zorundaydı.</p>
  </div>
</body>
</html>
