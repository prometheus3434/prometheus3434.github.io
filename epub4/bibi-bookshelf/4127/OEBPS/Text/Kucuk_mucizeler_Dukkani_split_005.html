<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Küçük Mucizeler Dükkanı</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="calibre1">
    <h1 class="calibre9" id="calibre_toc_5">5</h1>

    <p class="calibre5"><i>“Örgü örebilir, talimatlara uymayı başarabilirseniz her şeyi yapabilirsiniz. " -Linda Johnson</i></p>

    <p class="calibre5">LYDIA HOFFMAN</p>

    <p class="calibre5">Margaret’in haklı çıkmasından ve dükkânımın kısa sürede batmasından korkuyordum. Şu ana kadar sadece üç kişi örgü kursuna yazılmıştı. Kursa en son yazılan Alix, bir suçluya benziyordu. Jacqueline ile Carol’un, boynunda köpek tasmasına benzer bir kolye olan, dikleştirdiği saçlarının bazı kısımlarını mora boyayan bir kursiyere nasıl tepki vereceğini bilmiyordum. Alix’i kursa katılmaya ikna etmiştim ama dükkândan çıkar çıkmaz doğru şeyi yapıp yapmadığımı sorgulamaya başladım. Aklımdan ne geçiyordu sanki? Gerçekten de bunları yaparken aklımdan ne geçiyordu?</p>

    <p class="calibre5">İnşaatların gürültüsü azalmıştı. Bu her ne kadar içimi rahatlatsa da kapıdan müşteri girmesini sağlamamıştı. Olsun, aylardır hiç ara vermek zorunda kalmadan bu kadar uzun süre örgü örmemiştim. Bana bahşedilen güzelliklere odaklanmalıydım ama bundan çok da emin değildim. Dükkânımın önünden kimsenin geçmemesi beni cidden endişelendiriyordu.</p>

    <p class="calibre5">Dükkânımı açmadan önce konuştuğum, ticaretten anlayan kişilerin hepsi bankada en az altı aylık paramın olması gerektiğini söylemişti. O kadar param vardı ama mirasımın en azından bir kısmına dokunmak istemiyordum. O hale gelmemek için dualar okuyorum. Elimi taşın altına koydum ama tereddütler ve korkular üzerime akın ediyor.</p>

    <p class="calibre5">Margaret hep aynı şeyi yapıyordu. Keşke ablamı biraz olsun anlasaydım. Bazı günler benden nefret ettiğini düşünüyorum. Bir yandan da sorunun ne olduğunu anlayabiliyorum. Evet, annemle babam hep benimle ilgileniyordu ama benim onlara ihtiyacım vardı. Ablamın ilgi çekmek için kanser olduğumu düşündüğüne inanmak istemiyorum.</p>

    <p class="calibre5">Margaret’in bana kızdığı gibi ben de kansere kızıyorum. Sağlıklı ve normal bir hayat sürmeyi çok istiyorum. Ancak hayatımı hâlâ kara bulutların tam altında yaşıyor, şimşek çakacak diye çok korkuyorum. Öz ablamın durumumu anlayabileceğini ve kendi ayaklarımın üzerinde durma çabalarımı destekleyeceğini umut ediyorum!</p>

    <p class="calibre5">Çarşamba sabahı vitrine koymak için bir çift çorap örüyordum. Topuk kısmına odaklanmışken kapının üzerindeki çan çaldı. Yeni bir müşteriyle ve dolayısıyla öğrenciyle karşılaşma düşüncesinin yarattığı heyecana kapılıp gülümseyerek ayağa kalktım.</p>

    <p class="calibre5">“Merhaba.” UPS’nin şoförü üstünde büyük karton kutular olan yük arabasını iterek dükkâna girdi. “Bu mahallede çalıştığım için sizinle tanışmak istedim.” Adam arabasını yere bırakıp elini uzattı. “Brad Goetz.”</p>

    <p class="calibre5">“Ben de Lydia Hoffman,” dedim ve tokalaştık.</p>

    <p class="calibre5">Brad imzalamam için bana not defterine benzeyen bilgisayarını uzattı. Ben imzamı atarken, “İşleriniz nasıl gidiyor?” diye sordu.</p>

    <p class="calibre5">“Açalı daha iki hafta oldu.” Adamın sorusunu işlerimin kötü olduğunu itiraf etmeden geçiştirdim.</p>

    <p class="calibre5">“İnşaat yakında bitecek. Müşteriler o zaman dükkânınıza daha sık uğrar.” Brad gülümseyince ben de çok sevindim. Ondan etkilenmiştim. Sanırım birinin beni desteklemesine fazlasıyla ihtiyaç duyduğum için böyle şeyler hissetmem normaldi. Uzun zamandır böyle olmamıştım. Hiç çekinmeden adamın yüzük parmağına baktım ve yüzük olmadığını gördüm.</p>

    <p class="calibre5">Her ne kadar itiraf etmekten utanç duysam da, cinsel deneyimimin üniversitedeki erkek arkadaşımın arabasının arka koltuğunda oynaşmaktan öteye geçmediğini söylemeliyim. O yıllarda yeniden kansere yakalanmıştım. İkinci beyin ameliyatına girdiğim sıralarda erkek arkadaşım Roger yanımdaydı ama kemoterapiye başlayıp saçlarım tamamen dökülünce beni ziyaret etmez, telefon açmaz oldu. O her ne kadar aksini iddia etse de kel kızlar erkeklere çekici gelmiyordu. Sanırım benden umudu kesmesinin sebebi, beni her an ölebilecek bir kız olarak görmesiydi. Onun gözünde, duygusal yatırımlarının karşılığını veremeyecek biriydim. Ne de olsa işletme okuyor, hayata bu gözle bakıyordu.</p>

    <p class="calibre5">Lisedeki sevgilim de Brian’dı. O da Roger’inkine benzer bir tepki vermişti. Bir süre yanımda kalmış, sonra da uzaklaşmıştı. Ama ben ikisini de suçlamıyordum.</p>

    <p class="calibre5">İkisiyle de yaşadığım ayrılıklar kaçınılmazdı. Aslında bunlara ayrılık denilir mi bilmiyorum. Roger’den sonra birkaç kısa ilişkim daha oldu ama hiçbiri bahsetmeye değecek kadar uzun sürmedi. Yaşadığım birlikteliklerden, çoğu erkeğin iki kez kansere yakalanmış bir hastanın sevgilisi olmayı neden istemediğini anladım. Karşımdaki kişilerin neler hissettiğini tahmin edebiliyordum. Büyük ihtimalle ölüp gidecek bir kadınla ilişki yaşamayı neden istesinler ki? Çocuk doğurup doğuramayacağımı, doğurabilsem bile çocuk sahibi olmamın doğru olup olmayacağını bilmiyorum. Bu konuyu düşünmeyi de hiç istemiyorum.</p>

    <p class="calibre5">Brad, “Büyükannem de örgü örerdi,” dedi. “Duyduğuma göre son birkaç yıldır örgü yeniden yaygınlaşmış.”</p>

    <p class="calibre5">Lydia, yaygınlaşalı yıllar oldu, diye düşündü ama Brad’in sözünü kesmek istemedi. Lanet olsun! Adam yakışıklıydı. Özellikle güldüğünde çok daha yakışıklı görünüyor ve insanı o halinden de çok sık mahram bırakmıyordu. Koyu mavi gözleri bir kadının metrelerce uzaktan dikkatini çekebilecek kadar güzeldi. Çok uzun boylu değildi. Bu da çok hoşuma gitti. Bir atmışı ancak bulan boyumla bir seksenlik birinin yanında durunca içimi hep bir korku kaplıyordu. Brad tam da olması gereken boydaydı. İşte soran da burada başlıyordu. Onunla ilgili hiçbir şeyi; alnına çocuksu, çekici bir havayla düşen siyah saçlarını ya da koyu kahverengi üniformasının geniş omuzlarını sıkıca sarışını fark etmeyi istemiyordum. Ama bunların hepsini ve daha da fazlasını fark etmiştim.</p>

    <p class="calibre5">Elimdeki işe bakarak, “Ne örüyorsun?” diye sordu. Cevap vermemi bile beklemedi. “Çoraba benziyor.”</p>

    <p class="calibre5">“Aynen öyle.”</p>

    <p class="calibre5">“Ama sadece iki şiş kullanıyorsun. Büyükannem çorap örerken neredeyse yarım düzine şiş kullanırdı.”</p>

    <p class="calibre5">“Bunlar yuvarlak şişler. Çok daha modem bir tekniktir.” Bunları söyledikten sonra yarısı tamamlanmış işi incelemesi için havaya kaldırdım. Brad ilgili görünüyordu. Ben de konuşmaya devam edip muhtemelen adama gereğinden fazla bilgi vermiş oldum. “Birkaç yıl öncesine kadar çoraplar beş şiş tekniğiyle örülüyordu ama artık ortası esnek iki şişle ve hatta bir tane şişle de ortaya güzel bir şey çıkarılabiliyor. Tek şişle çorap örmek için bir metrelik şişleri kullanmak gerekiyor o kadar. İpin özelliğini fark ettin mi?” Kendimi alamayıp konuşmaya devam ettim. “Bu çizgileri yapmak için farklı renkte ipler kullanmadım. Kendinden desenli, ipin kendisinde var.”</p>

    <p class="calibre5">Brad yumağa dokunduğunda gerçekten de etkilenmiş gibi görünüyordu. “Uzun süredir mi örüyorsun?” “Neredeyse on yıl oldu.”</p>

    <p class="calibre5">“Kendi dükkânını açmak bir yana, liseyi bile bitirmemiş kadar genç duruyorsun.”</p>

    <p class="calibre5">Bu çok sık duyduğum bir iltifattı. Hiç düşünmeden gülümsedim ama ben bu lafı, iltifat olarak algılamıyordum.</p>

    <p class="calibre5">Ben sessiz kalınca Brad, “İşe dönsem iyi olur,” dedi. Bir beş dakika daha havadan sudan konuşsak hoş olurdu ama Brad’in yoğun olduğundan emindim. Benim de işim vardı. Ayrıca kur yapma konusunda da çok iyi değildim.</p>

    <p class="calibre5">“Gitmeden önce şu kutuları taşımana yardım edeyim mi? Hafif göründüklerine aldanma.”</p>

    <p class="calibre5">“Teşekkürler, ben hallederim.” Brad’in samimi tavırlarından dolayı dikkatim dağılmış, siparişlerimin geldiğini çok geç fark etmiştim. Kendi dükkânımı açmanın en güzel yanlarından biri de her şeyi toptan fiyatına alabiliyor olmamdı. Müşterilerimin ilgisini neyin çekeceğini bilmediğim için çeşit çeşit ip almıştım. İlk siparişimde iki düzine renkten oluşan sağlam yün iplerden istemiştim. Bunlar özellikle keçeleşme özelliğinin sağladığı ünle dükkânımın olmazsa olmazıydı. Bu kalitedeki ürünlerle yapılan örgüler normalden büyük örülür, sonra da sıcak suda yıkanıp çekmesi sağlanır. Bu sırada ip de keçeleşip sağlamlaşır. Ayrıca en çok sevdiğim türlerden biri olan pamuklulardan da almıştım. Bunlar da tıpkı ithal Avrupa çorap ipleri gibi ünlenmişti. En çok talep göreceklerin yün ve akrilik karışımı ipler olacağını düşündüm ve temel renklerle birlikte okuduğum örgü dergilerine göre yılın modası olan renkleri sipariş ettim. Ürünlerin çoğu dükkânımı açmadan önce gelmişti; ufak tefek siparişlerim de yavaş yavaş geliyordu.</p>

    <p class="calibre5">Brad ufak bilgisayarı koltuğunun arasına yerleştirip boşalttığı yük arabasına uzanırken, “Bu mahallede mi oturuyorsun?” diye sordu.</p>

    <p class="calibre5">“Yukarıdaki evde kalıyorum.”</p>

    <p class="calibre5">“Çok güzel. Buralarda park edecek yer bulmak insanı çileden çıkarıyor.”</p>

    <p class="calibre5">Bunu ben de çok iyi biliyordum. Brad’in kargo kamyonunu nereye bıraktığını merak ettim. Epey uzağa park ettiğini düşünüyordum. Dikkatini çekmeyi düşündüğüm insanların çoğu arabalarını bir ya da iki sokak aşağıya park etmek zorunda kalıyordu. Birçok kişinin sırf benim dükkânıma gelmek için bu kadar zahmeti göze almayacağından korkuyordum. Binanın arkasındaki dar sokak açıktı ama orası da gece, hatta gündüz bile tek başıma girmeyi istemeyeceğim bir yerdi.</p>

    <p class="calibre5">Brad kapıyı açarken, “Teşekkürler, Brad,” dedim.</p>

    <p class="calibre5">Adam neşeyle el sallayıp uzaklaştı. Bir anlığına içerideki tüm güneş ışığı da onunla birlikte gitmiş gibi oldu. Bu duygunun ne olduğunu anında anladım. Pişmanlığım acınası halimle bütünleşiyordu. Böyle bir şey yaşamanın ne yeri ne de zamanıydı. Kendime engel olmalıydım. Halime acımaya başlayacaksam hemen Eric Clapton CD’sinin ve bir ya da iki tane hüzünlü filmin elimin altında olduğundan emin olmalıydım. Dondurma yemek de moralimi düzelten bir şeydi ama bunu en kötü günlere saklıyordum.</p>

    <p class="calibre5">Bir ilişkiye başlamama engel olacak hiçbir şey yoktu. Aslında tek bir şey vardı. O da korkulanındı. Otuz yaşında bir kadın olarak bunları yaşamam gerekirdi. Doğrusu, aşık olma riskini göze alamıyordum. Başlayacağım ilişkinin günün birinde bitebilecek olma ihtimaline esir etmiştim kendimi. Birkaç sefer şansımı denesem de kansere yakalandığımı söylediğim anda sevgililerimin gözlerindeki o değişime tanıklık etmiştim. En çok da o bakıştan nefret ediyordum. Acıma, pişmanlık, hayal kırıklığı ve sempati karışımı o bakışlar beni mahvediyordu.</p>

    <p class="calibre5">Çoğu zaman karşımdaki kişilerin tavrı hemen değişiyordu. Bir zamanlar güzel günler vaat eden ilişkilerimin kısa zaman sonra yok olup gideceğini biliyordum. Biten ilişkilerimle birlikte hayallerim de yıkılıyor, kendi ailemi kuramayacağımı anlıyordum.</p>

    <p class="calibre5">Halime fazlasıyla üzüldüğümü biliyorum. Söz konusu, erkekler ve ilişkiler olunca bocaladığımı itiraf etmeliyim. Kız arkadaşlarım bile bazen benim yanımda rahat hareket edemiyor. Bunları düşünmemek için elimden geleni yapıyorum. Şimdilik şükredebileceğim çok şey var ve ben kendi iyiliğimi düşünerek onlara odaklanmayı seçiyorum.</p>

    <p class="calibre5">Açıkçası ilişkilerimi iyi idare edemiyorum. Ama hep böyle değildim. Kanser olmadan önce popüler ve sosyal biriydim. Kız, erkek, çok sayıda arkadaşım vardı. Hayatımdaki tüm erkekler eninde sonunda beni terk etti. Aslında bu beklediğim bir şeydi. Ancak kız arkadaşlarımı kendimden hep ben uzaklaştırdım. Aptalca bir şey olduğunu biliyorum ama onların yaşadıkları güzel şeyleri duymaya dayanamıyordum. Şimdi geçmişe bakıyorum da, onları çok kıskanmışım. Zamanında onlar gibi olmayı delicesine istiyordum. Kahkahalar atmayı, gece geç saatlere kadar birlikte oturup dertleşmeyi, sırlarımı paylaşmayı, erkeklerle dışarı çıkmayı ve hayatı keşfetmeyi arzuluyordum. Oysa benim günlerim doktorlarla, hastanelerle ve deneysel ilaçlarla geçiyordu. Kanserin benden alıp götürdüğü şeyleri bir türlü geri getiremedim. Hiç dostum yok. Artık otuz yaşındayım ve dost edinemeyeceğimden korkuyorum.</p>

    <p class="calibre5">Brad Goetz’i aklımdan çıkardım.</p>

    <p class="calibre5">Kutuları açmaya ve ipliklerden oluşan hazinemi dizmeye daha yeni başlamışken vitrinin önünde duran kahverengi üniformanın ucunu gördüm. Önceki kararlılığıma rağmen Brad’i görme umuduyla başımı kaldırdım. Adam kapıyı açıp çabucak içeri girince yanılmadığımı fark ettim.</p>

    <p class="calibre5">“Lydia, bu akşam bir işin var mı?”</p>

    <p class="calibre5">Şaşkınlıktan ağzım açık kaldı. “Bir şey yapıyor muyum?” dedim.</p>

    <p class="calibre5">“Ani olduğunu biliyorum ama seni akşam yemeğe götürebilir miyim?”</p>

    <p class="calibre5">Yine bocalayıp durdum. Brad’in davetine koşa koşa gitmek ile sonunda kötü duygular ve pişmanlıklarla bir başıma kalma arasında gidip geldim.</p>

    <p class="calibre5">“Özür dilerim ama akşama planım var,” dedim. Doğru ses tonunu seçtiğimi umut ediyordum. Elimdeki çorabın tabanını bitirmekle uğraşacağımı söyleme gereği duymadım. Zaten Brad’in bunu bilmesine de gerek yoktu.</p>

    <p class="calibre5">“Peki ya yarın? Oğlum iki geceliğine eski eşimde kalacak. Ben de buluşup...”</p>

    <p class="calibre5">Adamın sözlerine aldırmadan başımı iki yana salladım. “Maalesef olmaz.”</p>

    <p class="calibre5">Brad’in yüzündeki gülümseme kayboldu. Kadınlar tarafından çok sık reddedilen biri değildi anlaşılan. “Görüşürüz o zaman.”</p>

    <p class="calibre5">Parmaklarımla bir yumak ipliği sıkarken kısık bir sesle, “Görüşürüz,” dedim.</p>
  </div>
</body>
</html>
