<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Küçük Mucizeler Dükkanı</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="calibre1">
    <h1 class="calibre9" id="calibre_toc_50">50</h1>

    <p class="calibre5">ALIX TOWNSEND</p>

    <p class="calibre5">Alix krem bruleye son halini verdikten sonra ustasının, çıkardığı işe bakması için geri çekildi. Bay Diamont öne doğru çıkıp eleştirel gözlerle tatlıyı inceledi. Fırınlanmış şekerli kısma dokundu ve altındaki kremanın tadına bakıp beğendiğini belirtmek için başını salladı. Sonra Alix’e dönüp, “Aferin, Alix. Gidebilirsin.”</p>

    <p class="calibre5">Alix ustasına dalgın dalgın baktı. Onu doğru duyup duymadığından emin değildi. Yine de çok beklemeden şapkasını ve önlüğünü çıkarıp, çabucak sınıftan ayrıldı. Diamont’tan iltifat almak kolay bir şey değildi.</p>

    <p class="calibre5">Maddi durumu iyi sayılmazdı ve iki yıllık eğitimine devam edeceği gelecek yılda da çok iyi olmayacaktı. Ancak daha zor durumlarda da geçinmeyi başarmıştı. Parasızlık canını sıkmıyordu, çünkü sevdiği işi yapıyordu. Aşçı olacaktı. Yıllarca aşçılık okullarına girmenin hayalini kurmuştu ama aldığı eğitim özel üniversiteler kadar pahalıydı. Arkadaşları Jacqueline ve Reese Donovan olmasa hayalleri zor gerçekleşirdi.</p>

    <p class="calibre5">Alix; Carol ve Doug, Laurel’in bebeğini evlat edindikten kısa bir süre sonra tanışmıştı Reese ile. Reese’nin önemli yerlerde dostları vardı. Onun bağlantıları sayesinde Alix yerel bir kulüpten burs almayı başarmıştı. Yaptıkları onca iyilik yetmezmiş gibi Jacqueline ısrarla Alix’in gelip evlerinin yanındaki konuk evinde kalmasını istemişti. Hizmetlileri emekli olmuş, Alix de onların yanında işe girmişti. Sadece evlerini temizliyor, bu sayede de temel ihtiyaçlarını karşılayacak kadar para kazanıyordu.</p>

    <p class="calibre5">Bunların hepsi inanılmayacak kadar güzeldi. Alix arada sırada hayal aleminde yaşayıp yaşamadığını anlamak için kendisini çimdikliyordu.</p>

    <p class="calibre5">Elbiselerini giyinir giyinmez soyunma odasındaki ankesörlü telefondan Jordan’ın cebini aradı.</p>

    <p class="calibre5">Jordan telefonu açınca, “Alo,” dedi.</p>

    <p class="calibre5">“Alo, dersin bitti mi?” Jordan ondan telefon bekliyordu.</p>

    <p class="calibre5">“Bay Diamont gidebileceğimi söyledi.”</p>

    <p class="calibre5">“Bu kadar çabuk mu? İşini iyi yapmış olmalısın.”</p>

    <p class="calibre5">“Sanırım öyle,” diyen Alix kendisiyle övünmemek için dudaklarını ısırdı. Diğer öğrencilerin onu duyamayacağı bir yere gittiğinde bunlardan bol bol bahsedecekti nasıl olsa.</p>

    <p class="calibre5">“Acaba bana krem brule pişirmen için sana ne kadar rüşvet vermeliyim. En çok sevdiğim tatlıdır da kendileri.”</p>

    <p class="calibre5">“Hıı, bilmem. Aslında senin için bir şeyler ayarlayabilirim.”</p>

    <p class="calibre5">“Çok iyi olur. Gelip seni alayım mı?”</p>

    <p class="calibre5">“İstiyorsan gel.” Jordan’ın günleri çok yoğun geçiyordu. Alix de bu yüzden çekindi. Normalde Jordan’a telefon etmezdi ama bu sınav için endişelenmiş, Jordan da çıkışta ona haber vermesini istemişti. “Otobüse de binebilirim.”</p>

    <p class="calibre5">“Bekle, ben gelirim.”</p>

    <p class="calibre5">Alix, Seattle Aşçılık Akademisi’nin önünde on dakika Jordan’ın gelmesini bekledi. Neredeyse bir yıldır birliktelerdi ve Alix, Jordan’ın hayatında olmasına alışmıştı. Aslında başka birçok şeye de alışmıştı. Hatta Jordan, Alix’i düzenli olarak kiliseye gelmeye bile ikna etmişti. Alix ilk defa kendini normal bir hayat süren biri olarak görüyordu. Etrafında onu önemseyen ve başarılı olmasını isteyen insanlar vardı. Ayrıca Jordan haklıydı; Tanrı ondan umudunu kesmemişti.</p>

    <p class="calibre5">Jordan kaldırıma yanaştı ve koltuğun üzerinden uzanıp diğer taraftaki kapıyı açtı. Alix arabaya binip Jordan’ı öptü. Dikiz aynasından arkasını kontrol eden Jordan, trafiğe karışü. Umursamaz bir havayla, “Bence bugünün ne olduğunu unuttun,” dedi.</p>

    <p class="calibre5">Alix kendini ne kadar zorlaşa da günün önemini hatırlayamadı. “Altı Mayıs özel bir gün mü?”</p>

    <p class="calibre5">“Hatırlamadığına göre senin için o kadar da özel değilmiş.” Jordan ona üzgün bir çocuk gibi baktı.</p>

    <p class="calibre5">“Herhalde öyle.”</p>

    <p class="calibre5">Jordan gülümseyip Seattle’ın trafiği ile uğraşıyormuş gibi yaptı. “Bana ilk defa o gün laf atmıştın.”</p>

    <p class="calibre5">“Hadi canım.”</p>

    <p class="calibre5">Jordan, Alix’in çoğu zaman kullandığı uçan ses tonuyla, “Neyse,” dedi. “Belli ki hatırlamıyorsun. Altı Mayıs’ta seni film dükkânının önünde sigara içerken görmüştüm. Ben film kiralamak için içeri girecekken bir bahane uydurup benimle konuşmaya çalışmıştın.”</p>

    <p class="calibre5">“Sana film ayırdığımı söylemiştim.”</p>

    <p class="calibre5">“Gözlerini benden alamıyordun.”</p>

    <p class="calibre5">Alix, “Öyle mi?” dedi. “Hayal görmüş olmayasın.” Aslında o gün Jordan’a küçümser gözlerle bakmıştı. Ama şimdi Jordan’ın ilişkileri ile ilgili ayrıntılan hatırlaması onu fazlasıyla mutlu etmişti.</p>

    <p class="calibre5">“Ben de bu günün bir nevi bizim yıldönümümüz olduğunu düşündüm.”</p>

    <p class="calibre5">“Bizim mi?” diyen Alix birbirlerine takıldıkları bu anın tadını çıkarıyordu.</p>

    <p class="calibre5">“Sevgilim değil misin?”</p>

    <p class="calibre5">“Bir de aşçınım.”</p>

    <p class="calibre5">“Evet, o da var.”</p>

    <p class="calibre5">Alix sıradan bir şey konuşuyormuş gibi omuz silkti. “Sanırım öyle.”</p>

    <p class="calibre5">“O zaman torpidodaki küçük kutuya bakmak isteyebilirsin.”</p>

    <p class="calibre5">Alix’in içi kıpır kıpır olmuştu. “Kutu mu?”</p>

    <p class="calibre5">“Bir bak.”</p>

    <p class="calibre5">Torpido gözünü açarken Alix’in elleri titriyordu. Arabanın ruhsatının yanında, üzerinde parlak kırmızı bir kurdele olan küçük, siyah bir mücevher kutusu vardı. Kutuyu eline alıp avucunda tuttu.</p>

    <p class="calibre5">“İçinde ne var?” diye sordu. Sesinin boğuk çıkmasına engel olamadı.</p>

    <p class="calibre5">“Açıp kendin gör.”</p>

    <p class="calibre5">Şakalaşmaları bitmişti. Arabanın içi aniden sıcak ve havasız bir hal aldı.</p>

    <p class="calibre5">Alix hemen bir tepki veremeyince Jordan, “Ee?” dedi. “Ne duruyorsun? Açsana!”</p>

    <p class="calibre5">“Çok güzel bir kutuymuş.”</p>

    <p class="calibre5">“Öyle ama içindeki daha da güzel bir şey.”</p>

    <p class="calibre5">Alix kurdeleyi açıp kutunun kapağını yavaşça kaldırdı. Karşısına, ortasında bir yakut, kenarlarında da iki tane pırlanta olan çok güzel bir yüzük çıkmıştı.</p>

    <p class="calibre5">“Jordan.” Sevgilisinin adını tek bir nefeste söylemişti. “Bu çok güzel.”</p>

    <p class="calibre5">“Ben de öyle düşündüm.”</p>

    <p class="calibre5">“Ama... neden?”</p>

    <p class="calibre5">“Birlikteliğimizin bir yılını doldurduğunu az önce sana söylememiş miydim?”</p>

    <p class="calibre5">“Evet, biliyorum ama.. .’’Ağlatmasına sebep olursa Alix onu hayatta affetmezdi.</p>

    <p class="calibre5">“Denesene.”</p>

    <p class="calibre5">Alix yüzüğü kutudan çıkarıp parmağına geçirdi. Jordan, “Artık resmiyete döküldü,” dedi.</p>

    <p class="calibre5">“Ne?”</p>

    <p class="calibre5">&nbsp;“Birlikteliğimiz. Sen ve ben.”</p>

    <p class="calibre5">Alix ona her ne kadar güzel bir şey de olsa, bunu kanıtlamak için bir yüzüğe ihtiyacının olmadığını söylemek istedi ama sadece gülümsemekle yetindi.</p>

    <p class="calibre5">“Gelecek seneki yıldönümümüzde bunun yerine sana nişan yüzüğü takmak istiyorum. Ne dersin?”</p>

    <p class="calibre5">İşte o anda Alix’in gözlerinden yaşlar aktı. “Çok güzel olur,” diye fısıldadı. “Şimdi şu arabayı durdur da seni ne kadar çok sevdiğimi göstereyim.”</p>

    <p class="calibre5">“Seve seve, hayatım.”</p>
  </div>
</body>
</html>
