<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Küçük Mucizeler Dükkanı</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="calibre1">
    <h1 class="calibre9" id="calibre_toc_30">30</h1>

    <p class="calibre5">AUX TOWNSEND</p>

    <p class="calibre5">Alix pazar sabahı son birkaç haftadır beklediği sokağın köşesine geçmiş, insanların kiliseye doluşmasını izliyordu. Gördüğü insanların bazıları varlıklı bazıları da fakirdi. Örgü grubundaki insanlara benziyorlar, Carol Girard ve kocasını andırıyorlardı.</p>

    <p class="calibre5">Carol’un pahalı apartman dairesinde yemek yemek, deyim yerindeyse gözlerinin açılmasını sağlamıştı. Daha önce baktığı hiçbir yere benzemeyen manzara nefes kesiciydi. Seattle'da yaşıyor olabilirdi ama Seattle’a bu açıdan hiç bakmamıştı. Puget Sound anlatılamayacak kadar güzel görünüyordu. Alix kendini dekorasyon dergilerinin sayfalarındaki şatafatlı evlerden birine adım atmış gibi hissetmişti. Ev zaten çok ferahtı. Mobilyalar sadeydi. Ayrıca birkaç küçük dokunuşla göze hoş gelen görüntüler oluşturulmuştu. Alix Carol’un davetlerini reddetmeyi bir daha aklının ucundan bile geçirmeyeceğinden emindi. Carol onun evini görse Tanrı bilir nasıl bir tepki verirdi. Özellikle Laurel'in pasaklılığının daha da arttığı şu günlerde orayı görmemesi çok iyi olurdu.</p>

    <p class="calibre5">Carol bir İspanyol yemeği olduğunu söylediği soğuk domates çorbasıyla ve deniz mahsulleri salatasıyla ona çok hoş bir öğlen yemeği hazırlamıştı. Ayrıca masaya birbirine mükemmel bir şekilde uyan tabaklar yerleştirmiş, onları da bez mendillerle tamamlamıştı. Alix birkaç hafta önce böyle şeylerin anlamsız olduğunu düşünürdü ama artık bu ayrıntılar dikkatini çekiyordu. Eğer umduğu gibi bir gün kendi işyerini açacaksa, bu tarz şeylerden haberdar olması gerekirdi. İlk başlarda gergindi. Yanlış çatalı kullanarak gülünç duruma düşeceğinden korkuyordu. Jacqueline yanında olsa daha da telaşlanırdı. Ama Carol sıradan, nazik bir insandı. Onca zenginliğe rağmen hâlâ sorunlarının olması Alix’e komik geliyordu.</p>

    <p class="calibre5">Alix o anda milyon dolarlık manzaraları olan gösterişli evlerde yaşasa da herkesin sorunları olduğunu fark etti. Yemek boyunca Carol'la birçok konudan konuşmuşlar, bir süre sonra kendilerini Lydia’nın dükkânında oturuyormuş gibi hissetmişlerdi. Alix bu kadınlarla arkadaş olacağını hiç düşünmemişti ama artık Jacquelinel'e bile anlaşmaya başlamıştı.</p>

    <p class="calibre5">Hepsi de Jordanl'a ilişkisini sürdürmesi için ona cesaret vermişti.</p>

    <p class="calibre5">Alix paten partisinden sonra Jordan’ı sadece bir kere görmüştü. Jordan film dükkânına uğrayıp şehir dışına çıkacağını söylemişti. Söylediğine göre bir yaz kampı programıyla ilgilenmesi gerekiyordu. Bir de bazı çocukları Doğu Washington’a götürecekti. Ona kartpostal göndereceğini söylemişti ama Alix’e henüz hiçbir şey gelmemişti. Jordan gittiğinden beri o kartpostal aklından çıkmıyordu.</p>

    <p class="calibre5">Alix, Methodist Kilisesi’nin karşısındaki köşe başında beklerken, açık kapılardan dışarıya ilahi sesleri geliyordu. Alix bu ilahiyi daha önce de birkaç sefer duyduğunu hatırladı. Sebebini anlayamasa da cesurca sokağın karşısına geçip merdivenleri çıktı. Sonra da şöyle bir etrafına bakındı. Binlerinin onu durdurmasını bekliyor gibiydi.</p>

    <p class="calibre5">Jordan’ı özlemişti ve kendisini ona yakın hissetmenin tek yolu bu kiliseye adım atmaksa hiç çekinmeyecekti. İçeriye girmesini tuhaf karşılayan kişilerle kavga etmeye hazırdı.</p>

    <p class="calibre5">Gelenlere oturacakları yerleri gösteren kilise görevlisi ona baktı. Alix de ona kızgınca bakınca adam geri çekilmek zorunda kaldı. Nereye oturacağının söylenmesine ihtiyacı yoktu. En sondaki kilise sırasına geçtikten sonra insanların ayakta durup ilahiye eşlik ettiğini fark etti. İlahi kitabı zannedip yanlışlıkla İncil’i aldı. Birilerinin fark edip etmediğini merak etti. Hiç çaktırmadan İncil’i bırakıp kırmızı kitabı aldı. Sonra da kilisenin ön tarafındaki tahtaya yazılmış olan sayfa numarasını açtı.</p>

    <p class="calibre5">Kilise hiç beklemediği kadar kalabalıktı. Alix ayine bu kadar çok insanın katıldığını bilmiyordu. Belki de ailesi bir araya gelip dua etse parçalara ayrılmazdı. Çocukken fazlasıyla dua etmiş, ona da fazlasıyla iyilikte bulunulmuştu. İçini aşina olduğu bir acı kapladı. Bu çocuklar şanslıydı çünkü onları seven bir aileleri vardı. Alix annesiyle görüşmemeye karar vermiş, babasını da yıllardır görmemişti. Adam, oğlu öldüğünde bile ortalığa çıkmamıştı. Ağabeyini düşününce elindeki ilahi kitabını daha sıkı sardı. Tom’un istediği tek şey, onu önemseyecek birini bulmaktı. Hayat bu konuda ikisinin de yüzüne gülmemişti. Babaları çocuklarıyla vakit geçirmektense, içki içip arkadaşlarıyla takılmayı tercih etmişti. Annesinin de ondan aşağı kalır yanı yoktu. Hayatında ufak tefek sorunlar olmasının normal olduğunu düşünen Alix, daha iyi bir hayat sürme konusunda kararlıydı.</p>

    <p class="calibre5">Önündeki sayfada yazan kelimelere baktı ama ilahiyi okumadı. Alix’in en büyük korkularından biri, ne zaman durup ne zaman oturacağını bilememesiydi. Arka sırada olmanın avantajı da burada ortaya çıkıyordu. Böylece önündeki insanları takip etmesi yeterli oluyordu.</p>

    <p class="calibre5">İlahi sona erince herkes oturdu ve yaşlıca bir adam olan papaz kürsüye çıktı. Alix, vaazın sonuna kadar beklemeye karar verdi, hemen kalkıp gitmesi hoş olmayabilirdi.</p>

    <p class="calibre5">Papaz, Eski Ahit’ten ve Alix’in adını daha önce duymadığı Nehemya’dan alıntılar yaptı. Kudüs’ün yıkılan duvarlarıyla ve bunun insanların hayatlarını sembolize etmesiyle ilgili sözler, papazın ağzından çıkan her şeyi anlamasa da Alix’in ilgisini çekmişti.</p>

    <p class="calibre5">Tam da sessizce çıkıp gitmeye hazırlanırken Jordan’ın kilisenin ön tarafına yürüdüğünü gördü; film dükkânına uğramamış olsa da yaz kampından dönmüştü.</p>

    <p class="calibre5">Alix yaşadığı hüsrana ve acıya aldırış etmemeye çalıştı. Onu aniden kilisede görmek, yaşadığı en büyük şok değildi. Adamın yanında sarışın, güzel bir kız vardı. Kız, Jordan’a Armageddon’dan önce azizlerini yanına almaya dönen İsa’ya bakıyormuş gibi bakıyordu.</p>

    <p class="calibre5">İkisinin de elinde mikrofon vardı. Müzik çalmaya başladı ve ömürleri boyunca birlikte şarkılar söylemişler gibi sesleri uyum içinde yükseldi. Alix onları izlemeye dayanamıyordu. Aceleyle sıradan çıkmaya çalışırken neredeyse yanındaki kadının ayaklarına kapaklanıyordu. Hiç arkasına bakmadan bir hışımla çıkıp gitti.</p>

    <p class="calibre5">Gördükleri kendini kandırdığının kanıtıydı. Sersemlemiş halde bir ara sokağa daldı. Gözlerini kapatıp, kendisine aklına gelen her türlü kötü sözü söyledi. Sırtını tuğladan yapılmış duvara yasladı, yere çöktü ve başını önüne eğdi.</p>

    <p class="calibre5">Jordan elbette manken gibi bir kızla kilisede ilahi okuyacaktı. Bir papazın oğluydu ve kilisede yetişmişti. Hiç kodese atılmamış ya da bir hakimin karşısına çıkmamıştı. Anne babası onu sevmiş, yanlarından ayırmamıştı. Jordan’ın onunla takıldığını görse kim bilir babası neler söylerdi?</p>

    <p class="calibre5">Öylece yere çömüş durumda acınası halini düşünüyor, yerinden kımıldayamıyordu.</p>

    <p class="calibre5">“Hey, Alix?”</p>

    <p class="calibre5">Duyduğu ses, Alix’i kendine getirdi. Başını kaldırınca daha çok T-Bone lakabıyla tanınan Tyrone Houston’un başına dikildiğini gördü. T-Bone çete üyesi ve uyuşturucu satıcısıydı. Alix’in duyduğuna göre adam en son hapisteydi. Demek ki sokaklara geri dönmüştü.</p>

    <p class="calibre5">T-Bone, “Ne yapıyorsun böyle?” dedi.</p>

    <p class="calibre5">“Kendi kendime takılıyorum. Yoksa benimle bir alıp veremediğin mi var?” Normalde hiç kimse T-Bone’ye karşı böyle tavır takınamazdı. Alix canını tehlikeye atıyordu, ama bir anlığına artık hayatta kalıp kalmamayı önemsemediğini düşündü.</p>

    <p class="calibre5">“Yok. Parti düzenliyoruz. Gelmek ister misin?” Alix’i şöyle bir süzdü.</p>

    <p class="calibre5">Alix hiç de birileriyle eğlenecek durumda değildi.</p>

    <p class="calibre5">“Elimde mal var.”</p>

    <p class="calibre5">T-Bone elinde uyuşturucuların olduğundan bahsediyordu. Meth, kokain ya da T-Bone’nin ona satabileceği çeşit çeşit uyuşturucular belki de kafasındaki sesleri susturmaya yardımcı olabilirdi.</p>

    <p class="calibre5">Alix, “Gelebilirim,” dedi. Uzun süredir uyuşturucudan uzak duruyordu. Ağabeyinin aşırı dozdan öldüğünü öğrendiğinden beri elini haplara sürmemişti, ama içini yiyip bitiren o pis duygulardan nefret ediyordu. Ağzına atacağı birkaç hap kendisini iyi hissetmesini sağlayacaksa, onu hiçbir şey durduramazdı. Çünkü T-Bone’nin ona vereceği şey, aklındaki o berbat seslerden daha kötü olamazdı.</p>

    <p class="calibre5">Partinin düzenlendiği ev birkaç sokak ilerideydi. Bu civarda yaşayan herkes kafayı bulmak istediğinde T-Bone’nin yanma uğraması gerektiğini bilirdi. Elbette her şeyin bir bedeli vardı. Alix adamın mallan nereden aldığını bilmiyor, öğrenmeyi de istemiyordu.</p>

    <p class="calibre5">Alix eve adım atınca perdelerin çekili ve içerinin karanlık olduğunu fark etti. Beş ya da altı tane adam etrafta dolanıyordu. Havada duman kokusu vardı. Alix yavaşça etrafı incelerken ellerini deri ceketinin ceplerine soktu.</p>

    <p class="calibre5">Odanın köşesinde adamın birinin yanında oturan kız dikkatini çekti. Adamın kolu kızın omzundaydı ama adam aldığı uyuşturucuların etkisiyle kendinden geçmiş gibiydi. Bir kez daha dikkatlice kıza baktı. Yüzü ona hiç yabancı gelmiyordu ama kim olduğunu çıkaramadı. Film dükkânında çalıştığı için her gün birçok kişi görüyordu. Adlarını hatırlamasa da müşterilerinin yüzlerini hemen hemen hiç unutmazdı.</p>

    <p class="calibre5">Ama bu kızın film dükkânına gelmediğinden emindi. Kız küçüktü. On dört ya da en fazla on beş yaşındaydı ama kendini büyük göstermeye çalışıyordu. Birkaç yıl önce aynı şeyleri yapan Alix, kızın görünüşüne aldanmamıştı.</p>

    <p class="calibre5">Sonra birden onu nerede gördüğü hatırladı. O gün Jordan’ın yanında paten yapanlardan biri de oydu. Kilisenin çocuklarından biriydi. O da Alix’i tanımış, yüzünü başka tarafa çevirmişti.</p>

    <p class="calibre5">Alix çok sinirlenmişti. Daha çocuk yaştaki bu kız, bir grup uyuşturucu bağımlısının yanında olmamalıydı.</p>

    <p class="calibre5">Kızın kafayı bulmuş sevgilisiyle oturduğu koltuğa doğru yavaş yavaş gitti. Koltuğun koluna oturdu ve onlara baktı.</p>

    <p class="calibre5">“Burada ne arıyorsun?” diye sordu.</p>

    <p class="calibre5">Genç kız da Alix’e baktı. Gözleri ona meydan okuyordu. “Sen ne arıyorsan onu?”</p>

    <p class="calibre5">Kızın yanındaki adam başını çevirdi ve Alix’i işaret etti. “Bu kim, Lori?”</p>

    <p class="calibre5">Alix kızı şimdi tamamen hatırlamıştı. Adı Lori’ydi ve buraya birkaç arkadaşıyla birlikte gelmişti. Bir ay önce kilise çocuklarıyla paten yapmak, sonradan da uyuşturucu bağımlıları ve suçlularla takılmak, tezat denen şeyi çok da iyi tarif ediyordu.</p>

    <p class="calibre5">Lori dik dik Alix’e baktı. Yüzü gerilmiş, gözleri donuklaşmıştı. “Bu mu? Hiç kimse.”</p>

    <p class="calibre5">Alix ayağa kalkarken, “Böyle mi davranacaksın?” dedi. “Gitmemiz gerekiyor.” Lori’yi kolundan tuttu. Kız biraz itiraz etse de Alix’in onu ayağa kaldırmasına izin verdi.</p>

    <p class="calibre5">Lori, “Ne yaptığını sanıyorsun sen?” diye bağırdı.</p>

    <p class="calibre5">“Seni buradan çıkarıyorum.”</p>

    <p class="calibre5">“Bırak beni.”</p>

    <p class="calibre5">“İkimiz de buraya ait değiliz.”</p>

    <p class="calibre5">“Hayatım?” Erkek arkadaşı öyle bir uçmuştu ki, Alix’e karşı gelecek halde değildi. Ancak T-Bone bu durumdan hiç hoşlanmamıştı. Adam kapının önüne geçti, kaslı göğsünün önünde kollarını birleştirdi ve gözlerini Alix’e çevirdi. Alix’in korkudan tüyleri diken diken olmuştu. T-Bone, Alix’in işlerini baltalamaya çalıştığını düşünürse, Alix’in boğazını elleri hiç titremeden keserdi.</p>

    <p class="calibre5">T-Bone’ye bakan Alix, “Bu kız kilisenin çocuklarından,” dedi. “Onun burada olduğunu duyarlarsa ihtiyar kadınlar ordusu kapına üşürür, polisi çağırır. Başına bela olurlar.”</p>

    <p class="calibre5">T-Bone’nin gözleri Alix’ten Lori’ye döndü. Lori de o bakışların altında süklüm püklüm oldu.</p>

    <p class="calibre5">Alix iki kolunu da hıkmışçasına havaya kaldırdı. “Başına bela açıp açmamak sana kalmış,” dedi.</p>

    <p class="calibre5">Adam, Alix’e, “Çık git buradan,” dedi. “Giderken onu da götür.”</p>

    <p class="calibre5">Alix, Lori’yi kolunun üst tarafından tuttu ve çekiştirerek dışarı çıkardı.</p>

    <p class="calibre5">Dışarı çıkar çıkmaz Lori kolunu çekerek Alix’ten uzaklaştı. “Ne yaptığını sanıyorsun sen?” diye bağırdı.</p>

    <p class="calibre5">Alix gülerek, “Ne mi yapıyorum?” dedi. “Başına büyük bir bela açmadan seni o pisliklerden kurtarıyorum.”</p>

    <p class="calibre5">“Hiç kimsenin beni kurtarmasına ihtiyacım yok.”</p>

    <p class="calibre5">Jordan rahip olduğunu söylediğinde o da aynen bu sözleri söylemişti, ama bunlar Lori’nin ve belki de Alix’in hayatındaki gerçeklere uymuyordu. Lori’nin akılsızca davranıp kendisini ne tür bir belaya bulaştırdığından haberi yoktu. Alix’in canını tehlikeye atarak onu kurtarmaya çalışmasını da umursamıyordu. T-Bone’ye gerçekten de karşı geldiğini fark edince, Alix’in dizleri zangır zangır titredi. Çabucak oralardan tüymenin vakti gelmişti.</p>

    <p class="calibre5">Alix, “Evine git,” dedi.</p>

    <p class="calibre5">Lori ters ters ona baktı ve eve geri döndü. Ama kapıda durduruldu. Alix kıza neler söylendiğini duyamadı ama Lori’nin gereken cevabı aldığını fark etti. Kız, saniyeler sonra sokağa döndü ve arkasına bakmadan oradan uzaklaştı.</p>

    <p class="calibre5">Gidecek başka yeri olmayan Alix, evine döndü. Laurel gitmişti. Ev arkadaşı mutsuzluktan ortalıkta gördüğü her şeyi yiyor, onun pisliğini toplamak da Alix’e kalıyordu. Laurel’in kot pantolonlarına sığmayı başarıp başaramadığını merak ediyordu. Kız, John’dan ayrıldıktan sonra on kilo almıştı. İşte değildi. Evde gizli gizli patates cipsi yemeye de çalışmıyor, ayrıca yüzünü bir kutu dondurmaya gömmüş halde televizyon da izlemiyordu. Doğrusu Alix’in aklına başka bir yer de gelmiyordu ama bir kez olsun evde yalnız kaldığına seviniyordu.</p>

    <p class="calibre5">Örgüsünü eline alan Alix, ördüğü şeyi görünce derin bir iç çekti ve elindeki işi tiksintiyle yere fırlattı. Carol ona gri ipliği, örneğin yanı sıra yarıda bıraktığı örgüsünü de vermiş, Alix de özenle kazağı örmeye devam etmişti. Kazağı bitirdikten sonra Jordan’a verecekti. Sanki onun da çok umurundaydı!</p>

    <p class="calibre5">Kanepeye uzanan Alix’in işe gitmesine bir saat vardı. O zamana kadar gözlerini tavana dikip bir şeyler düşündü. Film dükkânı pazar günü öğleden sonra iyi iş yapıyordu. Özellikle Laurel işe gelme zahmetinde bulunmadığı için Alix fazlasıyla meşguldü.</p>

    <p class="calibre5">İşe başlayalı bir saat olmuşken Jordan içeri girdi. Alix’in kalbi aniden hızlı hızlı atmaya başladı. Duyguları onu çileden çıkarıyordu. Becerebildiğince Jordan’ı görmezden geldi.</p>

    <p class="calibre5">Jordan, “Alix,” dedi.</p>

    <p class="calibre5">“Geri dönmüşsün,” diyen Alix bunu çok da önemsemediğini Jordan’ın bilmesini istiyordu.</p>

    <p class="calibre5">“Bir sorun mu var?”</p>

    <p class="calibre5">Alix omuz silkti. Kasanın önündeki müşterisine iki tane film uzattı ve adama kocaman bir gülümsemeyle baktı. Dikkatini Jordan’a çevirdiğinde yüzündeki gülümseme kaybolmuştu. “Olması mı gerekiyor?”</p>

    <p class="calibre5">Jordan kaşlarını çattı. “Bu akşam buluşabileceğimizi düşünüyordum.”</p>

    <p class="calibre5">Alix, adamın teklifini bir an düşündü. Aklı bir yandan heyecan dolu çığlıklar atarken, bir yandan da onu unutmasını ve başka bir şeyler söylemesini istiyordu.</p>

    <p class="calibre5">Alıngan bir havayla, “Yanındaki manken de kimdi?” dedi.</p>

    <p class="calibre5">Kafası karışan Jordan, “Ne?” dedi.</p>

    <p class="calibre5">“Bu sabah onunla ilahi okuyordun.”</p>

    <p class="calibre5">Jordan’ın gözleri fal taşı gibi açıldı. “Kilisede miydin?” “Yanındaki sarışınla birbirinize gülümsediğinizi görünce çıkıp gittim. Çok iyi arkadaş gibi görünüyordunuz.” “Zaten öyleyiz.”</p>

    <p class="calibre5">“Hiç şaşmadım.”</p>

    <p class="calibre5">Tezgâhın önünde sırada bekleyen müşteri, “Bir bakar mısın?” dedi.</p>

    <p class="calibre5">Alix adamın uzattığı filmleri aldı, isimlerini bilgisayara kaydetti ve parayı aldı. Paranın üzerini verirken de adama sevimlice gülümsedi. Bir kez daha Jordan’a döndüğünde, onu gördüğüne hiç de mutlu olmadığını belli etti.</p>

    <p class="calibre5">Jordan kaşlarını çattı. “Peder Sutton’un on yedi yaşındaki kızını mı kıskandın?”</p>

    <p class="calibre5">Kız daha on yedi yaşında mıydı? Kilisenin arka tarafından bunu kestirmek zordu. Yine de...</p>

    <p class="calibre5">“Aptalca kıskançlıklarına ayıracak vaktim yok. Bana kızmak istiyorsan, istediğin kadar kız. Ama benim yapacak daha iyi işlerim var.”</p>

    <p class="calibre5">Alix tam da ona bir cevap vermek üzereyken, Jordan arkasını döndü ve kapıdan çıkıp gitti.</p>
  </div>
</body>
</html>
