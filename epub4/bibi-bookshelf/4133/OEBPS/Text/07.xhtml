<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p>Didactylos gülümsedi, ki bunu kolay kolay yapmazdı. Ciddi bir adam olduğundan değil, diğerlerinin gülümsemelerini göremediğinden. Gülümsemek için düzinelerce kasın oynatılması gerekiyordu ve yatırımından kâr alamıyordu.</p>

  <p>Ephebe'de defalarca kalabalıklara hitap etmişti, ama o kalabalıklar hep başka filozoflardan oluşmuştu. "Kahrolası kaçık!", "Uydurup uydurup konuşuyorsun!" bağrışmaları ve tartışmaya yaptıkları diğer katkılar onu hep rahatlatmıştı. Bunun sebebi, kimsenin gerçekten dinlememesiydi. Onlar yalnızca <i>kendi</i> sıraları geldiğinde ne diyeceklerini düşünüyor oluyorlardı.</p>

  <p>Ama bu kalabalık ona Brutha'yı hatırlatıyordu. Onun sözcükleriyle dolmayı bekleyen dev bir çukur gibiydiler. Sorun şuydu ki, o felsefece konuşuyordu, ama onlar gevelemece dinliyorlardı.</p>

  <p>"Büyük A'Tuin'e <i>inanamazsınız,"</i> dedi. "Çünkü Büyük A'Tuin <i>var.</i> Var olan şeylere inanmanın anlamı yok."</p>

  <p>"Biri elini kaldırdı," dedi Urn.</p>

  <p>"Evet?"</p>

  <p>"Efendim, kuşkusuz yalnızca var olan şeyler mi inanmaya değer?" dedi Kutsal Muhafız çavuşu üniforması giymiş bir engizisyoncu.</p>

  <p>"Eğer varlarsa, onlara inanmanız gerekmez," dedi Didactylos. "Onlar yalnızca vardırlar." İçini çekti. "Size ne söyleyebilirim? Ne işitmek istiyorsunuz? Ben yalnızca insanların bildiklerini yazdım. Dağlar yükselir, alçalır ve altlarında Kaplumbağa yüzer durur. İnsanlar yaşar, ölür ve Kaplumbağa Hareket Eder. İmparatorluklar büyür, dağılır ve Kaplumbağa Hareket Eder. Tanrılar gelir, geçer ve Kaplumbağa <i>Hareket Etmeye</i> devam eder."</p>

  <p>Karanlıktan bir ses geldi: "Ve bu gerçekten doğru, öyle mi?"</p>

  <p>Didactylos omuzlarını silkti. "Kaplumbağa <i>var.</i> Dünya yassı bir disk. Güneş günde bir kez onun çevresinde döner ve kendi ışığını peşinde sürükler. Ve bu, siz doğru olduğuna inansanız da inanmasanız da, olmaya devam edecek. Bu gerçek. Hakikati bilmem. Hakikat bundan çok daha karmaşık. Doğrusunu söylemek gerekirse, Kaplumbağa'nın bunun hakikat olup olmadığına aldırış ettiğini sanmıyorum."</p>

  <p>Filozof konuşmaya devam ederken, Simony Urn'ü bir kenara çekti.</p>

  <p>"Onlar bunu dinlemek için gelmediler! Hiçbir şey yapamaz mısın?"</p>

  <p>"Pardon?" dedi Urn.</p>

  <p>"Onlar felsefe istemiyor. Onlar Kilise'ye karşı harekete geçmek için bir sebep istiyorlar! Şimdi! Vorbis öldü, Kenobi bunadı, hiyerarşi birbirini sırtından bıçaklamakla meşgul. Kale büyük bir çürük erikten farksız."</p>

  <p>"Ama hâlâ içinde birkaç eşekarısı var," dedi Urn. "Ordunun yalnızca onda birinin kontrolün altında olduğunu söylemiştin."</p>

  <p>"Ama onlar özgür adamlar," dedi Simony. "Kafaları serbest. Günde elli kuruştan daha fazlası için savaşacaklar."</p>

  <p>Urn ellerine baktı. Kararsız olduğu zaman, dünyada emin olduğu tek şey onlarmış gibi, sık sık yapardı bunun.</p>

  <p>"Kalanlar ne olduğunu anlayana kadar üçte bire yükselecek," dedi Simony sertçe. "Demirciyle konuştun mu?"</p>

  <p>"Evet."</p>

  <p>"Yapabilir misin?"</p>

  <p>"Ben... sanırım. Ama bu benim..."</p>

  <p>"Babasına işkence ettiler. Sırf demirhanesine bir at nalı astı diye. Halbuki demircilerin kendi küçük âdetleri olduğunu herkes bilir. Oğlunu orduya aldılar. Ama onun bir sürü yardımcısı var. Gece boyunca çalışırlar. Tek yapman gereken onlara ne istediğini söylemek."</p>

  <p>"Bazı çizimler yaptım..."</p>

  <p>"Güzel," dedi Simony. <i>"Dinle</i> Urn. Kilise Vorbis gibi insanlar tarafından yönetiliyor. Bu şekilde işliyor. Milyonlarca insan bir hiç uğruna öldü... yalanlar uğruna. Bütün bunlara son verebiliriz..."</p>

  <p>Didactylos konuşmayı bırakmıştı.</p>

  <p>"İşi berbat etti," dedi Simony. "Onlarla <i>istediğini</i> yapabilirdi. Ve o onlara bir sürü gerçek söyledi. Gerçeklerle insanlara ilham veremezsin. Onların bir ülküye ihtiyacı var. Bir simgeye ihtiyacı var."</p>

  <blockquote class="">
    &nbsp;
  </blockquote>

  <p>Günbatımından hemen önce tapınaktan ayrıldılar. Aslan birkaç kayanın gölgesine sürünmüştü, ama onlar giderken sallanarak doğrulup izledi.</p>

  <p>"Bizi izleyecek," diye sızlandı Om. "Bunu yaparlar. Kilometrelerce."</p>

  <p>"Bize bir şey olmaz."</p>

  <p>"Keşke bana güvenseydin."</p>

  <p>"Ah, ama benim güvenecek bir Tanrım var."</p>

  <p>"Başka tapınak harabesi olmayacak."</p>

  <p>"Başka bir şey olacak."</p>

  <p>"Yiyecek tek bir yılan bile olmayacak."</p>

  <p>"Ama ben Tanrımla yürüyorum."</p>

  <p>"Atıştırmalık olarak değil. <i>Ve</i> yanlış tarafa yürüyorsun."</p>

  <p>"Hayır. Hâlâ kıyıdan uzağa yürüyorum."</p>

  <p>"Ben de onu diyorum."</p>

  <p>"Öyle bir mızrak yarası almış bir aslan ne kadar uzağa gidebilir?"</p>

  <p>"Bunun konuyla ne ilgisi var?"</p>

  <p>"Her türlü ilgisi var."</p>

  <p>Ve yarım saat sonra, gümüş ay ışığıyla aydınlanmış çölde kara gölgeli bir çizgi halinde, izler gördüler.</p>

  <p>"Askerler buradan geçmiş. İzleri geriye doğru takip etmemiz yeterli. Onların geldikleri yöne gidersek, nereye varmak istiyorsak oraya gideriz."</p>

  <p>"Asla başaramayacağız!"</p>

  <p>"Hafif yolculuk ediyoruz."</p>

  <p>"Ah, evet. Onlar bir ton yiyecek ve su taşımak zorundaydı," dedi Om acı acı. "Bizde hiç olmaması ne şans."</p>

  <p>Brutha Vorbis'e baktı. Şimdi yardımsız yürüyordu, ama her yön değiştirdiklerinde nazikçe yeni yöne döndürülmesi gerekiyordu.</p>

  <p>Ama Om bile ayak izlerinin bir teselli olduğunu kabullenmek zorundaydı. Bir açıdan, tıpkı bir yankının canlı olduğu gibi canlıydılar. Uzun zaman önce buradan insanlar geçmişti. Dünyada başka insanlar da vardı. Bir yerlerde, biri, hayattaydı.</p>

  <p>Ya da değildi. Yaklaşık bir saat sonra yolun kenarında bir tümseğe geldiler. Üzerinde bir miğfer vardı ve kumlara bir kılıç saplanmıştı.</p>

  <p>"Buraya hızla gelebilmek için bir sürü asker öldü," dedi Brutha.</p>

  <p>Ölüyü gömmek için zaman ayıran her kimse, tümseğin kumlarına bir de simge çizmişti. Brutha onun bir kaplumbağa olmasını bekledi bir an için, ama çöl rüzgarı bir çift boynuzun kaba şeklini tam olarak uçuramamıştı.</p>

  <p>"Bunu anlamıyorum," dedi Om. " <i>Gerçekten</i> var olduğuma inanmıyorlar, ama gidip mezara böyle bir şey çiziyorlar."</p>

  <p>"Açıklaması zor. Sanırım <i>kendilerinin</i> var olduğuna inandıklarından böyle yapıyorlar," dedi Brutha. "Çünkü onlar insan ve ölen de öyleydi."</p>

  <p>Kılıcı kumdan çekti.</p>

  <p>"Onu neden alıyorsun?"</p>

  <p>"İşe yarayabilir."</p>

  <p>"Kime karşı?"</p>

  <p>"İşe yarayabilir."</p>

  <p>Bir saat sonra, aksaya aksaya Brutha'yı takip etmekte olan aslan da mezara geldi. On altı senedir çölde yaşıyordu ve bu kadar uzun süre yaşamasının sebebi ölmemesiydi ve ölmemesinin sebebi bulduğu proteini israf etmemesiydi. Kazdı.</p>

  <p>İnsanlar, içinde kimin yaşamış olduğunu merak etmeye başladıklarından beri buldukları proteini israf ediyordu.</p>

  <p>Ama sonuçta, gömülmek için bir aslanın içinden çok daha kötü yerler vardır.</p>

  <blockquote class="">
    &nbsp;
  </blockquote>

  <p>Kaya adasında yılanlar ve kertenkeleler vardı. Muhtemelen çok besleyiciydiler ve her biri, kendi tarzında, bir lezzet patlamasıydı.</p>

  <p>Su kalmamıştı.</p>

  <p>Ama bitkiler vardı... gibi. Taş kümelerine benziyorlardı, yalnız bir kaçının ortasından mızrak gibi bir çiçek çıkmıştı ve şafak ışığında parlak mor-pembe görünüyordu.</p>

  <p>"Suyu nereden buluyorlar?"</p>

  <p>"Fosil denizlerden."</p>

  <p>"Taşa dönmüş su gibi mi?"</p>

  <p>"Hayır. Binlerce sene önce yere batmış su gibi. Ta kaya yatağına kadar."</p>

  <p>"Oraya kadar kazabilir misin?"</p>

  <p>"Aptal olma."</p>

  <p>Brutha bakışlarını çiçekten en yakındaki kaya adasına çevirdi.</p>

  <p>"Bal," dedi.</p>

  <p>"Ne?"</p>

  <blockquote class="">
    &nbsp;
  </blockquote>

  <p>Arılar kaya kulesinin yamacında, yüksekte yuva yapmışlardı. Uğultu yer hizasından duyulabiliyordu. Yukarı tırmanmanın yolu yoktu.</p>

  <p>"İyi denemeydi," dedi Om.</p>

  <p>Güneş yükselmişti. Kayalar şimdiden ele sıcak geliyordu. "Biraz dinlen," dedi Om nazikçe. "Ben nöbet tutarım."</p>

  <p>"Neye karşı?"</p>

  <p>"Nöbet tutarım ve öğrenirim."</p>

  <p>Brutha Vorbis'i iri bir kayanın gölgesine götürdü ve nazikçe iterek oturttu. Sonra kendisi de uzandı.</p>

  <p>Susuzluk henüz o kadar kötü değildi. Tapınaktaki birikintiden epey su içmişti. Daha sonra bir yılan bulabilirdi... Dünyadaki bazı insanların neler yediğini düşünürseniz, hayat o kadar kötü değildi.</p>

  <p>Vorbis yan yatmıştı ve kapkara gözlerini boşluğa dikmişti.</p>

  <p>Brutha uyumaya çalıştı.</p>

  <p>Hiç düş görmemişti. Bu Didactylos'u epey heyecanlandırmıştı. Her şeyi hatırlayan ve düş görmeyen birinin yavaş düşünmesi gerekir, demişti. Bir kalp hayal et,<sup><a href="../Text/dipnot.xhtml#ref13" id="ref_13">[13]</a></sup> demişti, tamamen hafızadan oluşmuş ve gündelik düşünceler için harcayacak vuruşu kalmamış bir kalp. Bu Brutha'nın düşünürken neden dudaklarını kıpırdattığını açıklıyordu.</p>

  <p>O yüzden, bu bir düş olamazdı. Güneş yüzünden olmalıydı.</p>

  <p>Kafasının içinde Om'un sesini duyuyordu. Kaplumbağa, Brutha'nın işitemediği birileriyle konuşuyor gibiydi.</p>

  <p>Benim!</p>

  <p>Git!</p>

  <p><i>Hayır.</i></p>

  <p>Benim!</p>

  <p>İkisi de!</p>

  <p><i>Benim!</i></p>

  <p>Brutha başını çevirdi.</p>

  <p>Kaplumbağa iki kayanın arasındaki boşluktaydı. Boynunu uzatmış, iki yana sallıyordu. Bir ses daha vardı, sinek vızıltısı gibi bir şey, gelip gidiyordu... ve kafasının içinde vaatler vardı.</p>

  <p>Gelip geçtiler... onunla konuşan yüzler, şekiller, ihtişam görüntüleri, fırsat anları, onu kaldırıp dünyanın yükseklerine götürenler, bütün bunlar senin, her şeyi yapabilirsin, tek yapman gereken inanmak, <i>bana, bana, bana...</i></p>

  <p>Önünde bir görüntü biçimlendi. Orada, yanındaki taşın üzerinde, çevresine meyveler dizilmiş bir kızarmış domuz vardı. Yanındaki bir kupa bira o kadar soğuktu ki, çevresindeki hava buğulanıyordu.</p>

  <p><i>Benim!</i></p>

  <p>Brutha gözlerini kırpıştırdı. Sesler soldu. Yiyecekler de öyle.</p>

  <p>Yine gözlerini kırpıştırdı.</p>

  <p>Tuhaf ardıl görüntüler vardı, göremediği, ama hissettiği imgeler. Hafızası ne kadar kusursuz olursa olsun, seslerin ne dediğini ya da diğer görüntülerin ne olduğunu hatırlayamıyordu. Geriye yalnızca kızarmış domuzun ve soğuk biranın anısı kalmıştı.</p>

  <p>"Çünkü sana ne önereceklerini bilmiyorlar," dedi Om'un sesi usulca. "Bu yüzden sana her şeyi sunmaya çalışıyorlar. Genelde yiyecek ve bedensel haz görüntüleriyle başlarlar."</p>

  <p>"Yiyeceğe kadar geldiler," dedi Brutha.</p>

  <p>"O zaman onları alt ettiğim iyi olmuş," dedi Om. "Senin gibi genç bir adamla neler başarabileceklerini bilmek imkânsız."</p>

  <p>Brutha dirseklerine dayanarak doğruldu.</p>

  <p>Vorbis kıpırdamamıştı.</p>

  <p>"Ona da mı ulaşmaya çalışıyorlardı?"</p>

  <p>"Sanırım. İşe yaramaz. Hiçbir şey girmez, hiçbir şey çıkmaz. Kendi içine bu kadar kapanmış başka zihin görmedim."</p>

  <p>"Dönecekler mi?"</p>

  <p>"Ah, evet. Yapacak başka işleri yok zaten."</p>

  <p>"Geri döndüklerinde," dedi Brutha başı dönerek, "bana bedensel haz görüntüleri gösterene kadar bekleyebilir misin?"</p>

  <p>"Senin için çok kötü olur."</p>

  <p>"Nhumrod Birader onlara çok takılıyordu. Ama belki de düşmanlarımızı tanımalıyız, hı?"</p>

  <p>Brutha'nın sesi solarak bir gaklamaya dönüştü.</p>

  <p>"İçecek görüntüsü de hoşuma giderdi," dedi bitkinlik içinde.</p>

  <p>Gölgeler uzuyordu. Hayret içinde çevresine baktı.</p>

  <p>"Kaç zamandır çabalıyorlar?"</p>

  <p>"Bütün gün. Azimli şeytanlardır. Pire kadar da çokturlar."</p>

  <p>Brutha nedenini günbatımında öğrendi.</p>

  <p>Dünyanın her yerindeki tüm küçük tanrıların dostu olan keşiş St Ungulant ile karşılaştı.</p>

  <p>"Vay, vay, vay," dedi St Ungulant. "Buralara pek misafir gelmez. Öyle değil mi Angus?"</p>

  <p>Yanındaki havaya hitap etmişti.</p>

  <p>Brutha dengesini korumaya çalışıyordu, çünkü her hareket ettiğinde araba tekerleği tehlikeli bir biçimde sallanıyordu. Vorbis'i altı metre aşağıdaki çölde, dizlerine sarılmış, boşluğa bakar halde bırakmışlardı.</p>

  <p>Tekerlek ince bir direğin tepesine yatay olarak çivilenmişti. Bir kişinin rahatsızca uzanabileceği kadar genişti. Ama St Ungulant zaten bunu rahatsızca uzanacak bir biçimde tasarlamış gibi görünüyordu. O kadar zayıftı ki, iskeletler bile, "Ne zayıf, değil mi?" derlerdi. Onca saç ve sakalın ardında görülebildiği kadarıyla, üzerinde bir tür minimalist peştamal vardı.</p>

  <p>St Ungulant'ı görmemek imkânsızdı, çünkü direğinin tepesinde hoplayıp zıplayarak, "Huu-huuu!" ve "Buraya!" diye bağırıyordu. Birkaç metre ötede biraz daha küçük bir direk vardı ve üzerinde, kapısına eski moda yarım ay biçiminde oyuk açılmış bir tuvalet vardı. Keşiş olman, demişti St Ungulant, <i>her şeyden</i> vazgeçmen gerektiği anlamına gelmiyor.</p>

  <p>Brutha keşişleri duymuştu. Bir tür tek yönlü peygamberdiler. Çöle geliyorlardı, ama geri dönmüyorlar, kir pas, bin bir çeşit güçlük, kir pas, kutsal tefekkür ve kir pas içinde yaşıyorlardı. Çoğu, hücrelere kapanarak ya da, oldukça uygun bir biçimde, bir direğin tepesinde yaşayarak, hayatı kendileri için daha da rahatsız kılıyorlardı. Om Kilisesi, delileri mümkün olduğunca uzağa, sorun yaratmayacakları ve aslanlar, akbabalar ve kir pastan oluşan bir cemaat tarafından bakılabilecekleri bir yere göndermenin en iyisi olduğu temelinde, onları teşvik ediyordu.</p>

  <p>"Bir tekerlek daha eklemeyi düşünüyordum," dedi St Ungulant, "tam şuraya. Malum, sabah ışığını yakalamak için."</p>

  <p>Brutha çevresine bakındı. Her yönde yalnızca yassı kayalar ve kumlar uzanıyordu.</p>

  <p>"Güneşi her zaman her yerde yakalamıyor musun zaten?" dedi.</p>

  <p>"Ama sabahleyin çok daha önemli," dedi St Ungulant. "Dahası, Angus bir verandamız olması gerektiğini söylüyor."</p>

  <p>"Üzerinde mangal yapabilir," dedi Om, Brutha'nın kafasının içinde.</p>

  <p>"Mımm," dedi Brutha. "Tam olarak... hangi... dinin azizisin?"</p>

  <p>St Ungulant'ın kaşları ile bıyıkları arasındaki minicik yüz parçasında mahcup bir ifade belirdi.</p>

  <p>"Ah. Hiçbiri aslında. O taraf daha çok bir hataydı," dedi. "Annemle babam adımı Sevrian Thaddeus<sup><a href="../Text/dipnot.xhtml#ref14" id="ref_14">[14]</a></sup> Ungulant koymuştu, ve sonra bir gün, burası çok komik, biri baş harflere dikkat çekti. Ondan sonrası kaçınılmazdı."</p>

  <p>Tekerlek hafifçe sallandı. St Ungulant'ın derisi çöl güneşinde hemen hemen siyahlaşmıştı.</p>

  <p>"Keşişliği yapa yapa öğrenmek zorunda kaldım elbette," dedi. "Kendi kendime öğrettim. Tamamen çekirdekten yetişme. Sana keşişlik öğretecek keşiş bulamazsın, çünkü bu her şeyi mahveder."</p>

  <p>"Şey... ama... Angus var?" dedi Brutha, Angus'un olması gerektiğine inandığı, ya da en azından St Ungulant'ın Angus'un olduğuna inandığına inandığı yere bakarak.</p>

  <p>"Şimdi şurada," dedi aziz sertçe, tekerleğin bir başka yerine işaret ederek. "Ama o keşişlik yapmıyor. O, bilirsin, eğitimli değil. O yalnızca yoldaşım. Cidden, Angus beni devamlı neşelendirmese feci <i>delirirdim!"</i></p>

  <p>"Evet... sanırım öyle," dedi Brutha. İyi niyet göstergesi olarak boş havaya gülümsedi.</p>

  <p>"Aslında, oldukça iyi bir hayat. Çalışma saatleri uzun, ama yiyecek ve içecekler son derece güzel."</p>

  <p>Brutha'nın, bir sonra neyin geleceği hakkında oldukça açık bir tahmini vardı.</p>

  <p>"Bira yeterince soğuk mu?" dedi.</p>

  <p>"Son derece buğulu," dedi St Ungulant gülümseyerek.</p>

  <p>"Ya kızarmış domuz?"</p>

  <p>St Ungulant'ın gülümsemesi çılgıncaydı.</p>

  <p>"Tamamen kahverengi ve kenarları çıtır çıtır, evet," dedi.</p>

  <p>"Ama herhalde, şey... arada bir kertenkele ya da yılan da yiyorsundur?"</p>

  <p>"Bunu söylemen tuhaf. Evet. Arada bir. Sırf değişiklik olsun diye."</p>

  <p>"Ya mantar?" dedi Om.</p>

  <p>"Bu yörelerde mantar var mı?" dedi Brutha masum masum.</p>

  <p>St Ungulant mutlulukla başını salladı.</p>

  <p>"Senelik yağmurlardan sonra, evet. Sarı benekli kırmızı mantarlar. Mantar mevsiminden sonra çöl gerçekten <i>ilginç</i> oluyor."</p>

  <p>"Kocaman, mor, şarkı söyleyen sümüklüböcekler? Alevden, konuşan sütunlar? Patlayan zürafalar? O tür şeyler mi?" dedi Brutha dikkatle.</p>

  <p>"Aman tanrılar, evet," dedi aziz. "Neden bilmiyorum. Sanırım mantarın cazibesine kapılıyorlar."</p>

  <p>Brutha başını salladı.</p>

  <p>"Öğreniyorsun evlat," dedi Om.</p>

  <p>"Herhalde bazen... su da içiyorsundur," dedi Brutha.</p>

  <p>"Bilirsin, tuhaf, değil mi?" dedi St Ungulant. "İçecek bunca harika şey var, ama zaman zaman birkaç yudum su, eh, ancak <i>canım çekiyor</i> diyebilirim. Buna ne dersin?"</p>

  <p>"Su bulmak biraz... zor olmalı," dedi Brutha, en fazla 101 kiloya dayanabilen misinayla 100 kiloluk balığı çekmeye çalışan biri gibi, büyük dikkatle konuşarak.</p>

  <p>"Tuhaf, gerçekten," dedi St Ungulant. "Hem de elimin altında buz gibi soğuk bira varken."</p>

  <p>"Nereden buluyorsun? Suyu?" dedi Brutha.</p>

  <p>"Taş bitkileri biliyor musun?"</p>

  <p>"Büyük çiçekleri olan mı?"</p>

  <p>"Yaprakların etli kısmını kesersen, içinden çeyrek litre kadar su çıkıyor," dedi aziz. "Tadı çiş gibi ama."</p>

  <p>"Sanırım buna dayanabiliriz," dedi Brutha kuru dudaklarının arasından. Azizin yerle bağlantısı olan halat merdivene doğru geriledi.</p>

  <p>"Kalmak istemediğinden emin misin?" dedi St Ungulant. "Bugün çarşamba. Çarşambaları süt domuzu artı şefin seçtiği güneşle yıkanmış çiy kadar taze sebze buketi geliyor."</p>

  <p>"Bizim, ah, yapacak çok işimiz var," dedi Brutha sallanan merdiveni yarılarken.</p>

  <p>"Tatlı arabasından tatlılar?"</p>

  <p>"Sanırım belki..."</p>

  <p>Aziz Ungulant kıraçta Vorbis'e yol gösteren Brutha'ya hüzünle baktı.</p>

  <p>Ellerini ağzının kenarına koyarak, "Daha sonra belki nane de gelir!" diye bağırdı. "Olmaz mı?"</p>

  <p>Kısa süre sonra şekiller, beneklere dönüştü.</p>

  <p>"Hattâ belki cinsel haz görüntüle... yok, bu yalan olur, o cumaları..." diye mırıldandı St Ungulant.</p>

  <p>Misafirleri gittikten sonra, hava bir kez daha küçük tanrıların vızıltı ve sızlanmaları ile dolmuştu. Onlardan milyarlarca vardı.</p>

  <p>St Ungulant gülümsedi.</p>

  <p>Elbette deliydi. Zaman zaman bundan şüphelenirdi. Ama deliliğin boşa harcanmaması gerektiğine inanıyordu. Her gün tanrıların yiyecekleri ile besleniyor, en nadir içkileri içiyor, yalnızca mevsim dışı değil, tamamen gerçekdışı meyveler yiyordu. Arada bir, bir yudum acı su içmek ve ilaç olsun diye kertenkele bacağı kemirmek küçük bir bedeldi.</p>

  <p>Havada ışıldayan, yiyeceklerle kaplı sofraya baktı. Bütün bunların karşılığında, küçük tanrıların tek istediği birinin onları bilmesi, var olduklarına inanmasıydı.</p>

  <p>Bugün jöle ve dondurma da vardı.</p>

  <p>"Bize daha fazla kaldı, değil mi Angus?"</p>

  <p>Evet, dedi Angus.</p>

  <blockquote class="">
    &nbsp;
  </blockquote>

  <p>Ephebe'de savaş sona ermişti. Fazla uzun sürmemişti, özellikle de köleler dahil olduktan sonra. Çok fazla dar sokak, çok fazla pusu ve her şeyden öte, müthiş bir kararlılık vardı. Genelde, özgür insanların köleleri her zaman alt edeceği savunulurdu, ama belki de her şey bakış açısına bağlıydı.</p>

  <p>Dahası, Ephebe garnizon kumandanı, bir miktar endişeyle, bundan sonra köleliğin kaldırılacağını ilan etmişti ve bu köleleri öfkelendirmişti. Daha sonra kendi köleleriniz olmayacaksa, özgürlüğünüze kavuşmak için para biriktirmenin ne anlamı kaldırdı. Dahası, ne yiyeceklerdi?</p>

  <p>Omnialılar ne olduğunu anlayamamıştı bile ve kararsız insanlar kötü savaşır. Ve Vorbis gitmişti. Onun gözleri başka bir yerdeyken, emin oldukları şeyler adamlara daha az kesin görünmüştü.</p>

  <p>Tiran serbest bırakılmıştı. İlk özgür gününü, kıyı boyundaki diğer ülkelere dikkatle mesajlar yazarak geçirmişti.</p>

  <p>Omnia hakkında bir şeyler yapmanın zamanı gelmişti.</p>

  <blockquote class="">
    &nbsp;
  </blockquote>

  <p>Brutha şarkı söylüyordu.</p>

  <p>Sesi kayalardan yankılanıyordu. Skalbi sürüleri yürüme alışkanlıklarından vazgeçip çılgınca kanatlanıyor, uçma telaşı içinde tüylerini geride bırakıyorlardı. Yılanlar kayaların arasındaki çatlaklara giriyorlardı.</p>

  <p>Çölde yaşayabilirdiniz. En azından hayatta kalırdınız...</p>

  <p>Omnia'ya geri dönmek yalnızca zaman meselesiydi. Bir gün daha...</p>

  <p>Vorbis biraz arkasından geliyordu. Hiçbir şey söylemiyordu ve onunla konuşulduğunda, söylenenleri anladığına dair işaret vermiyordu.</p>

  <p>Brutha'nın çantasında sarsılıp duran Om, bir iyimserin yanında zaman geçiren her gerçekçiye olduğu gibi, akut depresyon geçirmeye başlamıştı.</p>

  <p><i>Demirden Pençeler Paralayacak Tanrısızları</i>'nın gergin tınıları soldu. Biraz uzakta küçük bir kaya çığı oluştu.</p>

  <p>"Yaşıyoruz," dedi Brutha.</p>

  <p>"Şimdilik."</p>

  <p>"Ve eve yaklaştık."</p>

  <p>"Öyle mi?"</p>

  <p>"Geride bıraktığımız kayalıklarda bir yaban keçisi<sup><a href="../Text/dipnot.xhtml#ref15" id="ref_15">[15]</a></sup> gördüm."</p>

  <p>"Çevrede onlardan çok var."</p>

  <p>"Keçiler mi?"</p>

  <p>"Tanrılar. Önceden karşımıza çıkanlar zayıftılar."</p>

  <p>"Ne demek istiyorsun?"</p>

  <p>Om içini çekti. "<i>Mantıklı</i>, değil mi? Bir düşün. Güçlü olanlar kenarda, av... yani insan bulabilecekleri bir yerde tutunuyorlar. Zayıf olanlar insanların hemen hemen hiç gitmediği kumluk yerlere itiliyorlar."</p>

  <p>"Güçlü tanrılar," dedi Brutha düşünceli düşünceli. "Güçlü olmayı bilen tanrılar."</p>

  <p>"Bu doğru."</p>

  <p>"Zayıflığın ne demek olduğunu bilen tanrılar değil..."</p>

  <p>"Ne? Onlar beş dakika bile dayanamaz. Tanrının tanrıyı yediği bir dünyadayız."</p>

  <p>"Belki bu, tanrıların doğası hakkında bir şeyleri açıklıyordur. Güç kalıtsaldır. Günah gibi."</p>

  <p>Yüzü bulutlandı.</p>

  <p>"Yalnız... o öyle değil. Günah, demek istiyorum. Belki, geri döndüğümüzde, bazı insanlarla konuşurum."</p>

  <p>"Ya, onlar da dinlerler, öyle mi?"</p>

  <p>"Bilgelik yabandan gelir, derler."</p>

  <p>"Yalnızca insanların istediği bilgelik. Ve mantarlar."</p>

  <p>Güneş gökyüzüne tırmanmaya başladığında Brutha bir keçiyi sağdı. Om onun zihnini yatıştırırken keçi sabırla durdu. Ve Brutha Om'un onu kesmeyi önermediğini fark etti.</p>

  <p>Sonra yine gölge buldular. Burada alçak, dikenli çalılar vardı ve her minik yaprak kendi dikenden tacının arkasına saklanmıştı.</p>

  <p>Om bir süre izledi, ama yabanın kıyısındaki küçük tanrılar daha kurnaz ve daha az telaşlıydılar. Muhtemelen öğlen gibi, güneş araziyi cehennemsi bir parıltıya dönüştürdüğünde burada olacaklardı. Om onları duyacaktı. Bu arada, yemek yiyebilirdi.</p>

  <p>Çalıların arasından geçti. Dikenler zararsızca kabuğuna sürtündü. Bir tanrı tarafından işgal edilmemiş bir başka kaplumbağanın yanından geçti. Diğer kaplumbağa, tüm kaplumbağaların oradaki şeyin yenip yenemeyeceğine, onunla aşk yapılıp yapılamayacağına (normal bir kaplumbağanın zihnindeki yegane şeyler bunlardır) karar vermeye çalışırken takındıkları bakışla, dalgın dalgın baktı ona. Om diğer kaplumbağadan uzak durdu ve onun gözden kaçırdığı birkaç yaprak buldu.</p>

  <p>Arada bir geri dönüp, uyuyan insanları izliyordu.</p>

  <p>Sonra Vorbis'in doğrulup oturduğunu, ağır bir biçimde çevresine bakındığını, bir taş aldığını, onu dikkatle incelediğini ve sertçe Brutha'nın kafasına indirdiğini gördü.</p>

  <p>Brutha inlemedi bile.</p>

  <p>Vorbis ayağa kalktı ve doğruca Om'u gizleyen çalılara yürüdü. Dikenlere aldırmadan dalları kenara itti ve Om'un biraz önce karşılaştığı kaplumbağayı kaldırdı.</p>

  <p>Kaplumbağa bir anlığına, bacakları yavaşça hareket ederek, havada asılı kaldı, sonra diyakoz onu kayalara fırlattı.</p>

  <p>Ardından güçlükle Brutha'yı kaldırıp omuzlarına aldı ve Omnia'ya doğru yola koyuldu.</p>

  <p>Her şey birkaç saniye içinde olmuştu.</p>

  <p>Om bacaklarının ve başının, içgüdüsel bir tepkiyle, kabuğuna çekilmesini önlemek için çabaladı.</p>

  <p>Kayaların çevresinden dolanan Vorbis gözden kaybolmak üzereydi.</p>

  <p>Ve en sonunda gözden kayboldu.</p>

  <p>Om yürümeye başladı ve sonra bir gölge görünce kabuğuna çekildi. Çok tanıdık bir gölgeydi bu.</p>

  <p>Kartal kayalara çarpmış kaplumbağaya doğru daldı, neredeyse hiç duraksamadan onu yakaladı ve kanatlarını ağır ağır çırparak gökyüzüne tırmandı.</p>

  <p>Om, bir noktaya dönüşene kadar onu izledi, sonra daha küçük bir noktanın ayrıldığını ve yuvarlanarak aşağıdaki kayalara doğru düştüğünü görünce bakışlarını kaçırdı.</p>

  <p>Kartal beslenmeye hazırlanarak yavaşça alçaldı.</p>

  <p>Bir esinti dikenli çalıları hışırdatıp kumları havalandırdı. Om küçük tanrıların alaylı sataşmalarını duyabildiğini sandı.</p>

  <blockquote class="">
    &nbsp;
  </blockquote>

  <p>Kemikli dizleri üzerine çökmüş olan St Ungulant bir taş bitkisinin sert, şişman yaprağını kırıp açtı.</p>

  <p>İyi çocuk, diye düşündü. Kendi kendine çok konuşuyordu, ama bu normaldi. Çöl bazı insanları böyle yapar, değil mi Angus?</p>

  <p>Evet, dedi Angus.</p>

  <p>Angus acı sudan istemiyordu. Onda gaz yaptığını söyledi.</p>

  <p>"Canın isterse," dedi St Ungulant. "Vay vay! Burada küçük bir atıştırmalık var."</p>

  <p>Açık çölde sık sık <i>Chilopoda aridius</i> bulamazdınız, oysa şimdi üç tanesi birden tek bir kayanın altında duruyorlardı!</p>

  <p>Karnınızı <i>petit porc rôti avec pommes de terre nouvelles et légumes du jour et bière glacée avec figment de l'imagination</i> ile tıka basa doldurduktan sonra hâlâ bir şeyler atıştırmak istemeniz ne tuhaftı.</p>

  <p>Dişlerinin arasından ikinci kırkayağın bacaklarını temizliyordu ki, aslan arkasında, en yakındaki kum tepesinin üzerinde belirdi.</p>

  <p>Aslan tuhaf bir minnet hissi içindeydi. Onunla ilgilenen iyi yemeğe yetişmesi ve, eh, simgesel bir biçimde onu yemekten kaçınması gerektiğini hissediyordu. Oysa burada, ona dikkat bile etmeyen başka bir yiyecek vardı. <i>Buna</i> borcu yoktu...</p>

  <p>Sessizce yürüdü ve sonra koşmaya başladı.</p>

  <p>Kaderinden habersiz, St Ungulant üçüncü kırkayağı yemeye başladı.</p>

  <p>Aslan sıçradı...</p>

  <p>Ve Angus aslanın kulağının tam arkasına bir taş indirmese, St Ungulant'ın sonu gerçekten kötü olacaktı.</p>

  <blockquote class="">
    &nbsp;
  </blockquote>

  <p>Brutha çölde dikiliyordu, ancak şimdi kumlar gökyüzü kadar karaydı ve her yer aydınlık olmasına rağmen güneş yoktu.</p>

  <p>Ah, diye düşündü. Demek düş görmek <i>böyle bir şey.</i></p>

  <p>Çölde yürüyen binlerce insan vardı. Hiçbiri ona aldırmıyordu. Bir kalabalığın ortasında olduklarından tamamen habersizmiş gibi yürüyorlardı.</p>

  <p>Onlara el sallamaya çalıştı, ama olduğu yere mıhlanmıştı. Konuşmaya çalıştı, ama sözcükler ağzının içinde yitip gitti.</p>

  <p>Sonra uyandı.</p>

  <blockquote class="">
    &nbsp;
  </blockquote>

  <p>Gördüğü ilk şey bir pencereden gelen eğimli ışınlar oldu. Işığın önünde, kutsal boynuzlar işareti yaparak kalkmış iki el vardı.</p>

  <p>Başı acıyla haykırırken, elleri güçlükle takip etti ve önce bir çift kol, sonra da onun biraz altında eğilmiş bir baş gördü...</p>

  <p>"Nhumrod Birader?"</p>

  <p>Çömezlerin üstadı başını kaldırdı.</p>

  <p>"Brutha?"</p>

  <p>"Evet?"</p>

  <p>"Om'a şükürler olsun!"</p>

  <p>Brutha başını çevirerek bakındı.</p>

  <p>"O burada mı?"</p>

  <p>"... burada mı? Nasıl hissediyorsun?"</p>

  <p>"Ben..."</p>

  <p>Başı ağrıyordu, sırtı sanki alev almıştı ve dizlerinde donuk bir acı vardı.</p>

  <p>"Güneşte kötü yanmışsın," dedi Nhumrod. "Düştüğünde de başını fena çarpmışsın."</p>

  <p>"Ne düşmesi?"</p>

  <p>"... düşmesi. Kayalardan. Çölde. <i>Peygamber</i>'in yanındaymışsın," dedi Nhumrod. "Peygamber'le yürüdün. <i>Benim</i> çömezlerimden biri."</p>

  <p>"Ben... çölü hatırlıyorum..." dedi Brutha, başına dikkatle dokunarak. "Ama... Peygamber?.."</p>

  <p>"... Peygamber. İnsanlar onun seni piskopos, hattâ bir Iam yapabileceğini söylüyor," dedi Nhumrod. "Malum, daha önce olmamış şey değil. En Kutsal Aziz Bobby, Ossory Peygamber'le birlikte çölde bulunduğu için piskopos yapıldı. Üstelik o bir eşekti."</p>

  <p>"Ama ben... Peygamber... hatırlamıyorum. Yalnızca ben ve..."</p>

  <p>Brutha durdu. Nhumrod gülümsüyordu.</p>

  <p>"<i>Vorbis mi?</i>"</p>

  <p>"Büyük incelik gösterip, bana her şeyi anlattı," dedi Nhumrod. "O geldiğinde Dövünme Mekânı'nda olma ayrıcalığı bana aitti. Sestinadan hemen sonraydı. Kenobi tam ayrılıyordu... eh, töreni biliyorsun. Vorbis çıkageldi. Toz toprak içindeydi ve bir eşeği çekiyordu. Korkarım sen eşeğin sırtında yatıyordun."</p>

  <p>"Ben eşek hatırlamıyorum," dedi Brutha.</p>

  <p>"... hatırlamıyorum. Çiftliklerin birinden almış. Yanında koca bir kalabalık vardı!"</p>

  <p>Nhumrod heyecandan kızarmıştı.</p>

  <p>"Ve bir ay Jhaddra ilan etti, kefaretleri iki katına çıkardı ve Kurul ona Asa ile Yular'ı verdi ve Kenobi Skant'taki manastıra çekildi!"</p>

  <p>"Vorbis sekizinci Peygamber oldu," dedi Brutha.</p>

  <p>"... oldu. Elbette."</p>

  <p>"Peki... bir kaplumbağa var mıydı? Bir kaplumbağadan bahsetti mi?"</p>

  <p>"... bahsetti mi? Kaplumbağaların konuyla ne ilgisi var?"</p>

  <p>Nhumrod'un yüzündeki ifade yumuşadı. "Ama, elbette, Peygamber senin güneşten etkilendiğini söyledi. Senin —affedersin— tuhaf tuhaf şeyler sayıkladığını söyledi."</p>

  <p>"Öyle mi?"</p>

  <p>"Üç gün başucunda bekledi. Çok... ilham vericiydi."</p>

  <p>"Döneli... ne kadar oldu?"</p>

  <p>"... oldu? Neredeyse bir hafta."</p>

  <p>"Bir hafta mı!?"</p>

  <p>"Yolculuğun seni çok yorduğunu söyledi."</p>

  <p>Brutha duvara baktı.</p>

  <p>"Ve kendine gelir gelmez ona götürülmeni emretti," dedi Nhumrod. "Bu konuda çok kesin konuştu." Sesinden, şimdi bile Brutha'nın ne kadar kendinde olduğundan o kadar emin olmadığını anlaşılıyordu. "Yürüyebilir misin sence? İstersen birkaç çömez çağırıp seni taşıtabilirim."</p>

  <p>"Hemen mi gidip onu görmem gerekiyor?"</p>

  <p>"... gerekiyor. Hemen. Ona teşekkür etmek istersin sanırım."</p>

  <blockquote class="">
    &nbsp;
  </blockquote>

  <p>Brutha Kale'nin bu kısmını yalnızca söylentilerden biliyordu. Nhumrod Birader de görmemişti burayı. Davet edilmemiş olmasına rağmen gelmişti, iriyarı iki çömez Brutha'yı normalde çok yaşlı rahipler için kullanılan bir tür tahtırevanda taşırken, o da Brutha'nın etrafında dört dönüyordu.</p>

  <p>Kale'nin merkezinde, Tapınak'ın arkasında duvarlarla çevrili bir bahçe vardı. Brutha ona uzman gözüyle baktı. Çıplak kayaların üzerinde tek bir santim doğal toprak yoktu —bu gölgeli ağaçların içinde büyüdüğü her avuç toprak dışarıdan taşınmış olmalıydı.</p>

  <p>Vorbis piskoposlar ve Iamlarca kuşatılmıştı. Brutha yaklaşırken başını ona çevirdi.</p>

  <p>"Ah, çöl yoldaşım," dedi sevimli bir tavırla. "Ve sen de Nhumrod Birader olmalısın, sanırım. Kardeşlerim, Brutha'mızı başpiskoposluğa terfi ettirmeyi düşündüğümü bilmenizi isterim."</p>

  <p>Rahiplerden çok hafif bir hayret mırıltısı yükseldi ve sonra biri boğazını temizledi. Vorbis, Kale'nin arşivcisi olan Piskopos Treem'e baktı.</p>

  <p>"Eh, teknik olarak henüz rahip bile olmadı," dedi Piskopos Treem kuşkuyla. "Ama elbette önce de bir örneği olduğunu hepimiz biliyoruz."</p>

  <p>"Ossory'nin eşeği," dedi Nhumrod Birader, Eliyle ağzını kapadı ve utançla kızardı.</p>

  <p>Vorbis gülümsedi.</p>

  <p>"Nhumrod Birader haklı," dedi. "O günlerde, gereken nitelikler konusunda daha gevşek davranılmıyorduysa, o da henüz rahip olmamıştı."</p>

  <p>İşlerini ve muhtemelen hayatlarını, o kadar da komik olmayan bir espri patlatmış kişiye borçlu insanların arasında her zaman olduğu gibi, huzursuz kahkahalar yükseldi.</p>

  <p>"Ama eşek yalnızca piskopos yapılmıştı," dedi Piskopos 'Ölümüne Susamış' Treem.</p>

  <p><i>"Son derece</i> ona uygun bir görev," dedi Vorbis sertçe. "Şimdi, hepiniz çıkın. Yardımcı diyakoz Nhumrod da dahil," diye ekledi. Nhumrod bu ani terfiyle kırmızıdan beyaza döndü. "Ama Başpiskopos Brutha kalacak. Onunla konuşmak istiyorum."</p>

  <p>Rahipler çekildiler.</p>

  <p>Vorbis bir mürver ağacının altındaki taş sandalyeye oturdu. Ağaç, bahçenin dışındaki kısa ömürlü akrabalarının aksine, dev gibi ve çok eskiydi, ayrıca meyveleri olgunlaşmaya başlamıştı.</p>

  <p>Peygamber dirseklerini sandalyenin taştan kolçaklarına dayamış, ellerini önünde kenetlemiş, oturuyordu. Uzun uzun Brutha'ya baktı.</p>

  <p>"Sen... iyileştin mi?" dedi sonunda.</p>

  <p>"Evet, efendim," dedi Brutha. "Ama, efendim, ben piskopos olamam, ben..."</p>

  <p>"Seni temin ederim, bu mevki çok fazla zekâ gerektirmiyor," dedi Vorbis. "Gerektiriyor olsa, piskoposlar yapamazdı."</p>

  <p>Uzun bir sessizlik daha oldu.</p>

  <p>Vorbis bir daha konuştuğunda, sanki her kelime çok, çok derin bir yerden vinçle çıkarılıyor gibiydi.</p>

  <p>"Bir seferinde gerçekliğin doğası hakkında konuşmuştuk, değil mi?"</p>

  <p>"Evet."</p>

  <p>"Ve algılananın her zaman <i>asıl</i> hakikat olmadığı hakkında?"</p>

  <p>"Evet."</p>

  <p>Bir duraksama daha. Çok yukarıda, bir kartal kaplumbağa arayarak dönüyordu.</p>

  <p>"Yabanda dolaştığımız zamanlar hakkında karmaşık anıların olduğundan eminim."</p>

  <p>"Hayır."</p>

  <p>"Bu beklenen bir şey. Güneş, susuzluk, açlık..."</p>

  <p>"Hayır, efendim. Hafızam kolay kolay karışmaz."</p>

  <p>"Ah, evet. Hatırlıyorum."</p>

  <p>"Ben de, efendim."</p>

  <p>Vorbis başını hafifçe çevirdi ve kendi yüzünün arkasına saklanmaya çalışıyormuş gibi, yan yan Brutha'ya baktı. "Çölde, Büyük Tanrı Om benimle konuştu."</p>

  <p>"Evet, efendim. Konuştu. Her gün."</p>

  <p>"Basit, ama kudretli bir imanın var Brutha. Ben insanlardan çok iyi anlarım."</p>

  <p>"Evet, efendim. Efendim?"</p>

  <p>"Evet, Brutha?"</p>

  <p>"Nhumrod çölde <i>sizin bana</i> yol gösterdiğinizi söyledi, efendim."</p>

  <p>"Asıl hakikat hakkında söylediklerimi hatırlıyor musun Brutha? Elbette hatırlıyorsun. Gerçekten de fiziksel bir çöl vardı, ama aynı zamanda ruhsal bir çöl de vardı. Tanrım bana yol gösterdi ve ben de sana yol gösterdim."</p>

  <p>"Ah. Evet, anlıyorum."</p>

  <p>Yukarıda, sarmallar çizen nokta bir anlığına havada kıpırtısız asılı kaldı Sonra kanatlarını katladı ve daldı...</p>

  <p>"Bana çölde çok şey verildi Brutha. Çok şey öğrendim. Şimdi dünyaya anlatmalıyım. Bir peygamberin görevi budur. Diğerlerinin gitmediği yere gitmek ve oranın gerçeğini geri getirmek."</p>

  <p>... rüzgardan da hızlı, tüm beyni ve bedeni yalnızca amacının keskinliğini kuşatan bir sisten ibaret...</p>

  <p>"Bu kadar çabuk olmasını beklemiyordum. Ama Om adımlarıma yol gösterdi. Ve artık Kenobiliği aldığımıza göre... onu kullanacağız."</p>

  <p>Yamaçta bir yerde kartal yavaşladı, bir şeyi kaptı ve yükselmeye çabaladı...</p>

  <p>"Ben yalnızca bir çömezim Lord Vorbis. Herkes bana piskopos dese bile, ben piskopos değilim."</p>

  <p>"Alışırsın."</p>

  <p>Bazen bir fikrin Brutha'nın zihninde oluşması için epey zaman gerekirdi, ama şimdi bir tane oluşuyordu. Vorbis'in oturma tarzında, sesinin tınısında bir şey vardı.</p>

  <p>Vorbis ondan korkuyordu.</p>

  <p>Neden? Çöl yüzünden mi? Kimin umurunda ki? Belki hep böyleydi —muhtemelen Ossory'nin eşeği onu yabana taşıdı, su buldu, bir aslanı çifteleyerek öldürdü.</p>

  <p>Ephebe yüzünden mi? Kim dinler ki? Kim aldırış eder? O, Peygamber ve Kenobi. Parmağını bir kez şıklatıp beni öldürtebilir. Onun yaptığı her şey doğrudur. Onun söylediği her şey doğrudur.</p>

  <p>Asıl hakikat.</p>

  <p>"Sana göstermek istediğim, seni eğlendirebilecek bir şeyim var," dedi Vorbis ayağa kalkarak. "Yürüyebilir misin?"</p>

  <p>"Ah, evet. Nhumrod yalnızca bana iyilik yapıyordu. Sorunum daha çok güneş yanığı."</p>

  <p>Uzaklaşırlarken, Brutha daha önce fark etmediği bir şey gördü. Bahçede, yaylarla silahlanmış Kutsal Muhafızlar vardı. Ağaçların gölgesindeydiler, çalıların arasında değil —çok ortada değil, ama tam olarak gizlenmiş de değil.</p>

  <p>Bahçeden, bir labirente iniliyordu —yeraltı tünellerinden ve Tapınak'ın, aslında tüm Kale'nin altını dolduran odalarından oluşan bir labirent. İki muhafız sessizce, saygılı bir mesafe koruyarak peşlerine takıldı.</p>

  <p>Brutha Vorbis'i izledi. Tünellerden geçerek zanaatkarların bölgesine gittiler. Burada, geniş, derin bir ışık kuyusunun çevresine demirhaneler ve atölyeler toplanmıştı. Kayalardan yontulmuş duvarlarda dumanlar birikiyordu.</p>

  <p>Vorbis doğrudan, demirhane ateşleri ile kırmızı kırmızı parlayan büyük bir kovuğa yöneldi. Pek çok işçi geniş ve kıvrık bir şeyin çevresine toplanmıştı.</p>

  <p>"İşte," dedi Vorbis. "Ne düşünüyorsun?"</p>

  <p>Bu bir kaplumbağaydı.</p>

  <p>Demirciler epey iyi iş çıkarmışlardı, kaplumbağanın kabuğundaki desenlere, bacaklarındaki pullara kadar. Yaklaşık iki buçuk metre uzunluğundaydı.</p>

  <p>Vorbis konuşurken Brutha'nın kulakları uğulduyordu.</p>

  <p>"Kaplumbağalar hakkında zehirli saçmalıklar söylüyorlar, değil mi? Bir Büyük Kaplumbağa'nın sırtında yaşadıklarını düşünüyorlar. Eh, bir kaplumbağanın üzerinde ölsünler o zaman."</p>

  <p>Brutha şimdi demir bacaklara tutturulmuş kelepçeleri görebiliyordu. Bir adam ya da bir kadın, son derece rahatsız bir biçimde, kaplumbağanın sırtına yatırılıp, el ve ayak bileklerinden zincirlenebilirdi.</p>

  <p>Eğildi. Evet, altında bir soba vardı. Gizisyon'un düşünce tarzı bazı açılardan hiç değişmiyordu.</p>

  <p>Bu kadar kalın bir demirin acı verecek kadar ısınması uzun zaman alırdı. Dolayısıyla, bazı konularda düşünmek için bol bol zaman verecekti...</p>

  <p>"Ne düşünüyorsun?" dedi Vorbis.</p>

  <p>Brutha'nın zihninden geleceğe dair bir görüntü geçti.</p>

  <p>"Dâhiyane," dedi.</p>

  <p>"Gerçek bilginin yolundan sapmayı düşünenler için hayırlı bir ders olur," dedi Vorbis.</p>

  <p>"Ah, nasıl çalıştığını ne zaman göstermeyi düşünüyorsunuz?"</p>

  <p>"Eminim bir fırsat çıkacaktır," dedi Vorbis.</p>

  <p>Brutha doğrulduğunda, Vorbis ona o kadar dikkatli bakıyordu ki, sanki Brutha'nın kafasının arkasındaki düşünceleri okuyordu.</p>

  <p>"Şimdi, lütfen çık," dedi Vorbis. "Mümkün olduğunca dinlen... oğlum."</p>

  <blockquote class="">
    &nbsp;
  </blockquote>

  <p>Brutha, hiç alışık olmadığı derin düşünceler içinde, yavaşça Mekân'da yürüyordu.</p>

  <p>"İyi akşamlar Ekselansları."</p>

  <p>"Ne çabuk öğrendin?"</p>

  <p>"Kendi Elini Kesen? Dhblah ılık 'buz gibi soğuk şerbet' tezgahının üzerinden gülümsedi.</p>

  <p>"Küçük bir kuş söyledi," dedi. "Al, bir parça Klatch lokumu ye. Bedava. Şişte."</p>

  <p>Mekân her zamankinden de kalabalıktı. Dhblah'ın peynirli sandviçleri bile peynir ekmek gibi satıyordu.</p>

  <p>"Bugün kalabalık," dedi Brutha düşünmeden.</p>

  <p>"Peygamber Zamanı malum," dedi Dhblah, "Büyük Tanrı'nın dünyada cisimleştiği zaman. Ve eğer bugünü kalabalık sanıyorsan, birkaç gün içinde burada iğne atsan yere düşmez."</p>

  <p>"O zaman ne olacak?"</p>

  <p>"Sen iyi misin? Biraz hasta görünüyorsun."</p>

  <p>"O zaman ne olacak?"</p>

  <p>"Kanun. <i>Bilirsin.</i> Vorbis'in Kitabı? Herhalde..." —Dhblah Brutha'ya doğru eğildi— "... bir fikrin yoktur, değil mi? Büyük Tanrı tesadüf eseri hazır yemek sanayisinin işine yarayacak bir şey söylememiştir?"</p>

  <p>"Bilmiyorum. Sanırım insanların daha fazla marul yetiştirmesini istiyor."</p>

  <p>"Gerçekten mi?"</p>

  <p>"Yalnızca bir tahmin."</p>

  <p>Dhblah kötü kötü sırıttı. "Ah, evet, ama bu <i>senin</i> tahminin. Arife tarif gerekmez, derler. Tuhaftır, iyi bir sulama sistemine sahip birkaç dönüm toprağı nerede bulabileceğimi biliyorum. Belki şimdi, kalabalıklar akın etmeden önce satın almalıyım, hı?"</p>

  <p>"Bir zararı olmaz herhalde Bay Dhblah."</p>

  <p>Dhblah yan yan yaklaştı. Bu zor değildi. Dhblah her yere yan yan giderdi. Bir de <i>yengeçler</i> yan yan yürüdüklerini sanırlardı.</p>

  <p>"Tuhaf şey," dedi. "Demek istediğim... Vorbis."</p>

  <p>"Tuhaf mı?" dedi Brutha.</p>

  <p>"İnsanı düşündürüyor. Ossory bile, tıpkı sen ben gibi, her yere yürüyerek giden bir adam olmalı. Tıpkı sıradan insanlar gibi, kulaklarında kir olan biri. Tuhaf şey."</p>

  <p>"Nedir o?"</p>

  <p>"Her şey."</p>

  <p>Dhblah bir sırrı paylaşırcasına Brutha'ya sırıttı ve sonra ayakları ağrıyan bir hacıya, adamı daha sonra pişman edecek bir çanak dolusu humus sattı.</p>

  <p>Brutha yatakhanesine yürüdü. Günün bu zamanında yatakhane boş olurdu, kaya kadar sert şiltelerin varlığının günah düşünceleri uyandırması ihtimaline karşı, yatakhanelerde aylaklık edilmesi yasaklanmıştı. Yatağının yanındaki rafta bulunan birkaç parça eşyası gitmişti. Muhtemelen artık bir yerlerde kendine ait bir odası vardı, ama kimse ona bundan bahsetmemişti.</p>

  <p>Brutha tamamen kaybolmuş hissediyordu.</p>

  <p>Ne olur ne olmaz diye yatağına uzandı ve Om'a dua etti. Yanıt gelmedi. Hayatının büyük kısmında yanıt gelmemişti zaten ve bu çok da kötü değildi, çünkü hiç yanıt beklememişti. Ve daha önceleri de, Om'un belki de dinlediği ve basitçe yanıt vermeye tenezzül etmediği olasılığı vardı her zaman.</p>

  <p>Şimdi, işitecek hiçbir şey yoktu.</p>

  <p>Kendi kendine konuşmaktan, kendi kendini dinlemekten bir farkı yoktu.</p>

  <p>Vorbis gibi.</p>

  <p>Bu düşünce bir türlü gitmiyordu. Zihni çelik top gibi, demişti Om. Hiçbir şey girmiyor, hiçbir şey çıkmıyor. Bu yüzden Vorbis'in tek işitebildiği kendi ruhunun uzak yankılarıydı. Ve o uzak yankılardan bir Vorbis Kitabı oluşturacaktı ve Brutha emirlerin ne olacağını bildiğini sanıyordu. Kutsal savaşlardan, kandan, seferlerden, kandan, dindarlıktan ve kandan bahsedecekti.</p>

  <p>Brutha aptal gibi hissederek kalktı. Ama düşünceler bir türlü gitmiyordu.</p>

  <p>O bir piskopostu, ama piskoposların ne yaptığını bilmiyordu. Onları yalnızca uzaktan, yere bağlı bulutlar gibi süzülürlerken görmüştü. Nasıl yapılacağını bildiğini hissettiği tek bir şey vardı.</p>

  <p>Sivilceli bir oğlan sebze bahçesini çapalıyordu. Brutha çapayı eline aldığı zaman, çocuk ona hayretle baktı ve bir anlığına çapayı bırakmama aptallığını da gösterdi.</p>

  <p>"Ben bir <i>piskoposum</i>, biliyorsun," dedi Brutha. "Hem, sen doğru yapmıyorsun. Git ve başka bir şey yap."</p>

  <p>Brutha filizlerin çevresindeki yabanotlarını öfkeyle çapaladı. Yalnızca birkaç haftalığına gitmişti ve toprak yeşil bir pusla kaplanmıştı bile.</p>

  <p>Sen bir piskopossun. İyi olduğun için. Ve demirden bir kaplumbağa var. Kötü olman olasılığına karşı. Çünkü...</p>

  <p>... çölde iki insan vardı ve Om onlardan biriyle konuşmuştu.</p>

  <p>Brutha daha önce hiç bu şekilde düşünmemişti.</p>

  <p>Om onunla konuşmuştu. İtiraf etmek gerekir ki, Om, Büyük Peygamberlerin söylediğini söylediği şeyleri söylememişti. Belki hiç o tür şeyler söylememişti...</p>

  <p>Sıranın sonuna kadar çapaladı. Sonra fasulyelere çekidüzen verdi.</p>

  <p>Lu-Tze toprak yığınlarının yanındaki küçük barakasından dikkatle Brutha'yı izliyordu.</p>

  <blockquote class="">
    &nbsp;
  </blockquote>

  <p>Bir başka ahırdı. Urn pek çok ahır görüyordu.</p>

  <p>İşe bir arabayla başlamışlar ve onun ağırlığını olabildiğince azaltmak için epey zaman harcamışlardı. Dişliler sorun olmuştu. Urn dişliler hakkında uzun uzun düşünmüştü. Top, tekerleğin dönmek istediğinden çok daha hızlı dönmek istiyordu.</p>

  <p>"Geri geri gitmesini de sağlayamıyorum," dedi.</p>

  <p>"Endişelenme," dedi Simony. "Geri geri gitmesi gerekmeyecek. Ya zırh?"</p>

  <p>Urn elini dalgın dalgın atölyesine doğru salladı.</p>

  <p>"Bu bir köy demirhanesi!" dedi. "Bu şey altı metre uzunluğunda! Zacharos en fazla bir iki metre uzunluğunda plakalar yapabiliyor. Onları arabanın iskeletine çivilemeye çalıştım, ama iskelet ağırlık altında yıkılıyor."</p>

  <p>Simony buharlı araba iskeletine ve yanındaki plaka yığınına baktı.</p>

  <p>"Hiç savaştın mı Urn?" dedi.</p>

  <p>"Hayır. Ben düztabanım. Ve çok güçlü değilim."</p>

  <p>"Bir kaplumbağanın ne olduğunu biliyor musun?"</p>

  <p>Urn kafasını kaşıdı. "Tamam. Yanıt kabuklu bir sürüngen değil, değil mi? Çünkü bunu bildiğimi <i>biliyorsun."</i></p>

  <p>"Benim kastettiğim bir kalkan olarak kaplumbağa. Bir kaleye ya da duvara saldırırken ve düşman eline geçen her şeyi senin üzerine atarken, askerlerin kalkanlarını başlarının üzerine... böyle... kaldırırlar ve her kalkan diğer kalkanların arasındaki boşluğu kapatır. Bu epey ağırlık kaldırabilir."</p>

  <p>"Üst üste binen kalkanlar," diye mırıldandı Urn.</p>

  <p>"Balık pulları gibi," dedi Simony.</p>

  <p>Urn düşünceli düşünceli arabaya baktı.</p>

  <p>"Bir kaplumbağa," dedi.</p>

  <p>"Ya koçbaşı?" dedi Simony.</p>

  <p>"Ah, o sorun değil," dedi Urn kayıtsızca. "İskelete tutturulmuş ağaç kütüğü. Büyük bir demir baş. Yalnızca bronz kapılar olduğunu söylemiştin, değil mi?"</p>

  <p>"Evet. Ama çok büyükler."</p>

  <p>"O zaman muhtemelen içi boştur. Ya da tahtaya tutturulmuş dökme bronz plakalardır. Ben olsam öyle yapardım."</p>

  <p>"Som bronz değil mi? Herkes onların som bronz olduğunu söylüyor."</p>

  <p>"Ben olsam ben de aynısını söylerdim."</p>

  <p>"Affedersiniz beyler."</p>

  <p>İriyarı bir adam öne çıktı. Üzerinde saray muhafızlarının üniforması vardı.</p>

  <p>"Bu, Çavuş Fergmen," dedi Simony. "Evet, Çavuş?"</p>

  <p>"Kapılar Klatch çeliği ile güçlendirilmiştir. Sahte Peygamber Zog zamanındaki savaşlar yüzünden. Ve yalnızca dışarıya açılır. Tıpkı bir kanaldaki kilit kapakları gibi, anlıyor musunuz? Onları ittirirseniz, daha da sıkı kilitlenirler."</p>

  <p>"O zaman nasıl açılıyorlar?" dedi Urn.</p>

  <p>"Kenobi elini kaldırır ve Tanrı'nın nefesi onları açar," dedi çavuş.</p>

  <p>"<i>Akla uygun</i> olarak, demek istedim."</p>

  <p>"Ah. Şey, diyakozlardan biri bir perdenin arkasına gider ve bir kolu çeker. Ama... ben mahzen mezarlarda nöbetteyken, bazen, bir oda vardı... gıcırtılar falan... eh, su şırıltısı duyabiliyordunuz..."</p>

  <p>"Hidrolik," dedi Urn. "Ben de hidrolik olacağını düşünmüştüm."</p>

  <p>"İçeri girebilir misin?" dedi Simony.</p>

  <p>"Odaya mı? Neden olmasın? Kimse onunla ilgilenmez."</p>

  <p>"Kapıların açılmasını sağlayabilir mi?" dedi Simony.</p>

  <p>"Hımm?" dedi Urn.</p>

  <p>Urn bir çekiçle, düşünceli düşünceli çenesini ovalamaktaydı. Kendi dünyasında kaybolmuş gibi görünüyordu.</p>

  <p>"Dedim ki, Fergmen bu hidra likin çalışmasını sağlayabilir mi?"</p>

  <p>"Hımm? Ah. Sanmam," dedi Urn dalgın dalgın.</p>

  <p>"Ya sen?"</p>

  <p>"Ne?"</p>

  <p>"Sen çalışmasını sağlayabilir misin?"</p>

  <p>"Ah. Muhtemelen. Yalnızca boru ve basınç meselesi, ne de olsa. Hımm."</p>

  <p>Urn hâlâ düşünceli bir şekilde buharlı arabaya bakıyordu. Simony çavuşa bakarak anlamlı anlamlı başını salladı ve gitmesini işaret etti. Sonra Urn'ün o sırada bulunduğu dünyaya gitmek için gereken zihinsel gezegenlerarası yolculuğu denedi.</p>

  <p>O da arabaya bakmaya çalıştı.</p>

  <p>"Hepsini ne kadar çabuk bitirebilirsin?"</p>

  <p>"Hımm?"</p>

  <p>"Dedim ki..."</p>

  <p>"Yarın gece, geç saatlerde. Eğer bu gece boyunca çalışırsak."</p>

  <p>"Ama ona bir sonraki şafakta ihtiyacımız var! Çalışıp çalışmadığını görecek zamanımız olmayacak!"</p>

  <p>"İlk seferinde çalışacak," dedi Urn.</p>

  <p>"Gerçekten mi?"</p>

  <p>"Onu ben yaptım. Onu ben biliyorum. Sen kılıçları, mızrakları falan biliyorsun. Ben de fırıl fırıl dönen şeyleri. İlk seferinde çalışacak."</p>

  <p>"Güzel. Eh, yapmam gereken başka şeyler var..."</p>

  <p>"Tamam."</p>

  <p>Urn ahırda yalnız kaldı. Düşünceli düşünceli önce çekicine, sonra demir arabaya baktı.</p>

  <p>Burada doğru düzgün bronz dökmeyi bilmiyorlardı. Demirleri acınasıydı, sadece acınası. Bakırları? Korkunçtu. Bir darbede parçalanabilen çelik yapmayı becerebiliyor gibiydiler. Seneler içinde, Gizisyon bütün iyi demircileri ayıklamıştı.</p>

  <p>Elinden gelenin en iyisini yapmıştı, ama...</p>

  <p>"Ama bana ikinci ve üçüncü defayı sorma," dedi kendi kendine sessizce.</p>

  <blockquote class="">
    &nbsp;
  </blockquote>

  <p>Vorbis bahçesindeki taş sandalyede oturuyordu ve çevresine kâğıtlar saçılmıştı.</p>

  <p>"Ee?"</p>

  <p>Diz çökmüş şekil başını kaldırmadı. İki muhafız kılıçlarını çekmiş, şeklin tepesinde dikiliyorlardı.</p>

  <p>"Kaplumbağan insanlar... onlar bir şeyler planlıyor," dedi şekil, dehşetten tizleşmiş bir sesle.</p>

  <p>"Elbette öyle. Elbette öyle," dedi Vorbis. "Ne tür bir planmış peki bu?"</p>

  <p>"Siz Kenobi kabul edilirken, bir tür... bir tür araç, kendi başına giden bir makine... Tapınak'ın kapılarını kıracak..."</p>

  <p>Ses solup gitti.</p>

  <p>"Peki bu araç şimdi nerede?" dedi Vorbis.</p>

  <p>"Bilmiyorum. Benden demir aldılar. Tek bildiğim bu."</p>

  <p>"Demirden bir araç."</p>

  <p>"Evet." Adam derin bir nefes aldı —yarı nefes, yarı yutkunma. "Diyorlar ki... muhafızlar diyor... babamı hapse attırmıştınız ve siz belki onu... yalvarırım..."</p>

  <p>Vorbis adama baktı.</p>

  <p>"Ama sen <i>korkuyorsun</i>," dedi, "seni de hücreye attırabileceğimden korkuyorsun. Benim o tür biri olduğumu düşünüyorsun. Bu adam sapkınlarla ve kafirlerle samimi koşullar altında bir arada oldu, diye düşüneceğimden korkuyorsun..."</p>

  <p>Adam gözlerini yerden ayırmadı. Vorbis'in parmakları nazikçe adamın çenesine dolandı ve başını kaldırarak onunla göz göze geldi.</p>

  <p><i>"İyi</i> bir şey yapıyorsun," dedi. Muhafızlardan birine baktı. "Bu adamın babası hâlâ yaşıyor mu?"</p>

  <p>"Evet, efendim."</p>

  <p>"Hâlâ yürüyebilecek durumda mı?"</p>

  <p>Engizisyoncu omuzlarını silkti. "Şey, evet, efendim."</p>

  <p>"O zaman onu hemen salıverin, sorumluluk sahibi oğluna teslim edin ve ikisini de evine gönderin."</p>

  <p>Muhbirin bakışlarında umut ve korku orduları savaştı.</p>

  <p>"Teşekkür ederim efendim," dedi.</p>

  <p>"Huzur içinde git."</p>

  <p>Vorbis adamın muhafızlardan biri eşliğinde bahçeden çıkmasını izledi. Sonra elini belirsizce baş engizisyonculardan birine doğru salladı.</p>

  <p>"Nerede yaşadığını biliyor muyuz?"</p>

  <p>"Evet, efendim."</p>

  <p>"Güzel."</p>

  <p>Engizisyoncu duraksadı.</p>

  <p>"Ya bu... araç, efendim?"</p>

  <p>"Om benimle konuştu. Kendi başına giden bir araç? Böyle bir şey her tür mantığa aykırı. Kasları nerede? Zihni nerede?"</p>

  <p>"Evet, efendim."</p>

  <p>Adı Diyakoz Cusp olan engizisyoncu bugün olduğu yere, ki şu anda olmak istediğinden emin olmadığı bir yerdi, insanların canını yakmaktan hoşlandığı için gelmişti. Basit bir arzu, Gizisyon'da tıka basa doyurduğu bir arzuydu. Cusp, Vorbis karşısında çok özel bir biçimde dehşete düşenlerden biriydi. Zevk aldığınız için insanlara zarar vermek... bu anlaşılabilirdi. Vorbis insanlara yalnızca incinmeleri gerektiğine karar verdiği için, tutkusuzca, hattâ bir tür haşin sevgiyle zarar verirdi.</p>

  <p>Cusp'ın deneyimlerine göre, insanlar bir şeyler uydurmazdı, bir songizisyoncunun huzurunda değil. Elbette, kendi kendine hareket eden araçlar diye bir şey yoktu, ama yine de Cusp nöbetçileri artırmayı aklına yazdı.</p>

  <p>"Bununla birlikte," dedi Vorbis, "yarın tören sırasında kargaşa çıkacak."</p>

  <p>"Efendim?"</p>

  <p>"Özel bir bilgiye sahibiyim," dedi Vorbis.</p>

  <p>"Elbette, efendim."</p>

  <p>"Kasların ve sinirlerin kopma gerilimini biliyor musun Diyakoz Cusp?"</p>

  <p>Cusp, Vorbis'in deliliğin sınırının öte yanında olduğu fikrine sahipti. Sıradan delilikle başa çıkabilirdi. Onun deneyimlerine göre dünyada bir sürü deli insan vardı ve çoğu Gizisyon'un tünellerinde daha da deliriyordu. Ama Vorbis o kırmızı sınırı yıkıp geçmiş, diğer yanda bir tür mantıksal yapı kurmuştu. Delice unsurlardan oluşmuş mantıklı düşünceler...</p>

  <p>"Evet, efendim," dedi.</p>

  <p>"Ben de insanların kırıldığı noktayı bilirim."</p>

  <p>Geceydi ve hava senenin bu zamanı için soğuktu.</p>

  <p>Lu-Tze hamarat bir şekilde yerleri süpürerek ahırın loşluğunda süzüldü. Bazen cüppesinin derinliklerinden bir paçavra çıkarıyor, bir şeyleri siliyordu.</p>

  <p>Gölgelerin içinde tehditkarca çökmüş olan Hareketli Kaplumbağa'nın dışını ovaladı.</p>

  <p>Ve demirhane ocağına doğru süpüre süpüre ilerledi ve ocağı bir süre izledi.</p>

  <p>İyi çelik dökmek için büyük dikkat gerekir. Tanrıların her zaman ıssız demirhanelerin çevresine toplanmasına şaşmamak gerekirdi. Yolunda gitmeyebilecek çok şey vardır. İçeriklerin karışımında küçük bir hata, bir anlık dalgınlık...</p>

  <p>Neredeyse ayakta uyumakta olan Urn, dürtülüp uyandırıldığında homurdandı. Ellerine bir şey tutuşturuldu.</p>

  <p>Bir fincan çaydı bu. Urn dönüp, Lu-Tze'nin küçük, yuvarlak yüzüne baktı.</p>

  <p>"Ah," dedi. "Teşekkür ederim. Çok teşekkür ederim."</p>

  <p>Lu-Tze başını sallayıp gülümsedi.</p>

  <p>"Hemen hemen bitti," dedi Urn, daha çok kendi kendine. "Şimdi soğumasına izin vermek lazım. <i>Gerçekten</i> yavaş soğuması lazım. Yoksa kristalleşir."</p>

  <p>Baş sallama, gülümseme, baş sallama.</p>

  <p><i>Güzel</i> çaydı.</p>

  <p>"Zatn önemlibi kalp diil," dedi Urn sallanarak. "Yalnısca kontrl kollarıh..."</p>

  <p>Lu-Tze onu dikkatle yakaladı ve bir kömür yığınına götürüp oturttu. Sonra döndü ve bir süreliğine ocağı izledi. Çelik çubuk kalıbın içinde parlıyordu.</p>

  <p>Üzerine bir kova su döktü, büyük bir buhar bulutunun yayılıp dağılmasını izledi ve sonra süpürgesini omzuna dayayıp, telaşla kaçtı.</p>

  <p>Lu-Tze'yi, çok ağır bir süpürgenin arkasındaki hayal meyal bir şekil olarak tanıyan insanlar, onun hızını görseler şaşarlardı, özellikle de kepekli pirinç dışında hiçbir şey yemeyen ve yalnızca içine bir parça kokmuş tereyağı atılmış yeşil çay içen, altı bin yaşında bir adam için.</p>

  <p>Lu-Tze Kale'nin ana kapısından biraz uzakta koşmayı bıraktı ve süpürmeye başladı. Süpüre süpüre kapılara kadar geldi, kapıların çevresini süpürdü, ona dik dik bakan ve sonra onun kaçık ihtiyar süpürgeci olduğunu fark eden askere başını salladı ve gülümsedi, kapı kollarından birini ovaladı, süpüre süpüre koridorlardan, revaklı yollardan geçti ve Brutha'nın sebze bahçesine geldi.</p>

  <p>Kavunların arasına çömelmiş bir şekil görebiliyordu.</p>

  <p>Lu-Tze bir kilim buldu ve bahçede Brutha'nın çapasını dizlerinin üzerine yatırmış, kamburunu çıkarmış bir halde oturmakta olduğu yere gitti.</p>

  <p>Lu-Tze ömrü boyunca, ki koskoca uygarlıkların göremediği kadar uzun bir zamandı, epey acılı yüz görmüştü. Ama Brutha en kötüsüydü. Kilimi piskoposun omuzlarına örttü.</p>

  <p>"Onu duyamıyorum," dedi Brutha boğuk bir sesle. "Çok uzakta olduğu anlamına gelebilir bu. Düşünüp duruyorum Orada bir yerde olabilir. Kilometrelerce uzakta!"</p>

  <p>Lu-Tze gülümseyip başını salladı.</p>

  <p>"Bütün bunlar yeniden yaşanacak. <i>O</i> kimseye bir şey yapmasını söylemedi. Ya da bir şey yapmamasını. Onun umurunda değildi!"</p>

  <p>Lu-Tze başını sallayıp yine gülümsedi. Dişleri sararmıştı. Aslında, onun iki yüzüncü dişleriydi.</p>

  <p>"Umurunda olmalıydı."</p>

  <p>Lu-Tze kendi köşesinde kayboldu ve bir tür çayla dolu sığ bir çanakla geri döndü. Başını salladı, gülümsedi ve onu ısrarla Brutha'ya uzattı. Brutha çanağı aldı ve yudumladı. İçine lavanta torbası atılmış sıcak su gibi tadı vardı.</p>

  <p>"Bahsettiğim hiçbir şeyi anlamıyorsun, değil mi?" dedi Brutha.</p>

  <p>"Pek değil," dedi Lu-Tze.</p>

  <p><i>"Konuşabiliyor musun?"</i></p>

  <p>Lu-Tze kırışık parmağını dudaklarına götürdü.</p>

  <p>"Büyük bir sır," dedi.</p>

  <p>Brutha ufak tefek adama baktı. Onun hakkında ne biliyordu? Başkaları onun hakkında ne biliyordu?"</p>

  <p>"Tanrı'yla konuşuyorsun," dedi Lu-Tze.</p>

  <p>"Bunu nereden biliyorsun?"</p>

  <p>"İşaretler. Tanrı'yla konuşan insanların hayatları güç geçer. "</p>

  <p>"Haklısın!" Brutha çanağın üzerinden Lu-Tze'ye baktı. "Neden buradasın?" dedi. "Sen Omnialı değilsin. Ephebeli de değilsin."</p>

  <p>"Merkez yakınında büyüdüm. Uzun zaman önce. Artık Lu-Tze, her gittiği yerde yabancı. En iyisi de bu zaten. Dini memleketimde, bir tapınakta öğrendim. Şimdi nerede iş varsa oraya gidiyorum."</p>

  <p>"Toprak taşıyarak ve bitki budayarak mı?"</p>

  <p>"Elbette. Hiçbir zaman piskopos ya da önemli bir adam olmadım. Onlarınki tehlikeli bir hayat. Her zaman sıraları temizleyen ya da sunağın arkasını süpüren adam olacaksın. Kimse işe yarayan adamları rahatsız etmez. Kimse küçük adamı rahatsız etmez. Kimse adımı hatırlamaz."</p>

  <p>"Ben de bunu yapmaya çalışıyordum! Ama bende işe yaramıyor."</p>

  <p>"O zaman başka yol bul. Tapınakta öğrendim. Yaşlı bir üstad öğretmişti. Bir sorun olduğunda, her zaman yaşlı ve saygıdeğer üstadın sözlerini hatırlarım."</p>

  <p>"Neydi o sözler?"</p>

  <p>"Yaşlı üstad şöyle söyler: 'Hey, delikanlı! Ne yiyorsun? Umarım herkese yetecek kadar getirmişsindir!' Yaşlı üstad şöyle söyler: 'Seni kötü çocuk! Neden ödev yapmıyorsun?' Yaşlı üstad şöyle söyler: 'Hangi çocuk gülüyor? Hangi çocuğun güldüğünü söylemezseniz, tüm dojo okuldan sonra sınıfta cezaya kalacak!' Bu bilge sözleri hatırladığımda, hiçbir şey o kadar kötü gelmiyor."</p>

  <p>"Ne yapayım? <i>Onu</i> duyamıyorum!"</p>

  <p>"Yapman gerekeni yap. Öğrendiğim bir şey varsa o da, bütün yolu tek başına yürümen gerektiği."</p>

  <p>Brutha dizlerine sarıldı.</p>

  <p>"Ama o bana hiçbir şey söylemedi! Bilgelik nerede? Diğer peygamberlerin hepsi emirlerle geri dönmüştü!"</p>

  <p>"Onları nereden almışlar?"</p>

  <p>"Ben... sanırım uydurdular."</p>

  <p>"Sen de aynı yerden al."</p>

  <blockquote class="">
    &nbsp;
  </blockquote>

  <p>"Sen buna felsefe mi diyorsun?" diye kükredi Didactylos sopasını sallayarak.</p>

  <p>Urn kum kalıbın parçalarını koldan temizledi.</p>

  <p>"Şey... <i>doğal</i> felsefe," dedi.</p>

  <p>Sopa bir gümlemeyle Hareketli Kaplumbağa'nın yan tarafına indi.</p>

  <p>"Ben sana hiçbir zaman böyle şeyler öğretmedim!" diye bağırdı filozof. "Felsefe, hayatı <i>daha iyi</i> kılmalıdır!"</p>

  <p>"Hayatı pek çok kişi için daha iyi kılacak bu zaten," dedi Urn sakin sakin. "Bir tiranı devirmeye yardım edecek."</p>

  <p>"Ya sonra?" dedi Didactylos.</p>

  <p>'Ya sonra ne?"</p>

  <p>"Sonra onu parçalayacaksın, değil mi?" dedi yaşlı adam. "Kıracaksın? Tekerleklerini çıkaracaksın? Bütün o kazıklardan kurtulacaksın? Planları yakacaksın? Değil mi? Amacına hizmet ettikten sonra? Değil mi?"</p>

  <p>"Şey..." diye başladı Urn.</p>

  <p>"Aha!"</p>

  <p>"Aha ne? Saklasak ne olur ki? Diğer tiranların gözünü korkutacak bir... bir şey olur!"</p>

  <p>"Sence tiranlar da onlardan yaptırmaz mı?"</p>

  <p>"Şey... ben daha büyüklerini yapabilirim!" diye bağırdı Urn.</p>

  <p>Didactylos çöktü. "Evet," dedi. "Yapabilirsin kuşkusuz. O zaman sorun değil. Vay be. Ben de endişeleniyordum. Şimdi... sanırım ben gidip bir yerlerde dinleneceğim..."</p>

  <p>Kamburunu çıkarmıştı ve aniden yaşlanmış gibiydi.</p>

  <p>"Üstad?" dedi Urn.</p>

  <p>"Bana üstad deme," dedi Didactylos, ahır duvarları boyunca el yordamıyla ilerleyip kapıyı bularak. "Görüyorum ki, sen insan doğası hakkında bilinecek kahrolası her şeyi biliyorsun. Hah!"</p>

  <blockquote class="">
    &nbsp;
  </blockquote>

  <p>Büyük Tanrı Om bir sulama kanalının kenarından aşağı kaydı ve dipteki otların arasına sırtüstü düştü. Ağzıyla bir kökü yakalayıp çekerek kendini düzeltti.</p>

  <p>Brutha'nın düşüncelerinin şekli zihninde titreşerek gelip gidiyordu. Sözcükleri çıkaramıyordu, ama nasıl ırmağın ne yöne aktığını bilmek için dalgaları görmeniz gerekmiyorsa, sözcükleri seçebilmesi de gerekmiyordu.</p>

  <p>Zaman zaman, Kale'yi alacakaranlıkta parlak bir benek halinde görebildiğinde, kendi zihniyle tüm gücüyle bağırmaya çalışıyordu:</p>

  <p>"Dur! Dur! Bunu yapma! Ankh-Morpork'a gidebiliriz! Fırsatlar diyarı! Benim aklım ve senin... seninle, dünya bizim istiridyemiz olur! Neden bütün bunları bir kenara atasın..."</p>

  <p>Sonra toprakta bir başka saban izine kayıyordu. Arada bir, havada durmaksızın halkalar çizen kartalı görüyordu.</p>

  <p>"Neden kendini zora sokuyorsun? Bu mekân Vorbis'i <i>hak ediyor!</i> Koyunlar güdülmeyi <i>hak eder!</i>"</p>

  <p>İlk inananı taşlanarak öldürüldüğünde de böyle olmuştu. Elbette, o zamana kadar düzinelerce inanan edinmişti, ama yine de içi burkulmuştu. Onu altüst etmişti. İlk inananınızı asla unutmazdınız. Size onlar biçim verirdi.</p>

  <p>Kaplumbağalar yön bulma konusunda pek donanımlı değildirler. Daha uzun bacaklara ya da daha sığ hendeklere ihtiyaç duyarlar.</p>

  <p>Om düz bir çizgi üzerinde saatte üç yüz metreden az ilerlediğini hesaplıyordu ve Kale en az otuz iki kilometre uzaktaydı. Bazen bir zeytinlikteki ağaçlar arasında iyi hız yapıyordu, ama burada kazandığı zamanı kayalık arazide ve tarlaların arasındaki duvarlarda kaybediyordu.</p>

  <p>Bacakları fırıl fırıl dönerken, Brutha'nın düşünceleri kafasının içinde, uzaktaki bir arı gibi, durmaksızın uğulduyordu.</p>

  <p>Zihniyle yine bağırmayı denedi.</p>

  <p>"Elinde ne var? Onun ordusu var! Senin ordun var mı? Kaç bölüğün var?"</p>

  <p>Ama bu tür düşünceler enerji isterdi ve bir kaplumbağanın enerjisi sınırlıydı. Yerde bir üzüm salkımı buldu ve kafası üzüm suyuyla kaplanana kadar yedi, ama pek bir şey fark etmedi.</p>

  <p>Sonra gece çöktü. Buranın geceleri çöldeki kadar soğuk değildi, ama gündüz kadar sıcak da değildi. Geceleyin, kanı soğudukça yavaşlayacaktı. Hızlı düşünemeyecekti. Hızlı yürüyemeyecekti.</p>

  <p>Şimdiden ısı kaybediyordu. Sıcak hız demekti.</p>

  <p>Kendini bir karınca tümseğinin üzerine çekti...</p>

  <p>"Öleceksin! Öleceksin!"</p>

  <p>... ve diğer yandan aşağı kaydı.</p>

  <blockquote class="">
    &nbsp;
  </blockquote>

  <p>Kenobi Peygamber'in başa geçme töreni hazırlıkları şafaktan saatler önce başladı. İlk olarak —kadim geleneklere uymayan bir şekilde— Diyakoz Cusp ile bazı meslektaşları tapınağı dikkatle taradı. Tuzak ipleri arandı, bir yerlere gizlenmiş okçular var mı diye köşe bucak araştırıldı. Meslektaşlarının aksine, Diyakoz Cusp'ın kafası çalışırdı. Kasabaya birkaç manga göndererek olağan şüphelileri toparladı. Gizisyon her zaman birkaç şüpheliyi serbest bırakma taraftarıydı. O zaman, lazım olduklarında onları nerede bulacağınızı bilirdiniz.</p>

  <p>Bunun ardından bir düzine alt düzey rahip mekânı arındırmak için geldiler ve ifritleri, cinleri, şeytanları kovdular. Diyakoz Cusp onları yorum yapmadan izledi. Doğaüstü varlıklarla hiç kişisel işi olmamıştı, ama iyi nişanlanmış bir okun onu hiç beklemeyen bir mideye neler yapabileceğini biliyordu.</p>

  <p>Biri göğüs kafesine tıkladı. Diyakoz Cusp, düşünce zincirine aniden gerçek hayatın dahil olması üzerine nefesini tuttu ve istemsizce hançerine uzandı.</p>

  <p>"Ah," dedi.</p>

  <p>Lu-Tze başını salladı, gülümsedi ve süpürgesiyle, Diyakoz Cusp'ın, süpürmek istediği yerde dikildiğini gösterdi.</p>

  <p>"Selam, seni korkunç küçük ödlek aptal," dedi Diyakoz Cusp.</p>

  <p>Baş sallama, gülümseme.</p>

  <p>"Tek bir lanet kelime bile edemiyorsun, değil mi?" dedi Diyakoz Cusp.</p>

  <p>Gülümseme, gülümseme.</p>

  <p>"Ahmak."</p>

  <p>Gülümseme. Gülümseme. İzleme.</p>

  <blockquote class="">
    &nbsp;
  </blockquote>

  <p>Urn geriledi.</p>

  <p>"Şimdi," dedi, "her şeyi anladığından emin misin?"</p>

  <p>"Kolay," dedi, Kaplumbağa'nın eyerinde oturmakta olan Simony.</p>

  <p>"Baştan anlat," dedi Urn.</p>

  <p>"Ateş-kutusunu-yakarız," dedi Simony. "Sonra-kırmızı-iğne-XXVI-işaretine-geldiğinde, pirinç-musluğu-çeviririz; bronz-düdük-çaldığında, büyük-kolu-çekeriz. Ve halatları çekerek yön değiştiririz."</p>

  <p>"Doğru," dedi Urn. Ama hâlâ kuşkulu görünüyordu. "Bu hassas bir makine," dedi.</p>

  <p>"Ben de profesyonel askerim," dedi Simony. "Batıl inançlı bir köylü değil."</p>

  <p>"İyi, iyi. Eh... eğer gerçekten <i>eminsen..."</i></p>

  <p>Hareketli Kaplumbağa'ya son birkaç ayrıntı eklemişlerdi. Kabuğunun kenarları testere dişliydi ve tekerleklerinde çiviler vardı. Ve, elbette, atık buhar borusu... atık buhar borusundan o kadar emin değildi...</p>

  <p>"Bu yalnızca bir araç," dedi Simony. "Sorun oluşturmuyor."</p>

  <p>"O zaman bize bir saat ver. Biz kapıları açana kadar Tapınak'a ancak gelirsin."</p>

  <p>"Tamam. Anlaşıldı. Gidin madem. Çavuş Fergmen yolu biliyor."</p>

  <p>Urn buhar borusuna baktı ve dudağını ısırdı. Düşman üzerinde ne etkisi olacağını bilmiyorum, diye düşündü, ama benim ödümü patlatıyor.</p>

  <blockquote class="">
    &nbsp;
  </blockquote>

  <p>Brutha uyandı, ya da en azından uyumaya çalışmaktan vazgeçti. Lu-Tze gitmişti. Muhtemelen bir yerleri süpürüyordu.</p>

  <p>Çömez kısmının boş koridorlarında gezindi. Yeni Kenobi'nin taç giymesine daha saatler vardı. İlk önce düzinelerce tören yapılması gerekiyordu. Önemli herkes Mekânda ve çevre meydanlarda olacaktı, önemsiz daha fazla insan da öyle. Sestinalar boştu, sonsuz dualar edilmemişti. Sessiz bekleyen on binlerce insanın arka plandaki muazzam, tarif edilemez kükremesi olmasa, Kale ölü sanılabilirdi. Güneş ışık kuyularından aşağı süzülüyordu.</p>

  <p>Brutha hayatı boyunca bu kadar yalnız hissetmemişti. Bununla karşılaştırıldığında yaban çok daha eğlenceliydi. Dün gece... dün gece, Lu-Tze'nin yanındayken her şey netleşmişti. Dün gece, o anda, oracıkta Vorbis'le yüzleşebilecek bir ruh hali içindeydi. Dün gece bir fırsat yakalamış gibiydi. Dün gece her şey mümkündü. Dün gecelerin sorunu buydu. Ardından her zaman bu sabahlar gelirdi.</p>

  <p>Mutfak katına indi, sonra dış dünyaya çıktı. Çevrede et, ekmek ve tuzdan oluşan tören yemeğini hazırlayan bir iki aşçı vardı, ama ona aldırmadılar.</p>

  <p>Brutha mezbahalardan birinin dışında oturdu. Burada bir yerlerde bir arka kapı olduğunu biliyordu. Muhtemelen, dışarı çıksa, bugün onu kimse durdurmazdı. Bugün onlar, içeri girmeye çalışan, istenmeyen kişiler arıyor olacaklardı.</p>

  <p>Yürüyüp gidebilirdi. Yaban, açlık ve susuzluk dışında, oldukça güzel gelmişti. Deliliği ve mantarları ile, St Ungulant hayatını kusursuz kurmuş görünüyordu. Kendinize belli etmediğiniz ve iyi iş çıkardığınız sürece, kendinizi kandırmanız sorun değildi. Çölde hayat çok daha basitti.</p>

  <p>Ama kapıda düzinelerce nöbetçi vardı. Hiç sevimli görünmüyorlardı. Brutha köşedeki taburesine geri döndü ve bakışlarını kasvetle yere dikti.</p>

  <p>Eğer Om yaşıyorsa, kuşkusuz bir işaret gönderebilirdi, değil mi?</p>

  <p>Brutha'nın sandaletleri yerden bir iki santim kalktı ve kenara kaydı. Brutha deliğe bakakaldı.</p>

  <p>Başlıklı bir baş belirdi, bakışlarına karşılık verdi ve tekrar gözden kayboldu. Yeraltında fısıldaşmalar oldu. Baş yeniden belirdi ve ardından bir beden çıktı. Kendini döşeme taşlarının üzerine çekti. Başlık geriye çekildi. Adam bir sırrı paylaşırcasına Brutha'ya sırıttı, parmağını dudaklarına götürdü ve sonra, hiçbir uyarı vermeden, onun üzerine atıldı.</p>

  <p>Brutha yerde yuvarlandı ve metal parıltısını görünce ellerini çılgınca kaldırdı. Pis bir el ağzına kapandı. Bıçağın çeliği, ışığa karşı çarpıcı ve son derece kesin bir siluet çizdi...</p>

  <p>"Hayır!"</p>

  <p>"Neden? İlk yapacağımız şeyin tüm rahipleri öldürmek olduğunu söylemiştik!"</p>

  <p>"O rahibi değil!"</p>

  <p>Brutha gözlerini yana çevirmeye cesaret etti. Delikten çıkan ikinci şeklin üzerinde de pis bir cüppe olmasına rağmen, fırçaya benzeyen o saçları tanımamak imkânsızdı.</p>

  <p>"Urn?" demeye çalıştı.</p>

  <p>"Kes sesini," dedi diğer adam bıçağı boğazına bastırarak.</p>

  <p>"Brutha?" dedi Urn. "Yaşıyor musun?"</p>

  <p>Brutha, bu noktada yorum yapmak için çok erken olduğunu anlatacağını umduğu bir şekilde gözlerini onu tutsak alan adamdan Urn'e çevirdi.</p>

  <p>"Brutha iyidir," dedi Urn.</p>

  <p>"İyi mi? O bir rahip!"</p>

  <p>"Ama bizim tarafımızda. Değil mi Brutha?"</p>

  <p>Brutha başını sallamaya çalıştı ve, Ben herkesin tarafındayım, diye düşündü. Bir kere de biri benim tarafımda olsa güzel olurdu.</p>

  <p>Adam elini Brutha'nın ağzından çekti, ama bıçağı kıpırdatmadı. Brutha'nın normalde ihtiyatla ilerleyen düşünce süreçleri cıva gibi akıyordu.</p>

  <p>"Kaplumbağa Hareket Ediyor?" diye tahmin yürüttü.</p>

  <p>Bıçak, aşikar bir gönülsüzlükle geri çekildi.</p>

  <p>"Ona güvenmiyorum," dedi adam. "En azından deliğe tıkmalıydık onu."</p>

  <p>"Brutha bizden biri," dedi Urn.</p>

  <p>"Bu doğru. Bu <i>doğru,"</i> dedi Brutha. "Siz hangilersiniz?"</p>

  <p>Urn yaklaştı.</p>

  <p>"Hafızan nasıl?"</p>

  <p>"Ne yazık ki, iyi."</p>

  <p>"Güzel. Güzel. Ah. Beladan uzak durmak iyi olurdu, anladın mı... bir şeyler olması ihtimaline karşı. Kaplumbağa'yı unutma, Eh, elbette unutmazsın."</p>

  <p>"Ne tür şeyler?"</p>

  <p>Urn onun omzunu okşayarak, Brutha'nın bir anlığına Vorbis'i hatırlamasına sebep oldu. Bir başka insanın kafasının içine dokunmayı asla başaramayan Vorbis, fiziksel temas konusunda çok iyiydi.</p>

  <p>"Neler olduğunu bilmemen en iyisi," dedi Urn.</p>

  <p>"Ama neler olduğunu bilmiyorum," dedi Brutha.</p>

  <p>"Güzel. İşte böyle."</p>

  <p>İriyarı adam bıçağıyla kayalığa giden tünelleri gösterdi.</p>

  <p>"Gidiyor muyuz, gitmiyor muyuz?" diye sordu.</p>

  <p>Urn onun peşinden koştu ve sonra bir anlığına durup döndü.</p>

  <p>"Dikkatli ol," dedi. "Kafanın içindekilere ihtiyacımız var."</p>

  <p>Brutha onların uzaklaşmasını izledi.</p>

  <p>"Benim de öyle," diye mırıldandı.</p>

  <p>Sonra yine yalnız kaldı.</p>

  <p>Bunun üzerine şöyle düşündü: Dur bir dakika. Yalnız kalmam gerekmiyor. Ben bir piskoposum. En azından izleyebilirim. Om gitti ve yakında dünya sona erecek, bu yüzden en azından nasıl olduğunu izlerim.</p>

  <p>Brutha Mekân'a doğru yola çıktı.</p>

  <p>Piskoposlar, tıpkı satrançtaki filler gibi, çapraz giderdi. Bu yüzden sık sık şahların onları hiç beklemediği yerlerde belirirlerdi.</p>
</body>
</html>
