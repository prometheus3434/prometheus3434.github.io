<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p>Om'un onda dokuzu kabuğunun içinde uyukluyordu. Kalanı ise tanrıların gerçek dünyasında —ki insanlığın çoğunun yaşadığı üç boyutlu dünyadan çok daha az ilginç bir dünyadır— sis gibi süzülüyordu.</p>

  <p>Küçük bir teknedeyiz, diye düşündü. Muhtemelen bizi fark etmez bile. Koskoca bir okyanus var. O her yerde olamaz.</p>

  <p>Elbette ki, ona inanan pek çok kişi var. Ama biz yalnızca küçük bir tekneyiz...</p>

  <p>Pervanenin ucunda dolaşan meraklı balıkların zihinlerini yokladı. Bu tuhaftı, çünkü normalde balıklar meraklı yaratıklar olarak tanın...</p>

  <p>"Selamlar," dedi Deniz Kraliçesi.</p>

  <p>"Ah."</p>

  <p>"Görüyorum ki, hâlâ var olmayı sürdürüyorsun küçük kaplumbağa."</p>

  <p>"Yuvarlanıp gidiyorum işte," dedi Om. "Sorun yok."</p>

  <p>İnsan dünyasında olsa öksürerek ve mahcup görünerek geçirilecek bir sessizlik oldu. Ama tanrılar asla mahcup olmazdı.</p>

  <p>"Herhalde," dedi Om ihtiyatla, "bedelini talep etmeye geldin."</p>

  <p>"Bu tekne ve içindeki herkes," dedi Kraliçe. "Ama, gelenekler uyarınca, senin inananın kurtarılabilir."</p>

  <p>"Onların sana ne faydası var ki? Bir tanesi ateist."</p>

  <p>"Hah! Her şey sona erdiğinde, hepsi inanır."</p>

  <p>"Bu hiç de..." —Om duraksadı— "... uygun değil?"</p>

  <p>Bu sefer Deniz Kraliçesi duraksadı.</p>

  <p>"Uygun olan neymiş?"</p>

  <p>"Adil olmak mesela?" dedi Om. Bunu neden söylediğini merak etti.</p>

  <p>"Fazlasıyla insanlara özgü bir fikir gibi geldi bu bana."</p>

  <p>"Yaratıcı bir tür, haklarını vermek lazım. Ama benim kastettiğim... demek istediğim... bunu hak edecek hiçbir şey yapmadılar."</p>

  <p><i>"Hak etmek</i> mi? Onlar <i>insan.</i> Bunun <i>hak etmekle</i> ne ilgisi var?"</p>

  <p>Om'un bunu kabul etmesi gerekirdi. Bir tanrı gibi düşünmüyordu. Birden rahatsız oldu.</p>

  <p>"Yalnızca..."</p>

  <p>"Çok uzun zamandır tek bir insana bağımlı kalmışsın küçük kaplumbağa."</p>

  <p>"Biliyorum. Biliyorum." Om içini çekti. Zihinler birbirine sızardı. Olaylara insanların bakış açısından çok fazla bakmıştı. "Tekneyi al o zaman. Madem mecbursun. Keşke..."</p>

  <p>"Adil mi olsaydı?" dedi Deniz Kraliçesi. Yaklaştı. Om onun varlığının etrafını kuşattığını hissetti.</p>

  <p>"Öyle bir şey yok," dedi. "Hayat bir kumsal gibidir. Sonra ölürsün."</p>

  <p>Sonra gitti.</p>

  <p>Om kabuğunun korumasına çekildi.</p>

  <p>"Brutha?"</p>

  <p>"Evet?"</p>

  <p>"Yüzme biliyor musun?"</p>

  <p>Küre dönmeye başladı.</p>

  <p>Brutha Urn'ün, "İşte. Yakında yola çıkmış oluruz," dediğini duydu.</p>

  <p>"Çıksak iyi olacak." Bunu söyleyen Simony'ydi. "Orada bir gemi var."</p>

  <p>"Bu şey yelkenleri ya da kürekleri olan her şeyden daha hızlı gider."</p>

  <p>Brutha koya baktı. Zarif bir Omnia gemisi deniz fenerinin önünden geçiyordu. Hâlâ çok uzaktaydı, ama Brutha ona, uzaktaki görüntüyü teleskoptan daha iyi büyüten bir dehşet ve beklenti ile bakıyordu.</p>

  <p>"Hızlı hareket ediyor," dedi Simony. "Anlamıyorum... rüzgar da yok ama."</p>

  <p>Urn dingin denize baktı.</p>

  <p>"Orada rüzgar olup, burada olmaması imkânsız," dedi.</p>

  <p>"Dedim ki, yüzebiliyor musun?" Brutha'nın kafasının içinde, kaplumbağanın sesi ısrar ediyordu.</p>

  <p>"Bilmiyorum," dedi Brutha.</p>

  <p>"Hemen öğrenebilir misin sence?"</p>

  <p>Urn başını kaldırıp gökyüzüne baktı.</p>

  <p>"Ah," dedi.</p>

  <p><i>İsimsiz Tekne</i>'nin üzerinde bulutlar toplanmıştı. Fırıl fırıl dönüyorlardı.</p>

  <p>"Bilmek <i>zorundasın</i>!" diye bağırdı Om. "Kusursuz bir hafızan var sanıyordum!"</p>

  <p>"Köydeki büyük sarnıçta etrafa su sıçratırdık," diye fısıldadı Brutha. "Bu sayılır mı, bilmiyorum!"</p>

  <p>Denizin yüzeyinden yoğun bir sis yükseliyordu. Brutha'nın kulakları tıkandı. Omnia gemisi, dalgaların üzerinde uçarcasına yaklaşıyordu.</p>

  <p>"Ne öncesi sessizlik olurdu?.." diye başladı Urn.</p>

  <p>"Fırtına?" dedi Didactylos.</p>

  <p>Gökyüzü ile deniz arasında yıldırım çatırdadı. Urn pervaneyi suya indiren kolu çekti. Gözleri neredeyse yıldırım kadar parlaktı.</p>

  <p>"İşte <i>buna</i> güç derler," dedi. "Yıldırıma gem vurmak! İnsanoğlunun rüyası!"</p>

  <p><i>İsimsiz Tekne</i> öne atıldı.</p>

  <p>"Öyle mi? <i>Benim</i> rüyam bu değil," dedi Didactylos. "Ben her zaman rüyamda ıstakoz tarlasında beni kovalayan dev havuçlar görürüm."</p>

  <p><i>"Mecazi</i> rüya demek istedim üstad," dedi Urn.</p>

  <p>"Mecaz ne?" dedi Simony.</p>

  <p>"Rüya ne?" dedi Brutha.</p>

  <p>Sisin içinde bir şimşek sütunu dantel gibi yayıldı. Fırıl fırıl dönen küreden ikincil şimşekler fırladı.</p>

  <p><i>Tekne</i> arkasında beyaz bir dümen suyu bırakırken, "Bu kedilerden de elde edebilirsin," dedi Urn felsefi bir dünyaya dalmış gibi. "Onları kehribar bir çubukla okşuyorsun ve minik şimşekler oluşuyor... bu etkiyi bir milyon kez büyütsem, insanların köle olmasına gerek kalmaz, sonra o gücü kavanozlarda biriktiririz ve geceye son veririz..."</p>

  <p>Birkaç metre uzağa yıldırım düştü.</p>

  <p>"Bir tuzlu su kütlesinin ortasında, büyük bakır bir küre ile aynı teknenin içindeyiz," dedi Didactylos. "Çok sağol Urn."</p>

  <p>"Tanrıların tapınakları da muhteşem bir biçimde aydınlatılmış olur, elbette," dedi Urn.</p>

  <p>Didactylos asasıyla teknenin duvarına vurdu. "Güzel fikir, ama asla bu işe yetecek kadar kedi bulamazsın," dedi. Deniz kabardı.</p>

  <p>"Suya atla!" diye bağırdı Om.</p>

  <p>"Neden?" dedi Brutha.</p>

  <p>Bir dalga neredeyse tekneyi devirecekti. Küreyi döven yağmur etrafa kızgın serpintiler saçıyordu.</p>

  <p>"Açıklayacak zamanım yok! Denize atla! En iyisi bu! Bana <i>güven!</i>"</p>

  <p>Brutha denge kurmak için kürenin çerçevesine tutunarak ayağa kalktı.</p>

  <p>"Otur!" dedi Urn.</p>

  <p>"Yalnızca dışarı çıkıyorum," dedi Brutha. "Bir süre dönmeyebilirim."</p>

  <p>O kabaran denize yarı atlar, yarı düşerken, tekne altında sallandı.</p>

  <p>Küreye yıldırım düştü.</p>

  <p>Brutha yüzeye çıktığında, bir anlığına, kürenin kor beyaz parladığını ve pervanesi sudan hemen hemen çıkmış olan teknenin, sisin içinde bir kuyrukluyıldız gibi süzüldüğünü gördü. Tekne bulutların ve yağmurun arasında kayboldu. Bir an sonra, fırtınanın gürültüsünün üzerinden boğuk bir gümleme duyuldu.</p>

  <p>Brutha elini kaldırdı ve Om burun deliklerinden deniz suyu püskürterek yüzeye çıktı.</p>

  <p>"En iyisinin bu olacağını söylemiştin!" diye haykırdı Brutha.</p>

  <p>"Ee? <i>Biz</i> hâlâ yaşıyoruz! Beni sudan çıkar! Kaplumbağalar yüzemez!"</p>

  <p>"Ama ölmüş olabilirler!"</p>

  <p>"Onlara katılmak mı istiyorsun?"</p>

  <p>Brutha bir dalganın altında kaldı. Dünya bir anlığına kulaklarında çınlayan, koyu yeşil bir perdeye dönüştü.</p>

  <p>"Tek elle yüzemem!" diye bağırdı tekrar yüzeye çıktığında.</p>

  <p>"Bizi kurtaracaklar! O buna cüret edemez!"</p>

  <p>"Ne demek istiyorsun?"</p>

  <p>Bir başka dalga Brutha'ya çarptı ve akıntı cüppesini çekiştirdi.</p>

  <p>"Om?"</p>

  <p>"Evet?"</p>

  <p>"Yüzme bildiğimi <i>sanmıyorum..."</i></p>

  <blockquote class="">
    &nbsp;
  </blockquote>

  <p>Tanrılar pek fazla içgözlem yapmazlar. Hiçbir zaman, hayatta kalmalarına yardımcı olan bir özellik olmamıştır bu. Dil dökmek, tehdit etmek ve dehşet salmak her zaman yeterince iş görmüştür. Canınız istediğinde koskoca şehirleri dümdüz edebiliyorsanız, sessiz tefekkür ve olayları bir başkasının bakış açısından görmeye çalışmak nadiren gerekli olur.</p>

  <p>Bu da çoklu-evrende, son derece zeki ve empati sahibi erkek ve kadınların tüm hayatlarını, onları bir domino oyununda bile yenemeyecek ilahların hizmetine adamalarına yol açmıştır. Örneğin, Quirmli Rahibe Sestina, tek ilgi alanı saç modelleri olan bir tanrıça adına yörenin kralının gazabına meydan okumuş, bir köz yatağının üzerinden zarar görmeden geçmiş ve sağduyulu bir ahlak felsefesi ortaya atmıştır. Klatchlı Zephilite Birader muazzam mülklerine ve ailesine sırtını dönerek, hayatını, görünmez tanrı Frum adına hastalarla ve fakirlerle ilgilenmeye adamıştır; bu tanrının (eğer bir poposu olsaydı) poposunu, (eğer elleri olsaydı) iki eliyle bulamayacağı düşünülürdü. Tanrıların asla çok zeki olması gerekmez, çünkü çevrelerinde çok zeki olma işini onlar adına yapacak insanlar bulunur.</p>

  <p>Diğer tanrılar bile Deniz Kraliçesi'ni oldukça ahmak bulurdu. Ama fırtınanın birbirine kattığı dalgaların altında hareket ederken, düşüncelerinde belli bir mantık vardı. Küçük tekne baştan çıkarıcı bir hedefti... ama bir gemi daha vardı, fırtınanın tam ortasına dalan, insanlarla dolu kocaman bir gemi.</p>

  <p><i>Bu</i> adil bir avdı.</p>

  <p>Deniz Kraliçesi'nin dikkati göz açıp kapayana dek bir şeyden başka bir şeye yönelirdi.</p>

  <p>Ve genelde, kendi kurbanlarını kendisinin yarattığı söylenebilirdi. Deniz Kraliçesi niceliğe inanırdı.</p>

  <blockquote class="">
    &nbsp;
  </blockquote>

  <p><i>Tanrının Yüzgeci</i> dalgaların zirvelerinden çukurlara dalıyordu. Kaptan beline kadar gelen suları yara yara pruvaya gitti. Vorbis orada küpeşteye tutunarak dikiliyordu ve geminin yarı yarıya denize gömülmüş olduğu gerçeğinden habersiz görünüyordu.</p>

  <p>"Efendim! Yelken indirmemiz <i>şart!</i> Bu fırtınadan kaçamayız!"</p>

  <p>Direklerin üzerinde yeşil ateşler çıtırdıyordu. Vorbis döndü. Işık gözlerinin çukurlarından yansıyordu.</p>

  <p>"Bütün bunlar Om'un ihtişamı için," dedi. "Güven bizim yelkenimiz; ihtişam hedefimiz."</p>

  <p>Kaptanın canına tak etmişti. Din konusunda kararsızdı, ama otuz sene sonra deniz hakkında bir şeyler bildiğinden oldukça emindi.</p>

  <p>"Okyanus zemini hedefimiz!" diye bağırdı.</p>

  <p>Vorbis omuzlarını silkti. "Yolda molalar olmayacak demedim," dedi.</p>

  <p>Kaptan ona bakakaldı ve sonra sallanan güvertede suları yara yara geri döndü. Deniz hakkında bildiği, bu tür fırtınaların kendiliğinden olmadığıydı. Durup dururken dingin sulardan kasırganın ortasına dalmazdınız. Bu deniz değildi. Bu kişiseldi.</p>

  <p>Seren direğine yıldırım düştü. Yırtık yelkenler ve kopmuş halatlardan oluşan bir yığın güverteye düşerken bir çığlık duyuldu.</p>

  <p>Kaptan dümene kadar yarı yüzdü, yarı tırmandı. Dümenci, su serpintisinin ve ürkütücü fırtına parıltısının önünde bir siluetti sadece.</p>

  <p>"Canlı kurtulamayacağız!"</p>

  <p style="font-size:.8em">DOĞRU.</p>

  <p>"Gemiyi terk etmemiz lazım!"</p>

  <p class="f8">HAYIR. ONU YANIMIZDA GÖTÜRECEĞİZ. BU GÜZEL BİR GEMİ.</p>

  <p>Kaptan loşluğun içine baktı.</p>

  <p>"Sen misin, Bosun Coplei?"</p>

  <p class="f8">BİR TAHMİN DAHA YÜRÜTMEK İSTER MİSİN?</p>

  <p>Gemi denizin altındaki kayalara çarptı ve yarıldı. Ayakta kalmış son direğe de yıldırım düştü ve, tıpkı suda fazla kalmış kâğıttan gemi gibi, <i>Tanrının Yüzgeci</i> katlanıverdi. Keresteler kırıldı ve tepelerinde fırıl fırıl dönmekte olan gökyüzüne fırladı...</p>

  <p>Ve aniden kadifemsi bir sessizlik oldu.</p>

  <p>Kaptan yeni bir anı edinmiş olduğunu fark etti: suyla, kulaklarında bir çınlamayla ve ciğerlerinde hissettiği soğuk ateşle ilgili bir anı. Ama soluyordu. Küpeşteye doğru yürürken adımları sessizliğin içinde çınlıyordu. Küpeşteden aşağı baktı. En son anısı geminin tamamen parçalanmasıyla ilgili de bir şeyler içermesine rağmen, şimdi gemi yine sağlam görünüyordu. Bir anlamda.</p>

  <p>"Ah," dedi. "Anlaşılan, hiç deniz kalmamış."</p>

  <p class="f8">EVET.</p>

  <p>"Kara da."</p>

  <p>Kaptan küpeşteye tıkladı. Grimsiydi ve hafifçe saydamdı.</p>

  <p>"Ah. Bu tahta mı?"</p>

  <p class="f8">MORFİK HAFIZA.</p>

  <p>"Pardon?"</p>

  <p class="f8">SEN BİR DENİZCİYDİN. BİR GEMİDEN CANLI BİR VARLIK OLARAK BAHSEDİLDİĞİNİ DUYDUN MU?</p>

  <p>"Ah, evet. Gemide bir gece geçirmen yeterli, onun ruhu olduğunu..."</p>

  <p class="f8">EVET.</p>

  <p><i>Tanrının Yüzgeci</i> sessizliğin içinde seyretti. Uzak bir rüzgar fısıltısı ya da bir rüzgarın anısı vardı. Ölü kasırgaların savrulup gitmiş cesetleri.</p>

  <p>"Ah," dedi kaptanın hayaleti, "'denizciydin' mi dedin?"</p>

  <p class="f8">EVET.</p>

  <p>"Ben de öyle duyduğumu düşünmüştüm."</p>

  <p>Kaptan aşağı baktı. Mürettebat güvertede toplanıyor, endişeli gözlerle ona bakıyordu.</p>

  <p>Kaptan daha da aşağıya baktı. Mürettebatın önünde, geminin sıçanları toplanmıştı. Önlerinde minik, cüppeli bir şekil vardı.</p>

  <p>CİYAK, dedi minik şekil.</p>

  <p>Sıçanların bile bir Ölüm'ü var, diye düşündü kaptan.</p>

  <p>Ölüm kenara çekildi ve kaptanı çağırdı.</p>

  <p class="f8">DÜMEN SENİN.</p>

  <p>"Ama... ama nereye gidiyoruz?"</p>

  <p class="f8">KİMBİLİR?</p>

  <p>Kaptan çaresizlik içinde dümeni tuttu. "Ama... bu yıldızları tanımıyorum! Harita yok! Burada rüzgarlar nasıl? Akıntılar nerede?"</p>

  <p>Ölüm omuzlarını silkti.</p>

  <p>Kaptan dümeni amaçsızca çevirdi. Gemi, denizin hayaleti üzerinde süzüldü.</p>

  <p>Sonra kaptan neşelendi. En kötüsü olmuştu bile. Bunu bilmenin ne kadar iyi hissettirdiği hayret vericiydi. Ve eğer en kötüsü olduysa...</p>

  <p>"Vorbis nerede?" diye hırladı.</p>

  <p class="f8">HAYATTA.</p>

  <p>"Öyle mi? Adalet diye bir şey yok!"</p>

  <p class="f8">YALNIZCA BEN VARIM.</p>

  <p>Ölüm kayboldu.</p>

  <p>Kaptan, göstermelik olarak, dümeni azıcık çevirdi. Ne de olsa, o hâlâ kaptandı ve bu da, bir anlamda, bir gemiydi.</p>

  <p>"İkinci Kaptan?"</p>

  <p>İkinci kaptan selam verdi.</p>

  <p>"Efendim!"</p>

  <p>"Hımm. Şimdi nereye gidelim?"</p>

  <p>İkinci kaptan kafasını kaşıdı.</p>

  <p>"Şey, Kaptan, duyduğuma göre kafir Klatchlıların cennet denen bir yeri varmış; içki içiyor, şarkı söylüyorlarmış, bir de zil takmış genç kadınlar varmış ve... bilirsin... pervasızmışlar."</p>

  <p>İkinci kaptan umutla kaptana baktı.</p>

  <p>"Pervasız, ha?" dedi kaptan düşünceli düşünceli.</p>

  <p>"Ben öyle duydum."</p>

  <p>Kaptan bir miktar pervasızlık hak ettiğini hissediyordu. "Oraya nasıl gidildiğini biliyor musun?"</p>

  <p>"Sanırım yol tarifini henüz yaşarken alıyorsun," dedi ikinci kaptan.</p>

  <p>"Ya."</p>

  <p>"Bir de, Merkez'e doğru bazı barbarlar var," dedi ikinci kaptan, sözcüğün tadını çıkararak, "onlara göre de büyük bir salona gidiyorlarmış ve orada çeşit çeşit yiyecek ve içki oluyormuş."</p>

  <p>"Ya kadınlar?"</p>

  <p>"Olması lazım."</p>

  <p>Kaptan kaşlarını çattı. "Komik şey," dedi, "ama neden öldüğünde gidilecek en iyi yerler kafirlere ve barbarlara ait?"</p>

  <p>"Biraz şaşırtıcı gerçekten de," diye onayladı ikinci kaptan. "Herhalde şeyi telafi ediyor... yaşarken devamlı eğlenmelerini?" Kafası karışmıştı. Öldükten sonra her şey kuşkulu görünmeye başlamıştı.</p>

  <p>"O cennete gitmeyi de bilmiyorsundur herhalde?" dedi kaptan.</p>

  <p>"Üzgünüm, Kaptan."</p>

  <p>"Ama aramanın bir zararı olmaz."</p>

  <p>Kaptan kenardan aşağı baktı. Yeterince uzun süre seyrederseniz, sonunda kıyıya vururdunuz. Ve aramanın bir zararı olmazdı.</p>

  <p>Gözüne bir hareket takıldı. Gülümsedi. Güzel. Bir işaret. Belki gerçekten de en iyisi buydu...</p>

  <p>Yunusların hayaletleri eşliğinde, geminin hayaleti süzülmeye devam etti.</p>

  <blockquote class="">
    &nbsp;
  </blockquote>

  <p>Martılar asla çöl kıyısında bu kadar uzağa gitmezlerdi. Onların bıraktığı boşluğu skalbiler doldurmuştu. Skalbiler, karga ailesinin üyesiydi —ki onları akrabalıktan ilk reddedecek ve başkalarının yanında adlarını asla ağızlarına almayacak olan da aynı karga ailesiydi. Nadiren uçan Skalbiler sarsak sarsak hoplayarak yürürlerdi. Kendilerine özel ötüşleri dinleyenlerin aklına sorunlu bir sindirim sistemini getirirdi. Skalbiler, petrole bulanmış diğer kuşlara benzerdi. Skalbileri yiyen tek yaratık diğer skalbilerdi. Skalbiler akbabaları bile kusturacak şeyleri yiyebilirlerdi. Skalbiler akbaba kusmuğu da yerdi. Skalbiler her şeyi yerdi.</p>

  <p>Bu ışı ışıl yeni sabahta, içlerinden biri, pirelerin hopladığı kumların üzerinde yan yan ilerleyip, çakıl taşlarının ve tahta parçalarının bir gecede yenilebilir şeylere dönüşmüş olması umuduyla amaçsızca bir şeyler gagaladı. Skalbinin deneyimlerine göre, yeterince uzun süre olduğu yerde bırakılırsa hemen her şey yenilebilir bir şeye dönüşürdü. Dalgaların sürüklediği bir yığına denk geldi ve yığını gagasıyla çekinerek dürtükledi.</p>

  <p>Yığın inledi.</p>

  <p>Skalbi telaşla geriledi ve dikkatini yığının yanındaki küçük, kubbemsi taşa çevirdi. Taşın dün orada olmadığından oldukça emindi. Keşif amacıyla onu da gagaladı.</p>

  <p>Taşın içinden bir baş çıktı ve, "Bas git, seni kötü kalpli pislik," dedi.</p>

  <p>Skalbi geriye hopladı, sonra herhangi bir skalbinin uçmaya en yaklaştığı hareketle, koşarak sıçradı ve denizin sürüklediği, güneşten beyazlamış birkaç döküntünün üzerine kondu. Bu umut vericiydi. Eğer bu taş yaşıyorsa, demek ki zaman içinde ölecekti.</p>

  <p>Büyük Tanrı Om sendeleyerek Brutha'nın yanına gitti ve onun inlediğini duyana kadar kabuğuyla ona tosladı.</p>

  <p>"Uyan evlat. Sabah oldu. Hop-hop-hop. Gemi kalkıyor."</p>

  <p>Brutha tek gözünü açtı.</p>

  <p>"N'oldu?" dedi.</p>

  <p>"Yaşıyorsun, olan bu işte," dedi Om. Hayat bir kumsaldır, diye hatırladı. Sonra ölürsün.</p>

  <p>Brutha güçlükle dizleri üzerinde doğruldu.</p>

  <p>Parlak renkli şemsiyeler isteyen kumsallar vardır.</p>

  <p>Denizin görkeminden bahseden kumsallar vardır.</p>

  <p>Ama bu kumsal onlardan değildi. Bu kumsal yalnızca karanın okyanusla buluştuğu çıplak bir kıyıydı. Denizin sürüklediği döküntüler, gelgit dalgalarının ulaşabildiği, rüzgarın süpürdüğü yere yığılmıştı. Küçük, çirkin böceklerin vızıltısı her yerdeydi. Bir şeyin uzun zaman önce, skalbilerin bulamadığı bir yerde çürüdüğünü düşündüren bir koku vardı. Güzel bir kumsal değildi.</p>

  <p>"Ah. Tanrım."</p>

  <p>"Boğulmaktan iyidir," dedi Om cesaret verircesine.</p>

  <p>"Bilemem." Brutha kumsala baktı. "İçme suyu var mı?"</p>

  <p>"Sanmam," dedi Om.</p>

  <p>"Ossory V. bölüm, 3. ayete göre, sen çölden su çıkarmışsın," dedi Brutha.</p>

  <p>"Yaratıcı serbestinin bir örneğiydi o," dedi Om.</p>

  <p>"Bunu bile yapamıyor musun?"</p>

  <p>"Hayır."</p>

  <p>Brutha çöle baktı. Döküntü çizgisinin ve birkaç tutam çimenin daha büyürken ölüyormuş gibi göründüğü yerin ötesinde, kum tepeleri uzaklara doğru dizilmişti.</p>

  <p>"Omnia ne yönde?"</p>

  <p>"Omnia'ya gitmek iyi bir fikir değil," dedi Om.</p>

  <p>Brutha kaplumbağaya baktı. Sonra onu eline aldı.</p>

  <p>"Bence bu taraftan," dedi.</p>

  <p>Om bacaklarını çılgınca salladı.</p>

  <p>"Ne demeye Omnia'ya gitmek istiyorsun?"</p>

  <p>"İstemiyorum," dedi Brutha. "Ama yine de gideceğim."</p>

  <blockquote class="">
    &nbsp;
  </blockquote>

  <p>Güneş kumsalın üzerinde, yüksekte asılı duruyordu.</p>

  <p>Ya da muhtemelen durmuyordu.</p>

  <p>Brutha artık güneş hakkında bir şeyler biliyordu. Bilgiler kafasına sızıyordu. Ephebeliler astronomi ile çok ilgilenmişlerdi. Expletius, Disk'in çapının on altı bin kilometre olduğunu kanıtlamıştı. Ülkenin her yerine, hızlı tepki veren, gür sesli köleler yerleştirmiş olan Febrius ışığın sesle hemen hemen aynı hızda ilerlediğini kanıtlamıştı. Ve Didactylos, bu durumda, fillerin arasından geçebilmesi için güneşin her gün yörüngesinde en az elli altı bin kilometre yol gitmesi gerektiği sonucunu çıkarmıştı; başka bir deyişle, kendi ışığından iki kat hızlı yolculuk ediyordu. Bu da, güneşin —günde iki kez kendi kendine yetiştiği zamanlar dışında— biraz önce nerede olduğunu görebildiğiniz anlamına geliyordu ve bu da, koskoca güneşin ışıktan hızlı bir partikül, yani bir takiyon ya da, Didactylos'un deyişiyle, bir baş ağrısı olduğu anlamına geliyordu.</p>

  <p>Hava hâlâ sıcaktı. Durgun deniz adeta buharlar saçıyordu.</p>

  <p>Brutha yüzlerce kilometre boyunca bulunabilecek tek gölgenin hemen üzerinde, bata çıka yürüyordu. Om bile yakınmaktan vazgeçmişti. Fazla sıcaktı.</p>

  <p>Orada burada, deniz kıyısındaki pisliklerin arasında tahta parçaları yuvarlanıyordu.</p>

  <p>İleride, sıcak hava kumların üzerinde titreşiyordu ve ortada karanlık bir leke vardı.</p>

  <p>Brutha ona duygusuzca baktı. Düşünemiyordu. Turuncu sıcağın oluşturduğu bir dünyada bir referans noktasından başka bir şey olmayan leke, titreşen pusun içinde genişleyip daralıyordu.</p>

  <p>Yaklaştıkça, onun Vorbis olduğu ortaya çıktı.</p>

  <p>Düşüncenin Brutha'nın zihnine sızması uzun zaman aldı.</p>

  <p>Vorbis.</p>

  <p>Cüppesi yok. Tamamen paralanıp gitmiş. Yalnızca fanilası var. Üzerinde çiviler. Kan revan içinde. Tek bacağı üzerinde. Kayalar. Parçalamış. Vorbis.</p>

  <p>Vorbis,</p>

  <p>Brutha dizlerinin üzerine çöktü. Dalgaların sınırında, bir skalbi gakladı.</p>

  <p>"Hâlâ... yaşıyor," demeyi başardı Brutha.</p>

  <p>"Yazık," dedi Om.</p>

  <p>"Onun için... bir şey yapmalıyız."</p>

  <p>"Öyle mi? Belki bir taş bulup kafasını patlatabilirsin," dedi Om.</p>

  <p>"Onu burada bırakamayız."</p>

  <p>"Gör bak, nasıl bırakıyoruz."</p>

  <p>"Hayır."</p>

  <p>Brutha elini diyakozun altına soktu ve kaldırmaya çalıştı. Vorbis'in kuş kadar hafif olduğunu fark ederek, zihninin donukluğuna rağmen, şaşırdı. Cüppe, diyakozun bir deri bir kemik vücudunu örtüyordu. Brutha onu çıplak elleriyle kırabilirdi.</p>

  <p>"Ya ben?" diye sızlandı Om.</p>

  <p>Brutha Vorbis'i omzuna aldı.</p>

  <p>"Dört bacağın var," dedi.</p>

  <p>"Ben senin Tanrı'nım!"</p>

  <p>"Evet. Biliyorum." Brutha kumların üzerinde bata çıka yürümeye başladı..</p>

  <p>"Onu <i>ne</i> yapacaksın?"</p>

  <p>"Omnia'ya götüreceğim," dedi Brutha boğuk bir sesle. "İnsanların bilmesi lazım. Yaptıklarını."</p>

  <p>"Delisin sen! Deli! Onu ta Omnia'ya kadar <i>taşıyabileceğini mi</i> düşünüyorsun?"</p>

  <p>"Bilmiyorum. Deneyeceğim."</p>

  <p>"Seni! Seni!" Om pençesiyle kumları dövdü. "Dünyada milyonlarca insan var ve <i>sen</i> olmak zorundaydın! Aptal! <i>Aptal!</i>"</p>

  <p>Brutha pusun içinde dalgalanan bir şekle dönüşmeye başlamıştı.</p>

  <p>"<i>Yetti artık!</i>" diye bağırdı Om. "Sana ihtiyacım yok! Sana ihtiyacım olduğunu mu sanıyorsun? Sana ihtiyacım yok! Pek yakında bir başka inanan bulabilirim! Hiç sorun değil!"</p>

  <p>Brutha gözden kayboldu.</p>

  <p>"Peşinden de gelmiyorum!" diye haykırdı Om.</p>

  <blockquote class="">
    &nbsp;
  </blockquote>

  <p>Brutha ayaklarının birbirinin önüne sürünmesini izliyordu.</p>

  <p>Artık düşünemeyecek durumdaydı. Kızarmakta olan beyninden gelip geçenler bağlantısız imgeler ve anı parçalarıydı.</p>

  <p>Düşler. Onlar kafanızın içindeki resimlerdi. Coaxes onlar hakkında koskoca bir parşömen yazmıştı. Batıl inançlılar onların Tanrı'dan gelen mesajlar olduğuna inanırdı, ama aslında beynin kendisi tarafından yaratılan, her gece beyin o günkü deneyimleri düzenleyip dosyalarken kusulan şeylerdi. Brutha hiç düş görmezdi. Bu yüzden bazen... zihin dosyalama işini yaparken beyni kararırdı. Beyni bütün kitapları dosyalamıştı. Şimdi öğrenmeden biliyordu...</p>

  <p>Düşler böyleydi işte.</p>

  <p>Tanrı. Tanrının insanlara ihtiyacı vardı. İnanç tanrıların besiniydi. Ama bir şekle de ihtiyaçları vardı. Tanrılar, insanlar onların ne olması gerektiğine inanıyorsa o oluyordu. Bu yüzden Bilgelik Tanrıçası bir penguen taşıyordu. Her tanrının başına gelebilirdi. Baykuş olması lazımdı. Bunu herkes bilirdi. Ama birine baykuşun nasıl göründüğünü tarif ettiren kötü bir heykeltıraş heykeli mahvetmişti. <i>İnanç</i> araya girmiş ve sürekli frak giyen ve balık kokan bir kuş Bilgelik Tanrıçasının başına kalmıştı.</p>

  <p>Tıpkı jölenin bir kalıbı doldurması gibi, tanrıya şeklini siz verirdiniz.</p>

  <p>Tanrılar genellikle babanız olurlar, demişti Agnostik Abraxas. Tanrı gökyüzündeki koca sakallı biri olur, çünkü siz üç yaşındayken babanız odur.</p>

  <p>Abraxas elbette hayatta kalmıştı... Bu düşünce, Brutha'nın aklının hâlâ kendisine ait olduğunu söyleyebileceği kısmına keskin ve soğuk bir şekilde çarptı. Tanrılar, tüm hayatlarını inanmayarak, var olmadıkları için tanrılardan nefret ederek geçiren, Simony gibi derin, ateşli ateistlere aldırış etmiyorlardı. Bu tür ateizm bir kayaydı. Neredeyse inançtı.</p>

  <p>Kum. Çölde bulunur. Kum yığınlarına dönüşen kaya kristalleri. Tsortlu Gordo kumun aşınmış dağlar olduğunu söylemişti, ama Irexes kumtaşının sıkışmış kumun oluşturduğu bir taş cinsi olduğunu anlamıştı, bu da zerrelerin dağların <i>atası</i> olduğunu gösteriyordu...</p>

  <p>Her biri küçük bir kristal. Ve hepsi büyüyor...</p>

  <p>Çok daha büyüyor...</p>

  <p>Brutha sessizce, farkına bile varmadan öne devrildi ve kıpırdamadan yattı.</p>

  <blockquote class="">
    &nbsp;
  </blockquote>

  <p>"Bas <i>git"</i></p>

  <p>Skalbi kulak asmadı. <i>İlginç</i> bir durumdu bu. Daha önce hiç gitmediği kumluklara gidiyordu ve pek tabii ki, sonunda güzel bir yemek olasılığı, hattâ kesinliği vardı.</p>

  <p>Om'un kabuğuna tünemişti.</p>

  <p>Om ayaklarını kumlara vura vura yürüyor ve ara sıra durup yolcusuna bağırıyordu.</p>

  <p>Brutha bu tarafa gelmişti.</p>

  <p>Ama burada, denizdeki adalar gibi çöle saçılmış kaya çıkıntılarından biri ta suyun kenarına kadar uzanıyordu. Brutha kayaya tırmanamamıştı. Kumdaki ayak izleri karaya, çölün derinliklerine dönüyordu.</p>

  <p>"Salak!"</p>

  <p>Om slalom yaparak geriye kaymamak için, ayaklarını kuma saplaya saplaya bir kum tepesine tırmandı.</p>

  <p>Tepenin diğer yamacında ayak izleri uzun bir oyuğa dönüşüyordu. Brutha burada düşmüş olmalıydı. Om bacaklarını içeri çekti ve oyuktan aşağı kaydı.</p>

  <p>İzler burada yön değiştiriyordu. Bir sonraki kum tepesinin çevresinden dolanabileceğini düşünmüş, diğer tarafta yine kaya bulmuş olmalıydı. Om'un çöl hakkında bildiği pek çok şeyden biri de, böylesi mantıksal düşüncelerin daha önceleri bir sürü bembeyaz, kayıp iskelet tarafından uygulandığıydı.</p>

  <p>Her şeye rağmen, Om güneş batmaya başladığı için gölge yapan kum tepesinin gölgesine minnettar bir şekilde, ayak izlerinin peşinde yürümeye devam etti.</p>

  <p>Kum tepesini dolandı ve... evet, izler burada gitmeleri gereken yönden doksan derece sapıp, beceriksizce zikzaklar çizerek yamacı tırmanıyordu. Kesin. Çöllerin özelliği buydu. Onların kendi çekim gücü vardı. Sizi merkeze çekerlerdi.</p>

  <blockquote class="">
    &nbsp;
  </blockquote>

  <p>Brutha Vorbis'i tek kolundan tutmuş, sallanarak emekliyordu. Durmaya cesaret edemezdi. Ninesi onu yine döverdi. Üstad Nhumrod da bir görünüp bir kayboluyordu.</p>

  <p>"Beni gerçekten hayal kırıklığına uğrattın Brutha. Hı?"</p>

  <p>"Su... istiyorum..."</p>

  <p>"... istiyorum," dedi Nhumrod. "Büyük Tanrı'ya güven."</p>

  <p>Brutha yoğunlaştı. Nhumrod kayboldu.</p>

  <p>"Büyük Tanrı?" dedi.</p>

  <p>Bir yerlerde gölge olmalıydı. Çöl sonsuza dek uzanamazdı.</p>

  <blockquote class="">
    &nbsp;
  </blockquote>

  <p>Güneş hızla battı. Om kumların bir süreliğine ısı yayacağını ve kendi kabuğunun onu tutacağını biliyordu, ama kısa süre sonra çöl gecesinin acı soğuğu kaplayacaktı etrafı.</p>

  <p>Brutha'yı bulduğunda yıldızlar çıkmaya başlamıştı. Vorbis az ötede duruyordu.</p>

  <p>Om, Brutha'nın kulak hizasına geldi.</p>

  <p>"Hey!"</p>

  <p>Ses yoktu, hareket yoktu. Om nazikçe Brutha'nın kafasına tosladı ve sonra çatlamış dudaklarına baktı. Arkasından bir gagalama sesi geldi.</p>

  <p>Skalbi, Brutha'nın ayak parmaklarını inceliyordu, ama kaplumbağanın çenesi ayağının üzerine kapanınca keşfi yarım kaldı.</p>

  <p>"Hana has <i>hid</i> hedim!"</p>

  <p>Skalbi panikle geğirdi ve uçup kaçmaya çalıştı, ama bacağına yapışmış olan kararlı kaplumbağa tarafından engellendi. Om bir metre kadar kumların üzerinde sektikten sonra onu bıraktı.</p>

  <p>Tükürmeye çalıştı, ama kaplumbağaların ağzı bunu yapabilecekleri şekilde tasarlanmamışır.</p>

  <p>"Tüm kuşlardan nefret ediyorum," dedi akşam havasına.</p>

  <p>Skalbi bir kum tepesinden onu paylayan bakışlarla izledi. Gerekirse bütün gece beklemeye hazır birinin edasıyla bir tutam yağlı tüyünü kabarttı. Ne kadar sürerse sürsün, o bekleyecekti.</p>

  <p>Om Brutha'nın yanına döndü. Eh, hâlâ nefes alıp veriyordu.</p>

  <p>Su...</p>

  <p>Tanrı biraz düşündü. Yaşayan bir taşı çarpmak. Bir yolu buydu. Suyun akmasını sağlamak... hiç sorun değildi. Yalnızca moleküller ve vektörler meselesiydi. Suyun akmak gibi doğal bir eğilimi vardı. Tek gereken <i>oraya</i> değil, <i>buraya</i> akmasını sağlamaktı. Kondisyonunun zirvesinde bir tanrı için hiç mi hiç sorun değildi.</p>

  <p>Bir kaplumbağanın bakış açısından nasıl yaklaşırdınız soruna?</p>

  <p>Kaplumbağa bir kum tepesinin dibine çekildi ve sonra birkaç dakika ileri geri yürüdü. Sonunda bir yer seçti ve kazmaya başladı.</p>

  <blockquote class="">
    &nbsp;
  </blockquote>

  <p>Bu doğru olamazdı. Hava bütün gün deli gibi sıcaktı, ama şimdi Brutha donuyordu.</p>

  <p>Gözlerini açtı. Parlak beyaz çöl yıldızları bakışlarına karşılık verdi. Dili ağzını doldurmuş gibiydi. Şimdi, neydi o...</p>

  <p>Döndü. Önceden kafasının içinde sesler vardı ve şimdi kafasının dışında sesler vardı. Hafiftiler, ama kesinlikle oradaydılar, ayın aydınlattığı kumların üzerinde sessizce yankılanıyorlardı.</p>

  <p>Brutha acı içinde kum tepesinin dibine doğru süründü. Orada bir tümsek vardı. Aslında, pek çok tümsek vardı. Bir tanesinden boğuk sesler geliyordu. Daha yakına süründü.</p>

  <p>Tümseğin içinde bir delik vardı. Yeraltının derinliklerinde, biri küfür ediyordu. Tünelde yankılandığı için sözcükler net değildi, ama yarattığı etki oldukça barizdi.</p>

  <p>Brutha kendini yere bıraktı ve izledi.</p>

  <p>Birkaç dakika sonra deliğin ağzında bir hareketlenme oldu ve Om, eğer bu bir çöl olmasa, Brutha'nın çamur diyeceği şeyle kaplanmış bir halde dışarı çıktı.</p>

  <p>"Ah, sensin," dedi kaplumbağa. "Cüppenden bir parça kopar da uzat."</p>

  <p>Brutha rüyadaymış gibi itaat etti.</p>

  <p>"Burada dönmek," dedi Om, "çocuk oyuncağı değil, sana o kadarını söyleyebilirim."</p>

  <p>Bez parçasını ağzına aldı, dikkatle geriledi ve delikte kayboldu. Birkaç dakika sonra bezi sürükleyerek geri döndü.</p>

  <p>Bez ıslaktı. Brutha sıvının ağzına sızmasına izin verdi. Tadı çamur, kum, ucuz kahverengi boya ve azıcık da kaplumbağa gibiydi, ama bir testi dolusu içebilirdi. Bu sıvıyla dolu bir havuzun içinde yüzebilirdi.</p>

  <p>Om'un aşağı götürmesi için cüppesinden bir parça daha yırttı.</p>

  <p>Om yeniden belirdiğinde, Brutha Vorbis'in yanında diz çökmüştü.</p>

  <p>"Beş metre! Kahrolası beş metre!" diye bağırdı Om. "O adam için harcama! Daha ölmedi mi o?"</p>

  <p>"Ateşi var."</p>

  <p>"Acısına son ver."</p>

  <p>"Onu hâlâ Omnia'ya götürüyoruz."</p>

  <p><i>"Bizim</i> oraya varabileceğimizi düşünüyor musun? Yiyecek yok. Su yok."</p>

  <p>"Ama sen su buldun. Çölde su."</p>

  <p>"Bunda mucizevi bir taraf yok," dedi Om. "Kıyının yakınında yağmur mevsimi var. Ani sel baskınları. Vadiler. Kurumuş dere yatakları. Su rezervleri bulabilirsin," diye ekledi.</p>

  <p>"Bana mucize gibi geldi," diye gakladı Brutha. "Sırf açıklayabiliyor olman, bunun bir mucize olmadığı anlamına gelmiyor."</p>

  <p>"Eh, aşağıda yiyecek yok, söylemiş olayım," dedi Om. "Yiyecek hiçbir şey yok. Denizde de hiçbir şey yok. <i>Eğer</i> denizi tekrar bulabilirsek. Çölü <i>bilirim.</i> Çevresinden dolaşman gereken kayalık sırtlar. Her şeyin seni yolundan saptırması. Geceleyin yer değiştiren kum tepeleri... aslanlar... başka şeyler..."</p>

  <p>... <i>tanrılar.</i></p>

  <p>"O zaman sen ne yapmak istiyorsun?" dedi Brutha. "Ölmektense yaşamak yeğdir demiştin. Ephebe'ye geri dönmek mi istiyorsun? Sence orada bizi severler mi?"</p>

  <p>Om sustu.</p>

  <p>Brutha başını salladı.</p>

  <p>"O zaman daha fazla su getir."</p>

  <blockquote class="">
    &nbsp;
  </blockquote>

  <p>Gece yolculuk etmek daha iyiydi. Brutha, Vorbis'i omzuna almış, Om'u da kolunun altına sıkıştırmıştı.</p>

  <p>Senenin bu zamanında...</p>

  <p>... <i>şurada,</i> gökyüzündeki parıltı Aurora Corealis, yani merkezışıklarıydı... Diskdünya'nın büyü alanının, merkezdeki dağ olan Cori Celesti'nin zirvelerinden durmaksızın boşaldığı yer. Ve senenin bu zamanında güneş Ephebe'de çölün üzerinde, Omnia'da denizin üzerinde yükselir, bu yüzden merkezışıklarını soluna alırsın, günbatımının parıltısını arkana alırsın...</p>

  <p>"Hiç Cori Celesti'ye gittin mi?" dedi Brutha.</p>

  <p>Soğukta uykuya dalmak üzere olan Om irkilerek uyandı.</p>

  <p>"Ha?"</p>

  <p>"Orası tanrıların yaşadığı yer."</p>

  <p>"Hah! Sana orayla ilgili bir sürü söylenti anlatabilirim," dedi Om gizemli bir şekilde.</p>

  <p>"Ne?"</p>

  <p>"Kendilerini öylesine seçkin sayıyorlar ki!"</p>

  <p>"Orada yaşamadın mı yani?"</p>

  <p>"Hayır. Gök gürültüsü tanrısı falan olman lazım. Züppe Tepe de yaşamak için bir ton tapınanın olması lazım. Antropomorfik kişileştirme denen şeylerden biri olman lazım."</p>

  <p>"Öyleyse, yalnızca Büyük Tanrı olmak yeterli değil?"</p>

  <p>Eh, burası çöldü. Ve Brutha ölecekti.</p>

  <p>"Sana söylesem de olur," diye mırıldandı Om. "Hayatta kalacak değiliz ne de olsa... Bak, <i>her</i> tanrı birileri için Büyük Tanrı'dır. Ben hiçbir zaman o <i>kadar</i> büyük olmak istemedim. Bir avuç kabile, bir iki şehir. Çok şey istememişim, değil mi?"</p>

  <p>"İmparatorlukta iki milyon insan var," dedi Brutha.</p>

  <p>"Evet. Oldukça iyi, hı? Kafasının içinde sesler duyan bir çobanla başladım ve sonunda iki milyon insanım oldu."</p>

  <p>"Ama onlara <i>hiçbir şey</i> yapmadın," dedi Brutha.</p>

  <p>"Ne gibi?"</p>

  <p>"Eh... onlara birbirlerini öldürmemelerini falan söylemedin..."</p>

  <p>"Hiç aklıma gelmedi. Neden onlara bunu söyleyeyim ki?"</p>

  <p>Brutha tanrı psikolojisinin ilgisini çekecek bir şeyler aradı.</p>

  <p>"Eh, eğer insanlar birbirini öldürmezse, sana inanan daha fazla insan olur?" dedi.</p>

  <p>"Bu da var," diye kabul etti Om. "İlgi çekici bir nokta. Sinsice."</p>

  <p>Brutha sessizlik içinde yürüdü. Kum tepelerinde kırağı ışıltısı vardı.</p>

  <p>"Hiç," dedi, "Etik diye bir şey duydun mu?"</p>

  <p>"Howondaland'da bir yer mi?"</p>

  <p>"Ephebeliler onunla çok ilgileniyordu."</p>

  <p>"Muhtemelen istila etmeyi düşünüyorlardır."</p>

  <p>"Onun hakkında çok düşünüyorlar gibi."</p>

  <p>"Uzun dönemli bir stratejidir belki."</p>

  <p>"Onun bir yer ismi olduğunu sanmıyorum. Daha çok, insanların nasıl yaşadığı ile ilgili bir şey."</p>

  <p>"Ne, asıl işi köleler yaparken bütün gün aylaklık etmek mi? Tecrübelerime dayanarak söylüyorum ki, nerede gerçek, güzellik ve Etik'e saldırmanın en iyi yolu hakkında gevezelik eden bir avuç herif varsa, sandaletlerin üzerine iddiaya girebilirsin ki, bunun sebebi orada gerçek işi yapan düzinelerce zavallı herifin olması ve o heriflerin sayesinde onların..."</p>

  <p>"... tanrılar gibi yaşaması mı?" dedi Brutha.</p>

  <p>Korkunç bir sessizlik oldu.</p>

  <p>"Ben krallar gibi diyecektim," dedi Om paylamasına.</p>

  <p>"Bana biraz tanrılar gibi geldi."</p>

  <p>"Krallar," diye ısrar etti Om.</p>

  <p>"Neden insanların tanrılara ihtiyacı var?" diye ısrar etti Brutha.</p>

  <p>"Ah, tanrıların <i>olması</i> lazım," dedi Om içten, saçmalık kabul etmez bir sesle.</p>

  <p>"Ama asıl <i>tanrıların insanlara</i> ihtiyacı var," dedi Brutha. "İnanma işini yapmak için. Kendin söylemiştin."</p>

  <p>Om duraksadı. "Eh, tamam," dedi. "Ama insanların bir şeye inanması lazım. Değil mi? Demek istediğim, yoksa neden gök gürültüsü oluyor?"</p>

  <p>"Gök gürültüsü," dedi Brutha gözleri hafifçe donuklaşarak, "bilmi...</p>

  <p>"... sebebi birbirine çarpan bulutlar; şimşek parladıktan sonra havada bir boşluk kalıyor ve bu yüzden, katı kümülo-dinamik prensipler uyarınca, o boşluğu doldurmak için akan ve çarpışan bulutlardan kaynaklanan bir ses oluyor."</p>

  <p>"Alıntı yaparken sesin tuhaflaşıyor," dedi Om. "Kümülo-dinamik ne demek?"</p>

  <p>"Bilmiyorum. Kimse bana sözlük göstermedi."</p>

  <p>"Her neyse, bu yalnızca bir açıklama," dedi Om. "Bir <i>sebep</i> değil."</p>

  <p>"Ninem gök gürültüsünün Büyük Tanrı Om'un sandaletlerini çıkarması yüzünden olduğunu söylerdi," dedi Brutha. "O gün tuhaf bir ruh hali içindeydi. Neredeyse gülümsüyordu."</p>

  <p><i>"Mecazi</i> açıdan doğru," dedi Om. "Ama ben hiç gök gürültüsü yapmadım. Sınırlar meselesi, anlarsın ya. Bütün gök gürültülerini Züppe Tepe'deki kahrolası Benim-kocaman-bir-çekicim-var Kör Io yapıyor."</p>

  <p>"Yüzlerce gök gürültüsü tanrısı var dedin sanıyordum," dedi Brutha.</p>

  <p>"Evet. Ve o, onların hepsi. Rasyonalizasyon. İki kabile birleşir ve ikisinin de birer gök gürültüsü tanrısı vardır, tamam mı? Ve tanrılar böyle birbirine karışır —amiplerin nasıl bölündüğünü biliyor musun?"</p>

  <p>"Hayır."</p>

  <p>"Eh, tıpkı onun gibi, ama tam tersi."</p>

  <p>"Ben hâlâ bir tanrının nasıl yüz ayrı gök gürültüsü tanrısı olabileceğini anlamıyorum. Hepsi farklı görünüyor..."</p>

  <p>"Takma burun."</p>

  <p>"Ne?"</p>

  <p>"Ve farklı sesler. Tesadüf eseri, Io'nun yetmiş ayrı çekici olduğunu biliyorum. Herkesin bildiği bir şey değildir bu. Ve ana tanrıçalar için de aynısı geçerlidir. Yalnızca bir ana tanrıça var. Yalnızca bir sürü peruğu var —ayrıca, dolgulu sutyenin marifetlerine şaşar kalırsın."</p>

  <p>Çölde mutlak sessizlik oldu. O yükseklikteki nemin hafifçe bulanıklaştırdığı yıldızlar minicik, hareketsiz gülbezeklere benziyordu.</p>

  <p>Uzakta, Kilise'nin Yukarı Kutup dediği ve Brutha'nın Merkez olarak düşünmeye başladığı yerde gökyüzü ışıldıyordu.</p>

  <p>Brutha Om'u yere bıraktı ve Vorbis'i kumlara yatırdı.</p>

  <p>Mutlak sessizlik.</p>

  <p>Kilometreler boyunca, Brutha'nın yanında getirdiği şeyler dışında hiçbir şey yoktu. Peygamberler böyle hissetmiş olmalıydı... her ne bulmuşlarsa onu bulmak için çöle gittiklerinde ve... her kiminle konuşmuşlarsa onunla konuştuklarında.</p>

  <p>Om'un hafifçe aksi bir sesle konuştuğunu duydu: "İnsanların bir şeye inanmaları gerek. Tanrılara inansalar da olur. Başka ne var ki?"</p>

  <p>Brutha güldü.</p>

  <p>"Biliyor musun," dedi, "artık herhangi bir şeye inandığımı sanmıyorum."</p>

  <p>"Benim dışımda!"</p>

  <p>"Ah, senin var olduğunu <i>biliyorum,"</i> dedi Brutha. Om'un birazcık gevşediğini hissetti. "Kaplumbağalarda bir şey var. Kaplumbağalara inanabilirim. Tek bir yerde bol bol varlıkları var gibi. İnanmakta güçlük çektiğim, genel olarak tanrılar."</p>

  <p>"Bak, eğer insanlar tanrılara inanmaktan vazgeçerse, her şeye inanırlar," dedi Om. "Genç Urn'ün buhar topuna inanırlar. Ne olursa."</p>

  <p>"Hımm."</p>

  <p>Gökyüzündeki yeşil parıltı, şafak ışığının güneşi çılgın gibi kovaladığını gösteriyordu.</p>

  <p>Vorbis inledi.</p>

  <p>"Neden uyanmadığını anlamıyorum," dedi Brutha. "Kırık kemik bulamadım."</p>

  <p>"Nereden biliyorsun?"</p>

  <p>"Ephebe parşömenlerinden biri tamamen kemikler hakkındaydı. Sen onun için hiçbir şey yapamaz mısın?"</p>

  <p>"Neden?"</p>

  <p>"Sen bir tanrısın."</p>

  <p>"Eh, evet. Yeterince güçlü olsam, muhtemelen onu yıldırımla çarpabilirdim."</p>

  <p>"Yıldırımları Io'nun yaptığını sanıyordum."</p>

  <p>"Hayır, o gök gürültüsüydü. Dilediğin kadar yıldırım, şimşek yapabiliyorsun, ama gök gürültüsü için sözleşme gerekiyor."</p>

  <p>Ufuk şimdi altın rengi, geniş bir şerit olmuştu.</p>

  <p>"Ya yağmur?" dedi Brutha. <i>"Faydalı</i> bir şey?"</p>

  <p>Altın şeridin altında gümüş rengi bir çizgi belirdi. Güneş ışığı hızla Brutha'ya doğru geliyordu.</p>

  <p>"Bu çok incitici bir yorumdu," dedi kaplumbağa. "İncitme niyetiyle yapılmış bir yorum."</p>

  <p>Brutha hızla genişleyen ışıkta, biraz ötede kayalık adalardan birini gördü. Kumların aşındırdığı sütunları gölgeden başka hiçbir şey sunmuyordu, ama yine de buradaki gölgeler Kale'nin derinliklerindeki gölgelerle boy ölçüşemezdi.</p>

  <p>"Mağaralar?" dedi Brutha.</p>

  <p>"Yılanlar."</p>

  <p>"Ama yine de mağaralar?"</p>

  <p>"Yılanlarla bağlantılı olarak."</p>

  <p>"Zehirli yılanlar?"</p>

  <p>"Sanırım."</p>

  <blockquote class="">
    &nbsp;
  </blockquote>

  <p><i>İsimsiz Tekne</i> nazikçe sallanarak yol alıyordu. Rüzgar, kürenin çerçevesinin parçalarıyla yapılmış ve Simony'nin sandaletinin bağcıkları ile tutturulmuş direğe gerdikleri, Urn'ün cüppesinden yapılmış yelkeni dolduruyordu.</p>

  <p>"Sanırım sorunun ne olduğunu buldum," dedi Urn. "Basit bir aşırı hız meselesi."</p>

  <p>"Aşırı hız mı? Sudan kalktık!" dedi Simony.</p>

  <p>"Bir tür idare aracı lazım," dedi Urn teknenin kenarına bir tasarım çiziktirerek. "Çok fazla buhar olursa kapağı açacak bir şey. Sanırım iki döner topla bir şeyler yapabilirim."</p>

  <p>"Bunu söylemen tuhaf," dedi Didactylos. "Sudan kalktığımızı ve kürenin patladığını hissettiğimde, kesinlikle benim..."</p>

  <p>"O lanet şey bizi neredeyse öldürüyordu!" dedi Simony.</p>

  <p>"Bu yüzden bir sonraki daha iyi olacak," dedi Urn neşeyle. Uzaktaki kıyıyı taradı.</p>

  <p>"Neden burada bir yerde karaya çıkmıyoruz?" dedi.</p>

  <p>"Çöl kıyısında mı?" dedi Simony. "Ne için? Yiyecek hiçbir şey yok, içecek hiçbir şey yok, yolumuzu hemen kaybederiz. Bu rüzgarda gidilebilecek tek yer Omnia. Şehrin bu tarafında karaya çıkabiliriz. Tanıdıklarım var. Onlar da başkalarını tanıyor. Kaplumbağa'ya inanan insanlar."</p>

  <p>"Biliyor musun, insanların Kaplumbağa'ya <i>inanmalarını</i> asla hedeflememiştim," dedi Didactylos mutsuz bir tavırla. "O yalnızca kocaman bir kaplumbağa. Yalnızca var. Yalnızca, işler bu şekilde yürüyor. Kaplumbağa'nın aldırış ettiğini sanmıyorum. Ben yalnızca bunları yazmanın ve biraz açıklamanın iyi bir fikir olabileceğini düşünmüştüm."</p>

  <p>"İnsanlar bütün gece uyumadan kopya çıkarırken diğerleri de nöbet tuttu," dedi Simony onu duymazdan gelerek. "Elden ele dağıttılar onları! Herkes bir kopya çıkardı ve bir sonrakine aktardı! Tıpkı yeraltında yayılan bir yangın gibi!"</p>

  <p>"Bir sürü kopya var yani?" dedi Didactylos ihtiyatla.</p>

  <p>"Yüzlercesi! Binlercesi!"</p>

  <p>"Mesela, yüzde beş telif istemek için çok geçtir herhalde?" dedi Didactylos bir an umutlanarak. "Hayır. Muhtemelen söz konusu değildir. Hayır. Sorduğumu bile unutun."</p>

  <p>Dalgaların arasından, bir yunusun kovaladığı birkaç uçanbalık fırladı.</p>

  <p>"Genç Brutha için biraz üzülmekten kendimi alamıyorum," dedi Didactylos.</p>

  <p>"Rahipler harcanabilir," dedi Simony. "Onlardan çok var."</p>

  <p>"Bütün kitaplarımız ondaydı," dedi Urn.</p>

  <p>"Muhtemelen kafasında onca bilgiyle yüzer," dedi Didactylos.</p>

  <p>"Zaten deliydi," dedi Simony. "Onun o kaplumbağaya bir şeyler fısıldadığını gördüm."</p>

  <p>"Keşke kaplumbağa yanımızda olsaydı. O şeylerin eti tatlı olur," dedi Didactylos.</p>

  <blockquote class="">
    &nbsp;
  </blockquote>

  <p>Pek mağaraya benzemiyordu, yalnızca dinmek bilmez çöl rüzgarlarının ve uzun zaman önce suyun aşındırdığı derin bir oyuktu. Ama yeterliydi.</p>

  <p>Brutha taş zeminde diz çöktü ve bir taşı başının üzerine kaldırdı.</p>

  <p>Kulaklarında bir uğultu vardı ve göz yuvarları kuma oturtulmuş gibi hissediyordu. Gündoğumundan beri su içmemiş, yüzyıllardır yemek yememişti. Bunu yapmak zorundaydı.</p>

  <p>"Üzgünüm," dedi ve taşı indirdi.</p>

  <p>Yılan dikkatle onu izlemekteydi, ama sabah uyuşukluğu yüzünden hiç kaçacak hali yoktu. Çıkan çatırtı, Brutha'nın vicdanının ona tekrar tekrar hatırlatacağını bildiği bir sesti.</p>

  <p>"Güzel," dedi Om. "Şimdi derisini yüz ve sıvısını boşa harcama. Deriyi de sakla."</p>

  <p>"Bunu yapmayı ben istemedim," dedi Brutha.</p>

  <p>"Şu şekilde bak," dedi Om, "ben uyarmadan mağaraya girseydin, şimdi gardırop büyüklüğünde bir ayakla yerde yatıyor olurdun. Başkalarının sana yapacağını, sen onlardan önce onlara yap."</p>

  <p>"Çok büyük bir yılan bile değil," dedi Brutha.</p>

  <p>"Ve sonra sen tarif edilemez ızdıraplar içinde kıvranırken, ilk gördüğünde o lanet yılana yapmış olabileceğin onca şeyi hayal ediyor olurdun," dedi Om. "Eh, dileğin bahşedildi. Vorbis'e verme ama," diye ekledi.</p>

  <p>"Çok ateşi var. Sayıklayıp duruyor."</p>

  <p>"Onu gerçekten Kale'ye geri götürebileceğini ve Kale'dekilerin sana inanacağını mı düşünüyorsun?" dedi Om.</p>

  <p>"Nhumrod Birader her zaman benim çok dürüst olduğumu söylerdi," dedi Brutha. Taşı mağara duvarına çarparak, kaba bir kesici kenar elde etti ve dikkatle yılanı parçalamaya başladı. "Hem, yapabileceğim başka hiçbir şey yok. Onu geride bırakamam."</p>

  <p>"Evet, bırakabilirsin," dedi Om.</p>

  <p>"Çölde ölmesi için mi?"</p>

  <p>"Evet. Bu kolay. Onu çölde ölmeye <i>bırakmamak</i>tan daha kolay."</p>

  <p>"Hayır."</p>

  <p>"Etik'te işler böyle mi yürüyor?" dedi Om alayla.</p>

  <p>"Bilmiyorum. Ben böyle yapıyorum."</p>

  <blockquote class="">
    &nbsp;
  </blockquote>

  <p><i>İsimsiz Tekne</i> kayaların arasındaki bir boğazda sallanıyordu. Kumsalın ötesinde küçük bir uçurum vardı. Simony uçurumdan aşağı indi ve filozofların rüzgardan saklandığı yere gitti.</p>

  <p>"Bu bölgeyi biliyorum," dedi. "Bir arkadaşımın yaşadığı köyden birkaç kilometre uzaktayız. Tek yapmamız gereken gece çökene kadar beklemek."</p>

  <p>"Bütün bunları neden yapıyoruz?" dedi Urn. "Demek istediğim, ne anlamı var?"</p>

  <p>"İstanzia denen bir ülke duydun mu hiç?" dedi Simony. "Çok büyük değildi. Orada kimsenin istediği bir şey yoktu. İnsanlar sadece yaşıyordu."</p>

  <p>"Omnia on beş sene önce fethetti orayı," dedi Didactylos.</p>

  <p>"Bu doğru. Orası benim ülkem," dedi Simony. "O zaman küçük bir çocuktum. Ama unutmayacağım. Diğerleri de öyle. Kilise'den nefret etmek için çok sebebi olan bir sürü insan var."</p>

  <p>"Seni Vorbis'in yakınında gördüm," dedi Urn. "Onu koruduğunu sanıyordum."</p>

  <p>"Ah, koruyordum gerçekten," dedi Simony. "Kimsenin onu benden önce öldürmesini istemiyorum."</p>

  <p>Didactylos togasına sarındı ve ürperdi.</p>

  <blockquote class="">
    &nbsp;
  </blockquote>

  <p>Güneş bakır bir kubbeye benzeyen gökyüzüne perçinlenmişti. Brutha mağarada uyukluyordu. Vorbis kendi köşesinde dönüp duruyordu.</p>

  <p>Om mağara ağzında oturmuş, bekliyordu.</p>

  <p>Beklenti içinde.</p>

  <p>Dehşet içinde.</p>

  <p>Ve <i>onlar</i> geldiler.</p>

  <p>Taş parçalarının arasından, kayadaki çatlaklardan çıktılar. Kumdan fışkırdılar, dalgalanan gökyüzünden sızdılar. Hava, titrersineklerinki kadar hafif fısıltılarıyla doldu.</p>

  <p>Om gerildi.</p>

  <p>Konuştuğu dil yüksek tanrıların dili gibi değildi. Doğru düzgün bir dil bile sayılmazdı. Arzuların ve açlıkların tınılarıydı yalnızca, isimler yoktu ve pek az fiil vardı.</p>

  <p>... İstiyorum...</p>

  <p>Om, <i>benim,</i> diye yanıt verdi</p>

  <p>Binlercesi vardı. O daha güçlüydü, evet, bir inananı vardı, ama onlar da gökyüzünü çekirgeler gibi doldurmuşlardı. Hasret, Om'un üzerine kızgın kurşun ağırlığıyla çöktü. Tek avantaj, <i>tek</i> avantaj, küçük tanrıların birlikte çalışma kavramından yoksun olmasıydı. Bu, evrimle gelen bir lükstü.</p>

  <p>... İstiyorum...</p>

  <p><i>Benim!</i></p>

  <p>Cıvıltılar bir sızlanmaya dönüştü.</p>

  <p>Ama diğerini alabilirsiniz, dedi Om.</p>

  <p>... Donuk, sert, sınırlanmış, kapalı...</p>

  <p>Biliyorum, dedi Om. Ama bu, <i>benim</i>!</p>

  <p>Psişik bağırış çölde yankılandı. Küçük tanrılar kaçtı.</p>

  <p>Bir tanesi dışında.</p>

  <p>Om onun diğerleri ile birlikte üşüşmemiş olduğunun farkındaydı. Güneşin ağarttığı bir kemik parçasının üzerinde hafifçe süzülüyordu. Hiçbir şey söylemiyordu.</p>

  <p>Dikkatini ona çevirdi.</p>

  <p>Sen. <i>Benim!</i></p>

  <p>Biliyorum, dedi küçük tanrı. Konuşmayı, gerçek tanrı konuşmasını biliyordu, ama her kelime hafızasının derinliklerinden çekilip çıkarılıyormuş gibi, tane tane konuşuyordu.</p>

  <p>Sen kimsin? dedi Om.</p>

  <p>Küçük tanrı kıpırdandı.</p>

  <p>Bir zamanlar bir şehir vardı, dedi küçük tanrı. Yalnızca bir şehir değil. Şehirlerle dolu bir imparatorluk. Ben, ben, ben kanallar olduğunu hatırlıyorum. Bahçeler. Bir göl vardı. Gölde yüzen bahçeler vardı, hatırlıyorum. Ben, ben. Ve tapınaklar vardı. Ancak düşlerinde görebileceğin tapınaklar. Gökyüzüne erişen büyük piramit tapınaklar. Binlercesi kurban edildi. İhtişam için.</p>

  <p>Om kendini hasta gibi hissetti. Bu yalnızca küçük bir tanrı değildi. Bu, eskiden küçük olmayan bir küçük tanrıydı...</p>

  <p>Sen kimdin?</p>

  <p>Ve tapınaklar vardı. Ben, ben, benim. Öyle tapınaklar ki, ancak düşünde görürsün. Gökyüzüne erişen büyük piramit tapınaklar. İhtişam. Binlercesi kurban edildi. Bana. İhtişamımın büyümesi için.</p>

  <p>Ve tapınaklar vardı. Ben, ben, ben. Büyük ihtişam. Öyle ihtişam tapınaklar ki ancak düşünde görürsün. Büyük piramit düş tapınaklar gökyüzüne erişen. Ben, ben. Kurban. Düş. Binlercesi kurban edildi. Bana büyük gökyüzü ihtişam.</p>

  <p>Sen onların Tanrı'sı mıydın? demeyi başardı Om.</p>

  <p>Binlercesi kurban edildi. İhtişamın büyümesine.</p>

  <p>Beni duyabiliyor musun?</p>

  <p>Binlerce kurban daha büyük ihtişam. Ben, ben, ben.</p>

  <p>Adın neydi? diye bağırdı Om.</p>

  <p>Çölün üzerinde sıcak bir rüzgar esti ve birkaç kum tanesini oynattı. Kayıp tanrının yankısı uçup gitti, yuvarlanarak uzaklaştı ve kayaların arasında kayboldu.</p>

  <p>Sen kimdin?</p>

  <p>Yanıt gelmedi.</p>

  <p>Böyle olur işte, diye düşündü Om. Küçük tanrı olmak kötüydü, ama zamanında kötü olduğunu bilmezdiniz, çünkü zaten doğru düzgün hiçbir şey bilmezdiniz, ama onca zaman ancak umut tohumu denebilecek bir şey beslerdiniz, bir gün şimdi olduğunuzdan daha fazlası olabileceğiniz bilgisi ve inancı.</p>

  <p>Ama <i>eskiden</i> tanrı olmak ve şimdi puslu bir anılar bohçası olmak, size adanmış tapınakların taşlarının ufalanıp kuma dönüştüğü yerde ileri geri yuvarlanmak çok daha kötüydü...</p>

  <p>Om döndü ve güdük bacaklarıyla mağaraya yürüdü. Brutha'nın başına yöneldi ve tosladı.</p>

  <p>"Neh?"</p>

  <p>"Hâlâ yaşayıp yaşamadığını kontrol ediyordum yalnızca."</p>

  <p>"Fgfl."</p>

  <p>"İyi."</p>

  <p>Om sendeleyerek mağaranın girişinde nöbet tuttuğu yere döndü.</p>

  <p>Çölde vahalar olduğu söylenirdi, ama asla iki kere aynı yerde bulamazdınız onları. Çölün haritasını çıkarmak imkânsızdı. Çöl, haritacıları yerdi.</p>

  <p>Aslanlar da öyle. Om onları hatırlayabiliyordu. Howondaland bozkırlarındaki aslanların tersine, çöl aslanları sıska oldurdu. Bunlar daha ziyade kurda, hattâ çakala benziyorlardı. Cesur değil, berbat derecede ödlektiler —ki bu çok daha tehlikeliydi...</p>

  <p>Aslanlar.</p>

  <p>Eyvah...</p>

  <p>Aslanları bulması lazımdı.</p>

  <p>Aslanlar su içerdi.</p>

  <blockquote class="">
    &nbsp;
  </blockquote>

  <p>Brutha, akşam ışığı çölde sürüklenirken uyandı. Ağzında yılan tadı vardı.</p>

  <p>Om ayağına toslamaktaydı.</p>

  <p>"Hadi, hadi, günün en iyi kısmını kaçırıyorsun."</p>

  <p>"Su var mı?" diye mırıldandı Brutha boğuk bir sesle.</p>

  <p>"Olacak. Yalnızca sekiz kilometre uzakta. Ne şans ama."</p>

  <p>Brutha zorla doğruldu. Bütün kasları ağrıyordu.</p>

  <p>"Nereden biliyorsun?"</p>

  <p>"Sezebiliyorum. Biliyorsun ki, ben bir tanrıyım."</p>

  <p>"Yalnızca zihinleri sezebildiğini söylemiştin."</p>

  <p>Om küfretti. Brutha hiçbir şeyi unutmuyordu.</p>

  <p>"Bundan daha karmaşık," diye yalan söyledi Om. "Güven bana. Hadi ama, alacakaranlık varken gidelim. Bay Vorbis'i de unutma."</p>

  <p>Vorbis kıvrılmış, yatıyordu. Brutha'ya kör gibi bakıyordu. Brutha yardım ettiğinde, hâlâ uykuda olan bir adam gibi kalktı.</p>

  <p>"Zehirlenmiş olabileceğini düşünüyorum," dedi Brutha. "Zehirli iğneleri olan deniz yaratıkları var. Ve zehirli mercanlar. Dudaklarını oynatmaya çalışıyor, ama ne söylediğini çıkaramıyorum."</p>

  <p>"Onu da yanında getir," dedi Om. "Yanında getir. Ah, evet."</p>

  <p>"Dün gece onu bırakmamı istiyordun," dedi Brutha.</p>

  <p>"Öyle mi?" dedi Om, kabuğundan bile masumiyet saçarak. "Eh, belki Etik'e gitmişimdir. Fikrimi değiştirmişimdir. Artık onun yanımızda bulunmasının bir amacı olduğunu görebiliyorum. Bizim iyi Vorbis'imiz. Onu da getir."</p>

  <blockquote class="">
    &nbsp;
  </blockquote>

  <p>Simony ve iki filozof uçurumun tepesinde durmuş, Omnia'nın susuz tarlalarının üzerinden uzaktaki Kale'ye bakıyorlardı. En azından ikisi bakıyordu.</p>

  <p><i>"Bana</i> bir kaldıraç ve sabit bir yer ver, senin için o mekânı yumurta gibi kırayım," dedi Simony dar patikada Didactylos'a yol göstererek.</p>

  <p>"Büyük görünüyor," dedi Urn.</p>

  <p>"Parıltıyı gördün mü? Onlar kapılar."</p>

  <p>"Devasa görünüyor."</p>

  <p>"Ben tekneyi merak ediyordum," dedi Simony. "Nasıl hareket ettiğini. Öyle bir şey kapıları kırabilir, değil mi?"</p>

  <p>"Vadiyi sel basması lazım," dedi Urn.</p>

  <p>"Tekerlekli olsa, demek istedim."</p>

  <p>"Hah, evet," dedi Urn alayla. Uzun bir gün olmuştu. "Evet, bir demirhanem, yarım düzine demircim olsa ve bol bol yardım alsam. Tekerlek? Hiç sorun değil. Ama..."</p>

  <p>"Ne yapabileceğimizi göreceğiz," dedi Simony.</p>

  <blockquote class="">
    &nbsp;
  </blockquote>

  <p>Kolunu Vorbis'in omuzlarına dolamış olan Brutha bir sonraki kaya adasına geldiğinde güneş ufuktaydı. Yılanlı kayadan daha büyüktü bu. Rüzgar taşları oyarak, onları parmak gibi sıska, imkânsız şekillere dönüştürmüştü. Hattâ kayadaki çatlaklarda bitmiş bitkiler vardı.</p>

  <p>"Bir yerlerde su var," dedi Brutha.</p>

  <p>"En kötü çölde bile her zaman su vardır," dedi Om. "Senede iki buçuk, bilemedin beş santim yağmur alır."</p>

  <p>"Bir şeyin kokusunu alabiliyorum," dedi Brutha ayaklarını kumdan çıkarıp, kayalığın çevresindeki ufak kireçtaşı yığınlarına bastığı zaman. "Kokuşmuş gibi."</p>

  <p>"Beni başının üzerine kaldır."</p>

  <p>Om kayaları taradı.</p>

  <p>"Tamam. Şimdi beni indir. Ve şeye benzeyen... oldukça hayret uyandırıcı bir şekli olan kayaya yönel."</p>

  <p>Brutha baktı. "Gerçekten de öyle görünüyor," diye gakladı sonunda. "Bunu rüzgarın oyduğuna inanamıyorum."</p>

  <p>"Rüzgar tanrısının iyi bir mizah anlayışı var," dedi Om. "Ama oldukça kaba."</p>

  <p>Seneler içinde kayalığın dibine dev parçalar düşmüş, düzensiz bir yığın oluşturmuştu. Yığının orasında burasında gölgeli açıklıklar vardı.</p>

  <p>"O koku..." diye başladı Brutha.</p>

  <p>"Muhtemelen hayvanlar su içmek için buraya geliyordur," dedi Om.</p>

  <p>Brutha'nın ayağı sarı-beyaz bir şeye çarptı ve nesne bir çuval dolusu hindistancevizi gibi ses çıkararak —ki çölün boğucu sessizliğinde epeyce yüksek bir sesti bu— seke seke gidip, kayaların arasında kayboldu.</p>

  <p>"O neydi?"</p>

  <p>"Kesinlikle bir kafatası değildi," diye yalan söyledi Om. "Endişelenme..."</p>

  <p>"Her yerde kemik var!"</p>

  <p>"Ee? Ne bekliyordun ki? Çöldeyiz! Burada insanlar ölüyor! Bu yörelerde çok popüler bir aktivitedir!"</p>

  <p>Brutha bir kemik aldı. Kendisi de aptal olduğunun gayet farkındaydı, ama insanlar öldükten sonra kendi kemiklerini kemirmezdi, en azından bu kadarını biliyordu.</p>

  <p>"Om..."</p>

  <p>"Burada su var!" diye bağırdı Om. "Ona ihtiyacımız var! Ama muhtemelen bir iki dezavantajı olabilir!"</p>

  <p>"Ne tür bir dezavantaj?"</p>

  <p>"Doğal tehlikelerde olduğu gibi!"</p>

  <p>"Mesela?"</p>

  <p>"Eh, aslanları bilirsin, değil mi?" dedi Om çaresizlik içinde.</p>

  <p>"Burada aslanlar mı var?"</p>

  <p>"Eh... azıcık."</p>

  <p><i>"Azıcık</i> aslan mı?"</p>

  <p>"Tek bir aslan."</p>

  <p>"Tek bir...</p>

  <p>"... genelde yalnız bir hayvandır. En çok yaşlı erkeklerden korkmak gerekir, çünkü genç rakipleri tarafından en zorlu bölgelere çekilmeye zorlanırlar. Kötü huylu ve sinsidirler. Son raddeye geldiklerinde, insanlara karşı duydukları korkuyu tamamen kaybederler..."</p>

  <p>Anı soldu ve Brutha'nın ses tellerini serbest bıraktı.</p>

  <p>"O türden mi?" diye bitirdi Brutha.</p>

  <p>"Karnı doyduğu zaman bize aldırış etmez," dedi Om.</p>

  <p>"Öyle mi?"</p>

  <p>"Uyurlar."</p>

  <p>"Karnı doyduktan sonra?.."</p>

  <p>Brutha dönüp, bir kayanın dibine çökmüş olan Vorbis'e baktı.</p>

  <p>"Karnı doyduktan sonra?" diye tekrarladı.</p>

  <p>"Ona iyilik etmiş oluruz," dedi Om.</p>

  <p>"Aslana, evet! Onu <i>yem</i> olarak mı kullanmak istiyorsun?"</p>

  <p>"Çölden canlı çıkamaz. Hem, binlerce insana çok daha kötüsünü yaptı o. İyi bir amaç için ölecek."</p>

  <p>"İyi bir amaç mı?"</p>

  <p><i>"Benim</i> hoşuma gitti."</p>

  <p>Kayaların içinde bir yerden yüksek olmayan bir hırlama geldi. Brutha geriledi.</p>

  <p>"Biz insanları öylesine aslanlara atmıyoruz!"</p>

  <p>"O atıyor."</p>

  <p>"Orası öyle, ama ben atmıyorum."</p>

  <p>"Tamam, bir kayanın üzerine çıkacağız ve aslan onu yemeye başladığında sen bir taşla beynini patlatabilirsin. Muhtemelen bir kol ya bacak eksiğiyle paçayı sıyırabilir. Asla eksikliğini çekmez."</p>

  <p>"Hayır! Sırf savunmasızlar diye insanlara bunu yapamazsın!"</p>

  <p>"Biliyor musun, bundan daha iyi bir zaman olamaz." Kaya yığınından bir başka homurtu geldi. Ses yakınlaşmıştı sanki.</p>

  <p>Brutha etrafa saçılmış kemiklere bakındı çaresizce. Aralarında, döküntülerin yarı yarıya gizlediği bir kılıç vardı. Eskiydi, kötü yapımdı ve kumların etkisiyle aşınmıştı. Onu çeliğinden tutarak dikkatle kaldırdı.</p>

  <p>"Diğer ucundan' tutacaksın," dedi Om.</p>

  <p>"Biliyorum!"</p>

  <p>"Kullanmayı biliyor musun?"</p>

  <p>"Bilmiyorum!"</p>

  <p>"Umarım hızlı öğreniyorsundur."</p>

  <p>Aslan yavaşça ortaya çıktı.</p>

  <p>Çöl aslanları, daha önce belirtildiği gibi, bozkır aslanları gibi değildir. Büyük çöl eskiden yemyeşil ağaçlıklarla kaplıyken öyleydiler.<sup><a href="../Text/dipnot.xhtml#ref11" id="ref_11">[11]</a></sup> O zamanlar, keçiden oluşan<sup><a href="../Text/dipnot.xhtml#ref12" id="ref_12">[12]</a></sup> öğünler arasında, günün büyük kısmını görkemli pozlarda yatarak geçirirlerdi. Ama ağaçlıklar önce makiliğe dönüştü; makilik, eh, daha zayıf bir makiliğe dönüştü ve zaman içinde keçiler, insanlar ve hattâ şehirler gitti.</p>

  <p>Aslanlar ise kaldı. Yeterince açsanız, her zaman yiyecek bir şeyler vardır. Hâlâ çölden geçmek zorunda olan insanlar vardı. Kertenkeleler vardı. Yılanlar vardı. Ekolojik olarak pek fazla çeşit barındırmayan bir yaşam alanı olsa da, aslanlar, aman bilmez ölüm gibi, ona pençelerini geçirmişlerdi, ki bir çöl aslanı ile karşı karşıya kalan insanların başına gelen de tam olarak buydu.</p>

  <p>Birileri bu çöl aslanıyla çoktan karşı karşıya kalmıştı bile.</p>

  <p>Yelesi keçeleşmişti. Postu eski yara izleri ile çizik çizikti. Arka bacaklarını sürükleyerek, Brutha'ya doğru ilerledi.</p>

  <p>"Yaralanmış," dedi Brutha.</p>

  <p>"Ah, güzel. Onlardan epey et çıkar," dedi Om. "Eti biraz sinirli, ama..."</p>

  <p>Aslan yıkıldı, kaburgaları çıkmış hayvanın göğsü inip kalkıyordu. Böğrüne mızrak saplanmıştı. Çölde her zaman yiyecek bir şeyler bulabilen sinekler yaraya üşüşüyordu.</p>

  <p>Brutha kılıcı bıraktı. Om başını kabuğuna soktu.</p>

  <p>"Ah, olamaz," diye mırıldandı. "Bu dünyada yirmi <i>milyon</i> insan var ve bana inanan tek kişi intihara..."</p>

  <p>"Onu burada bırakamayız," dedi Brutha.</p>

  <p><i>"Bırakabiliriz. Bırakabiliriz.</i> O bir <i>aslan. Aslanlar</i> rahat bırakılması gereken yaratıklardır."</p>

  <p>Brutha diz çöktü. Aslan kabuk bağlamış gözünü açtı. Onu ısıramayacak kadar zayıftı.</p>

  <p><i>"Öleceksin, öleceksin.</i> Burada bana inanan <i>kimseyi</i> bulamam..."</p>

  <p>Brutha hayvan anatomisi hakkında yalnızca temel bilgilere sahipti. Bazı engizisyoncular insan bedeninin içi konusunda —beden henüz canlıyken onu açmaya izni olmayan diğer insanların erişemeyeceği— kıskanılacak bir bilgi hâzinesine sahip olsa da, tıp bilimi Omnia'da uygunsuz görülürdü. Ama her köyde, resmi olarak, çıkan kemikleri <i>oturtmayan</i>, bazı bitkiler hakkında birkaç şey <i>bilmeyen</i> ve hastalarının hassas minnetleri sayesinde engizisyoncuların eline geçmeyen birileri bulunurdu. Ve her köylü biraz bilgi edinirdi. Şiddetli bir diş ağrısı, en sağlam imanlı dışında herkesi kavurup geçerdi.</p>

  <p>Brutha mızrağın sapını kavradı. Onu oynatırken aslan hırladı.</p>

  <p>"Onunla konuşamaz mısın?" dedi Brutha.</p>

  <p>"O bir <i>hayvan."</i></p>

  <p>"Sen de öylesin. Onu sakinleştirmeye çalışabilirsin. Çünkü eğer heyecanlanırsa..."</p>

  <p>Om bir anda yoğunlaştı.</p>

  <p>Aslında aslanın zihninde acıdan başka hiçbir şey yoktu. Acı bulut gibi yayılarak, her zaman arka planda bulunan açlığı bile bastırıyordu. Om acıyı kuşatmaya çalıştı, onu akıp gitmeye zorladı... ve acı geçerse ne olacağını düşünmemeye çalıştı. Aslan günlerdir hiçbir şey yememiş gibiydi.</p>

  <p>Brutha mızrak başını çıkarırken aslan homurdandı.</p>

  <p>"Omnia yapımı," dedi. "Saplanalı fazla olmamış. Ephebe'ye giden askerlerle karşılaşmış olmalı. Yakından geçmiş olmalılar." Cüppesinden bir şerit daha yırttı ve yarayı temizlemeye çalıştı.</p>

  <p>"Biz onu <i>yemek</i> istiyoruz, tedavi etmek değil!" diye bağırdı Om. "Senin aklında ne var? Onun minnettar olacağını mı sanıyorsun?"</p>

  <p>"Yardım etmemizi istedi."</p>

  <p>"Ve yakında beslenmek isteyecek, hiç bunu düşündün mü?"</p>

  <p>"Bana acıklı gözlerle bakıyor."</p>

  <p>"Muhtemelen daha önce, bir hafta yetecek kadar yemeğin iki ayak üzerinde gezinip durduğunu görmemiştir."</p>

  <p>Bu doğru değil, diye düşündü Om. Brutha bir buz küpü gibi eriyip gidiyordu çölde. Bu onu hayatta tutuyordu! Oğlan iki bacaklı bir deveydi.</p>

  <p>Brutha kayalığa yaklaşırken kemikler ve kıymıklar ayaklarının altında kaydı. Kayalar yarı açık tünellerden ve mağaralardan bir labirent oluşturuyordu. Kokuya bakılırsa aslan uzun zamandır orada yaşıyordu ve sık sık hastalanmıştı.</p>

  <p>Bir süre en yakındaki mağaraya baktı.</p>

  <p>"Bir aslan ininde bu kadar büyüleyici olan nedir?" dedi Om.</p>

  <p>"İçinde aşağı inen basamaklar olması, sanırım," dedi Brutha.</p>

  <p>&nbsp;</p>

  <p>Didactylos kalabalığı <i>hissedebiliyordu.</i> Ahırı doldurmuşlardı.</p>

  <p>"Kaç kişi var?" dedi.</p>

  <p>"Yüzlerce!" dedi Urn. "Çatı kirişlerine bile oturmuşlar! Hem... üstad?"</p>

  <p>"Evet?"</p>

  <p>"Bir iki rahip bile var! Ve düzinelerce asker!"</p>

  <p>"Endişelenmeyin," dedi Simony incir fıçılarından oluşan uyduruk sahnede onlara katılarak. "Onlar da tıpkı sizler gibi Kaplumbağa'ya inananlar. Aklınıza hayalinize gelmeyecek yerlerde dostlarımız var!"</p>

  <p>"Ama <i>benim</i> yok..." diye başladı Didactylos çaresizce.</p>

  <p>"Burada, Kilise'den tüm ruhuyla nefret etmeyen kimse yok," dedi Simony.</p>

  <p>"Ama bu..."</p>

  <p>"Onlara önderlik edecek birini bekliyorlar yalnızca!"</p>

  <p>"Ama ben hiç..."</p>

  <p>"Bizi hayal kırıklığına uğratmayacağını biliyorum. Sen mantıklı bir adamsın. Urn, buraya gel. Tanışmanı istediğim bir demirci var?..</p>

  <p>Didactylos yüzünü kalabalığa çevirdi. Onların bakışlarının hararetli, suskun sessizliğini hissedebiliyordu.</p>

  <p>&nbsp;</p>

  <p>Her damlanın aşağıya düşmesi dakikalar alıyordu.</p>

  <p>Hipnotize ediciydi. Brutha büyüyen damlaları izlerken buldu kendini. Nasıl büyüdüklerini görmek neredeyse imkânsızdı, ama binlerce senedir büyüyor ve damlıyorlardı.</p>

  <p>"Nasıl?" dedi Om.</p>

  <p>"Yağmurlardan sonra su sızıyor," dedi Brutha. "Kayalarda birikiyor. Tanrılar bu şeyleri bilmez mi?"</p>

  <p>"Bilmemiz gerekmez." Om çevresine bakındı. "Gidelim. Bu mekândan nefret ediyorum."</p>

  <p>"Yalnızca eski bir tapmak. Burada hiçbir şey yok."</p>

  <p>"Ben de onu kastediyorum."</p>

  <p>Tapınak kum ve molozla yarı yarıya dolmuştu. Epey yukarıdaki kırık çatıdan aşağı inmek için kullandıkları eğime ışık sızıyordu. Brutha çöldeki rüzgarın aşındırdığı kayaların kaçının eskiden bina olduğunu merak etti. Burası eskiden devasa olmalıydı, belki de kudretli bir kuleydi. Sonra çöl gelmişti.</p>

  <p>Burada fısıltılar yoktu. İnsanlar neden mezarlıklardan uzak duruyorsa, küçük tanrılar da aynı sebepten terk edilmiş tapınaklardan uzak duruyordu. Tek ses, arada bir damlayan suyun sesiydi.</p>

  <p>Sunağa benzeyen şeyin önündeki sığ birikintiye damlıyordu. Birikintiden çıkıp, yerdeki taşlarda açtığı oyuktan akıyor, dipsiz görünen yuvarlak bir çukurda kayboluyordu. Birkaç heykel vardı ve hepsi de devrilmişti; hatları kabaydı, her biri granite oyulmuş, bir çocuğun elinden çıkmış kil modeller gibiydi. Uzaktaki duvarlar eskiden bir tür rölyefle kaplıydı, ama birkaç yer dışında ufalanıp gitmişlerdi ve kalanlar da daha çok duyargalardan oluşan tuhaf tasarımlar betimliyordu.</p>

  <p>"Burada yaşayanlar kimdi?" dedi Brutha.</p>

  <p>"Bilmiyorum."</p>

  <p>"Hangi tanrıya tapınıyorlardı?"</p>

  <p>"Bilmiyorum."</p>

  <p>"Heykeller granitten yapılmış, ama bu yörede granit yok."</p>

  <p>"Demek ki çok imanlılarmış. Ta buraya kadar granit taşımışlar."</p>

  <p>"Sunak da oyuklarla kaplı."</p>

  <p>"Ah. <i>Son derece</i> imanlı. Oyuklar kanın akması için olmalı."</p>

  <p>"Gerçekten de insan kurban ettiklerini mi düşünüyorsun?"</p>

  <p>"Bilmiyorum! Buradan çıkmak istiyorum!"</p>

  <p>"Neden? Su var, serin..."</p>

  <p>"Çünkü... eskiden burada bir tanrı yaşıyormuş. Güçlü bir tanrı. Ona binlerce insan tapınıyormuş. Hissedebiliyorum. Biliyor musun? Duvarlardan yayılıyor. Büyük bir Tanrı. Toprakları kudretli, sözü görkemliymiş. Onun adına ordular toplanıyor, fethediyor, katlediyormuş. O tür şeyler. Ve şimdi hiç kimse —ne sen, ne ben, kimse— tanrının kim olduğunu, adını ya da neye benzediğini bilmiyor. Aslanlar kutsal mekânlarında su içiyor ve o küçük yapış yapış sekiz bacaklı yaratıklar, ayağının yanında bir tane var, neydi adı, antenleri olanlar; sunağın altında sürünüyor. Şimdi anlıyor musun?"</p>

  <p>"Hayır," dedi Brutha.</p>

  <p>"Ölümden korkmuyor musun? Sen insansın!"</p>

  <p>Brutha bunu düşündü. Birkaç metre uzakta, Vorbis sessizce gökyüzü parçasına bakıyordu.</p>

  <p>"Uyanmış. Yalnızca konuşmuyor."</p>

  <p>"Kimin umurunda? Sana onu sormadım."</p>

  <p>"Eh... bazen... mahzen mezar nöbetindeyken... öyle bir mekânda elinde olmadan korkuyorsun... demek istediğim, onca kafatası falan... ve Kitap diyor ki..."</p>

  <p>"İşte bu," dedi Om sesinde acı bir zafer tınısıyla. <i>"Bilmiyorsun.</i> Herkesin delirmesini önleyen bu işte... ölümün belirsizliği, sonunda her şeyin yola girebileceği hissi. Ama tanrılar için farklı. Biz <i>biliyoruz.</i> Odaya giren serçe hikâyesini biliyor musun?"</p>

  <p>"Hayır."</p>

  <p>"Herkes bilir."</p>

  <p>"Ben bilmiyorum."</p>

  <p>"Hayatın bir odadan geçen serçe gibi olması? Dışarıda karanlıktan başka hiçbir şeyin olmaması? Serçenin odadan geçip gitmesi ve yalnızca bir anlık sıcaklık ve ışık hissetmesi?"</p>

  <p>"Pencereler açık mı?" dedi Brutha.</p>

  <p>"O serçe gibi <i>olmayı</i> ve karanlığı bilmeyi hayal edemiyor musun? Daha sonra, o bir anlık ışık anı dışında hatırlayacak hiçbir şey, ama hiçbir şey olmayacağını bilmeyi?"</p>

  <p>"Hayır."</p>

  <p>"Hayır. Elbette hayal edemezsin. Ama tanrı olmak böyle bir şey işte. Ve burası... bir morg."</p>

  <p>Brutha eski, gölgeli tapınakta çevresine bakındı.</p>

  <p>"Eh... sen insan olmanın nasıl bir şey olduğunu biliyor musun?"</p>

  <p>Om'un kafası bir anlığına kabuğuna çekildi. Omuz silkmeye ancak bu kadar yaklaşabiliyordu.</p>

  <p>"Bir tanrıyla karşılaştırılırsa mı? Kolay. Doğarsın. Birkaç kurala uyarsın. Sana denileni yaparsın. Ölürsün. Unutursun."</p>

  <p>Brutha ona bakakaldı.</p>

  <p>"Bir şey mi var?"</p>

  <p>Brutha başını iki yana salladı. Sonra ayağa kalktı ve Vorbis'in yanına gitti.</p>

  <p>Diyakoz, Brutha'nın avuçlarından su içmişti. Ama adamda bir şeyler devredışı kalmış gibiydi. Yürüyordu, su içiyordu, nefes alıyordu. Ya da başka bir şey yapıyordu bütün bunları. Bedeni yapıyordu. Kara gözlerini açtı, ama Brutha'nın görebildiği kadarıyla hiçbir şeye bakmıyor gibiydi. O gözlerden bakan biri yoktu sanki. Brutha yürüyüp gitse, Vorbis'in yavaşça devriline kadar çatlak taşların üzerinde oturmaya devam edeceğinden emindi. Vorbis'in vücudu oradaydı, ama zihninin bulunduğu yer muhtemelen normal atlaslarda bulunamazdı.</p>

  <p>Şimdi, burada ve aniden, Brutha o kadar yalnız hissetmişti ki, Vorbis bile iyi bir yoldaştı.</p>

  <p>"Neden onun için zahmete giriyorsun? O binlerce insanı öldürttü!"</p>

  <p>"Evet, ama belki de senin istediğini düşünüyordu."</p>

  <p>"Ben bunu istediğimi hiç söylemedim."</p>

  <p>"Senin umurunda değildi," dedi Brutha.</p>

  <p>"Ama ben..."</p>

  <p>"Kes sesini!"</p>

  <p>Om'un ağzı hayretten açık kaldı.</p>

  <p>"İnsanlara yardım edebilirdin," dedi Brutha. "Ama senin tek yaptığın ayağını vura vura dolaşmak, kükremek ve insanları korkutmaya çalışmaktı. Tıpkı... tıpkı sopayla eşeğini döven bir adam gibi. Ama Vorbis gibi insanlar sopayı o kadar iyi yaptılar ki, sonunda eşeğin tek inandığı o oldu."</p>

  <p>"Bu bir mesel olarak işe yarayabilir," dedi Om.</p>

  <p>"Ben gerçek hayattan bahsediyorum!"</p>

  <p>"İnsanların inancı yanlış kullanması benim hatam d..."</p>

  <p>"Öyle! Öyle olmak zorunda! Sırf sen onların sana inanmasını istiyorsun diye insanların zihinleriyle oynarsan, onların yaptıkları senin hatan olur!"</p>

  <p>Brutha dik dik kaplumbağaya baktı, sonra ayaklarını vura vura tapınağın bir ucunu dolduran moloz yığına yürüdü ve bir şeyler aramaya başladı.</p>

  <p>"Ne arıyorsun?"</p>

  <p>"Su taşımamız gerek," dedi Brutha.</p>

  <p>"Hiçbir şey bulamazsın," dedi Om. "İnsanlar gitti. Toprak bitti ve bu yüzden insanlar gitti. Her şeyi de yanlarında götürdüler. Neden aramaya zahmet ediyorsun?"</p>

  <p>Brutha onu duymazdan geldi. Kayaların ve kumun altında bir şey vardı.</p>

  <p>"Vorbis için neden endişeleniyorsun?" diye sızlandı Om. "Yüz sene içinde ölmüş olacak zaten. Hepimiz ölmüş olacağız."</p>

  <p>Brutha kıvrık bir çömlek parçasını çekti. Bunun tam ortasından kırılmış geniş bir çanağın üçte ikisi olduğu ortaya çıktı. Neredeyse Brutha'nın bir kulacı kadar genişti, ama kırıldığı için kimse yağmalamamıştı.</p>

  <p>Hiçbir işe yaramazdı. Ama eskiden bir işe yarıyordu. Kenarında kabartma şekiller vardı. Kafasının içinde Om'un tekdüze sesini dinlemekte olan Brutha, dikkatini dağıtacak bir şey bulma ihtiyacıyla onlara baktı.</p>

  <p>Şekiller üç aşağı beş yukarı insana benziyordu. Ve dinle meşguldüler. Bıçaklardan anlayabiliyordunuz (bir tanrı için yaptığınızda bu cinayet sayılmıyordu). Çanağın ortasında, önemli olduğu açık olan, daha büyük bir şekil vardı, bu işi onun uğruna yapıyorlardı...</p>

  <p>"Ne?" dedi.</p>

  <p><i>"Dedim ki,</i> yüz sene içinde hepimiz ölmüş olacağız."</p>

  <p>Brutha çanağın çevresindeki şekillere baktı. Tanrılarının kim olduğunu kimse bilmiyordu ve onlar gitmişlerdi. Kutsal yerlerde aslanlar uyuyordu ve...</p>

  <p>... <i>Chilopoda aridius,</i> sıradan çöl kırkayağı, diye ilan etti hafızasında ikamet eden kütüphane...</p>

  <p>... sunağın altında koşturuyordu.</p>

  <p>"Evet," dedi Brutha. "Öyle olacak." Çanağı başının üzerine kaldırdı ve döndü.</p>

  <p>Om kabuğuna çekildi.</p>

  <p>"Ama burada..." Brutha dişlerini sıkarak ağırlığın altında sendeledi. "Ve şimdi..."</p>

  <p>Çanağı fırlattı, Çanak sunağa çarptı. Eski çömlek parçaları havaya saçıldı ve tekrar yere düştü. Yüksek bir gürültü koptu.</p>

  <p>"... yaşıyoruz!"</p>

  <p>Kabuğuna tamamen çekilmiş olan Om'u aldı.</p>

  <p>"Ve eve gideceğiz. Hepimiz," dedi. "Bunu biliyorum."</p>

  <p>"Öyle mi yazılmış?" dedi Om boğuk bir sesle.</p>

  <p>"Öyle <i>söylendi.</i> Ve eğer itiraz edersen... kaplumbağa kabuğu su taşımak için çok kullanışlıdır, herhalde."</p>

  <p>"Yapamazsın."</p>

  <p>"Kimbilir? Belki yaparım. Yüz sene içinde hepimiz ölmüş olacağız, dedin."</p>

  <p>"Evet! Evet!" dedi Om çaresizlik içinde. "Ama burada ve şu anda..."</p>

  <p>"Doğru."</p>
</body>
</html>
