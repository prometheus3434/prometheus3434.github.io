<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p>"İçerisi nasıl?" dedi Brutha.</p>

  <p>"Kabuğu içindeki bezelye gibi sarsılacağım," diye homurdandı kaplumbağa.</p>

  <p>"İçeriye biraz daha saman koyabilirim. Bak, bunları da aldım."</p>

  <p>Om'un kafasına bir yığın yeşillik düştü.</p>

  <p>"Mutfaktan," dedi Brutha. "Sebze kabukları ve lahana. Onları çaldım, ama sonra, senin için yapıyorsam çalmak sayılmayacağını düşündüm."</p>

  <p>Yarı çürümüş yaprakların iğrenç kokusu Brutha'nın bu suçu yeşillikler çöpe gitmekteyken işlediğini düşündürüyordu, ama Om öyle söylemedi. Şimdi sırası değildi.</p>

  <p>"Peki," diye mırıldandı.</p>

  <p>Başkaları da olmalı, dedi kendi kendine. Elbette. Kırlarda. Burası fazla gelişmiş. Ama... Tapınak'ın önünde onca hacı vardı. Onlar yalnızca köylü değil, en inançlı köylülerdi. Bir sürü köy bir araya gelerek, pek çok kişinin dileklerini taşıyacak bir kişi seçiyordu. Ama onlarda coşku yoktu. Korku dehşet, özlem ve umut vardı. Onca duygunun kendine has tatları vardı. Ama çoşku yoktu.</p>

  <p>Kartal onu Brutha'nın yakınına düşürmüştü. O... uyanmıştı. Kaplumbağa olarak geçirdiği onca zamanı zar zor hatırlayabiliyordu. Ve şimdi tanrı olmayı hatırlıyordu. Bunu unutmaya başlamadan önce, Brutha'dan ne kadar uzaklaşabilirdi? Bir buçuk kilometre? On beş kilometre? Tanrı olduğu bilgisinin solup gitmesi, küçülerek aciz bir sürüngene dönüşmek nasıl bir his olurdu acaba? Belki bir parçası her zaman hatırlardı, çaresizce...</p>

  <p>Ürperdi.</p>

  <p>Şu anda Om, Brutha'nın omzundan sarkan hasır bir kutunun içindeydi. En iyi durumda bile burası rahat olmazdı ve şu anda, Brutha şafak öncesi ayazında ayaklarını yere vurdukça, zaman zaman sarsılıyordu.</p>

  <p>Bir süre sonra birkaç Kale seyisi atlarla birlikte geldi. İçlerinden bazısı Brutha'ya tuhaf tuhaf baktı. Brutha herkese gülümsedi. En iyi yol bu gibiydi. Acıkmaya başladı, ama yerinden ayrılmaya cesaret edemezdi. Burada olması <i>söylenmişti.</i> Ama bir süre sonra köşeden gelen sesler üzerine, neler olduğunu görmek için yan yan birkaç metre ilerledi.</p>

  <p>Burada avlu U şeklindeydi ve Kale binalarının bir kanadını kuşatıyordu. Köşenin arkasında, bir başka grup yola çıkmaya hazırlanıyormuş gibi görünüyordu.</p>

  <p>Brutha develeri bilirdi. Ninesinin köyünde bir iki tane besliyorlardı. Ama burada yüzlercesi vardı, doğru düzgün yağlanmamış pompa gibi yakınıyorlardı ve ıslak halı gibi kokuyorlardı. Cellaba giymiş adamlar develerin aralarında dolaşıyor, zaman zaman sopalarla onlara vuruyorlardı, çünkü develerle başa çıkmanın kabul gören yöntemi buydu.</p>

  <p>Brutha en yakındaki hayvana yaklaştı. Bir adam devenin hörgücüne su mataraları bağlıyordu.</p>

  <p>"Günaydın birader," dedi Brutha.</p>

  <p>"Yaylan," dedi adam başını kaldırmadan.</p>

  <p>"Abbys Peygamber bize XXV. bölüm, 6. ayette şöyle söyler: 'Ağzını küfürlerle kirletene yazıklar olsun, <i>çünkü</i> sözleri <i>toz</i> gibi olacaktır,'" dedi Brutha.</p>

  <p>"Öyle mi demiş? Eh, o zaman o da yaylanabilir," dedi adam.</p>

  <p>Brutha duraksadı. Elbette, teknik olarak adam bin ayrı cehennemde boş bir yer ve Gizisyon'un bir iki aylık dikkatini hak etmişti, ama Brutha şimdi onun İlahi Lejyon'un bir üyesi olduğunu görebiliyordu; çöl cüppesinin altından adamın kılıcını görebiliyordu.</p>

  <p>Ve tıpkı engizisyoncular gibi, Lejyonerler'e de özel ayrıcalıklar tanırdınız. Tanrısızlarla sık sık yakın temasta bulunmak zihinlerini etkilerdi ve ruhlarını ölümcül tehlikelere atardı. Brutha yüce gönüllü olmaya karar verdi.</p>

  <p>"Peki, bu güzel sabahta bunca deveyle nereye gidiyorsunuz, birader?"</p>

  <p>Asker bir kayışı sıktı.</p>

  <p>"Muhtemelen cehenneme," dedi pis pis sırıtarak. "Senin peşinden."</p>

  <p>"Gerçekten mi? Ishkible Peygamber'in sözüne göre, bir adamın cehenneme gitmek için deveye ihtiyacı yoktur, aynı şekilde, ata ya da katıra da; bir adam kendi diline binerek cehenneme gidebilir," dedi Brutha sesine minicik bir kınama titremesi girmesine izin vererek.</p>

  <p>"Eski peygamberlerden biri kulağına yumruk yiyecek işgüzar piçler hakkında bir şey söylemiş mi?" dedi asker.</p>

  <p>"'Kendi kardeşine <i>el</i> kaldırana, ona Kafir'miş gibi davranana yazıklar olsun'," dedi Brutha. "Bu Ossory'den, İlkeler XI, 16. ayet."</p>

  <p>"'Bas git ve bizi gördüğünü unut, yoksa başın ciddi derde girecek dostum.' Çavuş Aktar, I. bölüm, 1. ayet," dedi asker.</p>

  <p>Brutha'nın alnı kırıştı. Bunu hatırlamıyordu "Yürü git," dedi Tanrı'nın sesi kafasının içinde. "Başının derde girmesi iyi olmaz."</p>

  <p>"Umarım güzel bir yolculuk geçirirsin," dedi Brutha nazikçe. "Gideceğin yer her neresiyse."</p>

  <p>Gerileyip kapıya yöneldi ve, "Bu işlerden anlıyorsam, ıslah cehennemlerinde zaman geçirecek bir adam bu," dedi.</p>

  <p>Tanrı hiçbir şey söylemedi.</p>

  <p>Ephebe'ye gidecek grup toplanmaya başlamıştı. Brutha dikkat kesildi ve kimsenin yoluna çıkmamaya çalıştı. Bir düzine atlı asker gördü, ama deve sürücülerinin aksine bunlar, Lejyonerler'in özel durumlarda giydiği, güzelce parlatılmış balık pulu zırhlar ve siyah-sarı pelerinlerden giymişlerdi. Brutha çok etkileyici göründüklerini düşünüyordu.</p>

  <p>Bir süre sonra seyis işçilerinden biri ona yaklaştı,</p>

  <p>"Senin burada ne işin var çömez?" diye sordu. "Ephebe'ye gidiyorum," dedi Brutha.</p>

  <p>Adam ona dik dik baktı, sonra sırıttı.</p>

  <p>"Sen mi? Rahip bile olmamışsın! Ephebe'ye mi gidiyorsun?"</p>

  <p>"Evet."</p>

  <p>"Bunu düşünmene sebep olan ne?"</p>

  <p>"Çünkü ben söyledim," dedi Vorbis'in sesi adamın arkasından. "Ve o da, dileklerime itaat ederek, buraya geldi." Brutha adamın yüzünü net bir şekilde görebiliyordu. İfadesindeki değişim, yağın bir göletin yüzeyinde kayması gibiydi. Sonra seyis, ayakları bir döner tablaya çivilenmiş gibi döndü.</p>

  <p>"Efendi Vorbis efendim," dedi yağcı bir sesle.</p>

  <p>"Şimdi de bir ata ihtiyacı olacak," dedi Vorbis.</p>

  <p>Seyisin yüzü dehşetten sararmıştı.</p>

  <p>"Büyük zevkle. Ahırdaki en iyi..."</p>

  <p>"Arkadaşım Brutha, Om'un huzurunda alçakgönüllü bir adamdır," dedi Vorbis. "Eminim ki, katırdan daha fazlasını istemez. Öyle değil mi Brutha?"</p>

  <p>"Ben... ben katır sürmeyi bilmiyorum efendim," dedi Brutha.</p>

  <p>"Herkes katıra binebilir," dedi Vorbis. "Genellikle kısa mesafeler için. Artık hepimiz buradayız gibi, değil mi?"</p>

  <p>Birliğin çavuşuna bakarak tek kaşını kaldırdı ve adam bir selam çaktı.</p>

  <p>"General Fri'it'i bekliyoruz," dedi.</p>

  <p>"Ah. Çavuş Simony'ydi, değil mi?"</p>

  <p>Vorbis'in korkunç bir isim hafızası vardı. Herkesi tanırdı. Çavuş biraz soldu ve sonra bir selam daha çaktı.</p>

  <p>"Evet, efendim!"</p>

  <p>"General Fri'it olmadan yola çıkacağız," dedi Vorbis.</p>

  <p>Çavuşun dudaklarında 'ama' sözcüğünün A'sı şekillendi ve orada soldu.</p>

  <p>"General Fri'it'in başka işleri var," dedi Vorbis. "Son derece acil bir iş. Ancak kendisinin görebileceği bir iş."</p>

  <blockquote class="">
    &nbsp;
  </blockquote>

  <p>Fri'it gözlerini griliğe açtı.</p>

  <p>Çevresindeki odayı görebiliyordu, ama yalnızca belli belirsiz bir biçimde.</p>

  <p>Kılıç...</p>

  <p>Kılıcı düşürmüştü, ama belki bulabilirdi. Öne adım attı, ayak bileklerinde belirsiz bir direnç hissetti ve bakışlarını indirdi.</p>

  <p>Kılıç oradaydı. Ama parmakları içinden geçip gitti. Sarhoş olmak gibiydi, ama sarhoş olmadığını biliyordu. Ayık bile değildi. O... aniden zihni berraklaştı.</p>

  <p>Döndü ve kısa bir an için ilerlemesini engellemiş olan şeye baktı.</p>

  <p>"Ah," dedi.</p>

  <p class="f8">GÜNAYDIN.</p>

  <p>"Ah."</p>

  <p class="f8">BAŞTA BİRAZ ŞAŞKINLIK OLUR. BEKLENEN BİR ŞEYDİR.</p>

  <p>Fri'it dehşet içinde, uzun boylu siyah şeklin gri duvardan geçtiğini gördü.</p>

  <p>"Dur!"</p>

  <p>Siyah bir başlıkla çevrilmiş bir kafatası duvardan çıktı.</p>

  <p class="f8">EVET?</p>

  <p>"Sen Ölüm'sün, değil mi?"</p>

  <p class="f8">EVET.</p>

  <p>Fri'it vakarından geriye kalanları toparladı.</p>

  <p>"Seni tanıyorum," dedi. "Seninle defalarca yüzleştim."</p>

  <p>Ölüm ona uzun uzun baktı.</p>

  <p class="f8">HAYIR YÜZLEŞMEDİN.</p>

  <p>"Seni temin ederim..."</p>

  <p class="f8">İNSANLARLA YÜZLEŞTİN. BENİMLE YÜZLEŞMİŞ OLSAN, SENİ TEMİN EDERİM... BİLİRDİN.</p>

  <p>"Ama şimdi bana ne olacak?"</p>

  <p>Ölüm omuzlarını silkti.</p>

  <p><span class="f8">SEN BİLMİYOR MUSUN?</span> dedi ve kayboldu.</p>

  <p>"Dur!"</p>

  <p>Fri'it duvara koştu ve bir engel oluşturmadığını fark ederek şaşırdı. Şimdi boş koridordaydı. Ölüm orada değildi.</p>

  <p>Sonra bunun hatırladığı gölgeli, kum zeminli koridor olmadığını fark etti.</p>

  <p>O koridorun ucunda, bir mıknatısın demir tozlarını çekmesi gibi onu çeken bir parıltı yoktu.</p>

  <p>Kaçınılmaz olanı erteleyemezdiniz. Çünkü eninde sonunda, kaçınılmaz olanın beklediği yere gelirdiniz.</p>

  <p>Ve orası burasıydı.</p>

  <p>Fri'it parıltıdan geçerek bir çöle çıktı. Gökyüzü karanlıktı ve kocaman yıldızlarla delik deşikti, ama uzaklara uzanan siyah kum yine de aydınlıktı.</p>

  <p>Bir çöl. Ölümden sonra, bir çöl. Çöl. Henüz cehennemler yok. Belki de umut vardı.</p>

  <p>Çocukluğundan bir şarkı hatırladı. Olağandışı bir şekilde, çarpılmak hakkında değildi. Kimse ayaklar altında ezilmiyordu. Gazaba kapılmış Om hakkında değildi. Basit, küçük, ev yapımı bir şarkıydı ve tekrarlayan ümitsizliği içinde dehşet vericiydi.</p>

  <p><i>Issız bir çölde yürümelisin...</i></p>

  <p>"Burası neresi?" dedi boğuk bir sesle.</p>

  <p><span class="f8">BURASI BİR YER DEĞİL,</span> dedi Ölüm.</p>

  <p><i>Yapayalnız yürümelisin...</i></p>

  <p>"Çölün sonunda ne var?"</p>

  <p class="f8">YARGI.</p>

  <p><i>Çölü senin adına yürüyecek kimsen yok...</i></p>

  <p>Fri'it sonsuz, biçimsiz enginliğe baktı.</p>

  <p>"Onu kendi başıma mı geçmem lazım?" diye fısıldadı. "Ama şarkı bunun korkunç çöl olduğunu..."</p>

  <p class="f8">ÖYLE Mİ? ŞİMDİ, EĞER BANA İZİN VERİRSEN...</p>

  <p>Ölüm kayboldu.</p>

  <p>Fri'it, sırf alışkanlık eseri, derin bir nefes aldı. Belki burada iki taş bulabilirdi. Tutmak için küçük bir taş ve Vorbis'i beklerken arkasına saklanmak için büyük bir kaya...</p>

  <p>Bu düşünce de alışkanlık eseriydi. İntikam mı? <i>Burada mı?</i></p>

  <p>Gülümsedi.</p>

  <p>Mantıklı ol be adam. Sen bir askerdin. Burası bir çöl. Zamanında bunlardan birkaç tane aştın.</p>

  <p>Ve onları öğrenerek hayatta kaldın. En kötü çöllerde nasıl yaşanacağını bilen bir sürü kabile var. Kum tepelerinin gölgede kalan yanlarından su yalayarak falan... Onlar çölü <i>evleri</i> sayıyor. Onları sebze bahçesine koysan, senin delirdiğini düşünürler.</p>

  <p>Kendini bu anıya kaptırdı: Çöl, onun ne olduğunu düşünüyorsan odur. Ve şimdi, net bir şekilde düşünebilirsin...</p>

  <p>Burada yalanlar yoktu. Tüm hayaller uçup gitmişti. Bütün çöllerde aynı şey olurdu. Yalnızca sen ve inandığın şey kalırdı.</p>

  <p>Ben her zaman neye inandım?</p>

  <p>Genelde, bir adam doğru düzgün yaşarsa, rahiplerin söylediklerine göre değil, dürüst ve düzgün olduğuna inandığı bir biçimde yaşarsa, en sonunda her şey üç aşağı beş yukarı yoluna girerdi.</p>

  <p>Bunu bir flamaya yazamazdınız. Ama çöl şimdiden daha iyi görünmeye başlamıştı.</p>

  <p>Fri'it yola koyuldu.</p>

  <blockquote class="">
    &nbsp;
  </blockquote>

  <p>Katır küçüktü ve Brutha'nın uzun bacakları vardı; denese, ayaklarını yere basabilir ve katırın altından geçip gitmesine izin verebilirdi.</p>

  <p>Alışıldık bir alay düzeni yoktu. Çavuş Simony ve askerleri ileride, yolun iki yanında at sürüyordu.</p>

  <p>Arkalarından hizmetkarlar, memurlar ve alt düzeyden rahipler geliyordu. Vorbis en arkada, bir songizisyoncunun olması gereken yerde at sürüyor, sürüsünü izleyen çoban gibi alayı izliyordu.</p>

  <p>Brutha da onun yanındaydı. Kaçınmayı tercih edeceği bir şerefti bu. Brutha soğuk bir günde terleyebilen insanlardandı ve toz, tıpkı pürüzlü bir deri gibi, üzerine yapışıyordu. Ama Vorbis onun arkadaşlığından bir tür keyif alıyor gibiydi. Zaman zaman ona sorular soruyordu.</p>

  <p>"Kaç kilometre gittik Brutha?"</p>

  <p>"Altı kilometre ve yedi <i>estado</i>, efendim."</p>

  <p>"Nereden biliyorsun?"</p>

  <p>Brutha'nın yanıt veremeyeceği bir soruydu bu. Gökyüzünün mavi olduğunu nereden biliyordu? Yalnızca kafasının içindeki bir şeydi. Nasıl düşündüğünüz hakkında düşünemezdiniz. Tıpkı bir kutuyu içindeki levyeyle açmak gibiydi.</p>

  <p>"Peki yolculuğumuz ne kadardır sürüyor?"</p>

  <p>"Yetmiş dokuz dakikadan biraz fazla."</p>

  <p>Vorbis gülüyordu. Brutha sebebini merak ediyordu. Asıl bilmece neden hatırladığı değil, neden başka herkesin unutuyor göründüğü idi.</p>

  <p>"Atalarında da bu olağanüstü yetenek var mıydı?"</p>

  <p>Bir duraksama oldu.</p>

  <p>"Onlar da aynısını yapabiliyor muydu?" dedi Vorbis sabırla.</p>

  <p>"Bilmiyorum. Yalnızca ninem vardı. Onun... hafızası iyiydi. Bazı konularda." Günahlar konusunda elbette. "Gözleri ve kulakları da çok keskindi." Hatırladığı kadarıyla, ninesinin iki duvarın arkasından görebiliyor ve duyabiliyor olduğu şeyler olağanüstüydü.</p>

  <p>Brutha eyerde özenle döndü. Yolda, bir buçuk kilometre kadar arkalarında bir toz bulutu vardı.</p>

  <p>"Askerlerin geri kalanı da geliyor," dedi.</p>

  <p>Bu Vorbis'i şok etmiş göründü. Belki de senelerdir ilk defa biri masum bir biçimde ona hitaben bir yorum yapmıştı.</p>

  <p>"Askerlerin kalanı mı?" dedi.</p>

  <p>"Çavuş Aktar ve adamları, bir sürü matara yüklenmiş doksan sekiz deve sürüyorlar," dedi Brutha. "Onları yola çıkmadan önce gördüm."</p>

  <p>"Onları görmedin," dedi Vorbis. "Onlar bizimle gelmiyor. Onları unutacaksın."</p>

  <p>"Peki, efendim." Yine büyü yapma talebi.</p>

  <p>Birkaç dakika sonra uzaktaki bulut yoldan saptı ve çöle giden uzun yamacı tırmanmaya başladı. Brutha gizlice onları izledi ve bakışlarını kum dağlarına kaldırdı.</p>

  <p>Orada halkalar çizen bir benek vardı.</p>

  <p>Elini ağzına götürdü.</p>

  <p>Vorbis onun sertçe nefes çektiğini duydu.</p>

  <p>"Seni rahatsız eden nedir Brutha?" dedi.</p>

  <p>"Tanrı'yı hatırladım," dedi Brutha düşünmeden.</p>

  <p>"Tanrı'yı her zaman hatırlamalıyız," dedi Vorbis, "ve O'nun bu yolculukta bizimle olduğuna güvenmeliyiz."</p>

  <p>"O bizimle," dedi Brutha ve sesindeki mutlak inanç Vorbis'i gülümsetti.</p>

  <p>Brutha kafasının içinde dırdır eden sesi duymak için kulak kabarttı, ama hiçbir şey yoktu. Korku dolu bir an boyunca, kaplumbağanın kutudan düşüp düşmediğini merak etti, ama kayışta güven verici bir ağırlık vardı.</p>

  <p>"Ephebe'de, kafirlerin arasında da onun bizimle olacağı inancını yanımızda taşımalıyız," dedi Vorbis.</p>

  <p>Bulut, kum tepelerinin zirvesine vardı ve çölün sessiz kıraçlarında gözden kayboldu.</p>

  <p>Brutha onu aklından çıkarmaya çalıştı, ama tıpkı bir kovayı su altında boşaltmak gibiydi. Engin çölde kimse hayatta kalamazdı. Bunun sebebi, yalnızca kum tepeleri ve sıcak değildi. Çılgın kabilelerin bile gitmediği o kavurucu ortamda dehşet vardı. Susuz bir okyanus, ağızları olmayan sesler...</p>

  <p>Ama bu, yakın gelecek hiç dehşet barındırmıyor anlamına gelmiyordu...</p>

  <p>Daha önce deniz görmüştü, ama Omnialılar denize pek sıcak bakmazdı. Bunun sebebi, çölü geçmenin çok daha zor olması olabilirdi. Gerçi çöller insanları içeride tutardı. Ama bazen çöldeki engeller <i>gerçekten</i> sorun olabiliyordu ve o zaman denize tahammül etmek zorunda kalıyordunuz.</p>

  <p>Il-drim, taş bir iskelenin çevresinde birkaç barakadan ibaretti ve bu barakalardan birinin yanında, üzerinde kutsal sancağın dalgalandığı bir kadırga vardı. Kilise yolculuk ettiğinde, yolcular gerçekten çok kıdemli insanlar oluyordu, bu yüzden Kilise yolculuk ettiğinde, genelde şık bir biçimde yolculuk ediyordu.</p>

  <p>Grup bir tepede durdu ve gemiye baktı.</p>

  <p>"Yumuşak ve yoz," dedi Vorbis. "İşte bu hale geldik Brutha."</p>

  <p>"Evet, Lord Vorbis."</p>

  <p>"Ve tehlikeli etkilere açığız. Deniz, Brutha. Günahkar kıyılara vuruyor ve tehlikeli fikirler doğuruyor. İnsanlar yolculuk etmemeli Brutha. Merkezde gerçek vardır. Yolculuk ederken, hata içeri sızar."</p>

  <p>"Evet, Lord Brutha."</p>

  <p>Vorbis içini çekti.</p>

  <p>"Ossory'nin zamanında hayvan derilerinden yapılmış teknelerle yelken açardık ve Tanrı'nın rüzgarları bizi nereye götürürse oraya giderdik. Kutsal bir adam bu şekilde yolculuk etmeli."</p>

  <p>Brutha'nın içindeki minik bir meydan okuma kıvılcımı, ayaklarıyla dalgalar arasında iki kat güverte varken yolculuk yapmak uğruna, şahsen, birazcık yozlaşmayı göze alabileceğini bildirdi.</p>

  <p>"Ossory'nin bir defasında bir değirmentaşının üzerinde Erebos adasına yolculuk ettiğini duymuştum," dedi sohbet amacıyla.</p>

  <p>"İmanı güçlü olanlar için hiçbir şey imkânsız değildir," dedi Vorbis.</p>

  <p>"Jöle kullanarak kibrit çakmayı dene, bayım."</p>

  <p>Brutha gerildi. Vorbis'in bu sesi duymaması imkânsızdı.</p>

  <p>Kaplumbağanın Sesi o diyarda işitilmişti.</p>

  <p>"Bu herif kim?"</p>

  <p>"İleri," dedi Vorbis. "Dostumuz Brutha'nın gemiye binmek için can attığını görebiliyorum."</p>

  <p>At tırıs kalktı.</p>

  <p>"Neredeyiz? O kim? Burası cehennem kadar sıcak ve, inan bana, neden bahsettiğimi biliyorum."</p>

  <p>"Şimdi konuşamam!" diye tısladı Brutha.</p>

  <p>"Bu lahana bataklık gibi kokuyor! Marul olsun! Kavun dilimleri olsun!"</p>

  <p>Atlar iskeleye yaklaştı ve iskele tahtasından teker teker yürütülüp gemiye götürüldüler. Bu sırada kutu titremeye başlamıştı. Brutha ikide bir suçlu suçlu çevresine bakınıyordu, ama kimse dikkat etmiyordu. Cüssesine rağmen, Brutha'yı fark etmemek kolaydı. Brutha gibi birini fark etmektense, herkes zamanını daha iyi başka şeyler yaparak geçirirdi. Vorbis bile onu unutmuş, kaptanla konuşuyordu.</p>

  <p>Brutha geminin sivri ucuna yakın bir yer buldu. Yelkenlerin çıkıntı yapan yerlerinden biri mahremiyet sağlıyordu. Sonra, biraz korkarak kutuyu açtı.</p>

  <p>Kaplumbağa kabuğunun derinliklerinden konuştu.</p>

  <p>"Çevrede kartal var mı?"</p>

  <p>Brutha gökyüzünü taradı.</p>

  <p>"Hayır."</p>

  <p>Kaplumbağa boynunu uzattı.</p>

  <p>"Sen..." diye başladı.</p>

  <p>"Konuşamadım!" dedi Brutha. "Hep yanımda birileri vardı! Sen... zihnimi okuyamıyor musun? Düşüncelerimi okuyamıyor musun?"</p>

  <p>"Ölümlü düşünceler öyle değildir," diye terslendi Om. "Bunun, sözcüklerin gökyüzüne kendiliğinden yazılması gibi olduğunu mu düşünüyorsun? Hah! Bir demet yabani ottan anlam çıkarmaya benzer bu. <i>Niyetler,</i> evet. <i>Duygular,</i> evet. Ama düşünceler, hayır. Bazen, ne düşündüğünü <i>sen</i> bile bilmiyorsun, ben nereden bileceğim?"</p>

  <p>"Çünkü sen Tanrı'sın," dedi Brutha. "Abbys, LVI. bölüm, 17. ayet: Tüm ölümlü zihinleri bilir ve hiç sır yoktur.'"</p>

  <p>"Dişleri bozuk olan mıydı o?"</p>

  <p>Brutha başıyla onayladı.</p>

  <p>"Dinle," dedi kaplumbağa, "Ben neysem oyum. Başkaları aksini düşünüyorsa benim elimden bir şey gelmez."</p>

  <p>"Ama düşüncelerimi biliyordun... bahçede..." diye mırıldandı Brutha.</p>

  <p>Kaplumbağa duraksadı. "O farklıydı," dedi. "Onlar... düşünce değildi. O vicdan azabıydı."</p>

  <p>"Ben, Büyük Tanrı Om'a ve O'nun Adaleti'ne inanıyorum," dedi Brutha. "Ve sen ne dersen de, ne olursan ol, inanmaya devam edeceğim."</p>

  <p>"Bunu duyduğuma sevindim," dedi kaplumbağa hararetle. "Bu düşünceni koru. Şu anda neredeyiz?"</p>

  <p>"Bir gemide," dedi Brutha. "Denizde. Sallanıyoruz."</p>

  <p>"Ephebe'ye gemiyle mi gidiyoruz? Çölün nesi vardı?"</p>

  <p>"Kimse çölü geçemez. Kimse çölün yüreğinde <i>yaşayamaz.</i> "</p>

  <p><i>"Ben</i> yaşadım."</p>

  <p>"Gemiyle yalnızca birkaç gün." Gemi iskeleden henüz ayrılmış olmasına rağmen Brutha'nın midesi kalktı. "Ve diyorlar ki Tanrı..."</p>

  <p>"... ben..."</p>

  <p>"... bize güzel bir rüzgar yolluyormuş."</p>

  <p>"Öyle mi yapıyormuşum? Ah. Evet. Güzel rüzgarlar konusunda bana güvenebilirsin. Birazdan ortalık karışacak, sen hiç endişelenme."</p>

  <blockquote class="">
    &nbsp;
  </blockquote>

  <p>"Yatışacak demek istedim! <i>Yatışacak</i> demek istedim!"</p>

  <blockquote class="">
    &nbsp;
  </blockquote>

  <p>Brutha seren direğine sarılmıştı.</p>

  <p>Bir süre sonra bir denizci geldi, bir halat kangalının üzerine oturdu ve ilgiyle ona baktı.</p>

  <p>"Direği bırakabilirsin Peder," dedi. "O kendi kendine durabiliyor."</p>

  <p>"Deniz... dalgalar..." diye mırıldandı Brutha dikkatle, kusacak hiçbir şeyi kalmamış olmasına rağmen.</p>

  <p>Denizci düşünceli düşünceli tükürdü.</p>

  <p>"Evet," dedi. "Gökyüzüne uymak için o şekilde olmaları gerekiyor, anlarsın ya."</p>

  <p>"Ama gemi gıcırdıyor!"</p>

  <p>"Evet. Yapar öyle."</p>

  <p>"Bunun bir fırtına olmadığını mı söylüyorsun?"</p>

  <p>Denizci içini çekti ve yürüyüp gitti.</p>

  <p>Bir süre sonra Brutha direği bırakmayı göze aldı. Hayatı boyunca hiç bu kadar hasta hissetmemişti.</p>

  <p>Yalnızca deniz tutması değildi. Nerede olduğunu bilmiyordu. Ve Brutha nerede olduğunu her zaman bilmişti. Nerede olduğu ve Om'un varlığı, hayatındaki iki kesin bilgiydi.</p>

  <p>Kaplumbağalarla paylaştığı bir özellikti bu. Yürümekte olan bir kaplumbağayı izleyin. Düzenli olarak durduğunu ve o ana kadarki yolculuğunu hafızaya aldığını göreceksiniz. Çoklu evrenin her yerinde, elektrikli düşünen makinelerce kontrol edilen küçük yolculuk aletlerine 'kaplumbağa' denmesi tesadüf değildir.</p>

  <p>Brutha nerede olduğunu, daha önce nerede olduğuna bakarak —farkında olmadan adımlarını sayarak ve gözüne çarpan işaretleri aklına yazarak— hatırlıyordu. Kafasının içinde bir yerde, ayaklarını kontrol eden her neyse ona doğrudan bağlarsanız, Brutha'nın hayatının tüm küçük patikalarından sallana sallana geçip, doğduğu yere dönmesini sağlayacak bir hafıza yumağı vardı.</p>

  <p>Yerle teması koptuğunda, denizin değişken yüzeyinde, iplik başıboş savruluyordu.</p>

  <p>Brutha hareketli güvertede sendeleye sendeleye küpeşteye giderken, Om kutusunun içinde sallanıp sarsılıyordu.</p>

  <p>Çömez dışında herkes için, gemi güzel bir günde dalgaları yara yara seyrediyordu. Dümen suyunda deniz kuşları uçuşuyordu. Bir tarafta —sancak, iskele ya da o yönlerden birinde— bir uçanbalık sürüsü birkaç yunustan kaçmak için denizden fırlıyorlardı. Brutha, hiç sayı saymaları gerekmeyen bir dünyada, geminin altında zikzaklar çizen gri şekillere baktı...</p>

  <p>"Ah, Brutha," dedi Vorbis. "Bakıyorum balıkları besliyorsun."</p>

  <p>"Hayır, efendim," dedi Brutha. "Kusuyorum, efendim."</p>

  <p>Döndü.</p>

  <p>Çavuş Simony orada dikiliyordu. Gerçek bir profesyonel askerin duygusuz yüz ifadesine sahip kaslı bir genç adamdı. Brutha'nın, bir numaralı denizci ya da unvanı her neyse o olarak belli belirsiz tanıdığı birinin yanında duruyordu. Songizisyoncu da oradaydı ve gülümsüyordu.</p>

  <p><i>"O! O!</i> diye haykırdı kaplumbağanın sesi.</p>

  <p>"Genç dostumuz iyi bir denizci değil," dedi Vorbis.</p>

  <p><i>"O! O! Nerede olsa tanırım!'</i></p>

  <p>"Efendim, hiç denizci olmamayı diliyorum," dedi Brutha. Om içinde hoplayıp zıplarken kutunun sallandığını hissetti.</p>

  <p>" <i>Öldür onu! Keskin bir şey bul! Onu denize it!'</i></p>

  <p>"Bizimle birlikte pruvaya gel Brutha," dedi Vorbis. "Kaptanın söylediğine göre, görülecek pek çok ilginç şey varmış."</p>

  <p>Kaptan bir kayayla sert bir yer arasında kalmış gibi donuk donuk sırıttı. Vorbis her zaman bu ikisini sağlayabilirdi.</p>

  <p>Brutha diğer üçünün peşine takıldı ve fısıldamayı göze aldı.</p>

  <p>"Ne oldu?"</p>

  <p>"O! Kel olan! Onu denize it!"</p>

  <p>Vorbis hafifçe geri döndü ve Brutha'nın mahcup ifadesini görünce gülümsedi.</p>

  <p>"Ufkumuz genişleyecek, eminim," dedi. Kaptana dönüp dalgaların yüzeyinde süzülen iri bir kuşu gösterdi.</p>

  <p>"Anlamsız Albatros," dedi kaptan hemen. "Ta Merkez'den Kenar'a kadar..." sustu. Ama Vorbis dostcanlısı bir ifadeyle manzaraya bakıyordu.</p>

  <p>"Beni güneşte ters çevirdi! <i>Zihnine hak!"</i></p>

  <p>"Dünyanın bir kutbundan diğerine, her sene," dedi kaptan. Hafiften terliyordu.</p>

  <p>"Gerçekten mi?" dedi Vorbis. "Neden?"</p>

  <p>"Kimse bilmiyor."</p>

  <p>"Tanrı dışında, elbette," dedi Vorbis.</p>

  <p>Kaptanın yüzü hastalıklı bir sarıya dönüşmüştü.</p>

  <p>"Elbette. Kesinlikle," dedi.</p>

  <p>"Brutha?" diye bağırdı kaplumbağa. "Beni dinliyor musun?"</p>

  <p>"Ya oradaki?" dedi Vorbis.</p>

  <p>Denizci onun işaret ettiği yere baktı.</p>

  <p>"Ah. Uçanbalık," dedi. "Ama gerçekten uçmuyorlar," diye ekledi çabucak. "Yalnızca suda iyice hızlanıyorlar ve biraz kayıyorlar."</p>

  <p>"Tanrı'nın mucizelerinden biri," dedi Vorbis. "Sonsuz çeşitlilik, hı?"</p>

  <p>"Evet, kesinlikle," dedi kaptan. Şimdi yüzünden, tıpkı dost bir ordu gibi, rahatlama geçiyordu.</p>

  <p>"Ya aşağıdaki şeyler?" dedi songizisyoncu.</p>

  <p>"Onlar mı? Domuz burunlu yunuslar," dedi kaptan. "Bir tür balıktır."</p>

  <p>"Her zaman bu şekilde gemilerin etrafında mı yüzerler?"</p>

  <p>"Sık sık. Kesinlikle. Özellikle de Ephebe açıklarında."</p>

  <p>Vorbis küpeştenin üzerine eğildi ve hiçbir şey söylemedi. Simony kaskatı bir yüzle ufka bakıyordu. Sohbet durmuştu, bu yüzden kaptan aptalca bir şekilde laf açmaya çalışıyordu.</p>

  <p>"Gemileri günlerce takip ediyorlar," dedi.</p>

  <p>"Olağanüstü." Bir duraksama daha oldu: hiç düşünmeden bol keseden atılıp tutulacak yorumları yutmaya hazır katran karası sessizlik çukurları. Eski songizisyoncular bağırarak ve sayıp söverek insanlardan itiraflar koparmıştı. Vorbis bunu asla yapmamıştı. O yalnızca insanların önüne derin sessizlikler kazmıştı.</p>

  <p>"Onları seviyor gibiler," dedi kaptan. Endişe içinde Brutha'ya baktı, ama Brutha kafasının içindeki kaplumbağa sesini bastırmaya çalışıyordu. Ondan yardım gelmeyecekti.</p>

  <p>Bunun yerine, Vorbis imdadına yetişti.</p>

  <p>"Uzun yolculuklarda çok işe yarıyor olmalı bu," dedi.</p>

  <p>"Ah. Öyle mi?" dedi kaptan.</p>

  <p>"Erzak açısından," dedi Vorbis.</p>

  <p>"Efendim, ben tam olarak..."</p>

  <p>"Gezgin kiler sahibi olmak gibi bir şey olmalı," dedi Vorbis.</p>

  <p>Kaptan gülümsedi. "Ah, hayır efendim. Biz onları yemiyoruz."</p>

  <p>"Gerçekten mi? <i>Bana</i> çok besleyici geldiler."</p>

  <p>"Ah, ama eski deyimi bilirsiniz, efendim..."</p>

  <p>"Deyim mi?"</p>

  <p>"Ah, derler ki, öldükten sonra denizcilerin ruhları..."</p>

  <p>Kaptan ilerideki uçurumu görmüştü, ama cümle kendine has korkunç bir momentumla balıklama dalmıştı.</p>

  <p>Bir süre dalgaların hışırtısı, yunusların uzak şıpırtıları ve kaptanın yüreğinin gökleri sarsan gümlemesi dışında hiç ses yoktu.</p>

  <p>Vorbis yeniden küpeşteye yaslandı.</p>

  <p>"Ama, elbette <i>biz</i> bu tür batıl inançların tuzağına düşmüyoruz," dedi aylak aylak.</p>

  <p>"Eh, elbette," dedi kaptan bu pamuk ipliğine tutunarak. "Boş denizci lafları. Bir daha kulağıma çalınırsa söyleyeni kırbaçlatacağım..."</p>

  <p>Vorbis onun kulağının ötesine bakıyordu.</p>

  <p>"Hey! Evet, sen!" dedi.</p>

  <p>Denizcilerden biri başını salladı.</p>

  <p>"Bana bir zıpkın getir," dedi Vorbis.</p>

  <p>Adam bir ona, bir kaptana baktı, sonra itaat ederek uzaklaştı.</p>

  <p>"Ama, ah, ee, ama efendimiz asla, ee, ha, böyle bir eğlenceye girişmemeli," dedi kaptan. "Ah. Ee. Bir zıpkın eğitimsiz ellerde tehlikeli bir silahtır, korkarım kendinizi yaralayabilirsiniz..."</p>

  <p>"Ama onu <i>ben</i> kullanmayacağım," dedi Vorbis.</p>

  <p>Kaptan başını eğdi ve zıpkını almak için elini uzattı.</p>

  <p>Vorbis hafifçe onun omzuna vurdu.</p>

  <p>"Ve sonra," dedi, "bizi öğle yemeğine davet edeceksin. Edecek, değil mi, çavuş?"</p>

  <p>Simony selam verdi. "Tıpkı dediğiniz gibi efendim."</p>

  <p>"Evet."</p>

  <blockquote class="">
    &nbsp;
  </blockquote>

  <p>Brutha güvertenin altında bir yerde, yelkenlerin ve halatların arasında, sırtüstü yatıyordu. Hava sıcaktı ve ortam, sintineyle temas etmiş bir ortamın koktuğu gibi kokuyordu.</p>

  <p>Brutha bütün gün hiçbir şey yememişti. Başta yiyemeyecek kadar midesi bulanıyordu. Sonra da, yememişti işte.</p>

  <p>"Ama hayvanlara zulmetmesi onun... kötü biri olduğu anlamına gelmiyor," dedi. Ses tonundan, buna kendisinin bile inanmadığı anlaşılıyordu. Sonuçta, avladıkları hayvan oldukça küçük bir yunustu.</p>

  <p>"Beni <i>sırtüstü</i> çevirdi," dedi Om.</p>

  <p>"Evet, ama insanlar hayvanlardan çok daha önemlidir," dedi Brutha.</p>

  <p>"Bu genellikle insanların dile getirdikleri bir bakış açısıdır," dedi Om.</p>

  <p>"IX. bölüm, 16. ayet der ki..." diye başladı Brutha.</p>

  <p>"Hangi kitabın ne dediği kimin umurunda?" diye haykırdı kaplumbağa.</p>

  <p>Brutha sarsılmıştı.</p>

  <p>"Ama peygamberlerin hiçbirine insanların hayvanlara iyi davranması gerektiğini söylemedin," dedi. "Bu konuda hiçbir şey hatırlamıyorum. Sen... büyükken dememişsin. İnsanların hayvanlara hayvan oldukları için iyi davranmasını istemiyorsun, insanların hayvanlara, sırf bir tanesi <i>sen</i> olabilirsin diye iyi davranmasını istiyorsun."</p>

  <p>"Bu kötü bir fikir değil!"</p>

  <p>"Dahası, songizisyoncu bana iyi davrandı. İyi davranmak zorunda değildi."</p>

  <p>"Öyle mi düşünüyorsun? Düşündüğün bu mu? Adamın <i>zihnine</i> baktın mı?"</p>

  <p>"Elbette bakmadım! Nasıl bakılır bilmiyorum!"</p>

  <p>"Bilmiyor musun?"</p>

  <p>"Hayır! İnsanlar bunu yapama..."</p>

  <p>Brutha durdu. Vorbis bunu yapabiliyor gibiydi. Akıllarında ne tür kötü düşünceler barındırdıklarını bilmek için birine bakması yeterli oluyordu. Aynı Brutha'nın ninesi gibi.</p>

  <p>"İnsanlar yapamaz, eminim," dedi. "Biz zihin okuyamayız."</p>

  <p>"Onları <i>okumaktan</i> bahsetmiyorum, onlara <i>bakmaktan</i> bahsediyorum," dedi Om. "Sırf şekillerini görmekten. Bir zihni <i>okuyamazsın.</i> Bir ırmağı okumaya çalışmaktan farksız olur bu. Ama şeklini görmek <i>kolaydır.</i> Cadılar her zaman yapar, hiç sorun değil."</p>

  <p>"'Cadıların yolu, dikenler saçılı bir yol gibi olacaktır'," dedi Brutha.</p>

  <p>"Ossory?" dedi Om.</p>

  <p>"Evet. Ama sen zaten biliyorsundur," dedi Brutha.</p>

  <p>"Daha önce hiç duymadım," dedi kaplumbağa acı acı. "Senin 'bilgiye dayalı tahmin' diyeceğin türden bir şeydi."</p>

  <p>"Sen ne dersen de," dedi Brutha, "ben yine de senin gerçekten Om olamayacağını biliyorum. Tanrı kendi Seçilmişleri hakkında bu şekilde konuşmaz."</p>

  <p>"Ben kimseyi seçmedim," dedi Om. "Onlar kendi kendilerini seçtiler."</p>

  <p>"Gerçekten Om olsan, kaplumbağa olmayı bırakırdın."</p>

  <p>"Sana söyledim, yapamam. Denemediğimi mi sanıyorsun? Tam üç sene! Onca zaman gerçekten kaplumbağa <i>olduğumu</i> sanıyordum."</p>

  <p>"O zaman belki de kaplumbağasındır. Belki sen, tanrı olduğunu <i>düşünen</i> bir kaplumbağasında yalnızca."</p>

  <p>"Yok. Yine felsefe yapmaya başlama. Bu şekilde düşünmeye başlarsan, bir gün kendini, şeytanminaresi falan olduğunu düşleyen bir kelebek olduğunu düşünürken bulursun. Hayır. Bir gün bir baktım, kafamdaki tek şey doğru düzgün, yaprakları yere değen bir bitki bulmak için ne kadar yürümem gerektiğiydi, bir sonraki gün ise... onca anı kafamı doldurmuştu. Kabukla üç sene. Hayır, bana büyük büyük fikirlere sahip bir kaplumbağa olduğumu söyleme."</p>

  <p>Brutha duraksadı. Sormanın kötülük olduğunu biliyordu, ama bahsettiği anının <i>ne</i> olduğunu bilmek istiyordu. Hem, nasıl kötü olabilirdi ki? Eğer Tanrı orada oturmuş, sizinle konuşuyorsa, gerçekten kötü bir şey söylemeniz mümkün müydü? Yüz yüzeyken? Bu bir şekilde, kendisi bir bulutun falan üzerindeyken kötü bir şey söylemek kadar berbat gelmiyordu.</p>

  <p>"Hatırlayabildiğim kadarıyla," dedi Om, "büyük beyaz bir boğa olmaya niyetlenmiştim."</p>

  <p>"Kafirleri ezen," dedi Brutha.</p>

  <p>"Asıl niyetim o değildi, ama kuşkusuz bir miktar ezme işi ayarlanabilirdi. Ya da bir kuğu, diye düşünüyordum. Etkileyici bir şey. Üç sene sonra, bir gün uyandım ve bir bakmışım, kaplumbağayım. Demek istediğim, bundan daha fazla alçalamazsın." Dikkatli ol, dikkatli ol... onun yardımına ihtiyacın var, ama ona her şeyi anlatma. Ona neden kuşkulandığını anlatma.</p>

  <p>"Ne zaman tanrı olduğunu düşünmeye... bütün bunları ne zaman hatırladın?" dedi Brutha. Başka insanların kollarınızı çırparak uçma fikrini tuhaf ve büyüleyici bulduğu gibi, o da unutma kavramını tuhaf ve büyüleyici buluyordu.</p>

  <p>"Senin sebze bahçesinden altmış metre yukarıda," dedi Om, "düşünebilen bir yaratığa dönüşmek için hiç iyi bir yer değil, o kadarını söyleyebilirim."</p>

  <p>"Ama neden?" dedi Brutha. "Tanrılar istemezlerse kaplumbağa biçiminde kalmak zorunda değildirler!"</p>

  <p>"Bilmiyorum," diye yalan söyledi Om.</p>

  <p>Kendi başına çözerse işim bitti, diye düşündü. Bu, milyonda bir şans. Eğer yanlış yaparsam, mutluluğu ulaşabildiğin bir yaprağın tanımladığı bir hayata dönerim.</p>

  <p>Bir parçası haykırıyordu: Ben bir tanrıyım! Bu şekilde düşünmem gerekmiyor! Kendimi bir insanın merhametine bırakmam gerekmiyor!</p>

  <p>Ama bir başka parçası, üç sene boyunca kaplumbağa olmanın nasıl bir şey olduğunu hatırlayan parça, şöyle fısıldıyordu: Hayır. Buna mecbursun. Yine yukarıda olmak istiyorsan. O, aptal ve alık biri ve çuval gibi kocaman bedeninde tek damla hırs yok. Ve bununla çalışmak zorundasın...</p>

  <p>Tanrı kısmı şöyle diyordu: Vorbis daha iyi olabilirdi. Mantıklı ol. Öyle bir zihin her şeyi yapabilir!</p>

  <p>O beni sırtüstü çevirdi!</p>

  <p>Hayır, o bir <i>kaplumbağayı</i> sırtüstü çevirdi.</p>

  <p>Evet. Beni.</p>

  <p>Hayır. Sen bir tanrısın.</p>

  <p>Evet, ama kaplumbağa biçiminde olmakta ısrar eden bir tanrı.</p>

  <p>Eğer o senin tanrı olduğunu bilseydi...</p>

  <p>Ama Om, Vorbis'in, çelik top kadar katı zihninin önündeki gri gözlerinde gördüğü yoğunlaşmış ifadesini hatırlıyordu. Dik yürüyen hiçbir yaratıkta öyle bir zihin görmemişti. Bu, sırf ne olacağını görmek için bir tanrıyı sırtüstü döndürebilecek biriydi. Evren sırtüstü yatarken ne olacağını bilmek uğruna, sonuçlarını düşünmeden, evreni tepetaklak edecek birisi...</p>

  <p>Ama <i>onun,</i> zihni ancak bir kurabiye kadar keskin olan Brutha ile çalışması gerekiyordu. Ve eğer Brutha öğrenirse...</p>

  <p>Ya da eğer Brutha ölürse...</p>

  <p>"Nasıl hissediyorsun?" dedi Om.</p>

  <p>"Hasta."</p>

  <p>"Yelkenlerin altına biraz daha sokul," dedi Om. "Üşütme."</p>

  <p>Başkaları da olmalı, diye düşündü. Yalnızca o olamaz... yalnızca o bana... düşüncenin geri kalanı o kadar korkunçtu ki, zihninden çıkarmaya çalıştı, ama yapamadı.</p>

  <p>... yalnızca o bana inanıyor olamaz.</p>

  <p>Gerçekten bana. Bir çift altın boynuza değil. Büyük bir binaya değil. Kızgın demirlerin ve bıçakların dehşetine değil. Sırf başka herkes yaptığı için tapınak vergisini ödemeye değil. Yalnızca, Büyük Tanrı Om'un gerçekten var olduğu gerçeğine.</p>

  <p>Ve şimdi, gördüğüm en fena zihne bulaştı, ölüyorlar mı diye bakmak için insan öldüren birine. En kartal karakterli insana...</p>

  <p>Om bir mırıltı duydu.</p>

  <p>Brutha güvertede yüzüstü yatıyordu.</p>

  <p>"Ne yapıyorsun?" dedi Om.</p>

  <p>Brutha başını çevirdi.</p>

  <p>"Dua ediyorum."</p>

  <p>"Güzel. Ne için?"</p>

  <p><i>"Bilmiyor musun?"</i></p>

  <p>"Ah."</p>

  <p>Eğer Brutha ölürse...</p>

  <p>Kaplumbağa kabuğunun içinde ürperdi. Eğer Brutha ölürse, Om çölün derin, sıcak yerlerinde uğuldayan rüzgar kulaklarında yankılanmaya başlardı bile.</p>

  <p>Küçük tanrıların gittiği yerin rüzgarları.</p>

  <blockquote class="">
    &nbsp;
  </blockquote>

  <p>Tanrılar nereden gelir? Nereye giderler?</p>

  <p>Din filozofu Smaleli Koomi, <i>Ego-Video Liber Deorum,</i> yani gündelik dile <i>Tanrılar: Nasıl Bulunur</i> olarak çevrilebilecek eserinde bu soruya bir yanıt bulmaya çalıştı.</p>

  <p>İnsanlar bir Üstün Varlık olması gerektiğini söylüyordu, çünkü aksi halde evren nasıl var olabilirdi, hı?</p>

  <p>Ve elbette, dedi Koomi, açık ki bir Üstün Varlık olmak zorunda. Ama evren biraz karman çorman olduğundan, onu Üstün Varlık'ın yapmadığı açık. Eğer o yapmış olsa, Üstün olduğundan, çok daha iyi iş çıkarırdı; gelişigüzel bir örnek vermek gerekirse, sıradan bir burun deliğinin tasarımını daha iyi düşünmüş olurdu. Ya da, başka bir şekilde ifade etmek gerekirse, kötü yapılmış bir saatin varlığı, kör bir saat imalatçısının varlığına işaret eder. Çevrenize şöyle bir bakarsanız, hemen her yerde iyileştirmeye ihtiyaç olduğunu görürsünüz.</p>

  <p>Bu da Evren'in muhtemelen, Üstün Varlık bakmazken, astlarından biri tarafından bir araya getirildiğini düşündürüyordu —tıpkı ülkenin her yerinde Yavrukurt Birliği toplantı notlarının ofis fotokopi makineleri üzerinde yazıldığı gibi.</p>

  <p>Bu yüzden, diye mantık yürütmüştü Koomi, Üstün bir Varlık'a dua etmek iyi bir fikir değildi. Onun dikkatini çekip sorunlara yol açabilirdi.</p>

  <p>Ama ortalıklarda bir sürü küçük tanrı var gibiydi. Koomi'nin teorisine göre, tanrılar <i>biri onlara inandığı için</i> var oluyor, büyüyor ve gelişiyordu. İnanç, tanrıların besiniydi. Başta, insanoğlu küçük ilkel kabilelerde yaşarken, muhtemelen milyonlarca tanrı vardı. Şimdiyse yalnızca birkaç çok önemli tanrı var gibiydi —örneğin, küçük ilkel kabileler birleşir, daha sofistike silahlara sahip dev, güçlü ilkel kabilelere dönüşürken, gök gürültüsü ve aşk tanrıları da civa birikintilerinin bir araya gelmesi gibi birleşmişti. Her tanrı buna katılabilirdi. Her tanrı küçükten başlayabilirdi. İnananları çoğalırken, her tanrının boyutları büyüyebilirdi. Ve inananları azaldıkça küçülebilirdi. Tıpkı büyük bir yılanlar ve merdivenler oyunu gibiydi.</p>

  <p>Tanrılar oyunlardan hoşlanırdı, tabii kazanıyorlarsa.</p>

  <p>Koomi'nin teorisi daha çok o canım Gnostik sapkınlığına dayalıydı. Bu sapkınlık, çoklu-evrenin her yerinde, insanlar dizlerinin üzerinden kalkıp iki dakikacık düşünebildiği zaman onaya çıkar, ama ani yüksekliğin yarattığı şok, düşünme sürecinin biraz çarpık olmasına sebep olur. Ama yine de rahipleri kızdırır ve onlar da hoşnutsuzluklarını geleneksel şekillerde gösterirler.</p>

  <p>Om Kilisesi Koomi'yi öğrendiğinde, savlarındaki önemli kusurları gösterebilmek için onu Kilise'nin sahip olduğu imparatorluğun her kasabasında teşhir etmişti.</p>

  <p>Çok fazla kasaba vardı, bu yüzden onu küçük küçük parçalara ayırmışlardı.</p>

  <blockquote class="">
    &nbsp;
  </blockquote>

  <p>Gökyüzünden bölük pörçük bulutlar geçiyordu. Yelkenler yükselen rüzgarda gıcırdıyordu ve Om fırtınadan kaçmaya çalışan denizcilerin bağırışlarını duyabiliyordu.</p>

  <p>Denizcilerin standartlarına göre bile büyük bir fırtına olacaktı. Dalgaların tepeleri köpürüyordu.</p>

  <p>Brutha yuvasında horluyordu.</p>

  <p>Om denizcilere kulak kabarttı. Safsatalarla uğraşan adamlar değildiler. Biri bir yunus öldürmüştü ve bunun ne demek olduğunu herkes biliyordu. Bir fırtına olacak demekti bu. Gemi batacak demekti. Basit bir sebep-sonuç ilişkisiydi. Gemide kadın bulunmasından daha kötüydü. Albatroslardan daha kötüydü.</p>

  <p>Om kara kaplumbağalarının yüzüp yüzemediğini merak etti. Su kaplumbağaları yüzüyordu, bundan oldukça emindi. Ama o alçakların kabukları yüzmeye uygundu.</p>

  <p>Kuru kırlarda dolaşmak üzere tasarlanmış bir bedende, dibe batmak için gerekenler dışında, hidrodinamik özellikler olmasını istemek (bir tanrının bir şeyler isteyecek kimsesi olsa dahi) aşırıya kaçmak demekti.</p>

  <p>Ah, pekala. Yapacak hiçbir şey yoktu. O hâlâ bir tanrıydı. <i>Hakları</i> vardı.</p>

  <p>Bir halat kangalından aşağı kayıp sallanan güvertenin kenarında dikkatle yürüdü ve kabuğunu bir direğe sıkıştırarak çalkalanan sulara baktı.</p>

  <p>Sonra ölümlü birisinin duyamayacağı şekilde konuştu.</p>

  <p>Bir süre hiçbir şey olmadı. Sonra bir dalga diğerlerinden daha yükseğe tırmandı ve görünmez bir kalıbı doldurdu; insana benziyordu, ama belli ki, sırf o öyle istediği için insana benziyordu. Pekala bir hortum ya da dip akıntısı biçiminde de olabilirdi. Deniz her zaman güçlüydü. Ona inanan çok insan vardı. Ama o, dualara nadiren karşılık verirdi.</p>

  <p>Suyun oluşturduğu şekil güverte hizasına geldi ve Om'un hızına ayak uydurdu.</p>

  <p>"Ne var?" dedi.</p>

  <p>"Selamlar, ey Deniz..." diye başladı Om.</p>

  <p>Sudan gözler ona odaklandı.</p>

  <p>"Ama sen yalnızca küçük bir tanrısın. Ve <i>beni</i> çağırmaya cüret ediyorsun, öyle mi?"</p>

  <p>"Bana inananlar var," dedi Om. "Bu yüzden buna hakkım var."</p>

  <p>Kısacık bir duraksama oldu. Sonra Deniz Kraliçesi, "<i>Tek bir</i> inanan?" dedi.</p>

  <p>"Bir ya da bir sürü olması fark etmez," dedi Om. "Haklarım var."</p>

  <p>"Peki ne tür bir hak talep ediyorsun, küçük kaplumbağa?" dedi Deniz Kraliçesi.</p>

  <p>"Gemiyi kurtar," dedi Om.</p>

  <p>Kraliçe sustu.</p>

  <p>"Talebi kabul etmen gerek," dedi Om. "Kurallar öyle."</p>

  <p>"Ama bedeli de belirleyebilirim," dedi Deniz Kraliçesi.</p>

  <p>"Bu da bir kural."</p>

  <p>"Ve bu bedel yüksek olacak."</p>

  <p>"Ödenecek."</p>

  <p>Su sütunu suya çökmeye başladı.</p>

  <p>"Düşüneceğim."</p>

  <p>Om beyaz denize baktı. Gemi önce bir yana sallanıp Om'u güverteye kaydırdı ve sonra diğer yana sallandı. Om'un kabuğu fırıl fırıl dönerken pençesi çırpınarak bir direğe takılmayı başardı ve bir anlığına arka bacakları suların üzerinde çaresizce çırpındı.</p>

  <p>Sonra Om yerinden kurtuldu.</p>

  <p>Kenarda bir o yana bir bu yana salınırken, beyaz bir şey ona doğru çullandı ve Om ısırdı.</p>

  <p>Brutha bağırdı ve elini, ucundan sarkan Om ile birlikte yukarı kaldırdı.</p>

  <p>"Isırman gerekmiyordu!"</p>

  <p>Gemi bir dalgaya daldı ve Brutha'yı güverteye fırlattı. Om onun elini bıraktı ve yuvarlanarak uzaklaştı.</p>

  <p>Brutha ayağa, ya da en azından elleri ve dizleri üzerine kalktığında, mürettebatın çevresini almış olduğunu gördü. Bir dalga geminin üzerinde kırılırken ikisi onu dirseklerinden yakaladı.</p>

  <p>"Siz ne yapıyorsunuz?"</p>

  <p>Brutha'nın yüzüne bakmaktan kaçınan denizciler onu küpeşteye doğru sürüklediler.</p>

  <p>Su oluklarından birinde Om, Deniz Kraliçesi'ne bağırdı.</p>

  <p>"Kurallar! <i>Kurallar!</i>"</p>

  <p>Şimdi Brutha'yı dört denizci tutuyordu. Om, fırtınanın kükremesinin üzerinden çölün sessizliğini duyabiliyordu.</p>

  <p>"Durun," dedi Brutha.</p>

  <p>"Kişisel bir şey değil," dedi denizcilerden biri. "Bunu yapmak istemiyoruz."</p>

  <p>"Ben de istemiyorum," dedi Brutha. "Bu bir işe yarar mı?"</p>

  <p>"Deniz bir can istiyor," dedi en yaşlı denizci. "En yakındaki can da seninki. Tamam, onu..."</p>

  <p>"Tanrı'mla huzur bulabilir miyim?"</p>

  <p>"Ne?"</p>

  <p>"Beni öldürecekseniz, ilk önce Tanrı'ma dua edebilir miyim?"</p>

  <p>"Seni öldüren biz değiliz," dedi denizci. "Deniz."</p>

  <p>"'Ameli işleyen el suçtan sorumludur'," dedi Brutha. "Ossory, LVI. bölüm, 93. ayet."</p>

  <p>Denizciler bakıştılar. Böyle bir zamanda, muhtemelen <i>hiçbir</i> tanrıyı düşman etmemek akıllıca olurdu. Gemi bir dalganın kenarından aşağı kaydı.</p>

  <p>"On saniyen var," dedi en yaşlı denizci. "Pek çok adamın bulamaz böyle bir on saniye."</p>

  <p>Brutha, kerestelere çarpan bir başka dalganın da yardımıyla, güverteye uzandı.</p>

  <p>Om duanın belli belirsiz farkındaydı, ki bu şaşırtıcıydı. Sözcükleri çıkaramıyordu, ama dua zihninin bir köşesini kaşındırıyordu.</p>

  <p>"Bana söyleme," dedi doğrulmaya çalışarak. "Benim de seçeneklerim tüken..."</p>

  <p>Gemi çarptı...</p>

  <p>... sakin denize.</p>

  <p>Fırtına hâlâ kasıp kavuruyordu, ama yalnızca geminin ortasında bulunduğu, gittikçe genişlemekte olan bir halkanın çevresinde. Denize düşen yıldırımlar, bir kafesin parmaklıkları gibi çevrelerini kuşatmıştı.</p>

  <p>Halka önlerinde uzuyordu. Gemi, bir buçuk kilometre yüksekliğinde gri duvarların arasındaki dar bir sükunet kanalında hızla ilerliyordu şimdi. Yukarıda elektrik fırtınası sürüyordu.</p>

  <p>Ve sonra gitti.</p>

  <p>Arkalarında, gri dağ denize çöktü. Gök gürültüsünün solup gittiğini duyabiliyorlardı.</p>

  <p>Brutha kararsızca ayağa kalktı ve artık sona ermiş bir harekete uyum sağlayabilmek için çılgınca sallandı.</p>

  <p>"Ben şimdi..." diye başladı.</p>

  <p>Yalnızdı. Denizciler kaçmıştı.</p>

  <p>"Om?" dedi Brutha.</p>

  <p>"Buradayım."</p>

  <p>Brutha Tanrı'sını yosunların arasından çıkardı.</p>

  <p>"Hiçbir şey yapamayacağını söylemiştin!" dedi suçlamasına.</p>

  <p>"O ben deği..." Om duraksadı. Bir bedel olacak, diye düşündü. Ucuz olmayacak. Ucuz olamaz. Deniz Kraliçesi bir tanrı. Ben de zamanında birkaç kasabayı yerle bir ettim. Kutsal ateşle falan. Eğer bedel yüksek olmazsa, insanlar sana nasıl saygı duyabilir?</p>

  <p>"Bazı ayarlamalar yaptım," dedi.</p>

  <p>Gelgit dalgaları. Batan bir gemi. Denizin altında kaybolan birkaç kasaba. Bu tür bir şey olacak. İnsanlar saygı duymazsa, korkmazlar da, ve korkmazlarsa, onları nasıl inandırabilirsin?</p>

  <p>Haksızlık, gerçekten. Bir adam bir yunus öldürdü. Elbette, nasıl adam için hangi yunusun öldüğü önemli değildiyse, Kraliçe için de kimin gemiden atıldığı önemli değil. Ve <i>bu</i> haksızlık, çünkü bunu Vorbis yaptı. İnsanlara yapmamaları gereken şeyleri yaptırıyor o...</p>

  <p>Ben ne düşünüyorum? Kaplumbağa olmadan önce <i>haksızlığın</i> ne demek olduğunu bile bilmiyordum...</p>

  <blockquote class="">
    &nbsp;
  </blockquote>

  <p>Kapaklar açıldı ve insanlar güverteye çıkarak küpeşteye tutundu. Fırtınalı havada güvertede olmak her zaman denize düşme olasılığı anlamına gelirdi, ama korkmuş atlar ve midesi bulunan yolcularla birlikte alt güvertede saatler geçirdikten sonra, bu bile kulağa hoş geliyordu.</p>

  <p>Başka fırtına çıkmadı. Gemi, berrak bir gökyüzü altında, kızgın çöl kadar ıssız bir denizde, iyi rüzgarlarla yoluna devam etti.</p>

  <p>Günler olaysız geçiyordu. Vorbis zamanın çoğunu alt güvertede geçiriyordu.</p>

  <p>Mürettebat Brutha'ya ihtiyatlı bir saygıyla davranıyordu. Brutha gibi haberler çabuk yayılırdı.</p>

  <p>Burada kıyı kum tepelerinden oluşuyordu ve ara ara tuzlu bataklıklar vardı. Arazinin üzerinde bir sıcak pusu asılıydı. Gemisi kazaya uğramış olanların, boğulmaktan daha çok korktuğu türden bir kıyıydı. Deniz kuşları yoktu. Bir şeyler atılır umuduyla gemiyi izlemekte olan kuşlar bile kaybolmuştu.</p>

  <p>"Kartal yok," dedi Om. Kıyı hakkında bu kadarı söylenebilirdi.</p>

  <p>Dördüncü günün akşamına doğru, tekdüze manzara, kum denizinin yükseklerinde bir ışığın pırıltısı ile bozuldu. Işık belli bir düzenle çakıyordu. Yüzünden, uykunun artık geceleri kendisine arkadaşlık yapmayı bıraktığı belli olan kaptan, Brutha'yı çağırdı.</p>

  <p>"O... senin... diyakoz buna karşı gözümü açık tutmamı söylemişti," dedi. "Sen şimdi git, onu getir."</p>

  <p>Vorbis'in kamarası sintinenin yakınında bir yerdi ve burada hava çorba kadar yoğundu. Brutha kapıyı çaldı.</p>

  <p>"Gir."<sup><a href="../Text/dipnot.xhtml#ref6" id="ref_6">[6]</a></sup></p>

  <p>Burada lombozlar yoktu. Vorbis karanlıkta oturuyordu.</p>

  <p>"Evet, Brutha?"</p>

  <p>"Kaptan sizi çağırmam için yolladı efendim. Çölde bir şey parlıyor."</p>

  <p>"Güzel. Şimdi, Brutha beni dinle. Kaptanın bir aynası var. Onu ödünç alacaksın."</p>

  <p>"Şey... ayna nedir efendim?"</p>

  <p>"Melun ve yasak bir araç," dedi Vorbis. "Ne yazık ki, kutsal görevler için kullanılabilir. Kaptan inkar edecektir elbette. Ama bu kadar düzgün bir sakalı ve minik bıyığı olan bir adam kibirlidir ve kibirli bir adamın aynası olmalıdır. Aynayı al. Ve güneşte durarak, aynayı güneşi çöle yansıtacak şekilde hareket ettir. Anladın mı?"</p>

  <p>"Hayır, efendim," dedi Brutha.</p>

  <p>"Cehaletin senin en sağlam kalkanın oğlum. Sonra gel ve bana ne gördüğünü anlat."</p>

  <blockquote class="">
    &nbsp;
  </blockquote>

  <p>Om güneşte uyukluyordu. Brutha onun için geminin pruvasının yakınında, mürettebat tarafından görülmeden güneşlenebileceği küçük bir yer bulmuştu — zaten mürettebat da daha fazla bela aramayacak kadar huzursuzdu.</p>

  <p>Bir kaplumbağa...</p>

  <p>... milyonlarca sene düşler.</p>

  <p>Düş zamanıydı. Biçimlenmemiş zaman.</p>

  <p>Küçük tanrılar yabani mekânlarda, soğuk mekânlarda, derin mekânlarda uğuldayıp çıtırdıyordu. Karanlıkta hafızasız, ama tek bir şeyin umudu ve açlığı ile sürüler halinde dolanıyorlardı, bir tanrının açlığını çektiği tek şey <i>—inanç.</i></p>

  <p>Ormanın derinliklerinde orta boyutta ağaç olmaz. Yalnızca, dallarını gökyüzüne yayan yüksek ağaçlar olur. Aşağıda, loşlukta, yosunlar ve eğreltiotları dışında hiçbir şey için ışık olmaz. Ama bir dev düştüğünde, küçücük bir boşluk bırakır... ve işte <i>o zaman</i> bir yarış başlar <i>—yayılmak</i> isteyen yanlardaki ağaçlar ile <i>büyümek</i> için yarışan aşağıdaki fidanlar arasında.</p>

  <p>Bazen kendi boşluğunuzu yaratabilirsiniz.</p>

  <p>Ormanlar kıraçlardan çok uzaktaydı. Gelecekte Om olacak isimsiz ses çölün kıyısında, rüzgara kapılmış sürükleniyor, sayısız başka ses arasında işitilmeye, ortaya itilmekten kaçınmaya çalışıyordu. Milyonlarca sene boyunca sürüklenmiş olabilirdi —zamanı ölçecek hiçbir şeyi yoktu. Sahip olduğu tek şey umut ve bazı şeylerin varlığıyla ilgili kesin bir sezgiydi. Bir de ses.</p>

  <p>Sonra bir gün gelmişti. Bir anlamda, ilk gündü.</p>

  <p>Om bir zama... bir süredir çobanın farkındaydı. Sürü yavaş yavaş ona yaklaşıyordu. Son zamanlarda seyrek yağmur yağıyordu. Yiyecek azdı. Aç ağızlar, aç bacakları kayalıkların daha içlerine sürüklüyor, o zamana kadar küçümsenen, güneşin kuruttuğu ot tutamlarını arıyordu.</p>

  <p>Bunlar koyundu —muhtemelen evrendeki, ördek hariç, en aptal hayvan. Ama onların basit zihinleri bile sesi duyamıyordu, çünkü koyunlar dinlemez.</p>

  <p>Ama bir kuzu vardı. Sürüden biraz uzaklaşmıştı. Om onun biraz daha uzaklaşmasını sağladı. Bir kayanın arkasına. Bir yamaçtan aşağıya. Bir yarığın içine.</p>

  <p>Melemesi annesini de yanına çekti.</p>

  <p>Yarık iyice gizlenmişti ve, kuzusu artık yanında olduğundan, anne koyun memnundu. Çoban kayaların arasında küfrederek ve sonra yalvararak dolanırken, o melemek için sebep göremiyordu. Çobanın yüz koyunu vardı ve bir tanesini aramak için günler harcamaya gönüllü olması şaşırtıcı gelebilirdi; aslında, bir kayıp koyunu aramak için günler harcamaya gönüllü olduğundan yüz koyunu vardı.<sup><a href="../Text/dipnot.xhtml#ref7" id="ref_7">[7]</a></sup></p>

  <p>Om olacak ses bekledi.</p>

  <p>İkinci günün akşamında, çoban yarığın yanından geçerken, yakınlara yuva kurmuş bir kekliği ürküttü.</p>

  <p>Büyük bir mucize değildi, ama çoban için yeterliydi. Oracıkta bir taş yığını oluşturdu ve ertesi gün tüm sürüsünü oraya getirdi. Akşam sıcağında uyumak için uzandığında, Om, kafasının içinde onunla konuştu.</p>

  <p>Üç hafta sonra çoban, o sırada bölgedeki en etkili tanrı olan Ur-Gilash'ın rahipleri tarafından taşlanarak öldürüldü. Ama çok geç kalmışlardı. Om'un inananları yüzü bulmuştu ve sayıları artıyordu...</p>

  <p>Çobandan ve sürüsünden bir buçuk kilometre uzakta bir keçi çobanı ve sürüsü vardı. Kaderin cilvesine bakın ki, Om'un sesini ilk duyan, Om'a insanlar hakkındaki ilk görüşünü veren, bir keçi çobanı değil koyun çobanıydı. Onların dünyaya bakış açılan farklıdır —yani, tarihin akışı farklı olabilirdi.</p>

  <p>Çünkü koyunlar aptaldır ve güdülmesi gerekir. Ama keçiler zekidir ve yol gösterilmesi gerekir.</p>

  <blockquote class="">
    &nbsp;
  </blockquote>

  <p>Ur-Gilash, diye düşündü Om. Ah, ne günlerdi... Ossory ve takipçileri tapınağa dalmış, sunağı kırmış, rahibeleri köpeklere yem etmek için pencereden dışarı fırlatmışlardı, ki yapılacak doğru şey de buydu. Feryatlar yükselmiş ve bol bol patırtı kopmuştu. Om'un takipçileri, tıpkı Peygamber'lerinin kehanet ettiği gibi, Gilash'ın harap salonlarında kamp ateşlerini yakmışlardı —Peygamberleri daha beş dakika önce, onlar henüz ateş yakacak odun ararlarken söylemiş olsa dahi, bu yine de kehanet sayılırdı, çünkü kehanet, kehanetti ve kimse onun gerçekleşmesi için uzun zaman beklemek gerektiğini söylememişti.</p>

  <p>Harika günler. Harika günler. Her gün yeni birileri dönüyordu. Om'un yükselişi durdurulamazdı...</p>

  <p>İrkilerek uyandı.</p>

  <p>İhtiyar Ur-Gilash. Hava durumu tanrısı değil miydi? Evet. Hayır. Belki de devasa örümcek tanrılardan biriydi? Öyle bir şey. Ona ne olmuştu?</p>

  <p>Bana ne oldu? Nasıl oluyor? Astral düzlemlerde takılıyorsunuz, akıntıyla birlikte gidiyorsunuz, evrenin ritminin tadını çıkarıyorsunuz, aşağıda bütün insanların, bilirsiniz, inanma işine devam ettiklerini düşünüyorsunuz, gidip işleri biraz karıştırmaya karar veriyorsunuz ve sonra... bir kaplumbağa. Bankaya gidip, paranın uçup gittiğini öğrenmek gibiydi. Kullanışlı bir zihin bulmak için gezine gezine aşağıya gidiyorsunuz ve bir bakmışsınız ki, kaplumbağa olmuşsunuz ve yukarı çıkacak gücünüz kalmamış.</p>

  <p>Üç sene boyunca hemen her şeye aşağıdan bakmak...</p>

  <p>İhtiyar Ur-Gilash? Belki o da bir yerlerde kertenkele biçiminde, tek inananı olan ihtiyar bir münzevinin yanında takılıyordu. Büyük olasılıkla çöle sürüklenmişti. Küçük bir tanrı, tek bir şans bulabilmişse talihli sayılırdı.</p>

  <p>Yanlış bir şeyler vardı. Om neler olduğunu çözemiyordu. Tanrılar kaynayan çorbanın içindeki soğan parçaları gibi yükselip düşerdi, ama <i>bu</i> sefer olay farklıydı. Bu sefer yanlış bir şeyler vardı...</p>

  <p>Ur-Gilash'ı kovmuştu. Gayet mantıklıydı bu. Orman kanunu böyle gerektiriyordu. Ama sorun şuydu ki, kimse <i>ona</i> meydan okumuyordu...</p>

  <p>Brutha neredeydi?</p>

  <p>"Brutha!"</p>

  <blockquote class="">
    &nbsp;
  </blockquote>

  <p>Brutha çöldeki ışık çakmalarını sayıyordu.</p>

  <p>"Bir aynam olması iyi bir şeymiş, değil mi?" dedi kaptan umutla. "Herhalde efendimiz, işimize yaradığı için aynama aldırmaz?"</p>

  <p>"Kendisinin o şekilde düşündüğünü sanmıyorum," dedi Brutha saymaya devam ederek.</p>

  <p>"Hayır. Ben de o şekilde düşündüğünü sanmıyorum," dedi kaptan kasvetle.</p>

  <p>"Yedi ve sonra dürt."</p>

  <p>"Sonum Gizisyon olacak," dedi kaptan.</p>

  <p>'O zaman ruhun arınacağı için sevinmelisin,' diyecek oldu Brutha, ama demedi. Neden demediğini de bilmiyordu.</p>

  <p>"Bunun için üzgünüm," dedi.</p>

  <p>Kaptanın ızdırabına şaşkınlık eklendi.</p>

  <p>"Sizler genellikle Gizisyon'un insanın ruhu için iyi olduğu gibisinden bir şeyler söylersiniz," dedi.</p>

  <p>"Eminim iyidir," dedi Brutha.</p>

  <p>Kaptan dikkatle onun yüzünü izliyordu.</p>

  <p>"Düz, bilirsin," dedi usulca. "Kenar Okyanusu'na kadar gittim. Düz. Ve Kenar'ı gördüm. Ve o hareket ediyor. Kenar değil. Demek istediğim... aşağıda olan. Kellemi de uçursalar, o yine de hareket ediyor."</p>

  <p>"Ama senin için hareket etmeyi bırakacak," dedi Brutha. "Bu yüzden ben olsam kiminle konuştuğuma dikkat ederdim Kaptan."</p>

  <p>Kaptan ona doğru eğildi.</p>

  <p>"Kaplumbağa Hareket Ediyor!" diye tısladı ve hızla uzaklaştı.</p>

  <p>"Brutha!"</p>

  <p>Brutha vicdan azabıyla, oltaya takılmış balık gibi dimdik oldu. Hızla döndü ve rahatlayarak çöktü. Vorbis değildi, yalnızca Tanrı'ydı.</p>

  <p>Direğin önündeki yere yürüdü. Om yerden dik dik ona baktı.</p>

  <p>"Evet?" dedi Brutha.</p>

  <p>"Hiç beni görmeye gelmiyorsun," dedi kaplumbağa. "Meşgul olduğunu biliyorum," diye ekledi alayla, "ama yine de küçük bir dua iyi olurdu."</p>

  <p>"Sabah ilk iş sana baktım," dedi Brutha.</p>

  <p>"Açım da."</p>

  <p>"Dün gece koca bir kavun kabuğu yedin."</p>

  <p>"Peki kavunu kim yedi, hı?"</p>

  <p>"Hayır, o yemedi," dedi Brutha. "O yalnızca bayat ekmek yiyip su içiyor."</p>

  <p>"Neden taze ekmek yemiyor?"</p>

  <p>"Bayatlamasını bekliyor."</p>

  <p>"Evet. Eminim bekliyordur," dedi kaplumbağa.</p>

  <p>"Om?"</p>

  <p>"Ne?"</p>

  <p>"Kaptan az önce tuhaf bir şey söyledi. Dünyanın düz olduğunu ve bir kenarı olduğunu söyledi."</p>

  <p>"Öyle mi? Ne olmuş?"</p>

  <p>"Ama, demek istediğim, dünyanın top gibi olduğunu biliyoruz, çünkü..."</p>

  <p>Kaplumbağa gözlerini kırpıştırdı.</p>

  <p>"Hayır, değil," dedi. "Kim top gibi olduğunu söyledi?"</p>

  <p>"Sen söyledin," dedi Brutha. "En azından Yedi Kitap'ın birincisine göre."</p>

  <p>Daha önce hiç bu şekilde düşünmemiştim, diye düşündü. Hiç 'en azından' dememiştim.</p>

  <p>"Neden kaptan bana böyle bir şey söylemiş olabilir?" dedi. "Normal bir konuşma değil."</p>

  <p>"Sana söyledim, dünyayı ben yapmadım," dedi Om. "Neden dünya yapayım ki? Burada bir tane var zaten. Ve dünyayı <i>ben</i> yapmış olsam, top şeklinde yapmazdım. İnsanlar düşerdi. Ve deniz dipten akıp giderdi."</p>

  <p>"Denize dünyanın üzerinde kalmasını söylersen akıp gitmez."</p>

  <p>"Hah! Lafa bak!"</p>

  <p>"Dahası, küre kusursuz bir şekildir," dedi Brutha. "Çünkü Kitap'ta..."</p>

  <p>"Kürenin harika bir tarafı yok," dedi kaplumbağa. "Hem, bir kaplumbağa kusursuz bir şekle sahiptir."</p>

  <p>"Ne için kusursuz bir şekle?"</p>

  <p>"Eh, her şeyden önce, bir kaplumbağa için kusursuz," dedi Om. "Eğer top şeklinde olsa, denizin yüzeyine çıkar durur."</p>

  <p>"Ama dünyanın düz olduğunu söylemek sapkınlık," dedi Brutha.</p>

  <p>"Belki, ama doğru."</p>

  <p>"Hem, dünya gerçekten de dev bir kaplumbağanın sırtında mı?"</p>

  <p>"Bu doğru."</p>

  <p>"Öyleyse," dedi Brutha zaferle, "kaplumbağa neyin üzerinde duruyor?"</p>

  <p>Kaplumbağa ona boş boş baktı.</p>

  <p>"Hiçbir şeyin üzerinde durmuyor," dedi. "O bir <i>su kaplumbağası.</i> Yüzüyor. Su kaplumbağaları bu işe yarar."</p>

  <p>"Ben... ee... sanırım gidip Vorbis'e rapor versem iyi olacak," dedi Brutha. "Bekletince aşırı sakinleşiyor. Beni neden çağırmıştın? Akşam yemeğinden sonra sana biraz daha yemek getiririm."</p>

  <p>"Nasıl hissediyorsun?" dedi kaplumbağa.</p>

  <p>"İyi hissediyorum, teşekkür ederim."</p>

  <p>"Doğru düzgün yemek yiyor musun?"</p>

  <p>"Evet, teşekkür ederim."</p>

  <p>"Bunu duyduğuma sevindim. Git madem. Demek istediğim, ben yalnızca senin <i>Tanrı'nım."</i> Brutha uzaklaşırken Om sesini yükselterek, "Daha sık ziyaret edebilirsin!" dedi.</p>

  <p>"Ve daha yüksek sesle dua et. İşitmeye çalışmaktan bıktım!" diye bağırdı.</p>

  <blockquote class="">
    &nbsp;
  </blockquote>

  <p>Brutha oflaya poflaya koridordan geçip kapıyı çaldığında Vorbis hâlâ kamarasında oturuyordu. Kapıya yanıt vermedi. Bir süre sonra Brutha kapıyı itip açtı.</p>

  <p>Vorbis okuyormuş gibi görünmüyordu. Belli ki yazıyordu, çünkü ünlü Mektuplar söz konusuydu, ama kimse onu yazarken görmemişti. Yalnızken zamanının çoğunu duvara bakarak ya da yere kapanmış dua ederek geçiriyordu. Vorbis dua ederken öyle mütevazı olabiliyordu ki, kudret delisi imparatorlar bile onun yanında yaltaklanır görünürdü. "Şey," dedi Brutha ve kapıyı kapatacak oldu.</p>

  <p>Vorbis sinirle elini salladı. Sonra ayağa kalktı. Cüppesinin tozunu silkelemedi.</p>

  <p>"Biliyor musun Brutha," dedi, "Kale'de dua ederken beni rahatsız etmeye cüret edecek tek bir kişi olduğunu sanmıyorum. Gizisyon'dan korkarlar. <i>Herkes</i> Gizisyon'dan korkar. Sen dışında, anlaşılan. Gizisyon'dan korkuyor musun?"</p>

  <p>Brutha kapkara gözlere baktı. Vorbis ise yuvarlak, pembe bir surata baktı. İnsanlar songizisyoncularla konuşurken özel bir yüz takınırlardı: ifadesiz, dümdüz, hafifçe parıldayan bir yüz... Eğitimini henüz tamamlamamış songizisyoncular bile o yüzlerin zar zor saklayabildikleri vicdan azabını kitap gibi okuyabilirdi. Brutha yalnızca nefes nefese görünüyordu —ama o zaten hep öyle görünürdü. Büyüleyiciydi.</p>

  <p>"Hayır, efendim," dedi.</p>

  <p>"Neden?"</p>

  <p>"Gizisyon bizi korur efendim. Ossory'de yazılı, VII. bölüm, ayet..."</p>

  <p>Vorbis başını yana eğdi.</p>

  <p>"Elbette öyle. Ama Gizisyon'un yanılabileceği hiç aklına gelmedi mi?"</p>

  <p>"Hayır efendim," dedi Brutha.</p>

  <p>"Ama neden?"</p>

  <p>"Neden olduğunu bilmiyorum Lord Vorbis. Gelmedi işte."</p>

  <p>Vorbis, kullanılmadığında duvara doğru katlanıp kaldırılabilen bir tahta parçasından ibaret olan küçük yazı masasının başına oturdu.</p>

  <p>"Haklısın, Brutha," dedi. "Çünkü Gizisyon <i>gerçekten</i> yanılamaz. Olaylar ancak Tanrı'nın dilediği gibi olabilir. Dünyanın başka şekilde işleyebileceğini düşünmek imkânsız, değil mi?"</p>

  <p>Bir anlığına Brutha'nın gözlerinin önünden tek gözlü bir kaplumbağa imgesi geçti.</p>

  <p>Brutha yalan söyleme konusunda hiçbir zaman başarılı olmamıştı. Gerçek o kadar anlaşılmaz geliyordu ki, işleri daha da karmaşık hale getirmek her zaman onu aşan bir şey olmuştu.</p>

  <p>"Yedi Kitap öyle öğretiyor," dedi.</p>

  <p>"Cezanın olduğu yerde, her zaman suç da vardır," dedi Vorbis. "Bazen suç cezanın ardından gelir, ki bu da Büyük Tanrı'nın öngörüsünü gösterir."</p>

  <p>"Ninem de hep öyle derdi," dedi Brutha düşünmeden.</p>

  <p>"Gerçekten mi? Bu amansız hanımı daha iyi tanımak isterdim."</p>

  <p>"Gün içinde mutlaka hak edecek bir şey yapacağım için her zaman beni döverdi," dedi Brutha.</p>

  <p>"İnsan doğasını <i>eksiksiz</i> bir biçimde anlamış," dedi Vorbis elini çenesine dayayarak. "Cinsinin kusurları olmasa, kusursuz bir engizisyoncu olabilirmiş gibi görünüyor."</p>

  <p>Brutha başını salladı. Ah, evet. Kesinlikle evet.</p>

  <p>"Ve şimdi," dedi Vorbis ses tonu hiç değişmeden, "bana çölde ne gördüğünü söyleyeceksin."</p>

  <p>"Ah. Altı ışık çakması vardı. Sonra beş yürek atımı kadar duraklama. Sonra sekiz çakma, Ve bir duraklama daha. Ve iki çakma."</p>

  <p>Vorbis düşünceli düşünceli başını salladı.</p>

  <p>"Dörtte üç," dedi. "Yüce Tanrı'ya şükürler olsun. O benim asam ve zor yerlerde rehberimdir. Şimdi gidebilirsin."</p>

  <p>Brutha çakmaların anlamının ona söylenmesini beklememişti ve sormayacaktı da. Soruları Gizisyon sorardı. Bununla ünlüydüler.</p>
</body>
</html>
