<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p>Kaplumbağa ile kartalı düşünün.</p>

  <p>Kaplumbağa yerde yaşayan bir hayvandır. Yerin altına girmeden yere daha yakın yaşamak imkânsızdır. Gördüğü ufuklar birkaç santim uzaktadır. Ancak bir marul yaprağını avlamaya yetecek hıza sahiptir. Evrimin geri kalanı akıp geçerken kaplumbağa, sonuçta, kimse için tehdit oluşturmayan, yenilmesi güç bir hayvan olarak hayatta kalmıştır.</p>

  <p>Sonra bir de kartal vardır. Gördüğü ufuklar ta dünyanın kenarına kadar uzanan, gökyüzünün ve yüksek yerlerin yaratığı. Bir kilometre uzaktan, küçük ve ciyaklayan bir yaratığın kıpırtısını görebilecek kadar keskin gözler. Sırf güç ve sırf kontrol. Kanatlı ani ölüm. Kendinden küçük her şeyi bir öğüne dönüştürebilecek, kendinden büyük herhangi bir yaratıktan en azından aceleyle bir ısırık alıp kaçmasını sağlayabilecek pençeler ve tırnaklar.</p>

  <p>Kartal saatler boyunca bir sarp kayalığın üzerinde oturur ve dünyanın krallıklarını inceler, ta ki uzakta bir hareket sezene kadar, sonra odaklanır, odaklanır, <i>odaklanır</i> ve çöldeki çalıların arasında sallana sallana yürüyen küçük bir kabuk görür. Ve <i>atlar...</i></p>

  <p>Ve bir dakika sonra kaplumbağa altındaki dünyanın gittikçe uzaklaşmakta olduğunu fark eder. Dünyayı ilk defa görür, hem de yalnızca yerin iki santim üzerinden değil, yüz elli metre yüksekten, ve düşünür: kartal ne kadar da iyi bir dost.</p>

  <p>Ve sonra kartal onu bırakır.</p>

  <p>Ve hemen her seferinde kaplumbağa düşerek ölür. Kaplumbağanın bunu neden yaptığını herkes bilir. Yerçekimi, kurtulması zor bir alışkanlıktır. Kartalın bunu neden yaptığını kimse bilmez. Kaplumbağa eti tatlıdır, ama harcanması gereken çaba düşünülünce, başka hemen her şeyin eti daha tatlı gelir. Bunun sebebi, basitçe, kartalın kaplumbağalara eziyet etmekten hoşlanmasıdır.</p>

  <p>Ama elbette, kartal doğal seleksiyonun çok kaba bir biçiminde rol almakta olduğunun farkında değildir.</p>

  <p>Bir gün kaplumbağa uçmayı öğrenecektir.</p>

  <blockquote class="">
    &nbsp;
  </blockquote>

  <p>Hikâye çöllerde, kızıl-kahve ve turuncu tonları arasında geçmektedir. Ne zaman başlayıp bittiği sorunludur, ama başlangıçlarının en azından biri binlerce kilometre uzakta, Merkez'i çevreleyen dağlarda, karların başladığı yerin yukarısında gerçekleşmiştir.<sup><a href="../Text/dipnot.xhtml#ref1" id="ref_1">[1]</a></sup></p>

  <p>Sık sık sorulan felsefi sorulardan biri şudur:</p>

  <p>"Eğer işitecek kimse yoksa, bir ormanda yıkılan ağaç ses çıkarır mı?"</p>

  <p>Ki bu da filozofların doğası hakkında bir şeyler söyler, çünkü ormanda her zaman birileri vardır. Bu yalnızca o çatırtının ne olduğunu merak eden bir porsuk ya da manzaranın yukarı doğru kaymasına şaşan bir sincap olabilir, ama <i>biri</i> her zaman vardır. En azından, eğer yeterince derin bir ormansa, milyonlarca küçük tanrı onu işitmiştir.</p>

  <p>Olaylar öylesine, peş peşe oluşur. Kimin bildiğine aldırmazlar. Ama <i>tarih...</i> ah, tarih farklıdır. Tarihin gözlemlenmesi gerekir. Yoksa tarih olmaz. Yalnızca... eh, peş peşe oluşan olaylar olarak kalır.</p>

  <p>Ve elbette, tarihin kontrol altına alınması gerekir. Yoksa her şeye dönüşebilir. Çünkü çok sevilen teorilerin aksine, tarih anlatımı <i>gerçekten de</i> krallar, tarihler ve savaşlardan ibarettir. Ve bu şeylerin doğru zamanda olması gerekir. Bu zordur. Kargaşa dolu bir evrende, yanlış giden çok fazla şey vardır. Bir generalin atının nalını düşürmesi ya da birinin bir emri yanlış işitmesi ya da hayati bir mesaj taşıyan birinin sopaları ve nakit sorunu olan bazı adamlarca yolunun kesilmesi çok kolaydır. Sonra bir de vahşi hikâyeler vardır, bunlar tarih ağacının üzerinde büyüyen, onu kendine göre bükmeye çalışan parazitler.</p>

  <p>Bu yüzden tarihin bakıcıları vardır.</p>

  <p>Yaşadıkları yer... eh, olayların akışı içinde nereye gönderilmişlerse orada yaşarlar, ama <i>tinsel</i> evleri Diskdünya'nın yüksek Koçbaşı dağlarında, tarih kitaplarının saklandığı gizli bir vadidir.</p>

  <p>Bunlar geçmişin olaylarının, tıpkı mantar panoya iğnelenen kelebekler gibi mıhlanmış olduğu kitaplar değildir. Bunlar tarihe kaynak olan kitaplardır. Yirmi binden fazla kitap vardır; her biri üç metre yüksekliğindedir, kurşunla ciltlenmiştir ve harfler o kadar küçüktür ki, büyüteçle okunması gerekir.</p>

  <p>İnsanlar '...tarihçelerde yazılı olduğu gibi...' derken, <i>burada</i> yazılı olduklarını kasteder.</p>

  <p>Dünya üzerinde, insanların sandığından daha az mecazi anlatım vardır.</p>

  <p>Başkeşiş ve iki kıdemli keşiş her ay kitapların saklandığı mağaraya gider. Eskiden bu yalnızca başkeşişin göreviydi, ama 59. Başkeşiş'in karıştığı, diğer keşişler yakalayana kadar adamın küçük bahislerden bir milyon lira kazandığı talihsiz olaydan sonra, iki güvenilir keşiş daha dahil edildi.</p>

  <p>Dahası, içeri yalnız girmek tehlikelidir. Tarih'in, ses çıkarmadan dünyaya yağmakta olan salt yoğunluğu ezici olabilir. Zaman bir uyuşturucudur. Fazlası sizi öldürür.</p>

  <p>493. Başkeşiş kırışık ellerini kavuşturdu ve en kıdemli keşişlerden biri olan Lu-Tze'ye hitaben konuştu. Gizli vadinin temiz havası ve huzurlu hayatı sayesinde bütün keşişler kıdemliydi; dahası, her gün Zaman'la çalışıyorsanız, bir kısmının size bulaşması doğaldı.</p>

  <p>"Mekân, Omnia," dedi başkeşiş, "Klatch kıyısında."</p>

  <p>"Hatırlıyorum," dedi Lu-Tze. "Orada Ossory diye bir genç vardı, değil mi?"</p>

  <p>"Olaylar... <i>dikkatle gözlemlenmeli,"</i> dedi başkeşiş. "Baskılar var. Özgür irade, kader... simgelerin gücü... bir dönüş noktası... bütün bunları biliyorsun."</p>

  <p>"Kaç zamandır, ah, yedi yüz yıldır filan, Omnia'ya gitmedim," dedi Lu-Tze. "Kurak bir yer. O koca ülkeden bir ton iyi toprak çıkmaz bana göre."</p>

  <p>"Git madem," dedi başkeşiş.</p>

  <p>"Dağlarımı da yanımda götüreceğim," dedi Lu-Tze. "İklim onlara iyi gelir."</p>

  <p>Süpürgesini ve yatak olarak kullandığı hasırı da aldı. Tarih keşişleri mal mülk edinmezdi. Çoğu eşyanın bir iki yüzyılda aşındığını öğrenmişlerdi.</p>

  <p>Lu-Tze'nin Omnia'ya varması dört sene aldı. Yolda iki savaş ve bir suikast gözlemlemesi gerekti, aksi halde bunlar gelişigüzel olaylar olarak kalacaklardı.</p>

  <blockquote class="">
    &nbsp;
  </blockquote>

  <p>Farazi Yılan Senesi'ydi ya da Abyss Peygamber'in Gelişi'nden iki yüz sene sonrası.</p>

  <p>Bu da, 8. Peygamber'in gelişi yakın demekti.</p>

  <p>Büyük Tanrı Om Kilisesi bu açıdan güvenilirdi. Peygamberleri hep tam zamanında gelirdi. Onlara bakarak takviminizi ayarlayabilirdiniz. Eğer yeterince büyük bir takviminiz varsa.</p>

  <p>Ve, peygamber beklenen her dönemde olduğu gibi, Kilise kutsal olma çabalarını iki katına çıkarmıştı. Her büyük şirkette müfettiş beklenirken gözlenen koşturmacaya çok benzeyen bu durum, kilisede, inancı yetersiz olduğundan kuşkulanılan insanları yakalamak ve onları yüz ayrı dâhiyane yöntemle öldürmek biçimini alıyordu. Gerçekten popüler olan çoğu dinde, insanın dindarlığını ölçmek için güvenilir bir yöntem sayılıyordu bu. Dindarlık konusunda, ulusal kızak yarışmasında görülenden daha fazla düşüş olduğu ilan edilirdi; sapkınlığın kökü ve dalıyla, hattâ kolu, bacağı, gözü ve diliyle sökülmesi, temiz bir sayfa açılması gerektiğine inanılırdı. Sayfayı temizlemek için en etkili aracın kan olduğu düşünülürdü.</p>

  <blockquote class="">
    &nbsp;
  </blockquote>

  <p><i>Ve gün geldi Büyük Tanrı Om, Seçilmiş Kişi olan Brutha ile konuştu:</i></p>

  <p>"Pısst!"</p>

  <p>Brutha çapalama işinin ortasında durdu ve Tapınak bahçesinde çevresine bakındı.</p>

  <p>"Efendim?" dedi.</p>

  <p>Küçük Bahar'ın başlarında güzel bir gündü. Dua değirmenleri dağ rüzgarlarında neşeyle dönmekteydi. Arılar fasulye çiçeklerinin içinde aylaklık ediyordu, ama çok çalışıyormuş izlenimi vermek için hızla uğuldamaktaydılar. Çok yükseklerde, yalnız bir kartal halkalar çiziyordu.</p>

  <p>Brutha omuzlarını silkti ve kavunlara geri döndü.</p>

  <p><i>Evet, Büyük Tanrı Om, Seçilmiş Kişi Brutha ile bir kez daba konuştu:</i></p>

  <p>"Pısst!"</p>

  <p>Brutha duraksadı. Kesinlikle yokluğun içinden biri onunla konuşmuştu. Belki de bir iblisti. Çömezlerin üstadı Nhumrod Birader iblisleri dilinden düşürmezdi. Kirli düşünceler ve iblisler. Birbirlerini beslerdi. Brutha'nın içinde, bir iblis edinmek üzere olduğu gibi huzursuz edici bir his vardı.</p>

  <p>Yapılacak şey kararlı olmak ve Dokuz Temel İlke'yi tekrarlamaktı.</p>

  <p><i>Büyük Tanrı Om, Seçilmiş Kişi Brutha ile bir daha konuştu:</i></p>

  <p>"Sağır mısın, çocuk?"</p>

  <p>Çapa, sıcaktan pişmiş toprağa çarptı. Brutha hızla döndü. Arıları, kartalı ve bahçenin uzak ucunda, bir gübre yığınını dalgın dalgın tırmıklamakta olan Lu-Tze Birader'i gördü. Dua değirmenleri duvarlarda güven verici bir biçimde dönmekteydi.</p>

  <p>Brutha, Ishkible Peygamber'in cin çıkarırken yaptığı el kol hareketlerini yaptı.</p>

  <p>"Arkama geç, iblis," diye mırıldandı.</p>

  <p>"Arkandayım zaten."</p>

  <p>Brutha yavaşça döndü. Bahçe hâlâ boştu.</p>

  <p>Bunun üzerine Brutha kaçtı.</p>

  <blockquote class="">
    &nbsp;
  </blockquote>

  <p>Pek çok hikâye aslında başlangıçlarından uzun zaman önce başlar ve Brutha'nın hikâyesi doğumundan binlerce sene önce başlamıştı.</p>

  <p>Dünyada milyarlarca tanrı vardır. Ringa yumurtaları kadar kalabalıktırlar. Çoğu görülemeyecek kadar küçüktür ve kimse onlara tapınmaz, en azından bakteriden daha büyük olan kimseler ki onlar da asla dualarını etmezler ve pek fazla mucize talep etmezler.</p>

  <p>Onlar küçük tanrılardır —iki karınca patikasının kesiştiği kavşakların ruhları, çimen köklerinin arasındaki mikro-iklimlerin tanrıları. Ve çoğu o şekilde kalır.</p>

  <p>Çünkü <i>inançtan</i> yana fakirdirler.</p>

  <p>Ama bir avuç tanrı daha büyük şeylere dönüşür. Bunu her şey tetikleyebilir. Kayıp kuzusunu arayan bir çoban onu dikenli çalıların arasında bulur ve bir iki dakikasını ayırarak, orada ne tür bir ruh varsa, ona teşekkür etmek için küçük bir taş yığını oluşturur. Ya da tuhaf şekilli bir ağaç bir hastalığın tedavisi ile bağdaştırılır. Ya da biri ıssız bir yerdeki kayanın üzerine bir sarmal deseni oyar. Çünkü tanrılar inanca ihtiyaç duyar ve insanlar da tanrı ister.</p>

  <p>Genelde iş burada kalır. Ama bazen daha ileri gider. Daha fazla taş eklenir, daha fazla kaya dikilir, eskiden ağacın durduğu yere bir tapınak inşa edilir. Tanrının gücü artar, tapınanların inancı onu bin ton roket yakıtı gibi gökyüzüne yükseltir. Birkaçı için sınır gökyüzüdür.</p>

  <p>Bazen o bile değildir.</p>

  <blockquote class="">
    &nbsp;
  </blockquote>

  <p>Nhumrod Birader çıplak hücresinin mahremiyetinde kirli düşüncelerle güreşirken, çömez yatakhanesinden gelen hararetli sesi duydu.</p>

  <p>Brutha denen çocuk yıldırım suretindeki Om heykelinin önüne kapanmış, titreyerek, bölük pörçük dua ediyordu.</p>

  <p>O çocukta ürkütücü bir şeyler var, diye düşündü Nhumrod. Konuştuğunuz sırada size bakma tarzında bir şeyler vardı, sanki sizi <i>dinliyormuş</i> gibiydi.</p>

  <p>Dışarı çıktı ve bastonunun ucuyla yerdeki delikanlıyı dürtükledi.</p>

  <p>"Ayağa kalk çocuk! Gün ortasında yatakhanede ne işin var? Hı?"</p>

  <p>Brutha yerde upuzun yatarken döndü ve rahibin ayak bileklerini yakaladı.</p>

  <p>"Ses! Bir ses! Benimle <i>konuştu</i>!" diye feryat etti.</p>

  <p>Nhumrod iç geçirdi. Ah. Bu bildiği bir alandı. Sesler tam da Nhumrod'un uzmanlığına giriyordu. O her zaman sesler duyardı.</p>

  <p>"Ayağa kalk çocuğum," dedi biraz daha şefkatli bir sesle.</p>

  <p>Brutha ayağa kalktı.</p>

  <p>Nhumrod'un daha önce de yakındığı gibi, bu çocuk doğru düzgün çömez olabilmek için fazla büyüktü. Yaklaşık on sene daha büyük. Bana yedi yaşından küçük bir çocuk verin, derdi Nhumrod her zaman.</p>

  <p>Ama Brutha çömez olarak ölecekti. Kuralları belirlediklerinde, Brutha gibi bir şeye asla izin vermemişlerdi.</p>

  <p>Delikanlının kırmızı, ablak yüzü çömezlerin üstadına bakıyordu.</p>

  <p>"Yatağına otur Brutha," dedi Nhumrod.</p>

  <p>Brutha hemen itaat etti. Delikanlı itaatsizlik sözcüğünün anlamını bilmezdi, ki bu anlamını bilmediği bir sürü sözcükten yalnızca bir tanesiydi.</p>

  <p>Nhumrod onun yanına oturdu.</p>

  <p>"Şimdi, Brutha," dedi, "doğruyu söylemeyen insanlara ne olur biliyorsun, değil mi?"</p>

  <p>Brutha kızararak başını salladı.</p>

  <p>"Pekala. Şimdi bana bu seslerden bahset."</p>

  <p>Brutha cüppesinin ucunu kıvırdı.</p>

  <p>"Tek bir ses gibiydi üstad," dedi.</p>

  <p>"... tek bir ses gibi," dedi Nhumrod Birader. "Peki bu ses ne dedi? Hı?"</p>

  <p>Brutha duraksadı. Şimdi düşününce, ses pek bir şey <i>söylememişti.</i> Yalnızca konuşmuştu. Zaten Nhumrod Birader'le konuşmak zordu. Adamın gözlerini kısıp konuşanın dudaklarına bakmak ve ona söylenenlerin son birkaç kelimesini hemen hemen konuşan ile aynı anda söylemek gibi sinir bozucu bir alışkanlığı vardı. Bir de, tutunmazsa evrenin kaybolacağından korkarmış gibi, devamlı bir şeylere dokunurdu —duvarlara, mobilyalara, insanlara. Ve o kadar çok tiki vardı ki, sıraya girmeleri gerekiyordu. Nhumrod Birader, Kale'de elli sene hayatta kalmış biri için tamamen normaldi.</p>

  <p>"Şey..." diye başladı Brutha.</p>

  <p>Nhumrod Birader sıska elini kaldırdı. Brutha adamın elindeki açık mavi damarları görebiliyordu.</p>

  <p>"Ruhani insanların işittiği <i>iki</i> tür ses olduğunu da biliyorsundur, eminim," dedi çömezler üstadı. Tek kaşı seyirmeye başladı.</p>

  <p>"Evet, üstad. Murduck Birader anlatmıştı," dedi Brutha uysallıkla.</p>

  <p>"... anlatmıştı. Evet. Bazen, sonsuz bilgeliği uygun gördüğü zaman, Tanrı seçtiği bir kişiyle konuşur ve o kişi büyük bir peygamber olur," dedi Nhumrod. "Şimdi, senin kendini o kişilerden biri saymadığından eminim? Hı?"</p>

  <p>"Hayır, üstad,"</p>

  <p>"... üstad. Ama <i>başka</i> sesler de var," dedi Nhumrod Birader ve şimdi sesi hafifçe titriyordu, "baştan çıkarıcı, tatlı dilli, ikna edici sesler, değil mi? Her zaman bizi hazırlıksız yakalamak için bekleyen sesler?"</p>

  <p>Brutha rahatladı. Bu tanıdık bir konuydu.</p>

  <p>Bütün çömezler o <i>türden</i> sesleri bilirdi. Ama normalde oldukça doğrudan konuşurlardı, örneğin gece faaliyetlerinin zevkleri ve kızların çekiciliğinden bahsederlerdi. Bu da, mesele sesler olduğunda, hepsinin çömez olduğunu gösteriyordu. Nhumrod Birader, onlarla karşılaştırıldığında, eksiksiz bir oratoryo olan türden sesler duyuyordu. Bazı cüretkar çömezler Nhumrod Birader'i sesler hakkında konuşturmaktan hoşlanırdı. Adamla konuşmanın tam bir eğitim olduğunu söylüyorlardı. Özellikle de ağzının köşelerinde beyaz tükürükler belirdiğinde.</p>

  <p>Brutha dinledi.</p>

  <blockquote class="">
    &nbsp;
  </blockquote>

  <p>Nhumrod Birader çömezlerin üstadıydı, ama çömezlerin <i>tek</i> üstadı değildi. O yalnızca, Brutha'nın dahil olduğu grubun üstadıydı. Başkaları da vardı. Kale'de kaç tane olduklarını bilen birileri vardı muhtemelen. Bir yerlerde, işi <i>her şeyi</i> bilmek olan biri olmalıydı.</p>

  <p>Kale, Klatch çölleri ile Howondaland'ın ovaları ve ormanları arasındaki topraklarda bulunan Kom şehrinin kalbindeydi. Kilometrelerce uzanıyordu ve tapınakları, kiliseleri, okulları, yurtları, bahçeleri ve kuleleri —akla tümseklerini aynı anda yapmaya çalışan bir milyon termiti getiren bir şekilde— birbirlerinin içinde ve etrafında büyüyordu.</p>

  <p>Güneş doğarken merkezi Tapınak'ın kapıları ateş gibi parlardı. Tunçtan yapılmışlardı ve otuz metre yüksekliğindeydiler. Üstlerine, kurşuna kakılmış altından harflerle, Emirler yazılmıştı. Şimdiye dek beş yüz on iki emir yazılmıştı ve bir sonraki peygamber de kendi emirlerini ekleyecekti kuşkusuz.</p>

  <p>Güneşten yansıyan parıltı aşağıda, Büyük Tanrı Om'un ihtişamı için emek veren on binlerce imanlıyı aydınlatıyordu.</p>

  <p>Muhtemelen, Kale'de kaç kişi olduğunu <i>kimse</i> bilmiyordu. Bazı şeylerin gerekli miktara ulaşmak gibi bir eğilimi vardı. Tarikatın en tepesinde tek bir Kenobi<sup><a href="../Text/dipnot.xhtml#ref2" id="ref_2">[2]</a></sup> olduğu kesindi ve ona Yüksek Iam deniyordu. Ve altı Başrahip vardı. Otuz da alt Iam. Ve yüzlerce piskopos, diyakoz, yardımcı diyakoz ve rahip. Ve tahıl ambarındaki sıçanlar kadar çok çömez. Ve zanaatkarlar, boğa üreticileri, işkenceciler, Tapınak Bakireleri...</p>

  <p>Ne yeteneğe sahip olursanız olun, Kale'de size yer vardı.</p>

  <p>Ve eğer yeteneğiniz yanlış türden sorular sormak ve erdemli savaşları kaybetmekse, yeriniz arındırma fırınları ve Gizisyon'un adalet çukurları olurdu.</p>

  <p>Herkese bir yer. Ve herkes kendi yerinde.</p>

  <blockquote class="">
    &nbsp;
  </blockquote>

  <p>Güneş tapınak bahçesini dövüyordu.</p>

  <p>Büyük Tanrı Om kavun sarmaşığının gölgesinde kalmaya çalışıyordu. Muhtemelen burada, bu duvarların arasında, dua kulelerinin ortasında güvendeydi, ama ne kadar dikkatli olsanız azdı. Şansı bir kez yaver gitmişti, ama bir kere daha şanslı olmayı beklemek çok fazla şey istemek olurdu.</p>

  <p>Tanrı olmanın sorunu, dua edecek kimsenizin olmamasıydı.</p>

  <p>Gübre küreyen adama doğru yürüdü ve epey zahmetten sonra, onun duyabileceği kadar yakında olduğuna karar verdi.</p>

  <p>Şu şekilde konuştu: "Hey, sen!"</p>

  <p>Yanıt gelmedi. İşitildiğini düşündüren bir şey bile yoktu.</p>

  <p>Om öfkeye kapıldı ve Lu-Tze'yi en derin cehennem çukurunda ezik bir solucana çevirdi ve sonra yaşlı adam huzur içinde gübre küremeye devam edince daha da kızdı.</p>

  <p>"Sonsuzluğun şeytanları kemiklerini sülfürle doldursun!" diye haykırdı.</p>

  <p>Bu da pek bir şey değiştirmedi.</p>

  <p>"Sağır moruk," diye mırıldandı Büyük Tanrı Om.</p>

  <blockquote class="">
    &nbsp;
  </blockquote>

  <p>Ya da belki, Kale hakkında bilinecek ne varsa bilen biri <i>vardı.</i> Her zaman bilgi toplayan biri vardır; bilgiyi, sevdiğinden değil, bir saksağanın parlayan eşyaları, bir mayıs sineğinin dal ve taş parçalarını topladığı gibi toplar. Ve yapılması gereken ama diğerlerinin yapmadığı, hattâ var olduğunu bilmezden geldiği onca işi yapan biri de vardır her zaman.</p>

  <p>İnsanların Vorbis hakkında fark ettiği üçüncü şey, boyuydu. Bir seksenden epey uzundu, ama fasulye sırığı gibiydi, bir çocuğun kille yaptığı normal boyutlarda birinin merdaneden geçirildikten sonraki haline benziyordu.</p>

  <p>İnsanların Vorbis hakkında fark ettikleri ikinci şey gözleriydi. Ataları, evrim geçirerek kara gözlere sahip olmuş çöl kabilelerinden geliyordu —yalnızca gözbebekleri değildi kara olan, neredeyse göz yuvarının tamamıydı. Bu, Vorbis'in nereye baktığını anlamayı çok güçleştiriyordu. Sanki derisinin altında güneş gözlükleri vardı.</p>

  <p>Ama ilk fark ettikleri şey kafatasıydı.</p>

  <p>Atanır atanmaz kilise papazlarının çoğu, saç ve sakallarını uzatırdı, öyle ki o karmaşanın içinde bir keçi bile kaybedebilirdiniz. Ama Diyakoz Vorbis'in her yanı tıraşlıydı ve parlıyordu. Ayrıca, saçının olmaması gücüne güç katıyor gibiydi. Tehditkar değildi. Asla gözdağı vermezdi. Yalnızca herkese, kişisel alanı bedeninden metrelerce uzağa kadar yayılıyormuş ve Vorbis'e yaklaşan kim olursa olsun, önemli bir şeyleri kesintiye uğratıyormuş hissini veriyordu. Kendisinden elli sene daha kıdemli üstleri, onun düşüncelerini yarıda kestikleri için mahcup olurlardı.</p>

  <p>Adamın ne düşündüğünü bilmek neredeyse imkânsızdı ve kimse de sormazdı. Bunun ilk akla gelen sebebi, Vorbis'in Gizisyon'un başı olması ve Gizisyon'un görevinin, yapılması gereken ve diğer insanların yapmamayı tercih ettiği onca işi yapmak olmasıydı.</p>

  <p>O tür insanlara ne düşündüklerini soramazsınız. Çok yavaşça size dönüp, "Seni," diye yanıt vermeleri olasılığı vardır.</p>

  <p>Gizisyon'da sahip olunabilecek en yüksek unvan diyakozdu —Kilise'nin bu dalının çizmelerine<sup><a href="../Text/dipnot.xhtml#ref3" id="ref_3">[3]</a></sup> sığmayacak kadar büyümesi ihtimaline karşı yüzlerce sene önce konulmuş bir kural. Ama herkes, böyle bir zihinle, Vorbis'in şimdiye kadar kolaylıkla başrahip, hattâ bir Iam olabileceğini söylüyordu.</p>

  <p>Vorbis bu tür önemsiz meselelerle uğraşmazdı. Vorbis kaderini biliyordu. Tanrı ona bizzat söylememiş miydi?</p>

  <blockquote class="">
    &nbsp;
  </blockquote>

  <p>"İşte böyle," dedi Nhumrod Birader, Brutha'nın omzunu okşayarak. "Eminim artık her şeyi daha açık görebileceksin."</p>

  <p>Brutha adamın belli bir yanıt beklediğini hissetti.</p>

  <p>"Evet, üstad," dedi. "Eminim görebileceğim."</p>

  <p>"... görebileceğim. Seslere her daim direnmek senin kutsal görevin," dedi Nhumrod delikanlının omzunu sıvazlamaya devam ederek.</p>

  <p>"Peki, üstad. Direneceğim. Özellikle de bahsettiğiniz şeylerden birini yapmamı söylerlerse."</p>

  <p>"... söylerlerse. Güzel. Güzel. Bir daha onları duyarsan ne yapacaksın, peki? Hı?"</p>

  <p>"Gelip size söyleyeceğim," dedi Brutha itaatkar bir şekilde.</p>

  <p>"... söyleyeceğim. Güzel. Güzel. Benim işitmek istediğim de buydu," dedi Nhumrod. "Bütün çocuklarıma aynı şeyi söylüyorum. Seni rahatsız edebilecek her tür küçük sorunla başa çıkmak için her zaman burada olduğumu sakın unutma."</p>

  <p>"Peki, üstad. Şimdi bahçeye geri döneyim mi?"</p>

  <p>"... döneyim mi. Sanırım. Sanırım. Ve başka ses yok, duydun mu?" Nhumrod oğlanın sırtını okşamayan elinin işaretparmağını salladı. Bir yanağı seyirdi.</p>

  <p>"Evet, üstad."</p>

  <p>"Bahçede ne yapıyordun?"</p>

  <p>"Kavunları çapalıyordum, üstad," dedi Brutha.</p>

  <p>"Kavun? Ah. Kavun," dedi Brutha yavaşça. "Kavunlar. Kavunlar. Eh, bu durumu biraz açıklıyor, elbette."</p>

  <p>Bir gözkapağı çılgınca titreşti.</p>

  <blockquote class="">
    &nbsp;
  </blockquote>

  <p>Kafasının içinde, Vorbis'le konuşan tek kişi Büyük Tanrı değildi. Eninde sonunda <i>herkes</i> bir songizisyoncuyla konuşurdu. Yalnızca bir dayanıklılık meselesiydi bu.</p>

  <p>Vorbis bugünlerde işbaşındaki engizisyoncuları izlemeye gitmiyordu pek. Songizisyoncuların gitmesi gerekmiyordu. O aşağıya talimatlar gönderiyor, rapor alıyordu. Ama özel koşullar, özel ihtimamını gerektiriyordu.</p>

  <p>Şunu belirtmek gerekir ki... Gizisyon mahzeninde gülünecek pek az şey vardı. Normal bir mizah anlayışınız varsa, o kadarı da yoktu. Burada Çalışmak için Acımasız Ölçüde Sadist Olmanız Gerekmez, Ama İşe Yarıyor!!! diyen küçük, neşeli tabelalar yoktu.</p>

  <p>Ama düşünen bir adamın aklına insanoğlunun yaratıcısının gerçekten de çok çarpık bir eğlence anlayışı olduğunu getirecek ve yüreğinin içinde, cennetin kapılarına hücum ettirecek kadar şiddetli bir öfke doğuracak şeyler vardı.</p>

  <p>Kupalar, örneğin. Engizisyoncular günde iki kere mola verip kahve içerdi. Her birinin evden getirdiği kupalar, demir ve bıçakları kızdırmak için kullandıkları ana fırının ocağının üzerinde duran çaydanlığın çevresine dizilmişti.</p>

  <p>Üstlerinde, Kutsal Ossory Mağarası'ndan ya da Dünyanın En İyi Babasına Armağan gibi şeyler yazıyordu. Çoğu kupa çentilmişti ve birbirine benzeyen bir çift bile yoktu.</p>

  <p>Ve duvarda kartpostallar vardı. Tatile giden bir engizisyoncunun, yerel manzaranın kabaca boyanmış ahşap baskısını, arkasına uygun ölçüde neşeli ve esprili bir mesaj yazarak geri göndermesi gelenekti. Duvara ayrıca, Birinci Sınıf Engizisyoncu Ishmale 'Pop' Quoom'un yazdığı, emeklilik hediyesi için yetmiş sekiz <i>obol</i> topladıkları, Bayan Quoom'a da bir buket çiçek yaptırdıkları için herkese teşekkür eden, 3 Numaralı Çukur'daki günlerini her zaman hatırlayacağını ve ne zaman adama ihtiyaçları olursa gelip yardım etmeye gönüllü olduğunu belirten duygulu mektup asılmıştı.</p>

  <p>Bütün bunların anlamı şuydu: En çılgın piskopatın bile, her gün işine giden ve yapacak bir işi olan normal, iyi kalpli bir aile babasının rahatlıkla taklit edemeyeceği aşırılıkları yoktur.</p>

  <p>Vorbis bunu bilmeye bayılıyordu. Bunu bilen bir adam, insanlar hakkında bilinmesi gereken ne varsa biliyor demekti.</p>

  <p>Şu anda, teknik olarak hâlâ eski sekreteri Sasho Birader'in titreyen vücudu olan şeyin yatırıldığı tezgahın yanında oturuyordu.</p>

  <p>Görev başındaki engizisyoncuya baktı ve adam başını salladı. Vorbis zincire vurulmuş sekreterin üzerine eğildi. "İsimleri neydi?" diye tekrarladı.</p>

  <p>"... bilmiyorum..."</p>

  <p>"Benim yazışmalarımın kopyasını onlara verdiğini biliyorum Sasho. Onlar sonsuza dek cehennemde yanacak hain sapkınlar. Onlara katılmak mı istiyorsun?"</p>

  <p>"... isimlerini bilmiyorum..."</p>

  <p>"Sana güvenmiştim Sasho. Onlar adına casusluk yaptın. Kilise'ye ihanet ettin."</p>

  <p>"... isim yok..."</p>

  <p>"Gerçek, acının sonudur Sasho. Söyle bana."</p>

  <p>"... gerçek..."</p>

  <p>Vorbis içini çekti. Sonra Sasho'nun parmaklarından birinin kelepçenin altında bükülüp açıldığını gördü. Onu çağırıyordu.</p>

  <p>"Evet?"</p>

  <p>Vücudun üzerine daha da eğildi.</p>

  <p>Sasho geriye kalan tek gözünü açtı.</p>

  <p>"... gerçek..."</p>

  <p>"Evet?"</p>

  <p>"... Kaplumbağa Hareket Ediyor..."</p>

  <p>Vorbis yüzündeki ifade değişmeden yerine oturdu. Yüz ifadesi, kendisi istemediği sürece nadiren değişirdi. Engizisyoncu dehşet içinde onu izliyordu.</p>

  <p>"Anlıyorum," dedi Vorbis. Ayağa kalktı ve engizisyoncuya başını salladı.</p>

  <p>"Kaç zamandır burada?"</p>

  <p>"İki gündür, efendim."</p>

  <p>"Peki onu daha ne kadar canlı tutabilirsin?.."</p>

  <p>"Belki iki gün daha efendim."</p>

  <p>"Öyle yap. Öyle yap. Ne de olsa," dedi Vorbis, "görevimiz hayatı mümkün olduğunca uzun süre korumak. Değil mi?"</p>

  <p>Engizisyoncu ona, tek bir lafıyla onu prangalara vurdurup tezgaha yatırabilecek yöneticisinin huzurundaki birinin huzursuz gülümsemesiyle baktı.</p>

  <p>"Şey... evet, efendim."</p>

  <p>"Her yerde sapkınlık ve yalan var," diye içini çekti Vorbis. "Şimdi de yeni bir sekreter bulmam gerekecek. Çok can sıkıcı."</p>

  <blockquote class="">
    &nbsp;
  </blockquote>

  <p>Yirmi dakika sonra Brutha rahatladı. Şehvetli siren sesleri gitmiş gibiydi.</p>

  <p>Kavunlarla işine devam etti. Kavunları anlayabileceğini hissediyordu. Kavunlar çoğu şeyden çok daha anlaşılabilir geliyordu.</p>

  <p>"Hey, sen!"</p>

  <p>Brutha doğruldu.</p>

  <p>"Seni duyamıyorum, pis orostopolos," dedi.</p>

  <p>"Ah evet duyuyorsun, evlat. Şimdi, senden istediğim şu..."</p>

  <p>"Parmaklarımla kulaklarımı tıkadım!"</p>

  <p>"Sana yakıştı. Sana yakıştı. Tıpkı vazoya benzedin. Şimdi..."</p>

  <p>"Bir şarkı mırıldanıyorum! Bir şarkı mırıldanıyorum!"</p>

  <p>Müzik üstadı Preptil Birader, Brutha'nın sesinin ona eşek leşinin yanına çok geç varmış, hayal kırıklığı içindeki bir akbabayı hatırlattığını söylemişti. Çömezler için koro çalışmalarına katılmak zorunluydu, ama Preptil Birader'in ısrarlı dilekçeleri sonucu Brutha için istisna yapılmıştı. Onun, memnun etme gayretiyle buruşmuş ablak suratını görmek yeterince kötüydü, ama sesini dinlemek çok daha beterdi. Sesi yeterince güçlü ve yoğun bir inançla doluydu, ezgiye uyarak ileri geri sallanıyordu, ama bir türlü ezgiyi tutturamıyordu.</p>

  <p>Bunun yerine Fazladan Kavun Çapalama işiyle uğraşıyordu.</p>

  <p>Dua kulelerinin yükseklerinde bir karga sürüsü aceleyle kanatlandı.</p>

  <p><i>O, Kızgın Demirden Toynaklarla Erdemsizleri Eziyor</i>'un nakarat bölümünden sonra, Brutha parmaklarını kulaklarından çekti ve kısa bir an için kulak kabarttı.</p>

  <p>Uzaktaki kargaların isyanı dışında etraf sessizdi.</p>

  <p>İşe yaramıştı. Tanrı'ya güven, derlerdi. Brutha da her zaman güvenmişti. Kendini bildi bileli.</p>

  <p>Çapasını aldı ve rahatlayarak sarmaşıklara döndü.</p>

  <p>Tam çapanın demiri yere çarpacaktı ki, Brutha kaplumbağayı gördü.</p>

  <p>Küçük ve sarıydı, tozla kaplanmıştı. Kabuğu fena çentilmişti. Boncuk gibi tek bir gözü vardı —diğeri, yerden iki santim yukarıda yaşayan ve yavaş hareket eden her yaratığı bekleyen bin çeşit tehlikeden birine maruz kaldığında düşmüştü.</p>

  <p>Brutha çevresine bakındı. Bahçeler, tapınak kompleksinin epey içindeydi ve yüksek duvarlarla çevrilmişti.</p>

  <p>"Buraya nasıl girdin küçük yaratık?" dedi. "Uçtun mu?"</p>

  <p>Kaplumbağa tek gözüyle ona baktı. Brutha memleketi özlediğini hissetti biraz. Köyündeki kumlu tepelerde bol bol kaplumbağa vardı.</p>

  <p>"Sana biraz marul verebilirim," dedi Brutha. "Ama kaplumbağaların bahçeye girmesine izin verildiğini sanmıyorum. Sen haşarat değil misin?"</p>

  <p>Kaplumbağa bakmaya devam etti. Hemen hiçbir şey bir kaplumbağa gibi bakamaz.</p>

  <p>Brutha bir şeyler yapmak zorunda hissetti.</p>

  <p>"Üzüm var," dedi. "Muhtemelen sana bir üzüm tanesi vermek günah olmaz. Bir üzüme ne dersin küçük kaplumbağa?"</p>

  <p>"Kaosun en alt çukurunda iğrenç bir şey olmaya ne dersin?" dedi kaplumbağa.</p>

  <p>Dış duvarlara kaçmış olan kargalar, <i>Kafirin Yolu Dikenli Bir Yuvadır</i> ilahisi yükselince tekrar havalandılar.</p>

  <p>Brutha gözlerini açtı ve parmaklarını yine kulaklarından çıkardı.</p>

  <p>"Ben hâlâ buradayım," dedi kaplumbağa.</p>

  <p>Brutha duraksadı. Yavaş yavaş, iblislerin ve orostopolosların küçük yaşlı kaplumbağalar olarak cisimleşmediği geldi aklına. Bunun pek anlamı olmazdı. Nhumrod Birader bile, konu azgın erotizm olduğunda, tek gözlü bir kaplumbağadan çok daha iyisini yapabileceğinizi kabul etmek zorunda kalırdı.</p>

  <p>"Kaplumbağaların konuşabildiğini bilmiyordum," dedi.</p>

  <p>"Konuşamazlar," dedi kaplumbağa. "Dudaklarımı oku."</p>

  <p>Brutha daha yakından baktı.</p>

  <p>"Dudakların yok," dedi.</p>

  <p>"Yok. Doğru düzgün ses tellerim de yok," diye onayladı kaplumbağa. "Kafanın içinde konuşuyorum, anlıyor musun?"</p>

  <p>"Vay canına!"</p>

  <p>"<i>Anladın</i>, değil mi?"</p>

  <p>"Hayır."</p>

  <p>Kaplumbağa gözünü devirdi.</p>

  <p>"Bilmeliydim. Eh, fark etmez. Bahçıvanlarla zaman harcamam gerekmiyor. Git de en tepedeki adamı getir, hemen."</p>

  <p>"En tepedeki adam mı?" dedi Brutha. Elini ağzına götürdü. "Kastettiğin... Nhumrod Birader değil, değil mi?"</p>

  <p>"O kim?" dedi kaplumbağa.</p>

  <p>"Çömezlerin üstadı!"</p>

  <p>"Aman!" dedi kaplumbağa. "Hayır," diye devam etti Brutha'nın sesini taklit ederek, "çömezlerin üstadını kastetmiyorum. Yüksek Rahip ya da kendine her ne diyorsa onu kastediyorum. Bir tane vardır, herhalde?"</p>

  <p>Brutha alık alık başını salladı.</p>

  <p>"Yüksek Rahip, tamam mı?" dedi kaplumbağa. "Yüksek. Rahip. Yüksek Rahip."</p>

  <p>Brutha yine başını salladı. Bir Yüksek Rahip olduğunu biliyordu. Yalnız, kendisiyle Nhumrod Birader arasındaki hiyerarşik yapıyı kavrayabilirken, çömez Brutha ile Kenobi arasındaki bağlantıyı ciddi ciddi düşünme yeteneğinden yoksundu. Teorik olarak onlardan bir tane olduğunun, Yüksek Rahip'in en tepesinde oturduğu dev bir kilise yapısı bulunduğunun ve kendisinin kesinlikle en altta oturduğunun farkındaydı, ama buna tıpkı, bir amip ile, örneğin, bir serbest muhasebeci arasındaki evrim zincirine baktığı gibi bakıyordu. En tepeye giden yol eksik halkalardan oluşuyordu.</p>

  <p>"Tutup da Yüksek Rahip'ten..." Brutha duraksadı. Kenobi ile konuşma <i>düşüncesi</i> bile onu korkudan susturmuştu. <i>"Kimseden</i> Yüksek Rahip'in gelip bir <i>kaplumbağa</i> ile konuşmasını istemesini isteyemem!"</p>

  <p>"Bir çamur sülüğüne dönüş ve ceza ateşleri içinde kuru!" diye haykırdı kaplumbağa.</p>

  <p>"Lanet okumaya hiç gerek yok," dedi Brutha.</p>

  <p>Kaplumbağa öfke içinde olduğu yerde yükselip alçaldı.</p>

  <p>"Bu bir lanet değildi! Bu bir emirdi! Ben Büyük Tanrı Om'um!"</p>

  <p>Brutha gözlerini kırpıştırdı.</p>

  <p>Sonra, "Hayır değilsin," dedi. "Ben Büyük Tanrı Om'u gördüm." Elini sallayarak havada kutsal boynuzların şeklini çizdi. "O kaplumbağa biçiminde değil. O kartal, aslan ya da kudretli bir boğa biçiminde gelir. Büyük Tapınak'ta heykeli var. Bir metre yüksekliğinde. Dışı bronz kaplama falan. Kafirleri eziyor. Kaplumbağayken kafirleri ezemezsin. Demek istediğim, tek yapabildiğin onlara anlamlı anlamlı bakmak olur. Heykelin gerçek altından boynuzları var. Benim yaşadığım yerde, komşu köyde elli santim yüksekliğinde bir heykel vardı ve o da boğaydı. Senin Büyük Tanrı" —yine kutsal boynuz işaretini yaptı— "Om olmadığını bu yüzden biliyorum."</p>

  <p>Kaplumbağa sakinleşti.</p>

  <p>"Hayatta kaç konuşan kaplumbağayla karşılaştın?" dedi alayla.</p>

  <p>"Bilmiyorum," dedi Brutha.</p>

  <p>"Ne demek bilmiyorum?"</p>

  <p>"Eh, belki hepsi konuşuyor," dedi Brutha dikkatle, ona Fazladan Kavun Çapalama işini kazandıran o, çok kişisel türden mantık silsilesini sergileyerek. "Belki yalnızca ben oradayken bir şey söylemiyorlar."</p>

  <p>"Ben Büyük Tanrı Om'um," dedi kaplumbağa tehditkar ve haliyle alçak bir sesle, "ve fazla zaman geçmeden sen çok talihsiz bir rahip olacaksın. Git ve onu getir."</p>

  <p>"Çömez," dedi Brutha.</p>

  <p>"Ne?"</p>

  <p>"Ben çömezim, rahip değil. Ona yaklaşmama izin..."</p>

  <p>"Getir onu!"</p>

  <p>"Ama Kenobi'nin bizim sebze bahçemize geldiğini hiç sanmıyorum," dedi Brutha. "Kavunun <i>ne</i> olduğunu bildiğini bile sanmıyorum."</p>

  <p>"Benim sorunum değil bu," dedi kaplumbağa. "Onu hemen getir, yoksa yer sarsılacak, ay kan kırmızı olacak, insanlık hummaya, çıbanlara boğulacak ve çeşit çeşit talihsizliklere gark olacak. Ciddiyim," diye ekledi.</p>

  <p>"Ne yapabileceğime bakayım," dedi Brutha gerileyerek.</p>

  <p>"Ve bu koşullar altında çok sağduyulu davranıyorum!" diye bağırdı kaplumbağa arkasından.</p>

  <p>"Sesin de kötü değil bu arada!" diye ekledi sonradan aklına gelmiş gibi.</p>

  <p>"Daha kötüsünü de duydum!" sesi geldi, Brutha'nın kirli cüppesi bahçe kapısında gözden kaybolurken.</p>

  <p>"Aklıma Pseudopolis'teki veba salgınını getirdi," dedi sessizce, ayak sesleri solarken. "Ne feryatlar, ne diş gıcırdatmalar vardı." İçini çekti. "Ne güzel günlerdi. Hem de ne güzel!"</p>

  <blockquote class="">
    &nbsp;
  </blockquote>

  <p>Çok kişi bir sesin onları rahipliğe çağırdığını hisseder, ama asıl duydukları kendi iç seslerinin, "İçeride çalışacaksın, ağır yük kaldırmayacaksın, baban gibi saban sürmek mi istiyorsun?" demesidir.</p>

  <p>Buna karşın Brutha inanmakla kalmıyordu. O gerçekten İman Etmiş'ti. Genelde bu, Tanrı'dan korkan bir ailede olduğunda utanç vericidir, ama Brutha'nın yalnızca bir ninesi vardı ve o da İmanlı'ydı. Demirin metale inandığı gibi inanıyordu. Her rahibin bir cemaatte bulmaktan korktuğu cinsten bir kadındı, bütün ilahileri, bütün vaazları bilen bir kadın. Om Kilisesi'nde kadınlara ancak müsamaha gösteriliyordu ve, cemaatin erkek üyeleri insan ırkının diğer yarısını görünce Nhumrod Birader'e gece gündüz musallat olan seslere benzer sesler duymaya başlayabilir diye, kadınların minberin arkasındaki yerlerinde tamamen sessiz olmaları ve iyice örtünmeleri gerekiyordu. Sorun şuydu ki, Brutha'nin ninesinin kurşun levhaların ardından hissedilebilen türden bir kişiliği ve elmas uçlu matkap gücünde acı bir dindarlığı vardı.</p>

  <p>Erkek olarak doğsaydı, Omnianizm 8. Peygamber'ini beklenenden erken bulurdu. Bu haliyle, tapınağın temizlenmesini, heykellerin cilalanmasını, zina yaptığından şüphelenilen kadınların taşlanmasını dehşet verici bir verimlilikle organize ediyordu.</p>

  <p>Bu yüzden Brutha, Büyük Tanrı Om'un var olduğunu kesinlikle bilerek yetişti. Brutha, Om'un gözlerinin, özellikle de tuvalet gibi yerlerde, her daim onu izlediğini; dört yanının iblislerle dolu olduğunu ve ancak imanının gücünden ve ninesinin kullanılmadığı nadir zamanlarda kapının arkasında duran bastonunun ağırlığından korktukları için uzak durduklarını <i>bilerek</i> büyüdü. Brutha Peygamberlerin Yedi Kitabındaki tüm ayetleri, her İlke'yi teker teker sayabilirdi. Bütün Kanunları ve Şarkıları biliyordu. Özellikle de Kanunları.</p>

  <p>Omnialılar Tanrı'dan korkan bir halktı.</p>

  <p>Korkacak çok şeyleri vardı.</p>

  <blockquote class="">
    &nbsp;
  </blockquote>

  <p>Vorbis'in odası Kale'nin yukarı kısmındaydı ve bu basit bir diyakoz için sıradışıydı. Bunu kendisi istememişti. Nadiren bir şey istemesi gerekirdi. Kader kendine ait olanları işaretlerdi.</p>

  <p>Aynı zamanda, Vorbis Kilise hiyerarşisindeki en güçlü adamlar tarafından da ziyaret edilirdi.</p>

  <p>Elbette, altı Başrahip ya da bizzat Kenobi tarafından değil. Onlar önemli değildi. Onlar yalnızca en tepedeydi. Organizasyonları asıl yöneten kişiler genelde çok daha aşağıda, iş yapmanın hâlâ mümkün olduğu kademelerde bulunurdu.</p>

  <p>İnsanlar Vorbis ile dost olmaktan hoşlanırdı, çünkü daha önceden bahsi geçen zihinsel alan, en incelikli şekillerde, onlara onun düşmanı olmak istemeyeceklerini düşündürürdü.</p>

  <p>Şu anda bunların ikisi onunla birlikte oturuyordu. Bir tanesi General, Iam Fri'it idi. Resmi kayıtlar ne derse desin, General, İlahi Alay'ın büyük kısmını yöneten adamdı. Yanında oturan diğer adam ise Iamlar Meclisi'nin sekreteri Piskopos Drunah'dı. İnsanlar bunun güç getiren bir konum olduğunu düşünmeyebilirdi, ama onlar hafifçe sağır yaşlı adamların toplantı tutanaklarını tutan sekreter olmamışlardı hiç.</p>

  <p>Aslında iki adam da orada değildi. Vorbisle konuşmuyorlardı. O <i>türden</i> toplantılardan biriydi. Vorbis'le konuşmayan ve onunla toplantı yapmamak için büyük çaba gösteren pek çok kişi vardı. Uzak manastırlardan bazı başkeşişler yakın zamanda Kale'ye çağrılmışlardı; başkeşişler zorlu arazide bir hafta boyunca gizlice yolculuk yapmışlardı ki, Vorbis'in odasını ziyaret eden gölgeli şekillere kesinlikle katılmasınlar. Görünüşte son birkaç ay içinde Vorbis'in ancak Demir Maskeli Adam'ınki kadar ziyaretçisi olmuştu.</p>

  <p>Ayrıca konuşmuyorlardı da. Ama orada <i>olsalar</i> ve konuşuyor <i>olsalar,</i> konuşma şu şekilde geçerdi:</p>

  <p>"Ve şimdi," dedi Vorbis, "Ephebe meselesine gelelim."</p>

  <p>Piskopos Drunah omuzlarını silkti.<sup><a href="../Text/dipnot.xhtml#ref4" id="ref_4">[4]</a></sup></p>

  <p>"Önemli değil, diyorlar. Tehdit oluşturmuyor."</p>

  <p>İki adam Vorbis'e baktı. Vorbis asla sesini yükseltmezdi. Vorbis'in ne düşündüğünü bilmek zordu, hattâ o size söyledikten sonra bile.</p>

  <p>"Gerçekten mi? Bu hale mi geldik?" dedi. <i>"Tehdit oluşturmuyor</i>? Onların zavallı Murduck Birader'e yaptıklarından sonra? Ya Om'a ettikleri hakaretler? Bunu görmezden gelemeyiz. Ne yapılması öneriliyor?"</p>

  <p>"Artık savaş yok," dedi Fri'it. "Çılgın adamlar gibi savaşıyorlar. Hayır. Zaten çok fazla adam kaybettik."</p>

  <p>"Güçlü tanrıları var," dedi Drunah.</p>

  <p>"Daha iyi yayları var," dedi Fri'it.</p>

  <p>"Om'dan başka Tanrı yoktur," dedi Vorbis. "Ephebelilerin tapındıklarını sandıkları yalnızca cinler ve iblislerdir. Eğer buna tapınmak denebilirse. Bunu gördünüz mü?"</p>

  <p>Bir kâğıt rulosunu ittirdi.</p>

  <p>"Nedir bu?" dedi Fri'it ihtiyatla.</p>

  <p>"Bir yalan. Var olmayan ve hiç var olmamış bir tarih... şey... şeyler..." Vorbis uzun zaman önce kullanımdan kalkmış bir sözcüğü hatırlamaya çalışarak duraksadı, "... şey gibi... çok küçük çocuklara anlatılan hikâyeler gibi... insanların söylediği sözcükler... şey..."</p>

  <p>"Ah. Bir oyun," dedi Fri'it. Vorbis'in bakışları onu duvara çiviledi.</p>

  <p>"Sen bu şeyleri biliyor musun?"</p>

  <p>"Ben... bir seferinde Klatch'a gitmiştim..." diye kekeledi Fri'it. Gözle görülür bir biçimde kendini topladı. Savaşta yüz bin adama kumanda etmişti. Bunu hak etmiyordu.</p>

  <p>Vorbis'in yüzündeki ifadeye bakmaya cesaret edemediğini anladı.</p>

  <p>"Danslar ediyorlar," dedi gevşekçe. "Kutsal günlerinde. Kadınlarının şeylerinde çanlar var... Şarkı da söylüyorlar. Dünyanın ilk günleri hakkında, tanrıların..."</p>

  <p>Sesi soldu. "İğrençti," dedi. Her endişelendiğinde yaptığı gibi, parmaklarını çıtlattı.</p>

  <p><i>"Bu şeyde</i> tanrıları da var," dedi Vorbis. <i>"Maskeli adamlar.</i> Buna inanabiliyor musunuz? Bir şarap tanrıları var. Sarhoş bir yaşlı adam! Ve insanlar Ephebe'nin tehdit oluşturmadığını söylüyor! Ve bu..."</p>

  <p>Masaya daha kalın bir başka kâğıt rulosu fırlattı.</p>

  <p><i>"Bu</i> çok daha kötü. Yanlışlıkla sahte tanrılara tapınıyorlar ve hataları tapınmalarında değil, tanrı seçimlerinde. Ama bu..."</p>

  <p>Drunah kâğıdı ihtiyatla inceledi.</p>

  <p>"Başka kopyaları da olduğuna inanıyorum, Kale'de bile," dedi Vorbis. "Bu Sasho'ya aitti. Onu bana hizmet etmesi için sen önermiştin sanırım, Fri'it?"</p>

  <p>"Bana her zaman zeki ve becerikli bir genç adam gibi gelmişti," dedi general.</p>

  <p>"Ama sadık değil," dedi Vorbis, "ve şimdi haklı ödülünü alıyor. Onu bize diğer sapkınların isimlerini vermeye ikna edememiş olmamız yazık."</p>

  <p>Fri'it içini dolduran ani rahatlama dalgasıyla mücadele etti. Vorbis ile göz göze geldi.</p>

  <p>Sessizliği Drunah bozdu.</p>

  <p><i>"De Chelonian Mobile,"</i> dedi sesli olarak. "'Kaplumbağa Hareket Ediyor.' Bunun anlamı nedir?"</p>

  <p>"Bunu sana söylemek bile ruhunun cehennemde bin sene geçirmesi riskine girmek olur," dedi Vorbis. Bakışlarını, şimdi gözlerini duvara dikmiş olan Fri'it'ten ayırmamıştı.</p>

  <p>"Sanırım, dikkatle girebileceğimiz bir risk bu," dedi Drunah.</p>

  <p>Vorbis omuzlarını silkti. "Yazar dünyanın... boşlukta dört dev filin sırtında yolculuk yaptığını iddia ediyor," dedi.</p>

  <p>Drunah'ın ağzı açık kaldı.</p>

  <p>"Sırtında mı?" dedi.</p>

  <p>"Öyle iddia ediliyor," dedi Vorbis, Fri'it'i izlemeye devam ederek.</p>

  <p>"Neyin üzerinde duruyorlarmış peki?"</p>

  <p>"Yazar, devasa bir kaplumbağanın sırtında durduklarını söylüyor," dedi Vorbis.</p>

  <p>Drunah sinirli sinirli sırıttı.</p>

  <p>"Peki o neyin üzerinde duruyormuş?" dedi.</p>

  <p>"Onun neyin üzerinde durduğu konusunda spekülasyon yapmanın bir faydasını göremiyorum," diye terslendi Vorbis, "çünkü o yok!"</p>

  <p>"Elbette, elbette," dedi Drunah çabucak. "Yalnızca boş bir meraktı."</p>

  <p>"Çoğu merak boştur zaten," dedi Vorbis. "Zihni spekülasyona teşvik eder. Ama bunu yazan adam <i>şu anda</i> Ephebe'de serbest dolaşıyor."</p>

  <p>Drunah kâğıda baktı.</p>

  <p>"Burada diyor ki, bir gemiyle kenardaki bir adaya gitmiş, kenardan aşağı bakmış ve..."</p>

  <p>"Yalan," dedi Vorbis sakin sakin. "Yalan olmasa da fark etmez. Gerçek içeridedir, dışarıda değil. Büyük Tanrı Om'un, onun seçtiği peygamberler aracılığıyla iletilmiş sözlerinde. Gözlerimiz bizi aldatabilir, ama Tanrı'mız asla."</p>

  <p>"Ama..."</p>

  <p>Vorbis, Fri'it'e baktı. General terliyordu.</p>

  <p>"Evet?" dedi.</p>

  <p>"Şey... Ephebe. Deli adamların çılgınca fikirler edindikleri bir yer. Bunu herkes bilir. Belki en akıllıca yol onları kendi budalalıkları içinde boğulmaya bırakmaktır?"</p>

  <p>Vorbis başını iki yana salladı. "Ne yazık ki, çılgın ve kararsız fikirlerin yayılmak ve tutunmak gibi huzursuz edici bir eğilimleri vardır."</p>

  <p>Fri'it'in bunun doğru olduğunu itiraf etmesi gerekirdi. Büyük Tanrı Om'un tarifi imkânsız bilgeliği ve hükmü gibi doğru ve aşikar fikirlerin pek çok insana son derece muğlak geldiğini, bu yüzden onlara hatalarını gösterene kadar onları öldürmeniz gerekebildiğini; buna karşın tehlikeli, havai ve yanlış fikirlerin bazı insanlara cazip geldiğini, öyle ki —düşünceli düşünceli bir yara izini kaşıdı— siz onları açlıktan öldürene kadar dağlarda saklanıp size taş attıklarını deneyimlerine dayanarak biliyordu. Bu tür insanlar neyin mantıklı olduğunu anlamaktansa ölmeyi tercih ederdi. Fri'it neyin mantıklı olduğunu daha küçük yaşta görmüştü. Ölmemenin mantıklı olduğunu görmüştü.</p>

  <p>"Ne öneriyorsun?" dedi.</p>

  <p>"Konsey Ephebe ile görüşmek istiyor," dedi Drunah. "Yarın yola çıkacak bir heyet organize etmem gerektiğini biliyorsun."</p>

  <p>"Kaç asker lazım?" dedi Vorbis.</p>

  <p>"Yalnızca bir koruma. Ne de olsa bize güvenli geçiş hakkı tanıdılar," dedi Fri'it.</p>

  <p><i>"Bize güvenli geçiş hakkı tanıdılar"</i> dedi Vorbis. Kulağa uzun bir küfür gibi gelmişti. "Peki içeride?.."</p>

  <p>Bunun üzerine Fri'it şöyle demek istedi: Ephebe garnizonunun kumandanı ile konuştum ve onun şerefli bir adam olduğunu düşünüyorum, ama elbette o gerçekten de iğrenç bir kafir ve solucanlardan da aşağılık. Ama Vorbis'e söylemenin akıllıca olmayacağını düşündüğü türden bir şeydi bu. Bunun yerine, "Tetikte olacağız," dedi.</p>

  <p>"Onları hazırlıksız yakalayabilir miyiz?"</p>

  <p>Fri'it duraksadı. "Biz?" dedi.</p>

  <p>"Gruba ben önderlik edeceğim," dedi Vorbis. Sekreterle aralarında kısacık bir bakışma geçti. "Ben... bir süreliğine Kale'den uzaklaşmak istiyordum. Hava değişikliği için. Dahası, Ephebelilerin Kilise'nin üst düzey üyelerinin dikkatini hak ettiklerini düşünmelerine izin vermemeliyiz. Ben yalnızca, bizi kışkırtmaları durumunda, olasılıklar hakkında düşünüyordum...</p>

  <p>Fri'it'in endişeli parmak çıtlatması kırbaç şaklamaları gibiydi.</p>

  <p>"Onlara söz verdik..."</p>

  <p>"İmansızlarla ateşkes olmaz," dedi Vorbis.</p>

  <p>"Ama pratik tarafları var," dedi Fri'it, cüret edebildiğince keskin bir biçimde. "Ephebe sarayı bir labirent. Biliyorum. Tuzaklar var. Rehber almadan kimse içeri giremez."</p>

  <p>"Rehber nasıl içeri giriyor?" dedi Vorbis.</p>

  <p>"Sanırım kendi kendine rehberlik ediyor," dedi general.</p>

  <p>"Benim deneyimlerime göre, her zaman bir başka yol vardır," dedi Vorbis. "Nereye girmek istersen iste, her zaman bir başka yol vardır. Tanrı'nın zamanı geldiğinde göstereceği bir yol, bundan emin olabiliriz."</p>

  <p>"Ephebe'de istikrar olmasa işimiz kesinlikle kolaylaşırdı," dedi Drunah. "Gerçekten de bazı... unsurları beslerdi."</p>

  <p>"Ve tüm Dönüşyönü kıyısı için bir kapı olurdu," dedi Vorbis.</p>

  <p>"Şey..."</p>

  <p>"Djel ve sonra Tsort," dedi Vorbis.</p>

  <p>Drunah Fri'it'in ifadesini görmekten kaçınmaya çalıştı.</p>

  <p>"Bu bizim görevimiz," dedi Vorbis. "Kutsal görevimiz. Zavallı Murduck Birader'i unutmamamız lazım. O silahsız ve yalnızdı."</p>

  <blockquote class="">
    &nbsp;
  </blockquote>

  <p>Brutha'nın dev sandaletleri taş döşeli koridorda, Nhumrod Birader'in çıplak hücresine doğru itaatkarca şıpırdıyordu.</p>

  <p>Kafasının içinde konuşmalar oluşturmaya çalışıyordu. Üstad, dışarıda bir kaplumbağa var, diyor ki... Üstad, bu kaplumbağanın istediği bir şey... Üstad, hayatta tahmin edemezsin, kavunların içinde bulduğum bu kaplumbağadan...</p>

  <p>Brutha asla kendini bir peygamber olarak düşünmeye cüret edemezdi, ama bu şekilde başlayan bir görüşmenin sonuçları hakkında oldukça kesin bir fikri vardı.</p>

  <p>Pek çok kişi Brutha'yı ahmak sayardı. Ablak suratından taraklı ayaklarına ve kemikli ayak bileklerine dek, ahmak gibi görünürdü. Aynı zamanda, derin düşüncelere dalmışken, her cümlesini önceden prova edermiş gibi, dudaklarını oynatma alışkanlığına sahipti. Ve bunun sebebi, her cümlesini önceden prova etmesiydi. Düşünmek, Brutha'nın kolay bulduğu şeylerden değildi. Çoğu insan otomatik olarak düşünür, düşünceler beyinlerinde bir bulutun yüzeyindeki statik elektrik gibi akar durur. En azından, Brutha'ya öyle geliyordu. Buna karşın onun düşüncelerini her seferinde, tıpkı duvar ören biri gibi, parça parça inşa etmesi gerekiyordu. Fıçı gibi bir vücuda ve ayrı yönlere gitmek üzereymiş izlenimi veren ayaklara sahip olduğu için alay edilerek geçen kısa bir ömür, söylediği her şeyi çok dikkatle düşünmek gibi güçlü bir eğilim kazandırmıştı ona.</p>

  <p>Nhumrod Birader, Tanrısızları Ezen Om heykelinin önünde upuzun uzanmış ve parmaklarıyla kulaklarını tıkamıştı. Yine sesler onu rahatsız ediyordu.</p>

  <p>Brutha öksürdü. Tekrar öksürdü.</p>

  <p>Nhumrod Birader başını kaldırdı.</p>

  <p>"Nhumrod Birader?" dedi Brutha.</p>

  <p>"Ne?"</p>

  <p>"Şey... Nhumrod Birader?"</p>

  <p>"Ne?"</p>

  <p>Nhumrod Birader parmaklarını kulaklarından çekti.</p>

  <p>"Evet?" dedi aksi aksi.</p>

  <p>"Şey. Görmeniz gereken bir şey var. Şeyde... bahçede. Nhumrod Birader?"</p>

  <p>Çömezlerin üstadı doğrulup oturdu. Brutha'nın yüzü endişeyle parıl parıl parlıyordu.</p>

  <p>"Ne demek istiyorsun?" dedi Nhumrod Birader.</p>

  <p>"Bahçede. Açıklaması zor... şey... ben şeyin... seslerin nereden geldiğini buldum Nhumrod Birader. Ve siz mutlaka size söylemem gerektiğini söylemiştiniz bana."</p>

  <p>Yaşlı rahip, Brutha'ya keskin bir bakış fırlattı. Ama sinsilikten ve kurnazlıktan anlamayan biri varsa, o Brutha'ydı.</p>

  <blockquote class="">
    &nbsp;
  </blockquote>

  <p>Korku tuhaf bir topraktır. Genellikle itaat yetiştirir, tıpkı sıra sıra ekilen ve bu sayede yabani otları ayıklaması kolay olan mısır gibi. Ama bazen içinde meydan okuma patatesleri de biter ve bunlar yeraltında gelişir.</p>

  <p>Kale'de bol bol yeraltı bulunuyordu. Gizisyon'un çukurları ve tünelleri vardı. Kilerler, lağımlar, unutulmuş odalar, çıkmaz koridorlar, çok eski duvarların arkasındaki mekânlar, hattâ kayalık yatakta doğal mağaralar vardı.</p>

  <p>Burası da o türden bir mağaraydı. Ortadaki ateşin dumanı çatıdaki bir çatlaktan dışarı sızıyor ve yukarıdaki sayısız bacanın ve ışık kuyusunun oluşturduğu labirente akıyordu.</p>

  <p>Dans eden gölgelerin içinde bir düzine şekil vardı. Başlarında kaba başlıklar, üstlerindeyse sıradan giysiler vardı —Engizisyon'un her yerde olan parmakları suç delili bulamasın diye, toplantının ardından rahatlıkla yakılabilecek, paçavralardan yapılmış giysilerdi bunlar. Çoğunun hareket tarzı, silah taşımaya alışık adamlar olduğunu düşündürüyordu. Orada burada, ipuçları. Bir duruş. Bir kelime seçimi.</p>

  <p>Mağaranın duvarında bir çizim vardı. Kabaca ovaldi ve tepesinde —ortadaki biraz daha iri olan— üç, altında da —ortadaki biraz daha uzun ve sivri olan— üç uzantı vardı. Bir çocuğun kaplumbağa çizimi.</p>

  <p>"Elbette Ephebe'ye gidecek," dedi maskelerden biri. "Gitmemeye cesaret edemez. Gerçek ırmağının kaynağına baraj kurmak zorunda."</p>

  <p>"O zaman kurtarabildiğimizi kurtarmalıyız," dedi bir başka maske.</p>

  <p>"Vorbis'i öldürmeliyiz!"</p>

  <p>"Ephebe'de değil. Bu iş burada olmalı. Ki insanlar <i>bilsinler.</i> Yeterince güçlü olduğumuzda."</p>

  <p>"Hiç o kadar güçlü olacak mıyız?" dedi bir maske, Sesin sahibi sinirli sinirli parmaklarını çıtlattı.</p>

  <p>"Yanlış bir şeyler olduğunu köylüler bile biliyor. Gerçeği durduramazsın. Gerçek ırmağına baraj kurmak? O zaman çok kuvvetli sızıntılar olur. Murduck meselesini öğrenmedik mi? Hah! <i>Ephebe'de öldürüldü,</i> dedi Vorbis."</p>

  <p>"Birimiz Ephebe'ye gidip Üstad'ı kurtarmalı. Eğer Üstad gerçekten varsa."</p>

  <p>"Var. Adı kitapta geçiyor."</p>

  <p>"Didactylos. Tuhaf bir isim. İki-Parmaklı anlamına geliyor, biliyorsun."</p>

  <p>"Ona Ephebe'de saygı gösteriyor olmalılar."</p>

  <p>"Eğer mümkünse onu buraya getirelim. Kitap'ı da."</p>

  <p>Maskelerden biri tereddütlü görünüyordu. Yine parmaklarını çıtlattı.</p>

  <p>"Ama insanlar... bir kitabın peşinden gider mi? İnsanların bir kitaptan daha fazlasına ihtiyacı var. Onlar köylü. Okuma yazma bilmezler."</p>

  <p>"Ama dinleyebilirler!"</p>

  <p>"Yine de... onlara göstermek lazım... bir simgeye ihtiyaçları var..."</p>

  <p>"Bir simgemiz var!"</p>

  <p>Bütün maskeli yüzler içgüdüsel olarak dönüp duvardaki çizime baktılar. Çizim ateş ışığında belirsizdi, ama zihinlerine kazınmıştı. Gerçeğe bakıyorlardı. Genellikle etkileyici olma gücüne sahip olan gerçeğe.</p>

  <p>"Kaplumbağa Hareket Ediyor!"</p>

  <p>"Kaplumbağa Hareket Ediyor!"</p>

  <p>"Kaplumbağa Hareket Ediyor!"</p>

  <p>Önderleri başını salladı.</p>

  <p>"Ve şimdi," dedi, "kura çekeceğiz..."</p>

  <blockquote class="">
    &nbsp;
  </blockquote>

  <p>Büyük Tanrı Om gazaba kapıldı —ya da en azından gazaba kapılmak için ciddi çaba gösterdi. Yerden iki santim yukarıdayken kapılabileceğiniz gazap miktarı sınırlıydı, ama o yine de başardı başaracaktı.</p>

  <p>Bir böceğe sessizce lanet okudu, ki bu bir gölete su dökmekten farksızdır. Ama bir fark yaratmış görünmedi. Böcek bata çıka yürümeye devam etti.</p>

  <p>Bir kavuna, sekizinci nesline kadar lanet okudu, ama hiçbir şey olmadı. Bir çıban salgını denedi. Kavun orada oturup yavaş yavaş olgunlaşmaya devam etti.</p>

  <p>Sırf Om bir süreliğine mahcup oldu diye, tüm dünya bundan faydalanabileceğini sanıyordu. Eh, hakkım olan şekle ve kudrete geri döndüğümde, dedi Om kendi kendine, Adımlar Atılacak. Böcek ve Kavun kabileleri hiç yaratılmış olmamayı dileyecekler. Ve tüm kartallara gerçekten korkunç bir şey olacak. Ve... ve daha fazla marul ekmek konusunda kutsal bir emir verilecek.</p>

  <p>İriyarı oğlan yanında derisi balmumundanmış gibi görünen bir adamla birlikte geri döndüğünde, Büyük Tanrı Om hoşbeş havasında değildi. Dahası, kaplumbağa bakışıyla bakınca, en yakışıklı insan bile bir çift ayak, uzakta sivri bir kafa ve orada bir yerde, bir çift burun deliğinin yanlış ucundan ibarettir.</p>

  <p>"Bu da ne?" diye hırladı.</p>

  <p>"Nhumrod Birader," dedi Brutha. "Çömezlerin üstadı. Çok önemli biridir."</p>

  <p>"Sana gidip şişman, yaşlı bir kulampara getirmemeni söylememiş miydim!" diye bağırdı kafasının içindeki ses. "Bunun için göz yuvarların ateşten şişlere geçirilecek!"</p>

  <p>Brutha çömeldi.</p>

  <p>"Yüksek Rahip'e gidemem," dedi mümkün olduğunca sabırla. "Çömezlerin, özel durumlar dışında, Büyük Tapınak'a girmesine bile izin verilmez. Yakalanırsam Gizisyon bana Davranışlarımdaki Hatayı Öğretir. Kanun böyle."</p>

  <p>"Seni aptal ahmak!" diye bağırdı kaplumbağa.</p>

  <p>Nhumrod konuşma zamanının geldiğine karar verdi.</p>

  <p>"Çömez Brutha," dedi, "hangi sebepten dolayı küçük bir kaplumbağa ile konuşuyorsun?"</p>

  <p>"Çünkü..." Brutha duraksadı. "Çünkü o benimle konuşuyor... değil mi?"</p>

  <p>Nhumrod Birader kabuğundan çıkan küçük, tek gözlü kafaya baktı.</p>

  <p>Genelde iyi kalpli bir adamdı. Bazen iblisler ve şeytanlar gerçekten de kafasına huzursuz edici düşünceler sokuyordu, ama kendisi onların orada kalmasını sağlıyordu ve kaplumbağanın onun hakkında söylediği şeyi gerçek anlamda hak etmiyordu, ki kaplumbağanın ne dediğini duysaydı bile, bunu parayla ilgili bir şey sanırdı. Ayrıca iblislere ve bazen de tanrılara atfedilen sesler duymanın muhtemel olduğunun pekala farkındaydı. Kaplumbağalar onun için yeniydi. Kaplumbağalar onun Brutha için endişelenmesine sebep oldu. Brutha'yı her zaman, ondan istenen her şeyi şikayet etmeden yapan sevimli bir budala olarak görmüştü. Pek çok çömez, kutsallık ve dindarlığın, dizlerinize dek gelen pislik içinde bir şeyler yapmakla alakalı olduğu gibi tuhaf bir inanıştan dolayı, lağım çukurlarını ve boğa kafeslerini temizlemeye gönüllü olurdu. Brutha hiçbir zaman gönüllü olmazdı, ama bir şey yapması söylendiğinde yapardı, karşısındaki etkileme arzusuyla değil, sırf ona söylendiği için. Ve şimdi de kaplumbağalarla konuşuyordu.</p>

  <p>"Sanırım sana söylemem gerek Brutha," dedi Nhumrod Birader, "kaplumbağa konuşmuyor."</p>

  <p>"Onu duyamıyor musunuz?"</p>

  <p>"Onu duyamıyorum Brutha."</p>

  <p>"Bana dedi ki..." Brutha duraksadı. "Bana dedi ki, o Büyük Tanrıymış."</p>

  <p>İrkildi. Ninesi olsa, şimdi ona ağır bir şeylerle vururdu.</p>

  <p>"Ah. Eh, anlarsın Brutha," dedi Nhumrod Birader hafifçe seyirerek, "bu tür şeyler Kilise'ye yeni Çağrılmış genç adamlar arasında görülmemiş değildir. Herhalde Büyük Tanrı'dan da bir Çağrı duymuşsundur, değil mi? Hı?"</p>

  <p>Brutha mecazdan anlamazdı. O ninesinin sesini duyduğunu hatırlıyordu. O Çağrılmaktan ziyade Yollanmıştı. Yine de onaylamasına başını salladı.</p>

  <p>"Ve... böyle bir hevese sahipken, Büyük Tanrı'nın seninle konuştuğunu sanman çok doğal," diye devam etti Nhumrod.</p>

  <p>Kaplumbağa hoplayıp zıpladı.</p>

  <p>"Üzerine yıldırımlar yağsın!" diye haykırdı.</p>

  <p>"Ben sağlıklı egzersizin çözüm olduğunu düşünüyorum," dedi Nhumrod. "Ve bol bol soğuk su."</p>

  <p>"Cehennem kazıklarının üzerinde kıvran!"</p>

  <p>Nhumrod eğildi ve kaplumbağayı alıp ters çevirdi. Kaplumbağa öfkeyle bacaklarını salladı.</p>

  <p>"Buraya nasıl gelmiş, hı?"</p>

  <p>"Bilmiyorum Nhumrod Birader," dedi Brutha görev duygusuyla.</p>

  <p>"Elin kuruyup düşsün!" diye haykırdı kafasının içindeki ses.</p>

  <p>"Bilirsin, bunların eti tatlı olur," dedi çömezler üstadı. Brutha'nın yüzündeki ifadeyi gördü.</p>

  <p>"Şu şekilde bak," dedi. "Büyük Tanrı Om" —kutsal boynuzlar işaretini yaptı— "bu kadar aşağı bir yaratık kılığında görünür mü hiç? Boğa, evet, elbette, kartal, kesinlikle, ve sanırım bir keresinde de kuğu kılığına girmişti... ama bir <i>kaplumbağa?</i>"</p>

  <p>"Cinsel organların kanatlansın ve uçup gitsin!"</p>

  <p>"Ne de olsa," diye devam etti Nhumrod, Brutha'ın kafasının içindeki gizli korodan habersiz, "bir kaplumbağa ne tür mucizeler gerçekleştirebilir ki? Hı?"</p>

  <p>"Ayak bileklerin devlerin dişleri arasında ezilsin!"</p>

  <p>"Marulu altına çevirebilir belki?" dedi Nhumrod Birader espriden hiç anlamayanların neşeli tavrıyla. "Karıncaları ezebilir? Ha ha ha."</p>

  <p>"Ha ha," dedi Brutha görev duygusuyla.</p>

  <p>"Ben bunu mutfağa götüreyim de ayağına dolanmasın," dedi çömezlerin üstadı. "Harika çorba olur. Sonra bir daha ses falan duymazsın, emin ol. Ateş her tür budalalığı tedavi eder, değil mi?"</p>

  <p><i>"Çorba mı?"</i></p>

  <p>"Şey..." dedi Brutha.</p>

  <p>"Bağırsakların sen pişman olana kadar ağaca dolansın!"</p>

  <p>Nhumrod çevresine bakındı. Bahçe kavunlar, balkabakları ve salatalıklarla dolu gibi görünüyordu. Ürperdi.</p>

  <p>"Bol bol soğuk su, çözüm bu," dedi. "Bol bol." Yine Brutha'ya odaklandı. "Hı?"</p>

  <p>Mutfaklara doğru yavaş yavaş uzaklaştı.</p>

  <blockquote class="">
    &nbsp;
  </blockquote>

  <p>Büyük Tanrı Om mutfaklardan birinde, bir sepetin içinde, bir demet ot ve birkaç havucun altında yarı gömülmüş, sırtüstü yatıyordu.</p>

  <p>Sırtüstü yatan bir kaplumbağa ilk önce boynunu uzatabildiği kadar uzatıp, başını kaldıraç olarak kullanarak doğrulmaya çalışır. Eğer bu işe yaramazsa bacaklarını çılgınca sallayarak, sallantının etkisiyle dönmeyi dener.</p>

  <p>Sırtüstü yatan bir kaplumbağa, tüm çoklu evrendeki en acınası dokuzuncu şeydir.</p>

  <p><i>Başına ne geleceğini bilen</i> sırtüstü dönmüş bir kaplumbağa ise, eh, en azından dört numaradadır.</p>

  <p>Bir kaplumbağayı pişirmek için öldürmenin en hızlı yolu, onu kaynar suya atmaktır.</p>

  <p>Kilise'nin sivil nüfusuna ait mutfaklar, depolar ve zanaatkarların atölyeleri Kale'nin her yerine dağılmıştı.<sup><a href="../Text/dipnot.xhtml#ref5" id="ref_5">[5]</a></sup> Bu onlardan yalnızca bir tanesiydi, ortasında kemerli bir ocak olan, tavanı isli bir mahzen. Alevler kükreyerek bacalara yükseliyordu. Şiş çeviren köpekler değirmenlerinin içinde koşuyorlardı. Et tahtalarının üzerinde satırlar inip kalkıyordu.</p>

  <p>Dev ocağın bir yanında, muhtelif kararmış kazanların arasında, bir tencere su kaynamaya başlamıştı bile.</p>

  <p>"İntikam solucanları kararmış burun deliklerini yesin!" diye haykırdı Om bacakları şiddetle seyirerek. Sepet sallandı.</p>

  <p>Kıllı bir el sepete uzandı ve otları aldı.</p>

  <p>"Şahinler karaciğerini gagalasın!"</p>

  <p>Bir el yine sepete uzandı ve havuçları aldı.</p>

  <p>"Bin yerin kesilsin!"</p>

  <p>Bir el uzandı ve Büyük Tanrı Om'u aldı.</p>

  <p>"Yamyam mantarlar!.."</p>

  <p>"Kes sesini!" diye tısladı Brutha kaplumbağayı cüppesinin altına sokarak.</p>

  <p>Mutfağın genel kargaşası içinde fark edilmeden, yan yan kapıya gitti.</p>

  <p>Aşçılardan biri ona baktı ve tek kaşını kaldırdı.</p>

  <p>"Bunu geri götürmem lazım," diye geveledi Brutha, kaplumbağayı çıkarıp yardımseverce havada sallayarak. "Diyakoz'un emirleri."</p>

  <p>Aşçı kaşlarını çattı ve sonra omuzlarını silkti. Çömezler herkes tarafından en düşük yaşam biçimi sayılırdı, ama hiyerarşinin emirlerine sorgusuzca itaat edilmesi gerekirdi. Sorgulayan kişi kendini, canlı canlı kızartıldıktan sonra cennete gitmenin mümkün olup olmadığı gibi daha önemli sorularla yüz yüze bulmak istemiyorsa, tabii.</p>

  <p>Avluya çıktıklarında Brutha duvara yaslandı ve nefes verdi.</p>

  <p>"Göz yuvarların!.." diye başladı kaplumbağa.</p>

  <p>"Tek kelime daha edersen," dedi Brutha, "sepete geri gidersin."</p>

  <p>Kaplumbağa sustu.</p>

  <p>"Muhtemelen Whelk Birader'in verdiği Karşılaştırmalı Din dersini kaçırdığım için başım belaya girecek zaten," dedi Brutha. "Ama Büyük Tanrı zavallı adamı miyop yapmayı uygun gördü; muhtemelen orada olmadığımı fark etmez, ama fark ederse ona ne yaptığımı söylemem lazım, çünkü bir Birader'e yalan söylemek günahtır ve Büyük Tanrı beni bir milyon seneliğine cehenneme gönderir."</p>

  <p>"Bu özel durumda merhametli olabilirim," dedi kaplumbağa. "Dışarıda bin sene yeter."</p>

  <p>"Ninem öldüğümde zaten cehenneme gideceğimi söyledi," dedi Brutha kaplumbağanın söylediğini duymazdan gelerek. "Hayat günah doludur. Mantıklı, çünkü yaşarken her gün günah işlemek zorunda kalıyorsun."</p>

  <p>Kaplumbağaya baktı.</p>

  <p>"Senin Büyük Tanrı Om," —kutsal boynuzlar işareti— "olmadığını biliyorum, çünkü Büyük Tanrı Om'a," —kutsal boynuzlar— "dokunacak olsam ellerim kavrulur gider. Nhumrod Birader'in söylediği gibi, Büyük Tanrı asla bir kaplumbağaya dönüşmez. Ama Cena Peygamber'in Kitabı'nda, çölde dolaşırken toprak ve hava ruhlarının onunla konuştuğu söyleniyor, bu yüzden senin de onlardan biri olabileceğini düşünmüştüm."</p>

  <p>Kaplumbağa bir süre tek gözünü ona dikip baktı. Sonra, "Uzun boylu biri miydi?" dedi. "Kocaman sakalı mı vardı? Gözleri fırıl fırıl dört bir yöne mi dönüyordu?"</p>

  <p>"Ne?" dedi Brutha.</p>

  <p>"Sanırım onu hatırlıyorum," dedi kaplumbağa. "Konuşurken gözleri fırıl fırıl dönerdi. Ve durmaksızın konuşurdu. Kendi kendine. Sık sık kayalara toslardı."</p>

  <p>"Üç ay boyunca yabanda dolaştı," dedi Brutha.</p>

  <p>"Bu durumu açıklıyor o zaman," dedi kaplumbağa. "Orada mantar dışında yiyecek pek bir şey bulunmaz."</p>

  <p>"Belki sen <i>gerçekten</i> bir iblissin," dedi Brutha. "Yedi Kitap, iblislerle konuşmamızı yasaklar. Ama Fruni Peygamber'e göre iblislere direnerek imanımızın gücünü artırabiliriz..."</p>

  <p>"Dişlerin kor kızıl irinle dolsun!"</p>

  <p>"Efendim?"</p>

  <p><i>"Kendime</i> yemin ederim, ben tanrıların en büyüğü Büyük Tanrı Om'um!"</p>

  <p>Brutha kaplumbağanın kabuğunu tıklattı.</p>

  <p>"Sana bir şey göstereyim, iblis."</p>

  <p>Eğer dikkatle dinlerse imanının büyüdüğünü hissedebiliyordu.</p>

  <blockquote class="">
    &nbsp;
  </blockquote>

  <p>Bu, Om'un en büyük heykeli olmasa da en yakındakiydi. Tutsaklar ve sapkınlar için ayrılmış çukur seviyesindeydi. Birbirine perçinlenmiş demir plakalardan yapılmıştı.</p>

  <p>Çukurlar, uzakta kaba bir el arabası iten iki çömez dışında terk edilmişti.</p>

  <p>"Bu büyük bir boğa," dedi kaplumbağa.</p>

  <p>"Büyük Tanrı Om'un dünyevi cisimleşmelerinden birinin tıpatıp aynısı!" dedi Brutha gururla. "Ve sen o <i>olduğunu</i> söylüyorsun, öyle mi?"</p>

  <p>"Son zamanlarda pek iyi hissetmiyorum," dedi kaplumbağa.</p>

  <p>Sıska boynunu daha da uzattı.</p>

  <p>"Sırtında bir kapı var," dedi. "Neden sırtında bir kapı var?"</p>

  <p>"Günahkarlar içine konabilsin diye," dedi Brutha.</p>

  <p>"Peki karnındaki kapı ne için?"</p>

  <p>"Arınmış küller dışarı çıkarılabilsin diye," dedi Brutha. "Duman da, tanrısızlara bir işaret olarak, burun deliklerinden çıkıyor."</p>

  <p>Kaplumbağa boynunu uzatarak çevredeki sıra sıra sürgülü kapıya, kurum kaplı duvarlara ve demir boğanın altındaki, şu anda boş olan ateş çukuruna baktı. Ardından bir sonuca vardı. Tek gözünü kırptı.</p>

  <p>"İnsanlar?" dedi sonunda. "İçinde <i>insan mı</i> kızartıyorsunuz?"</p>

  <p>"İşte!" dedi Brutha zaferle. "Böylece Büyük Tanrı olmadığını kanıtlamış oldun! <i>O olsa,</i> elbette bunun içinde insan yakmadığımızı bilirdi. Orada insan yakmak mı? Hiç duyulmadık şey!"</p>

  <p>"Ah," dedi kaplumbağa. "O zaman ne?.."</p>

  <p>"O, sapkın eşyaların ve bu türden diğer döküntülerin yok edilmesi için," dedi Brutha.</p>

  <p>"Çok mantıklı," dedi kaplumbağa.</p>

  <p><i>"Günahkarlar</i> ve <i>suçlular</i> Gizisyon'un çukurlarındaki ateşlerde arınırlar. Bazen de Büyük Tapınak'ın önünde," dedi Brutha. "Büyük Tanrı bunu bilirdi."</p>

  <p>"Unutmuş olmalıyım," dedi kaplumbağa sessizce.</p>

  <p>"Büyük Tanrı Om," —kutsal boynuzlar— "Wallspur Peygamber'e Bizzat şöyle dediğini bilirdi..." Brutha öksürdü ve ciddi bir düşünce sürecine girdiğini gösteren bir ifade takındı; gözleri kısılmış, alnı kırışmıştı. "'Kutsal Ateş imansızı tamamen yok etsin.' Altmış beşinci ayetten."</p>

  <p>"Öyle mi demişim?"</p>

  <p>"Uysal Sebze Senesi'nde Piskopos Kreeblephor sırf mantığın gücüyle bir iblisi döndürdü," dedi Brutha. "İblis, Kilise'ye katıldı ve yardımcı diyakoz oldu. Ya da öyle deniyor."</p>

  <p><i>"Savaş</i> benim için sorun değil," diye başladı kaplumbağa.</p>

  <p>"Yalancı dilin beni baştan çıkaramaz seni sürüngen," dedi Brutha. "Çünkü benim imanım güçlü!"</p>

  <p>Kaplumbağa harcadığı çabayla homurdandı.</p>

  <p>"Seni yıldırımlarla çarpayım, e mi!"</p>

  <p>Brutha'nın başının üzerine küçük, çok küçük bir kara bulut belirdi ve küçük, çok küçük bir yıldırım tek kaşını hafifçe kavurdu. Sıcak, kuru havada bir kedinin kürkünden çıkan kıvılcım gücündeydi ancak.</p>

  <p>"Of!"</p>

  <p><i>"Şimdi</i> bana inanıyor musun?" dedi kaplumbağa.</p>
</body>
</html>
