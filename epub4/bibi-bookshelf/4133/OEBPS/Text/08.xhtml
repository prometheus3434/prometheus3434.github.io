<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p>"Seni kahrolası ahmak! O <i>tarafa</i> gitme!"</p>

  <p>Güneş şimdi epey yükselmişti. Aslında, Didactylos'un ışığın hızı konusundaki teorileri doğruysa, muhtemelen batıyordu, ama görecelilik meselelerinde, gözlemcinin bakış açısı çok önemlidir ve Om'un bakış açısına göre, güneş alev alev, turuncu bir gökyüzünde, altın bir toptu.</p>

  <p>Kendini bir yamaca daha çekti ve gözü bulanarak uzaktaki Kale'ye baktı. Zihin gözüyle, bütün küçük tanrıların alaylı seslerini duyabiliyordu.</p>

  <p>Onlar başarısız olmuş bir tanrıdan hoşlanmazlardı. Hem de hiç hoşlanmazlardı. Bu hepsini hayal kırıklığına uğratmak demekti. Onlara ölümlülük kavramını hatırlatırdı. Om, çölün kuş uçmaz kervan geçmez derinliklerine itilecekti. Sonsuza dek. Dünyanın sonuna kadar.</p>

  <p>Kabuğunun içinde ürperdi.</p>

  <blockquote class="">
    &nbsp;
  </blockquote>

  <p>Urn ve Fergmen Kale tünellerinde, azıcık ilgi gösterilse birkaç saniye içinde ayrıntılı ve ok kadar keskin dikkatleri üzerlerine çekecek cinsten kayıtsız bir yürüyüşle, kayıtsızca yürüyorlardı. Neyse ki, çevredeki insanlar hayati öneme sahip işlere dalmışlardı. Ayrıca, muhafızlara uzun uzun bakmak da iyi bir fikir değildi, çünkü onlar da size uzun uzun bakabilirlerdi.</p>

  <p>Simony, Urn'e bunu kabul ettiğini söylemişti. Ama Urn bunu onayladığını hatırlamıyordu. Çavuş, Kale'ye girmenin bir yolunu biliyordu, ki bu mantıklı bir şeydi. Ve Urn hidrolikten anlıyordu. Güzel. Şimdi, alet kemeri tıngırdayarak, bu kuru tünellerde yürüyordu. Aralarında mantıksal bir bağlantı vardı, ama o bağlantıyı bir başkası yapmıştı.</p>

  <p>Fergmen bir köşeyi döndü ve yerden tavana kadar uzanan geniş bir ızgaranın önünde durdu. Izgara çok paslıydı. Eskiden bir kapı olabilirdi —paslanarak taşa yapışmış menteşeleri andıran şeyler vardı. Urn parmaklıkların arasından baktı. Ötede, loşluğun içinde, borular vardı.</p>

  <p>"Evreka," dedi.</p>

  <p>"Banyo mu yapacaksın?" dedi Fergmen.</p>

  <p>"Sen nöbet tut, yeter."</p>

  <p>Urn kemerinden kısa bir levye seçti ve ızgara ile taşın arasına soktu. Bana otuz santimlik iyi bir çelik ve bir duvar verin ki... ayağımı... dayayayım —ızgara gıcırdayarak öne büküldü ve sonra kurşuni bir sesle yerinden çıktı— ve dünyayı değiştireyim.</p>

  <p>Uzun, karanlık, rutubetli bir odaya adım attı ve hayranlıkla ıslık çaldı.</p>

  <p>Kaç zamandır —eh, o demir menteşelerin pasa dönüşüp ufalanmaya başlamasına yetecek kadar zamandır— kimse bakım yapmamıştı, ama her şey hâlâ çalışıyordu, öyle mi?</p>

  <p>Kendi boyundan büyük kurşun ve demir kovalara, insan büyüklüğündeki dolaşık borulara baktı.</p>

  <p>Tanrı'nın nefesi buydu.</p>

  <p>Muhtemelen bunun nasıl çalıştığını bilen son adam seneler önce —ya da bu düzenek kurulur kurulmaz— işkenceyle öldürülmüştü. Yaratıcıyı öldürmek, geleneksel bir patent koruma yöntemiydi.</p>

  <p>Kollar vardı ve <i>orada</i>, kayalık zemindeki çukurların üzerinde, iki dizi karşı ağırlık asılıydı. Muhtemelen dengeyi o ya da bu yöne değiştirmek için birkaç yüz litre su yeterli oluyordu. Elbette, suyun pompalarla...</p>

  <p>"Çavuş?"</p>

  <p>Fergmen kapının arkasından uzanıp baktı. Fırtınaya tutulmuş bir ateist kadar sinirli görünüyordu.</p>

  <p>"Ne?"</p>

  <p>Urn işaret etti.</p>

  <p>"Orada, duvardan geçen büyük bir kuyu var, gördün mü? Dişli zincirinin dibinde?"</p>

  <p>"Neyin?"</p>

  <p>"Büyük, çıkıntılı tekerlekler?"</p>

  <p>"Ah. Evet."</p>

  <p>"Kuyu nereye gidiyor?"</p>

  <p>"Bilmiyorum. Oradan geçince büyük Islah Değirmeni var."</p>

  <p><i>Ah.</i></p>

  <p>Tanrı'nın nefesi nihayetinde insanların teriydi. Didactylos'un şakayı takdir edeceğini düşündü Urn.</p>

  <p>Hep orada olan, ama ancak şimdi dikkatini çekebilmiş bir sesi fark etti. Tenekemsi, hafif ve yankılıydı, ama insan seslerinden oluşuyordu. Borulardan geliyordu.</p>

  <p>Yüzündeki ifadeye bakılırsa, çavuş da sesi duymuştu. Urn kulağını metale dayadı. Sözcükleri seçmek imkânsızdı, ama genel dinsel ritim yeterince tanıdıktı.</p>

  <p>"Yalnızca Tapınak'ta süren ayin," dedi. "Muhtemelen kapılardan yankılanıyor ve sesler borular aracılığıyla aşağıya taşınıyor."</p>

  <p>Fergmen rahatlamış görünmüyordu.</p>

  <p>"Tanrılar hiçbir şekilde işe karışmıyor," diye tercüme etti Urn. Dikkatini yine borulara çevirdi.</p>

  <p>"İlke basit," dedi Urn, Fergmen'den çok kendine. "Su, ağırlıkların üzerindeki rezervuarlara dökülerek dengeyi bozar. Duvardaki kuyuda bir ağırlık seti iner ve diğeri kalkar. Kapının ağırlığı önemli değildir. Dipteki ağırlık kalkarken, <i>şuradaki</i> kovalar suyu dışarı döker. Muhtemelen oldukça kolay bir hareket. Hareketin her iki ucundaki denge de kusursuz olmalı. Çok güzel düşünülmüş."</p>

  <p>Fergmen'in yüzündeki ifadeyi gördü.</p>

  <p>"Su girip çıkıyor ve kapılar açılıyor," diye tercüme etti. "Bu yüzden tek yapmamız gereken beklemek... işaret ne olacak demişti?"</p>

  <p>"Ana kapıdan geçtiklerinde boru çalacaklar," dedi Fergmen işe yaradığı için memnun bir halde.</p>

  <p>"Tamam." Urn yukarıdaki ağırlıkları ve rezervuarları inceledi. Bronz borulardan pas damlıyordu.</p>

  <p>"Ama belki de ne yaptığımızı bilip bilmediğimizi kontrol etmeliyiz," dedi. "Muhtemelen kapıların harekete geçmesi bir iki dakika alıyordur." Cüppesinin altını karıştırdı ve Fergmen'e bir işkence aletiymiş gibi görünen bir şey çıkardı. Urn bunu hissetmiş olmalıydı, çünkü yavaşça, nazikçe, "Bu bir a-yar-la-na-bi-lir so-mun a-nah-ta-rı," dedi.</p>

  <p>"Öyle mi?"</p>

  <p>"Somunları çevirmek için."</p>

  <p>Fergmen perişan halde başını salladı.</p>

  <p>"Öyle mi?" dedi.</p>

  <p>"Ve bu şişede de yağ var."</p>

  <p>"Ah, güzel."</p>

  <p>"Beni yukarı kaldırır mısın? Kapaktaki bağlantıyı sökmek biraz zaman alacak, bu yüzden işe koyulsak iyi olur." Yukarıdaki tören sürerken Urn kendini eski makineye doğru çekti.</p>

  <blockquote class="">
    &nbsp;
  </blockquote>

  <p>Kendi Elini Kesen Dhblah yeni peygamberleri destekliyordu. Kendisine, izleyici kalabalıklarına dini heykeller, indirimli ikonalar, şişte kokuşmuş tatlılar, mayalanmış hurmalar ve çürümüş zeytinler satma ayrıcalığı verilecekse, dünyanın sonunu bile desteklerdi.</p>

  <p>Sonuç olarak, onun ifadesi buydu. Hiçbir zaman Brutha Peygamber'in Kitabı diye bir şey olmamıştı, ama girişimci bir yazman, daha sonra Yenilenme diye adlandırılacak dönemde bazı notlar toparlamış ve Dhblah da şunları söylemişti:</p>

  <p>"I. Ben tam Ossory heykelinin yanında duruyordum, tamam mı, Brutha'nın yanı başımda olduğunu fark ettim. Piskopos olduğu için ve piskoposları itip kakarsan sana kötü şeyler yaptıkları için, herkes ondan uzak duruyordu.</p>

  <p>"II. Ona dedim ki, selam Ekselansları, ve ona neredeyse beleşe yoğurt önerdim.</p>

  <p>"III. Hayır, diye karşılık verdi.</p>

  <p>"IV. Dedim ki, bu çok sağlıklı, bu <i>canlı</i> yoğurt.</p>

  <p>"V. Dedi ki, evet, görebiliyorum.</p>

  <p>"VI. Kapılara bakıyordu. Bu, üçüncü gong civarıydı, tamam mı, bu yüzden daha saatlerce bekleyeceğimizi biliyorduk. Biraz morali bozuk gibiydi, daha yoğurdu yememişti bile, itiraf etmeliyim ki, sıcaktan falan yoğurt biraz tuhaftı. Demek istediğim, her zamankinden daha canlıydı. Yani, kabından çıkıp kaçmasın diye devamlı kaşıkla vurmam... tamam. Yalnızca yoğurt meselesini anlatıyordum. <i>Tamam,</i> dedim. Yani, biraz renklendirmek istersin, değil mi? İnsanlar biraz rengi sever. Bu yeşildi.</p>

  <p>"VII. Oracıkta durmuş, bakıyordu. Ben de dedim ki, bir sorun mu var Haşmetmeapları? Bunun üzerine, onu duyamıyorum, deme lütfunda bulundu. Dedim ki, neye atıfta bulunuyorsunuz? Dedi ki, burada olsaydı, bana bir işaret gönderirdi.</p>

  <p>"VIII. Bu noktada kaçtığım söylentisi doğru değil. Yalnızca kalabalığın baskısı yüzündendi. Asla Gizisyon'un dostu olmamışımdır. Onlara yiyecek satmış olabilirim, ama her zaman fiyatı fazla söylerdim.</p>

  <p>"IX. Her neyse, sonra kalabalığı kontrol eden muhafız sırasını itip geçti, kapıların tam önünde durdu; muhafızlar piskoposlar hakkında ne yapabileceklerinden emin değildiler ve ben onun, seni çölde taşıdım, hayatım boyunca inandım, bana bu tek şeyi ver, gibi bir şey söylediğini duydum.</p>

  <p>"X. En azından öyle bir şey. Biraz yoğurda ne dersin? Şişte."</p>

  <blockquote class="">
    &nbsp;
  </blockquote>

  <p>Om dalları ağzıyla yakalayarak, boyun kasları sayesinde kendini sarmaşık kaplı duvarda yukarı çekti ve duvarın üzerine çıktı. Sonra diğer taraftan düştü. Kale her zamanki kadar uzaktı.</p>

  <p>Brutha'nın zihni Om'un duyuları için bir işaret ateşi kadar parlaktı. Tanrılarla zaman geçiren herkeste bir parça delilik vardır ve oğlanı şimdi o güdülüyordu.</p>

  <p>"Çok erken!" diye bağırdı Om. "Takipçilere ihtiyacın var! Yalnızca <i>sen</i> olmaz! <i>Kendi başına</i> yapamazsın! İlk önce müritler bulman lazım!"</p>

  <blockquote class="">
    &nbsp;
  </blockquote>

  <p>Simony dönüp, Kaplumbağa'ya boylu boyunca baktı. Kaygılı görünen otuz adam, kabuğun altında çömelmişti.</p>

  <p>Bir onbaşı selam verdi.</p>

  <p>"İğne burada Çavuş."</p>

  <p>Pirinç düdük öttü.</p>

  <p>Simony dümen halatlarını ellerine aldı. Savaş dediğin böyle olur, diye düşündü. Belirsizlik yok. Bunun gibi birkaç Kaplumbağa daha olsa, kimsenin bir daha savaşması gerekmez.</p>

  <p>"Kenara çekilin," dedi.</p>

  <p>Büyük kolu sertçe çekti.</p>

  <p>Kırılgan metal elinde kaldı.</p>

  <p>Herhangi birine yeterince uzun bir levye ver, dünyayı değiştirsin. Sorun, levyelerin güvenilmezliğidir.</p>

  <blockquote class="">
    &nbsp;
  </blockquote>

  <p>Tapınak'ın gizli borularının derinliklerinde, Urn somun anahtarı ile bronz bir boruyu sıkıca tuttu ve bir somunu ihtiyatla çevirdi. Somun direndi. Urn pozisyon değiştirdi ve homurdanarak biraz daha zorladı.</p>

  <p>Boru hüzünlü bir metal sesiyle dündü... ve kırıldı...</p>

  <p>Su fışkırarak Urn'ün yüzüne çarptı. Urn aleti düşürdü ve akıntıyı eliyle kesmeye çalıştı, ama su elinin çevresinden fışkırdı ve çağıldayarak kanaldan aşağı, ağırlıklardan birine doğru aktı.</p>

  <p>"Durdur şunu! Durdur şunu!" diye bağırdı.</p>

  <p>"Neyi?" dedi Fergmen birkaç metre aşağıdan.</p>

  <p>"Suyu durdur!"</p>

  <p>"Nasıl?"</p>

  <p>"Boru kırıldı!"</p>

  <p>"Bunu istediğimizi sanıyordum?"</p>

  <p>"Henüz değil!"</p>

  <p>"Bağırmayı bırak, bayım! Çevrede muhafızlar var!"</p>

  <p>Urn suyun bir süre akmasına izin vererek güçlükle cüppesini çıkardı ve sonra ıslak kumaşı boruya tıktı. Kumaş kuvvetle geri fırladı, kurşun bacaya çarparak aşağı düştü ve ağırlıklara giden boruyu tıkadı. Su arkasına toplandı ve sonra yere döküldü.</p>

  <p>Urn ağırlığa baktı. Hareket etmeye başlamamıştı. Hafifçe gevşedi. Şimdi, ağırlığın düşmesini sağlayacak kadar su kalmışsa...</p>

  <p>"Siz ikiniz... kıpırdamayın."</p>

  <p>Urn beyni uyuşmuş bir şekilde başını çevirdi.</p>

  <p>Kırık kapıda siyah cüppeli iriyarı bir adam duruyordu. Arkasında dikilen muhafız elindeki kılıcı manidar bir şekilde tutuyordu.</p>

  <p>"Siz kimsiniz? Neden buradasınız?"</p>

  <p>Urn bir anlığına duraksadı.</p>

  <p>Somun anahtarı ile işaret etti.</p>

  <p>"Eh, sorun yatak, di mi?" dedi. "Yatağın çevresinde feci sızıntı olur. Dağılmadığına şaşmak lazım."</p>

  <p>Adam odaya girdi. Bir anlığına kararsızca Urn'e dik dik baktı ve sonra dikkatini içinden su fışkıran boruya çevirdi. Sonra tekrar Urn'e çevirdi.</p>

  <p>"Ama sen..." diye başladı.</p>

  <p>Fergmen kırık bir boru parçasıyla muhafıza hızla vurunca döndü. Geri döndüğündeyse Urn'ün somun anahtarı karnına indi. Urn güçlü değildi, ama bu uzun bir somun anahtarıydı ve işin geri kalanını da iyi bilinen kaldıraç prensibi halletti. Adam iki büklüm oldu, sonra geri geri giderek ağırlıklardan birinin üzerine çöktü.</p>

  <p>Sonraki olaylar donmuş bir an içinde oldu. Diyakoz Cusp destek için ağırlığı yakaladı. Onun cüssesi suyun ağırlığına eklenince, ağırlık yavaşça alçaldı. Diyakoz Cusp daha yukarıya tutundu. Ağırlık daha da alçaldı ve çukurun ağzının altına indi. Adam yine dengesini korumaya çalıştı, ama bu sefer eli havayı yakaladı ve adam düşmekte olan ağırlığın üzerine indi.</p>

  <p>Ağırlık loşlukta kaybolurken Urn adamın ona bakan yüzünü gördü.</p>

  <p>Bir kaldıraçla dünyayı değiştirebilirdi. Kesinlikle Diyakoz Cusp'ın dünyasını değiştirmişti. Onun varlığına bir son vermişti.</p>

  <p>Fergmen elindeki boruyu kaldırmış, muhafızın tepesinde dikiliyordu.</p>

  <p>"Bunu tanıyorum," dedi. "Şimdi bir tane..."</p>

  <p>"Onu boş ver!"</p>

  <p>"Ama..."</p>

  <p>Başlarının üzerinde, bağlantılar tangırdayarak harekete geçti. Bronza sürtünen bronzun uzak gıcırtısı geliyordu.</p>

  <p>"Buradan çıkalım," dedi Urn. "Tanrılar bilir yukarıda neler oluyordur."</p>

  <blockquote class="">
    &nbsp;
  </blockquote>

  <p>Yerinden kıpırdamayan Hareketli Kaplumbağa'nın kabuğuna yumruklar iniyordu.</p>

  <p>"Kahretsin! Kahretsin! Kahretsin!" diye bağırdı Simony yine yumruklayarak. "Hareket et! Sana hareket etmeni emrediyorum! Basit Ephebece anlıyor musun? Hareket et!"</p>

  <p>Kıpırtısız makine buharlar sızdırarak oracıkta oturdu.</p>

  <blockquote class="">
    &nbsp;
  </blockquote>

  <p>Om kendini küçük bir tepenin yamacından yukarı çekti. Demek iş bu noktaya gelmişti. Artık Kale'ye girmenin tek bir yolu kalmıştı.</p>

  <p>Milyonda bir şansı vardı, tabii şanslıysa.</p>

  <blockquote class="">
    &nbsp;
  </blockquote>

  <p>Brutha dev kapıların önünde duruyordu. Kalabalığın ve mırıldanan muhafızların farkında bile değildi. Gizisyon herkesi tutuklayabilirdi, ama muhafızlar bir başpiskoposu, özellikle de Peygamber'in yeni terfi ettirdiği bir başpiskoposu tutuklarlarsa başlarına ne geleceğinden emin değildiler.</p>

  <p>Tek bir işaret, diye düşündü Brutha kafasının içindeki yalnızlıkta.</p>

  <p>Kapılar titredi ve yavaşça dışarıya doğru açıldı.</p>

  <p>Brutha öne çıktı. Artık bilinci tam olarak yerinde değildi, normal insanların anladığı şekliyle, tutarlı bir biçimde değil. Yalnızca bir parçası kendi zihninin durumuna bakabiliyor ve şöyle düşünüyordu: Belki de Büyük Peygamberler <i>devamlı</i> böyle hissediyordur.</p>

  <p>Tapınaktaki binlerce kişi şaşkınlık içinde çevrelerine bakınıyordu. Alt düzey Iamlardan oluşan korolar ilahilere ara verdi. Brutha önünde beliren boşlukta yürüdü. Aniden şaşalayan kalabalıkta amacı olan bir tek oydu.</p>

  <p>Vorbis tapınağın ortasında, kubbenin altında duruyordu. Muhafızlar Brutha'ya doğru koştururken, Vorbis nazik, ama çok kesin bir hareketle elini kaldırdı.</p>

  <p>Şimdi Brutha manzarayı görebiliyordu. Ossory'nin asası, Abbys'in pelerini ve Cena'nın sandaletleri vardı. Kubbeyi, ilk dört peygamberin devasa heykelleri destekliyordu. Onları hiç görmemişti. Çocukluğundan beri her gün onlarla ilgili hikâyeler dinlemişti.</p>

  <p>Peki şimdi ne anlamları vardı? Hiçbir anlamları yoktu. Eğer Vorbis, Peygamber'se, hiçbir şeyin anlamı yoktu. Kenobi kendi kafasının içindeki boşlukta, kendi düşüncelerinden başka hiçbir şey duymayan bir adamsa, hiçbir şeyin anlamı yoktu.</p>

  <p>Vorbis'in jestinin yalnızca muhafızları durdurmakla kalmadığının farkındaydı. Tapınak da sessizliğe gömülmüştü. Muhafızlar bir çit gibi Brutha'yı kuşatmışlardı. Vorbis kendi jestinin yarattığı sessizliğe konuştu.</p>

  <p>"Ah. Brutha'm. Seni boşuna aramışız. Artık buradasın..."</p>

  <p>Brutha birkaç metre uzakta durdu. O an... ne ânı olduğunu bilmiyordu... onu kapılardan geçmeye zorlayan an akıp gitmişti.</p>

  <p>Şimdi yalnızca Vorbis vardı.</p>

  <p>Gülümsüyordu.</p>

  <p>Brutha'nın hâlâ düşünebilen parçası şöyle düşünüyordu: Söyleyebileceğin hiçbir şey yok. Kimse dinlemez. Kimsenin umurunda değil. İnsanlara Ephebe, Murduck Birader ve çöl hakkında ne söylediğinin önemi yok. <i>Asıl</i> hakikat olmayacak bu.</p>

  <p>Asıl hakikat. İçinde Vorbis varken dünya böyle bir yerdi.</p>

  <p>"Bir sorun mu var?" dedi Vorbis. "Söylemek istediğin bir şey mi var?"</p>

  <p>Kapkara gözler, tıpkı iki çukur gibi, dünyayı dolduruyordu.</p>

  <p>Brutha'nın zihni pes etti ve vücudu kontrolü ele geçirdi. Elini arkaya attı ve aniden öne atılan muhafızları fark etmeden kaldırdı.</p>

  <p>Vorbis'in yanağını çevirdiğini ve gülümsediğini gördü.</p>

  <p>Brutha durup elini indirdi.</p>

  <p>"Hayır. Yapmayacağım," dedi.</p>

  <p>Sonra, ilk ve tek defa, Vorbis'in gerçekten öfkelendiğini gördü. Önceden, diyakozun kızdığı zamanlar olmuştu, ama o yalnızca beynin yönettiği, gerektiği zaman açılıp kapanan bir şeydi. Bu başka bir şeydi, kontrolsüz bir şey. Ve adamın yüzünden yalnızca bir anlığına geçti.</p>

  <p>Muhafızların elleri Brutha'nın üzerine kapanırken, Vorbis öne çıkıp onun omzunu okşadı. Bir anlığına Brutha'nın gözünün içine baktı ve sonra usulca konuştu.</p>

  <p>"Onu ölümüne dövün ve kalanı da yakın."</p>

  <p>Bir Iam konuşacak oldu, ama Vorbis'in yüzündeki ifadeyi görünce vazgeçti.</p>

  <p><i>"Hemen</i> yapın."</p>

  <blockquote class="">
    &nbsp;
  </blockquote>

  <p>Sessiz bir dünya. Burada, tüylerin arasından geçen rüzgarın sesi dışında hiç ses yok.</p>

  <p>Buradan bakınca dünya yuvarlak ve denizin oluşturduğu bir şeritle kuşatılmış. Ufuktan ufka her şey görülebiliyor ve güneş daha yakın.</p>

  <p>Ama, aşağı baktığınızda, şekiller aradığınızda...</p>

  <p>... yabanlığın kenarındaki tarlaların arasında...</p>

  <p>... küçük bir tepenin üzerinde...</p>

  <p>... saçmalık derecesinde açıkta olan, minik, hareketli bir kubbe...</p>

  <p>Tüylerin arasında esen rüzgarın sesinden başka bir ses yokken kartal kanatlarını katlar ve ok gibi düşer, dünya kartalın odaklandığı hareketli küçük şeklin çevresinde fırıl fırıl döner.</p>

  <p>Daha yakına ve...</p>

  <p>... pençeleri uzat...</p>

  <p>... <i>yakala...</i></p>

  <p>... ve yüksel...</p>

  <blockquote class="">
    &nbsp;
  </blockquote>

  <p>Brutha gözlerini açtı.</p>

  <p>Sırtı yalnızca ızdırap veriyordu. Acı duygusunu dışlamayı uzun zaman önce öğrenmişti.</p>

  <p>Ama bir yüzeyin üzerinde kolları ve bacakları göremediği bir şeye zincirlenmiş, sırtüstü yatıyordu. Gökyüzü yukarıdaydı. Bir yanında tapınağın yüksek ön cephesi vardı.</p>

  <p>Başını biraz çevirdiği zaman sessiz kalabalığı görebiliyordu. Ve demir kaplumbağanın kahverengi metalini. Duman kokusu alabiliyordu.</p>

  <p>Biri elindeki kelepçeleri sıkıştırıyordu. Brutha engizisyoncuya baktı. Ne demesi gerekiyordu? Ah, evet.</p>

  <p>"Kaplumbağa Hareket Ediyor?" diye mırıldandı.</p>

  <p>Adam içini çekti.</p>

  <p>"Bu kaplumbağa hareket etmiyor ahbap," dedi.</p>

  <blockquote class="">
    &nbsp;
  </blockquote>

  <p>Kartal aşağı bıraktığında kabuğun kırılacağı yüksekliğe ulaşmaya çalışırken dünya Om'un altında dönüyordu. Ve zihni, kaplumbağanın yerden yüksekte olmaktan kaynaklanan varoluşsal dehşeti tarafından kuşatılmıştı. Ve ölüme bu kadar yakınken Brutha'nın parlak, berrak düşünceleri...</p>

  <p><i>Sırtüstü yatıyorum ve gittikçe ısınıyorum,</i> öleceğim...</p>

  <p>Dikkatli ol, dikkatli ol. Odaklan, <i>odaklan.</i> Bir an sonra bırakacak...</p>

  <p>Om uzun, sıska boynunu uzatıp hemen üzerindeki bedene baktı, doğru nokta olduğunu umduğu bir yer seçti, gagasını pençelerin arasındaki kahverengi tüylere daldırdı ve <i>kavradı.</i></p>

  <p>Kartal gözlerini kırpıştırdı. Tarih boyunca hiçbir kaplumbağa bir kartala bunu yapmamıştı.</p>

  <p>Om'un düşünceleri zihninin küçük, gümüşsü dünyasına girdi:</p>

  <p>"Şimdi, birbirimizi incitmek istemeyiz, değil mi?"</p>

  <p>Kartal yine gözlerini kırpıştırdı.</p>

  <p>Kartallar hiçbir zaman, kayaların üzerine bıraktığınız bir kaplumbağanın parçalanacağını bilmek için gerekenin ötesinde, hayal gücü ya da önceden düşünme yeteneği geliştirmemişti. Ama kafasının içinde, hassas bir yerinizi sıkıca kavramış olan ağır bir kaplumbağayı bırakırsanız ne olacağı hakkında bir resim oluşmaya başlamıştı.</p>

  <p>Gözleri sulandı.</p>

  <p>Zihnine bir başka düşünce girdi.</p>

  <p>"Şimdi. Eğer, ah, huyuma gidersen, ben de senin... huyuna giderim. Anladın mı? Bu önemli. Yapmanı istediğim şey şu..."</p>

  <p>Kartal kızgın kayalardan yükselen sıcak hava dalgaları üzerinde yükseldi ve uzakta parıldayan Kale'ye yöneldi.</p>

  <p>Bunu daha önce hiçbir kaplumbağa yapmamıştı. Koca evrende, hiçbir kaplumbağa. Ama daha önce hiçbir kaplumbağa tanrı olmamıştı ve Gizisyon'un yazılı olmayan düsturunu bilmiyordu: <i>Cuius testiculos habes, habeas cardia et cerebellum.</i></p>

  <p>Tüm dikkatlerini kavramışsan, yürekleri ve zihinleri de ardından gelir.</p>

  <blockquote class="">
    &nbsp;
  </blockquote>

  <p>Urn, peşinde Fergmen'le, kalabalığı yararak ilerliyordu. İç savaşın en iyi ve en kötü tarafı buydu, en azından başlangıçta... herkes aynı üniformayı giyiyordu. Farklı renkten olan ya da en azından tuhaf bir aksanla konuşan düşmanlar seçtiğinizde, iş daha kolay olurdu. Onlara 'çekik göz' falan diyebilirdiniz. Bu her şeyi daha kolay kılardı.</p>

  <p>Hey, diye düşündü Urn. Bu neredeyse Felsefe. Yazık, kimseye anlatabilecek kadar yaşamayacağım.</p>

  <p>Büyük kapı kanatları aralıktı. Kalabalık sessiz ve çok dikkatliydi. Görmek için başını uzatarak ileriye baktı ve sonra başını kaldırıp yanındaki askere baktı.</p>

  <p>Simony'ydi bu.</p>

  <p>"Sanmıştım ki..."</p>

  <p>"Çalışmadı," dedi Simony acı acı.</p>

  <p>"Sen?.."</p>

  <p>"Her şeyi yaptık! Bir şey kırıldı!"</p>

  <p>"Burada yaptıkları çelik yüzünden olmalı," dedi Urn. "Bağlantıyı tutturan..."</p>

  <p>"Artık fark etmez," dedi Simony.</p>

  <p>Sesindeki ifadesizlik, Urn'ün kalabalığın baktığı yere bakmasına sebep oldu.</p>

  <p>Orada bir başka demir kaplumbağa —doğru düzgün bir kaplumbağa modeli— vardı.</p>

  <p>Bir tür açık metal kafesin üzerine oturtulmuştu ve iki engizisyoncu kafesin içinde ateş yakmaktaydı. Ve kaplumbağanın sırtında, zincire vurulmuş...</p>

  <p>"O kim?"</p>

  <p>"Brutha."</p>

  <p><i>"Ne?"</i></p>

  <p>"Neler olduğunu bilmiyorum. Vorbis'e vurmuş ya da vurmamış. Öyle bir şey. Her durumda, onu kızdırmış. Vorbis töreni oracıkta, o anda durdurmuş."</p>

  <p>Urn diyakoza baktı. Henüz Kenobi olmadığından, taç giymemişti. Kapıda kararsızca dikilen Iamlar ve piskoposlar arasında, kel kafası sabah ışığında parlıyordu.</p>

  <p>"Hadi, madem," dedi Urn.</p>

  <p>"Hadi ne?"</p>

  <p>"Koşarak basamakları tırmanıp onu kurtarabiliriz!"</p>

  <p>"Onların sayısı bizden fazla," dedi Simony.</p>

  <p>"Eh, hep öyle değil miydi? Sırf Brutha'yı ele geçirdikleri için sihirli bir biçimde sayıları bizimkinden fazla olmadı, değil mi?"</p>

  <p>Simony onun kolunu yakaladı.</p>

  <p>"Mantıklı düşün, tamam mı?" dedi. "Sen bir filozofsun, değil mi? Kalabalığa bak!"</p>

  <p>Urn kalabalığa baktı.</p>

  <p>"Ee?"</p>

  <p>"Bundan hoşlanmadılar." Simony döndü. "Bak, Brutha yine de ölecek. Ama bu şekilde, bir anlamı olacak. İnsanlar evrenin şeklini falan anlamıyor, gerçekten anlamıyor, ama Vorbis'in bir adama neler yaptığını hatırlayacaklar. Öyle değil mi? Brutha'nın ölümünü insanlar için bir simgeye dönüştürebiliriz, anlamıyor musun?"</p>

  <p>Urn Brutha'nın uzak şekline baktı. Belindeki peştamal dışında çıplaktı.</p>

  <p>"Bir simge mi?" dedi. Boğazı kurumuştu.</p>

  <p>"Öyle olmalı."</p>

  <p>Didactylos'un dünyanın tuhaf bir yer olduğunu söylediğini hatırladı. Ve, diye düşündü dalgın dalgın, gerçekten de öyleydi. Burada birileri birini kızartarak öldürmek üzereydi, ama saygınlığını korumak için peştamalını üzerinde bırakmışlardı. Gülmek zorundaydınız. Yoksa delirirdiniz.</p>

  <p>"Biliyor musun," dedi Simony'ye dönerek, "şimdi Vorbis'in kötü biri olduğunu <i>biliyorum.</i> O şehrimi yaktı. Eh, bunu bazen Tsortlular da yapıyor ve biz de onlarınkini yakıyoruz. Bu yalnızca savaş. Hepsi tarihin bir parçası. O yalan söylüyor, hile yapıyor, güç peşinde koşuyor ve bunu başka bir sürü insan da yapıyor. Ama neyin özel olduğunu biliyor musun? Ne olduğunu biliyor musun?"</p>

  <p>"Elbette," dedi Simony. "Onun insanlara yaptığı..."</p>

  <p>"Onun <i>sana</i> yaptığı."</p>

  <p>"Ne?"</p>

  <p>"İnsanları kendisinin kopyası haline getiriyor."</p>

  <p>Simony'nin kavrayışı mengene gibiydi. <i>"Benim</i> onun gibi olduğumu mu söylüyorsun?"</p>

  <p>"Bir seferinde onu biçeceğini söylemiştin," dedi Urn. "Şimdi de onun gibi düşünüyorsun..."</p>

  <p>"O zaman, onların üzerine atlıyor muyuz?" dedi Simony. "Eminim... aşağı yukarı dört yüz kişi bizim tarafımızdadır. Ben işareti veriyorum ve birkaç yüzümüz onların binlercesine saldırıyor, tamam mı? Ve Brutha yine de ölüyor ve biz de ölüyoruz. Bu ne fark yaratacak?"</p>

  <p>Urn'ün yüzü dehşetten grileşmişti.</p>

  <p>"Bilmediğini mi söylemeye çalışıyorsun?" dedi. Kalabalıktan birkaç kişi merakla ona baktı.</p>

  <p><i>"Bilmiyor musun?"</i></p>

  <blockquote class="">
    &nbsp;
  </blockquote>

  <p>Gökyüzü maviydi. Güneş henüz Omnia'nın normal bakır çanağına dönüşecek kadar yükselmemişti.</p>

  <p>Brutha başını yine güneşe doğru çevirdi. Şimdi ufkun üzerinde bir boy yükselmişti, ama eğer Didactylos'un ışığın hızı hakkındaki teorileri doğruysa, aslında binlerce sene gelecekte batıyordu.</p>

  <p>Vorbis'in başı güneşi perdeledi.</p>

  <p>"Daha sıcaklamadın mı Brutha?" dedi diyakoz.</p>

  <p>"Ilık."</p>

  <p>"Daha da ısınacak."</p>

  <p>Kalabalıkta bir hareketlenme oldu. Biri bağırıyordu. Vorbis onu duymazdan geldi.</p>

  <p>"Söylemek istediğin hiçbir şey yok mu?" dedi. "Küfür etmeyi de mi bilmiyorsun? Tek bir küfür bile?"</p>

  <p>"Sen Om'u hiç duymadın," dedi Brutha. "Sen hiç inanmadın. Sen onun sesini hiç, ama hiç duymadın. Senin tek duyduğun kendi zihninin içindeki yankılardı."</p>

  <p>"Gerçekten mi? Ama ben Kenobi'yim ve sen ihanet ve sapkınlık suçundan yakılacaksın," dedi Vorbis. "Om buraya kadardır, belki?"</p>

  <p>"Adalet olacak," dedi Brutha. "Adalet yoksa, hiçbir şey yok demektir."</p>

  <p>Kafasının içinde küçük bir ses olduğunun farkındaydı, ama henüz sözcükleri seçebileceği kadar yakın değildi.</p>

  <p>"Adalet mi?" dedi Vorbis. Fikir onu öfkelendirmiş gibiydi. Hızla piskopos kalabalığına döndü. "Onu duydunuz mu? Adalet olacak dediğini? Om <i>yargıladı. Benim</i> aracılığımla! Adalet <i>bul</i>"</p>

  <p>Şimdi güneşin önünde bir benek vardı ve hızla Kale'ye yaklaşıyordu. Ve küçük ses şöyle diyordu: <i>sola sola sola yukarı yukarı sola sağa biraz yukarı sola...</i> Brutha'nın altındaki metal yığını rahatsız edici ölçüde ısınmıştı.</p>

  <p>"Şimdi geliyor," dedi Brutha.</p>

  <p>Vorbis elini tapınağın devasa cephesine doğru salladı. "Bunu insanlar yaptı. Bunu biz yaptık," dedi. "Om ne yaptı peki? Om mu geliyor? Bırak gelsin! Bırak, ikimizi yargılasın!"</p>

  <p>"Şimdi geliyor," diye tekrarladı Brutha. "Tanrı."</p>

  <p>İnsanlar endişeyle yukarı baktılar. O anda dünya nefesini tuttu ve tüm deneyimlerine rağmen bir mucize bekledi.</p>

  <p><i>...yukarıya, şimdi sola, üç dediğimde, bir, iki, ÜÇ...</i></p>

  <p>"Vorbis?" dedi Brutha çatlak bir sesle.</p>

  <p>"Ne?" diye terslendi diyakoz.</p>

  <p>"Öleceksin."</p>

  <p>Bir fısıltıdan daha fazlası değildi, ama bronz kapılardan sekti ve Mekân'a yayıldı...</p>

  <p>İnsanlar huzursuz olmuştu, ama nedenini bilmiyorlardı.</p>

  <p>Kartal meydanın üzerinde süzüldü, o kadar alçaktan uçuyordu ki, insanlar eğildi. Sonra kartal tapınağın çatısının üzerinden geçti ve kıvrılarak dağlara yöneldi. İzleyenler rahatladılar. Yalnızca bir kartaldı. Onlar da bir anlığına sanmışlardı ki, yalnızca bir anlığına...</p>

  <p>Kimse gökyüzünden düşen minik noktayı görmedi.</p>

  <p>Tanrılara güvenmeyin. Ama kaplumbağalara inanabilirsiniz.</p>

  <p>Brutha'nın zihninde, rüzgar hissi vardı ve bir ses...</p>

  <p><span style="font-size:.7em">...hastir</span><span style="font-size:.8em">hastir</span><span style="font-size:.9em">hastir</span>imdataargYoYoAargHastirYOYOHAAYAARG...</p>

  <p>Vorbis bile kendini toparladı. Kartalı gördüğünde o da bir anlığına... ama, hayır...</p>

  <p>Kollarını açtı ve gökyüzüne dönerek melek gibi gülümsedi.</p>

  <p>"Üzgünüm," dedi Brutha.</p>

  <p>Vorbis'i dikkatle izlemekte olan bir iki kişi daha sonra, saniyede üç metre hızla düşen bir kilogramlık kaplumbağa adamın kaşlarının arasına çarpmadan hemen önce, yüz ifadesinin değişmesine ancak yetecek kadar zaman olduğunu anlattı.</p>

  <p>Bu bir vahiydi.</p>

  <p>Ve bu, izleyen insanları etkiler. Başlangıç olarak, tüm yürekleriyle inanırlar.</p>

  <blockquote class="">
    &nbsp;
  </blockquote>

  <p>Brutha basamakları koşarak çıkan ayakların, zincirleri çekiştiren ellerin farkına vardı.</p>

  <p>Sonra bir ses:</p>

  <p><i>I. O Benim.</i></p>

  <p>Büyük Tanrı, Tapınak'ın üzerinde yükseldi ve binlerce insanın inancı içine dolarken kabarıp değişti. Şekiller vardı; kartal başlı adamlar, boğalar, altın boynuzlar, ama hepsi karışıyor, alevleniyor, birbirine giriyordu.</p>

  <p>Bulutun içinden dört şimşek fırladı ve Brutha'yı tutan zincirleri kırdı.</p>

  <p><i>II. O Kenobi ve Peygamberlerin Peygamberi.</i></p>

  <p>Cisimleşmiş Tanrı'nın sesi uzak dağlarda gürledi.</p>

  <p><i>III. İtirazı Olan? Hayır mı? Güzel.</i></p>

  <p>Şimdi bulut yoğunlaşarak, Tapınak kadar uzun ışıltılı, altın rengi bir şekle dönüşmüştü. Şekil Brutha'nın yüzüyle arasında bir iki metre kalana kadar eğildi ve Mekân'da gürleyen bir fısıltıyla şöyle dedi:</p>

  <p><i>IV. Endişelenme. Bu Yalnızca Başlangıç. Sen ve Ben, Evlat! İnsanlar Ağlayıp Dövünmenin ve Diş Gıcırdatmanın</i> Gerçekte <i>Ne Anlama Geldiğini Öğrenecek.</i></p>

  <p>Bir alev daha fışkırdı ve Tapınak kapılarına çarptı. Kapılar güm diye kapandılar ve sonra kor beyaz bronz eriyerek yüzyılların emirlerini sildi.</p>

  <p><i>V. Peygamber?</i></p>

  <p>Brutha sallanarak ayağa kalktı. Urn bir koluna, Simony diğerine girdi.</p>

  <p>"Mımm?" dedi uyuşuk uyuşuk.</p>

  <p><i>VI. Emirlerin Nedir?</i></p>

  <p>"Onların senden gelmesi gerektiğini sanıyordum," dedi Brutha. "Benim emir bulabileceğimi hiç..."</p>

  <p>Dünya bekledi.</p>

  <p>"Şuna ne dersin? 'Kendi Adına Düşün'?" dedi Urn, dehşet dolu bir büyülenmişlikle tanrı figürüne bakarken.</p>

  <p>"Hayır," dedi Simony. "Bence, 'Toplumsal Birlik İlerlemenin Anahtarıdır' gibi bir şey dene."</p>

  <p>"Akıcı değil," dedi Urn.</p>

  <p>"Eğer bir yardımı olacaksa," dedi 'Kendi Elini Kesen' Dhblah kalabalığın içinde, "hazır yemek sanayisine faydası olacak bir şey çok iyi olurdu."</p>

  <p>"İnsanları öldürmemek. Öyle bir şeyle başlayabiliriz," dedi bir başkası.</p>

  <p>"Bu iyi bir başlangıç olurdu," dedi Urn.</p>

  <p>Seçilmiş'e baktılar. Brutha kollarını onlardan kurtardı ve birazcık sallanarak, tek başına durdu.</p>

  <p>"Yok," dedi Brutha, "hayır. Ben de eskiden öyle düşünüyordum, ama olmaz. Gerçekten olmaz."</p>

  <p>Şimdi, dedi. Yalnızca şimdi. Tarihte tek bir nokta. Yarın değil, gelecek ay değil, <i>şimdi</i> olmadığı sürece hep çok geç olacak.</p>

  <p>Ona baktılar.</p>

  <p><i>"Hadi ama"</i> dedi Simony. "Ne kusuru var ki? Ona karşı çıkamazsın."</p>

  <p>"Açıklaması zor," dedi Brutha. "Ama insanların nasıl davranması gerektiği ile ilgili. Bence... bir şey yapacaksanız, doğru olduğu için yapmalısınız. Tanrılar öyle dediği için değil. Onlar bir sonraki sefere farklı bir şey söyleyebilir."</p>

  <p><i>VII. Ben Öldürmemek Hakkındakini Beğenmiştim,</i> dedi Om çok yükseklerden.</p>

  <p><i>VIII. Güzel Bir Tınısı Var. Acele Et, Çarpacak Yerlerim Var.</i></p>

  <p>"Gördün mü?" dedi Brutha. "Hayır. Çarpmak yok. Sen de uymayacaksan, emir yok."</p>

  <p>Om Tapınak'ın çatısına vurdu.</p>

  <p><i>IX. Bana Emir mi veriyorsun? Burada? ŞİMDİ? BANA?</i></p>

  <p>"Hayır. İstiyorum."</p>

  <p><i>X. Bu Emir Vermekten Daha Kötü!</i></p>

  <p>"Her şey karşılıklı."</p>

  <p>Om Tapınak'ına yine vurdu. Bir duvar içeri çöktü. Kalabalığın Mekân'dan kaçmayı henüz başaramamış kısmı çabalarını iki katına çıkardı.</p>

  <p><i>XI. Cezalar Olmalı! Yoksa Düzen Olmaz!</i></p>

  <p>"Hayır."</p>

  <p><i>XII. Sana İhtiyacım Yok! Artık Yeterince İnananım Var!</i></p>

  <p>"Ama ancak benim aracılığımla. Ve, belki, o kadar uzun da sürmeyecek. Bütün bunlar yeniden yaşanacak. Daha önce de yaşandı. Hep yaşanacak. Tanrılar bu yüzden ölüyor. Onlar asla insanlara inanmıyor. Ama senin seçme şansın var. Tek yapman gereken... inanmak."</p>

  <p><i>XIII. Ne? Aptal Duaları mı Dinleyeceğim? Küçük Çocuklara Göz Kulak mı Olacağım? Yağmur mu Yağdıracağım?</i></p>

  <p>"Bazen. Her zaman değil. Bir anlaşma olabilir."</p>

  <p><i>XIV. ANLAŞMA! Ben Anlaşma Yapmam! İnsanlarla Asla!</i></p>

  <p>"Şimdi anlaşma yap," dedi Brutha. "Şansın varken. Yoksa bir gün Simony ya da onun gibi biriyle anlaşma yapmak zorunda kalırsın. Ya da Urn ya da onun gibi biriyle."</p>

  <p><i>XV. Seni Tamamen Yok Edebilirim.</i></p>

  <p>"Evet. Tamamen senin ellerindeyim."</p>

  <p><i>XVI. Seni Yumurta Gibi Kırabilirim!</i></p>

  <p>"Evet."</p>

  <p>Om duraksadı.</p>

  <p>Sonra şöyle dedi: <i>XVII. Zayıflığı Bir Silah Olarak Kullanamazsın.</i></p>

  <p>"Elimdeki tek silah bu."</p>

  <p><i>XVIII. Neden Boyun Eğeyim Öyleyse?</i></p>

  <p>"Boyun eğmek değil. Anlaşmak. Benimle zayıflıkta anlaş. Yoksa bir gün güç sahibi biriyle anlaşma yapmak zorunda kalırsın. Dünya değişiyor."</p>

  <p><i>XIX. Hah! Meşru Din mi İstiyorsun?</i></p>

  <p>"Neden olmasın? Diğer türden olanı işe yaramadı."</p>

  <p>Öfkesi dinen Om, Tapınak'ın üzerine eğildi.</p>

  <p><i>Bölüm II, ayet I. Pekala O Zaman. Ama Yalnızca Bir Süreliğine.</i> Devasa, dumanlı yüze bir sırıtış yayıldı. <i>Yüz Seneliğine, Tamam mı?</i></p>

  <p>"Ya yüz sene sonra?"</p>

  <p><i>II. Bakacağız.</i></p>

  <p>"Anlaştık."</p>

  <p>Ağaç boyunda bir parmak açıldı, alçaldı ve Brutha'ya dokundu.</p>

  <p><i>III. İkna Edicisin. Buna İhtiyacın Olacak. Bir Filo Yaklaşıyor.</i></p>

  <p>"Ephebeliler mi?" dedi Simony.</p>

  <p><i>IV. Ve Tsortlular. Ve Djelibeybililer. Ve Klatchlılar. Kıyı Boyundaki Her özgür Ulus. Omnia'yı sonsuza dek ezmek için geliyorlar. Hem de Feci Şekilde.</i></p>

  <p>"Fazla dostunuz yok, değil mi?" dedi Urn.</p>

  <p>"Ben bile bizi fazla sevmem, ki ben bizim," dedi Simony. Başını kaldırıp Tanrı'ya baktı.</p>

  <p>"Yardım eder misin?"</p>

  <p><i>V. Sen Bana İnanmıyorsun Bile!</i></p>

  <p>"Evet, ama ben pratik bir adamım."</p>

  <p><i>VI. Cesursun da. Ateist olduğunu Tanrı'nın Huzurunda Bildirdiğine Göre.</i></p>

  <p>"Bu hiçbir şeyi değiştirmiyor, biliyorsun!" dedi Simony. "Var olarak beni kandırabileceğini sanma!"</p>

  <p>"Yardım yok," dedi Brutha kararlılıkla.</p>

  <p>"Ne?" dedi Simony. "Gelenlere karşı büyük bir orduya ihtiyacımız olacak!"</p>

  <p>"Evet. Ve bizim büyük bir ordumuz yok. Bu yüzden başka şekilde yapacağız."</p>

  <p>"Sen delisin!"</p>

  <p>Brutha'nın sakinliği çöl gibiydi.</p>

  <p>"Olabilir."</p>

  <p>"Savaşmak zorundayız!"</p>

  <p>"Henüz değil."</p>

  <p>Simony öfkeyle yumruklarını sıktı.</p>

  <p>"Bak... <i>dinle...</i> Biz yalanlar için öldük, <i>yüzyıllar boyunca</i> yalanlar için öldük." Elini tanrıya doğru salladı. "Şimdi uğruna ölünecek bir gerçeğimiz var!"</p>

  <p>"Hayır. İnsanlar yalanlar için ölmeli. Ama hakikat, uğruna ölünmeyecek kadar değerli."</p>

  <p>Simony söyleyecek söz ararken ağzı sessizce açılıp kapandı. Sonunda, eğitiminin şafağından kalma sözler buldu.</p>

  <p>"Bir tanrı için ölmenin en iyi ölüm olduğu söylenmişti bana," diye mırıldandı.</p>

  <p>"Bunu Vorbis söyledi. Ve o... aptaldı. Ülken için, halkın için, ailen için ölebilirsin, ama bir tanrı için uzun bir ömrün her günü, eksiksizce, bir an bile durmadan yaşamalısın."</p>

  <p>"Peki o ne kadar uzun olacak?"</p>

  <p>"Göreceğiz."</p>

  <p>Brutha Om'a baktı.</p>

  <p>"Bir daha kendini bu şekilde göstermeyecek misin?"</p>

  <p><i>Bölüm III, ayet I. Hayır. Bir Sefer Yeterli.</i></p>

  <p>"Çölü hatırla."</p>

  <p><i>II. Hatırlayacağım.</i></p>

  <p>"Benimle yürü."</p>

  <p>Brutha Vorbis'in cesedine yaklaştı ve onu yerden kaldırdı.</p>

  <p>"Bence," dedi, "kalelerin Ephebe tarafındaki kumsalda karaya çıkacaklar. Kayalık kıyıyı kullanmayacaklar. Uçurumları da kullanamazlar. Onları orada karşılayacağım." Bakışlarını Vorbis'e indirdi. "Biri karşılamak zorunda."</p>

  <p>"Kendi başına gitmek istediğini söylüyor olamazsın?"</p>

  <p>"On bin kişi yeterli olmaz. Bir kişi yeterli olabilir."</p>

  <p>Basamakları indi.</p>

  <p>Urn ve Simony onun uzaklaşmasını izledi.</p>

  <p>"Ölecek," dedi Simony. "Kumda bir yağ lekesi bile bırakmayacak." Om'a döndü. "Onu durdurabilir misin?"</p>

  <p><i>III. Belki de Durduramam.</i></p>

  <p>Brutha Mekân'ı yarılamıştı bile.</p>

  <p>"Eh, onu bırakmayacağız," dedi Simony.</p>

  <p><i>IV. Güzel.</i></p>

  <p>Om onların da uzaklaşmasını izledi. Sonra, büyük meydanın kenarlarına sıkış tıkış yığılmış, onu izlemekte olan binlerce kişi sayılmazsa, yalnız kaldı. Onlara ne söyleyebileceğini biliyor olmayı diledi. Bu yüzden Brutha gibi insanlara ihtiyacı vardı. Bu yüzden bütün tanrıların Brutha gibi insanlara ihtiyacı vardır.</p>

  <p>"Affedersiniz?"</p>

  <p>Tanrı bakışlarını indirdi.</p>

  <p><i>V. Evet?</i></p>

  <p>"Şey. Sana hiçbir şey satamam, değil mi?"</p>

  <p><i>VI. Adın Nedir?</i></p>

  <p>"Dhblah, Tanrım."</p>

  <p><i>VII. Ah, Evet. Peki Dileğin Nedir?</i></p>

  <p>"Küçücük bir emir veremezdin, değil mi? Mesela, çarşambaları yoğurt yemek hakkında bir şey? Hafta ortasında satış yapmak hep çok zor oluyor."</p>

  <p><i>VIII. Tanrı'nın Huzurunda Duruyorsun ve İş Fırsatı Arıyorsun, Öyle mi?</i></p>

  <p>"Şe-ey," dedi Dhblah, "bir anlaşma yapabiliriz. Engizisyoncuların dediği gibi, demiri henüz kızgınken dövmek lazım. Ha ha. Yüzde yirmi? Buna ne dersin? Maliyetler çıkarıldıktan sonra, elbette..."</p>

  <p>Büyük Tanrı Om gülümsedi.</p>

  <p><i>IX. Bence Biraz Peygamberlik Senin İçin Kârlı Olacak Dhblah.</i></p>

  <p>"Tamam. Tamam. Benim de tek istediğim bu. Yalnızca iki humusu bir araya getirmeye çalışıyorum."</p>

  <p><i>X. Kaplumbağalar Rahat Bırakılacak.</i></p>

  <p>Dhblah başını yana eğdi.</p>

  <p>"Bu pek <i>olmadı,</i> değil mi?" dedi. "Ama... kaplumbağa kolyeler... hırım... broşlar, elbette. Kaplumbağa kabuğundan..."</p>

  <p><i>XI. HAYIR!</i></p>

  <p>"Pardon, pardon. Ne demek istediğini anlıyorum. Pekala. Kaplumbağa heykelleri. Ev-vet. Onları düşünmüştüm. Şekli güzel. Arada bir bir heykeli sallayamazsın, değil mi? İşler için çok iyi olurdu, sallanan heykeller. Ossory heykeli düzenli olarak her Ossory Oruç Ayı'nda sallanıyor. Dibindeki küçük bir piston sayesinde, diyorlar. Ama yine de peygamber kârları için çok iyi."</p>

  <p><i>XII. Beni Güldürüyorsun Küçük Peygamber. Kaplumbağalarını Satabilirsin Kesinlikle.</i></p>

  <p>"Doğrusunu söylemek gerekirse," dedi Dhblah, "daha şimdiden birkaç tasarım çizdim bile..."</p>

  <p>Om kayboldu. Kısa bir gök gürültüsü oldu. Dhblah düşünceli düşünceli çizimlerine baktı.</p>

  <p>"... ama sanırım küçük şekli silmem gerekecek," dedi kendi kendine.</p>

  <blockquote class="">
    &nbsp;
  </blockquote>

  <p>Vorbis'in gölgesi çevresine bakındı.</p>

  <p>"Ah. Çöl," dedi. Yıldızlarla aydınlanmış göğün altında siyah kumlar tamamen kıpırtısızdı. Soğuk görünüyordu.</p>

  <p>Henüz ölmeyi planlamamıştı. Aslında... nasıl öldüğünü tam olarak hatırlayamıyordu...</p>

  <p>"Çöl," diye tekrarladı ve bu sefer sesinde bir kararsızlık tınısı vardı. Hayatı boyunca hiçbir konuda kararsız olmamıştı. Yabancı olan bu duygu dehşet vericiydi. Sıradan insanlar böyle mi hissediyordu?</p>

  <p>Kendini toparladı.</p>

  <p>Ölüm etkilenmişti. Pek az insan bunu yapabilirdi, ölümden sonra eski düşüncelerinin şeklini koruyabilirlerdi.</p>

  <p>Ölüm işinden zevk almıyordu. Zevk, kavramayı zor bulduğu bir duyguydu. Ama tatmin diye bir şey vardı.</p>

  <p>"Demek öyle," dedi Vorbis. "Çöl. Ya çölün sonunda?.."</p>

  <p class="f8">HÜKÜM.</p>

  <p>"Evet, evet, elbette."</p>

  <p>Vorbis yoğunlaşmaya çalıştı. Yapamadı. Emin olma duygusunun akıp gittiğini hissedebiliyordu.</p>

  <p>Tıpkı tanıdık bir odanın kapısını açan ve orada yalnızca dipsiz bir çukur bulan bir adam gibi duraksadı. Anılar hâlâ oradaydı. Onları hissedebiliyordu. Şekilleri doğruydu. Yalnız, ne <i>olduklarını</i> hatırlayamıyordu. Bir ses vardı... Kuşkusuz bir ses vardı? Ama tek hatırlayabildiği, kendi kafasının duvarlarından seken, kendi düşüncelerinin sesiydi.</p>

  <p>Şimdi çölü geçmesi gerekiyordu. Korkacak ne olabilirdi ki?..</p>

  <p>Çöl, inandığı şeydi.</p>

  <p>Vorbis kendi içine baktı.</p>

  <p>Ve bakmaya devam etti.</p>

  <p>Dizleri üzerine çöktü.</p>

  <p><span class="f8">GÖRÜYORUM Kİ MEŞGULSÜN,</span> dedi Ölüm.</p>

  <p>"Beni bırakma! Öyle <i>boş ki!"</i></p>

  <p>Ölüm sonsuz çöle baktı. Parmaklarını şıklattı ve iri beyaz bir at koşarak geldi.</p>

  <p><span class="f8">BEN YÜZ BİN İNSAN GÖRÜYORUM,</span> dedi eyere tırmanarak.</p>

  <p>"Nerede? Nerede?"</p>

  <p class="f8">BURADA. YANINDA.</p>

  <p>"Onları göremiyorum!"</p>

  <p>Ölüm dizginleri toparladı.</p>

  <p><span class="f8">YİNE DE,</span> dedi. At birkaç adım yürüdü.</p>

  <p>"Anlamıyorum!" diye haykırdı Vorbis.</p>

  <p>Ölüm duraksadı. <span class="f8">BİR DEYİM VAR, BELKİ DUYMUŞSUNDUR,</span> dedi. <span class="f8">CEHENNEM BAŞKALARIDIR.</span></p>

  <p>"Evet. Evet, elbette."</p>

  <p>Ölüm başını salladı. <span class="f8">ZAMAN İÇİNDE,</span> dedi, <span class="f8">YANLIŞ OLDUĞUNU ÖĞRENECEKSİN.</span></p>

  <blockquote class="">
    &nbsp;
  </blockquote>

  <p>İlk tekneler sığlıklara oturdu ve birlikler omuzlarına kadar gelen dalgalara atladılar.</p>

  <p>Filoya kimin önderlik ettiğinden kimse emin değildi. Kıyı boyundaki ulusların hepsi, kişisel değil tarihsel sebeplerden dolayı, birbirinden nefret ederdi. Diğer yandan, önderlik ne kadar gerekliydi ki? Omnia'nın nerede olduğunu herkes biliyordu. Filoya dahil olan ülkelerin hiçbiri birbirinden Omnia'dan nefret ettiği kadar nefret etmiyordu. Şimdi Omnia'nın... var olmayı bırakması gerekliydi.</p>

  <p>Ephebeli General Argavisti kumandanın kendisinde olduğunu düşünüyordu, çünkü, her ne kadar en çok gemiye sahip olmasa da, Ephebe saldırısının intikamını alıyordu. Ama Tsortlu İmparator Borvorius kumandanın <i>kendisinde</i> olduğunu biliyordu, çünkü Tsort gemilerinin sayısı diğer ulusların gemilerinin sayısından fazlaydı. Ve Djelibeybili Amiral Rhamap-Efan kumandanın kendisinde olduğunu biliyordu, çünkü o her şeyi kendisinin yönettiğine inanan türden biriydi. Aslında, filoya kumanda etmediğini düşünen tek kaptan, diğer ulusların, varlığından bihaber olduğu bataklık sakini, çok küçük bir ulustan gelen ve küçük saz kayığı, filonun yoluna çıktığından filo tarafından sürüklenip götürülen balıkçı Fasta Benj idi. Kabilesi dünyada yalnızca elli bir kişi olduğuna inandığından, dev bir semendere tapındığından, başka kimsenin anlamadığı çok kişisel bir dil konuştuğundan ve daha önce hiç metal ya da ateş görmediğinden, Fasta Benj zamanının çoğunu yüzünde şaşkın bir sırıtışla geçiriyordu.</p>

  <p>Bir kıyıya ulaştıkları açıktı. Çamur ve sazlardan değil, çok küçük ve taneli parçalardan oluşan bir kıyıydı. Fasta Benj küçük saz kayığını kumlara çekti ve oturup, tüylü şapkaları ve parlak balık puluna benzeyen yelekleri olan adamların şimdi ne yapacaklarını görmek için ilgiyle izlemeye başladı.</p>

  <p>General Argavisti kumsalı taradı.</p>

  <p>"Geldiğimizi görmüş olmalılar," dedi. "O zaman neden kumsala çıkartma yapmamıza izin verdiler?"</p>

  <p>Kum tepelerinin üzerinde sıcak dalgaları yükseliyordu. Işıldayan havada büyüyüp küçülen bir benek belirdi.</p>

  <p>Kıyıya daha fazla birlik döküldü.</p>

  <p>General Argavisti güneşe karşı gözlerini gölgeledi.</p>

  <p>"Adam orada dikiliyor," dedi.</p>

  <p>"Casus olabilir," dedi Borvorius.</p>

  <p>"Kendi ülkesinde nasıl casus olabilir, anlamıyorum," dedi Argavisti. "Her neyse, casus olsa sinsice geziniyor olurdu. Casusları bu şekilde tanırsın."</p>

  <p>Şekil, kum tepelerinin dibinde durmuştu. Onda, dikkatleri üzerine çeken bir şey vardı. Argavisti bir sürü düşman ordusuyla karşılaşmıştı ve bu normaldi. Ancak, sabırla bekleyen tek bir kişi normal değildi. Dönüp dönüp ona bakma arzusu duyduğunu fark etti.</p>

  <p>"Bir şey taşıyor," dedi sonunda. "Çavuş? Git de adamı buraya getir."</p>

  <p>Birkaç dakika sonra çavuş geri döndü.</p>

  <p>"Sizinle kumsalın ortasında buluşacağını söylüyor Komutanım," diye rapor verdi.</p>

  <p>"Sana onu buraya getirmeni söylememiş miydim?"</p>

  <p>"Gelmek istemedi efendim."</p>

  <p>"Bir kılıcın var, değil mi?"</p>

  <p>"Evet, efendim. Adamı biraz dürtükledim, ama kıpırdamak istemedi efendim. Ve bir ceset taşıyor efendim."</p>

  <p>"Savaş meydanında mı? Bu bir 'kendi cesedini getir' savaşı değil, biliyorsun."</p>

  <p>"Ve... efendim?"</p>

  <p>"Ne?"</p>

  <p>"Muhtemelen Kenobi olduğunu söylüyor efendim. Barış anlaşması hakkında konuşmak istiyormuş."</p>

  <p>"Ah, öyle mi? Barış anlaşması demek. Biz Omnia'nın barış anlaşmalarını biliriz. Git, ona söyle... hayır. İki adam al ve onu buraya getir."</p>

  <p>Brutha askerlerin arasında yürüyerek kampın kargaşasının içinden geçti. Korkmam lazım, diye düşündü. Kale'de her zaman korkardım. Ama şimdi korkmuyorum. Korkuyu aşıp, ötesinde olma hissi bu.</p>

  <p>Zaman zaman askerlerden biri onu itiyordu. Bir düşmanın, kendi isteğiyle gelse bile, kampta serbestçe yürümesine izin verilmez.</p>

  <p>Brutha kampa kurulan portatif masanın önüne getirildi. Masanın ardında muhtelif askeri üniformalar giymiş yarım düzine iriyarı adam ve balık ayıklayarak, umutla herkese sırıtan ufak tefek, esmer tenli bir adam vardı.</p>

  <p>"Eh, şimdi," dedi Argavisti. "Omnia Kenobi'si, hı?"</p>

  <p>Brutha, Vorbis'in cesedini kumların üzerine bıraktı. Diğer adamların bakışları onu izledi.</p>

  <p>"Onu tanıyorum..." dedi Borvorius. "Vorbis! Sonunda biri onu öldürdü, hı? Sen de bana balık satmaya çalışmaktan vazgeçer misin? Bu adamın kim olduğunu bilen var mı?" dedi Fasta Benj'i göstererek.</p>

  <p>"Onu bir kaplumbağa öldürdü," dedi Brutha.</p>

  <p>"Öyle mi? Hiç şaşırmadım. Onlara hiçbir zaman güvenmedim, ortalıklarda sürünüp duruyorlar. <i>Bak,</i> balık istemiyorum dedim! Bu benimkilerden değil, o kadarını biliyorum. Seninkilerden biri mi?"</p>

  <p>Argavisti sinirle bir elini salladı. "Seni kim gönderdi, evlat?"</p>

  <p>"Kimse. Kendim geldim. Ama gelecekten geldiğimi söyleyebilirsiniz."</p>

  <p>"Filozof musun? Lifin nerede?"</p>

  <p>"Siz Omnia'yla savaşmaya geldiniz. Bu iyi bir fikir değil."</p>

  <p>"Omnia'nın bakış açısına göre, evet."</p>

  <p>"Herkesin bakış açısına göre, öyle. Muhtemelen bizi yenersiniz. Ama hepimizi değil. Hem, sonra ne yapacaksınız? Bir garnizon mu bırakacaksınız? Sonsuza dek? Ve zaman içinde, yeni nesillerden biri misilleme yapacak. Bunu neden yaptığınızın onlar için bir anlamı olmayacak. Siz zalimler olacaksınız. Sizinle savaşacaklar. Kazanabilirler bile. Ve bir başka savaş olacak. Ve bir gün insanlar, neden o zaman halletmediler ki, diyecek. Kumsalda. Her şey başlamadan önce. Onca insan ölmeden önce. Şimdi o şans elimizde. Ne şanslıyız, değil mi?"</p>

  <p>Argavisti ona bakakaldı. Sonra Borvorius'u dürtükledi.</p>

  <p>"Ne dedi?"</p>

  <p>Düşünme konusunda diğerlerinden daha başarılı olan Borborius, "Teslim olmaktan mı bahsediyorsun?" dedi.</p>

  <p>"Evet. Doğru sözcük buysa."</p>

  <p>Argavisti patladı.</p>

  <p>"Bunu yapamazsın!"</p>

  <p>"Birinin yapması gerek. Lütfen beni dinleyin. Vorbis öldü. O bedelini ödedi."</p>

  <p>"Yeterli değil. Ya askerleriniz? Şehrimizi yağmalamaya çalıştılar!"</p>

  <p>"Sizin askerleriniz emirlere itaat eder mi?"</p>

  <p>"Kesinlikle!"</p>

  <p>"Şimdi emir verseniz beni buracıkta öldürürler, değil mi?"</p>

  <p>"Öyle elbette!"</p>

  <p>"Üstelik, ben silahsızım," dedi Brutha.</p>

  <p>Güneş mahcup bir sessizliği aydınlattı.</p>

  <p>"İtaat ederler derken..." diye başladı Argavisti.</p>

  <p>"Buraya sohbet için gönderilmedik," dedi Borvorius aniden. "Vorbis'in ölümü hiçbir şeyi değiştirmez. Biz Omnia'nın artık tehdit olmamasını sağlamaya geldik."</p>

  <p>"Omnia artık tehdit değil. Ephebe'nin yeniden inşa edilmesine yardımcı olmak için malzeme ve insan göndeririz. Dilerseniz altın da. Ordumuzu küçültürüz. Vesaire. Bizi yenilmiş sayın. Omnia'yı, burada kutsal mekânlar kurmak isteyen diğer dinlere bile açarız."</p>

  <p>Kafasının içinde, tıpkı siz oyunu kendi başınıza oynadığınızı sanırken arkanızda, "Kırmızı veziri siyah şaha koy," diyen biri varmış gibi, bir ses yankılanıyordu...</p>

  <p><i>I. Ne?</i></p>

  <p>"Bu... yerel çabaları da teşvik eder," dedi Brutha.</p>

  <p><i>II. Diğer Tanrılar mı? Burada mı?</i></p>

  <p>"Kıyı boyunca serbest ticaret olacak. Omnia'nın diğer uluslar arasındaki yerini aldığını görmek istiyorum."</p>

  <p><i>III. Diğer Tanrılardan Bahsettiğini Duydum.</i></p>

  <p>"Omnia'nın yeri en dipte," dedi Borvorius.</p>

  <p>"Hayır. Bu işe yaramaz."</p>

  <p><i>IV. Lütfen Diğer Tanrılar Meselesine Geri Dönebilir miyiz?</i></p>

  <p>"Lütfen bana bir dakika izin verebilir misiniz?" dedi Brutha neşeyle. "Dua etmem lazım."</p>

  <p>Brutha kumsalda biraz uzaklaşırken Argavisti bile itiraz etmedi. St Ungulant'ın dinlemeye razı olan herkese vaaz ettiği gibi, deli olmanın bazı avantajları vardı. İnsanlar, işleri daha da kötüye götürebilir korkusuyla, sizi durdurmakta tereddüt ediyordu.</p>

  <p>"Evet?" dedi Brutha alçak sesle.</p>

  <p><i>V. Omnia'da Diğer Tanrılara Tapınılması Hakkında Bir Konuşma Hatırlamıyorum.</i></p>

  <p>"Ah, ama <i>senin</i> işine yarayacak," dedi Brutha. "İnsanlar kısa zamanda diğer tanrıların işe yaramaz olduğunu görecek, değil mi?" Ellerini arkasına saklayıp işaret ve ortaparmaklarını çaprazladı.</p>

  <p><i>VI. Bu Din, Evlat. Kahrolası Karşılaştırmalı İbadet Değil! Tanrını Serbest Pazarın Güçlerine Maruz Bırakmayacaksın!</i></p>

  <p>"Üzgünüm. Neden endişelendiğini anlayabiliyorum..."</p>

  <p><i>VII. Endişelenmek mi? Ben mi? Bir Avuç Süslü Kadın Ve Kıvırcık Sakallı, Kaslı Gösterişçiler Yüzünden mi?</i></p>

  <p>"İyi. Anlaştık mı o zaman?"</p>

  <p><i>VIII. Beş Dakika Bile Dayanamazlar!.. ne?</i></p>

  <p>"Şimdi gidip bu adamlarla bir kez daha konuşsam iyi olacak."</p>

  <p>Kum tepelerinin arasında bir hareket gözüne çarptı.</p>

  <p>"Ah, olamaz," dedi. "Aptallar..."</p>

  <p>Döndü ve kumsala oturmuş filoya doğru çılgınca koştu.</p>

  <p>"Hayır! Öyle değil! Dinleyin! <i>Dinleyin!</i>"</p>

  <p>Ama onlar da orduyu görmüştü.</p>

  <p>Etkileyici görünüyordu, belki gerçekte olduğundan daha etkileyici. Yakıp yağmalama ve —medeni ülkelerden geldikleri için— kadınlarınıza ıslık çalıp laf atma ve kahrolası havalı üniformaları ile onları etkileme ve kahrolası havalı tüketici malları ile büyüleyip götürme, bilmiyorum, onlara cilalı bronz bir ayna gösterme, ki bu aklını başından alır, her neyse, işte öyle bir şey niyetiyle karaya çıkmış dev bir düşman filosu olduğu haberi yayıldığı zaman... işte o <i>zaman</i> insanlar ya tepelere kaçarlar ya da ellerine geçen, savurabilecekleri her nesneyi kaparlar, ninelerine aile hâzinelerini donuna saklamasını söylerler ve savaşmaya hazırlanırlar.</p>

  <p>Ve, en önde, demirden bir araba vardı. Bacasından buharlar fışkırıyordu. Urn onu tekrar çalıştırmayı başarmış olmalıydı.</p>

  <p>"Aptal! Aptal!" diye bağırdı Brutha ve koşmaya devam etti.</p>

  <p>Filo savaş safları tutmaya başlamıştı bile ve kumandanı, hangisi ise, tek bir adamın açık saldırısını görünce şaşırmıştı.</p>

  <p>Adam mızrak sırasına doğru atılırken Borvorius onu yakaladı.</p>

  <p>"<i>Anlıyorum</i> dedi. "Sen bizi konuştururken askerlerin pozisyon aldı, hı?"</p>

  <p>"Hayır! Bunu ben istemedim!"</p>

  <p>Borvorius gözlerini kıstı. Hayatı boyunca girdiği onca savaştan, aptal bir adam olduğu için canlı kurtulmamıştı.</p>

  <p>"Hayır," dedi, "belki sen istemedin. Ama fark etmez. Beni dinle, küçük masum rahip. Bazen savaş olmak zorundadır. İşler sözcüklerin çözemeyeceği kadar ileri gider. Başka... güçler vardır. Şimdi... halkının yanına geri dön. Belki bütün bunlar sona erdiği zaman ikimiz de hayatta oluruz. <i>O zaman</i> konuşuruz. İlk önce savaşacağız, sonra konuşacağız. Bu iş böyle yürür, evlat. <i>Tarih</i> budur. Şimdi, geri dön."</p>

  <p>Brutha döndü.</p>

  <p><i>I. Çarpayım mı Onları?</i></p>

  <p>"Hayır!"</p>

  <p><i>II. Onları Toza Çevirebilirim. Söyle Yeter.</i></p>

  <p>"Hayır. Bu savaştan da kötü olur."</p>

  <p><i>III. Ama Bir Tanrının Halkını Koruması Gerektiğini Söylemiştin...</i></p>

  <p>"Sana dürüst insanları ezmeni söylersem, biz ne halde oluruz?"</p>

  <p><i>IV. Oklarla Delik Deşik Olmayız?</i></p>

  <p>"Hayır."</p>

  <p>Omnialılar kum tepelerinin üzerine dizilmekteydi. Çoğu, demir kalkanlı arabanın çevresinde toplanmıştı. Brutha pusu içinden çaresiz gözlerle ona baktı.</p>

  <p>"Oraya yalnız gideceğimi söylemedim mi?" dedi.</p>

  <p>Kaplumbağa'ya yaslanmış olan Simony ona haşin bir gülümsemeyle baktı.</p>

  <p>"İşe yaradı mı?" dedi.</p>

  <p>"Sanırım... yaramadı."</p>

  <p>"Biliyordum. Bunu öğrenmek zorunda kaldığın için üzgünüm. İşlerin bazen bu şekilde yürümesi gerekir, anlıyor musun? Bazen insanlar yüzleşir ve... o kadar."</p>

  <p>"Ama insanlar bir dinlese..."</p>

  <p>"Evet. <i>Bunu</i> bir emir olarak kullanabilirsin."</p>

  <p>Bir tangırtı oldu ve Kaplumbağa'nın yan tarafında bir kapak açıldı. Urn, elinde bir somun anahtarıyla, geri geri dışarı çıktı.</p>

  <p>"Bu şey de ne?" dedi Brutha.</p>

  <p>"Bu bir savaş makinesi," dedi Simony. "Kaplumbağa Hareket Ediyor, hı?"</p>

  <p>"Ephebelilerle savaşmak için mi?" dedi Brutha.</p>

  <p>Urn döndü.</p>

  <p>"Ne?" dedi.</p>

  <p>"Bu... şeyi... Ephebelilerle savaşmak için mi yaptın?"</p>

  <p>"Şey... hayır... hayır," dedi Urn şaşalayarak. "Ephebelilerle mi savaşıyoruz?"</p>

  <p>"Herkesle," dedi Simony.</p>

  <p>"Ama ben hiç... <i>ben</i> bir... ben asla..."</p>

  <p>Brutha çivili tekerleklere ve Kaplumbağa'yı kuşatan testere kenarlı plakalara baktı.</p>

  <p>"Bu kendi kendine giden bir araç," dedi Urn. "Onu şey için kullanacağız... demek istediğim... bak, ben hiçbir zaman..."</p>

  <p>"Şimdi ona ihtiyacımız var," dedi Simony.</p>

  <p>"Hangi biz?"</p>

  <p>"Öndeki uzun borudan ne çıkıyor?" dedi Brutha.</p>

  <p>"Buhar," dedi Urn donuk donuk. "Güvenlik kapağına bağlı."</p>

  <p>"Ah."</p>

  <p>"Çok sıcak çıkıyor," dedi Urn daha da çökerek.</p>

  <p>"Ah?"</p>

  <p>"Aslında, kavurucu."</p>

  <p>Brutha buhar borusunda dönen bıçaklara baktı.</p>

  <p>"Çok felsefi," dedi.</p>

  <p>"Onu Vorbis'e karşı kullanacaktık," dedi Urn.</p>

  <p>"Ve şimdi ona karşı kullanmayacaksınız. Ephebelilere karşı kullanılacak. Biliyorsun, ben de <i>benim</i> aptal olduğunu sanırdım, ama sonra filozoflarla tanıştım."</p>

  <p>Simony, Brutha'nın omzunu okşayarak sessizliği bozdu.</p>

  <p>"Her şey yoluna girecek," dedi. "Kaybetmeyeceğiz. Ne de olsa," cesaret verircesine gülümsedi, "Tanrı <i>bizim</i> tarafımızda."</p>

  <p>Brutha döndü. Yumruğunu savurdu. Bilimsel bir yumruk değildi, ama Simony'yi fırıldak gibi döndürecek kadar sağlamdı. Simony çenesini tuttu.</p>

  <p><i>"Bunu</i> neden yaptın? İstediğin şey bu değil miydi?"</p>

  <p>"Hak ettiğimiz tanrıları alırız," dedi Brutha, "ve ben bizim hiçbir tanrıyı hak etmediğimizi düşünüyorum. Aptalca. Aptalca. Bu sene karşılaştığım en aklı başında adam çölde bir direğin tepesinde yaşıyor. Aptalca. Sanırım ona katılmalıyım."</p>

  <p><i>I. Neden?</i></p>

  <p>"Tanrılar ve insanlar, insanlar ve tanrılar," dedi Brutha. "Bütün bunlar daha önce de yaşandığı için yaşanıyor. Aptalca."</p>

  <p><i>II. Ama Sen Seçilmiş'sin.</i></p>

  <p>"Kendine başkasını seç."</p>

  <p>Brutha dağınık ordunun arasından yürüyüp geçti. Kimse onu durdurmaya çalışmadı. Uçurumlara tırmanan patikaya ulaştı ve dönüp, savaşacak saflara bakmadı bile.</p>

  <p>"Savaşı izlemeyecek misin? Savaşı izleyecek birine ihtiyacım var."</p>

  <p>Didactylos ellerini asasının üzerinde kavuşturmuş, bir kayanın üzerinde oturmaktaydı.</p>

  <p>"Ah, merhaba," dedi Brutha acı acı. "Omnia'ya hoş geldin."</p>

  <p>"Filozofça bakmak işe yarar," dedi Didactylos.</p>

  <p>"Ama savaşmaları için bir sebep yok!"</p>

  <p>"Evet, var. Şeref, intikam, görev duygusu falan filan."</p>

  <p>"Gerçekten öyle mi düşünüyorsun? Ben filozofların mantıklı olması gerektiğini sanıyordum?"</p>

  <p>Didactylos omuzlarını silkti.</p>

  <p>"Eh, benim görebildiğim kadarıyla, mantık yalnızca sayıları kullanarak cahil olmanın bir yolu."</p>

  <p>"Vorbis öldüğünde her şeyin biteceğini sanmıştım."</p>

  <p>Didactylos kendi iç dünyasına baktı.</p>

  <p>"Vorbis gibilerinin ölmesi uzun zaman alır. Tarihte yankılar bırakırlar."</p>

  <p>"Ne demek istediğini anlıyorum."</p>

  <p>"Urn'ün buharlı makinesi nasıl?" dedi Didactylos.</p>

  <p>"Sanırım o konuda biraz altüst oldu," dedi Brutha.</p>

  <p>Didactylos keh keh güldü ve asasını yere vurdu.</p>

  <p>"Hah! Öğreniyor! Her şey iki yönlü çalışır!"</p>

  <p>"Öyle olmalı," dedi Brutha.</p>

  <blockquote class="">
    &nbsp;
  </blockquote>

  <p>Altın bir kuyrukluyıldıza benzeyen bir şey Diskdünya'nın göğünde kaydı. Om, tazeliğin, inancın <i>gücünün</i> kanatları üzerinde, bir kartal gibi süzüldü. En azından sürdüğü sürece süzülecekti. Bu kadar hararetli, bu kadar çaresiz inanç asla uzun sürmezdi. İnsan zihinleri onu koruyamazdı. Ama koruduğu sürece, <i>güçlüydü.</i></p>

  <p>Cori Celesti, Merkez'deki dağların arasından, yeşil buz ve kardan oluşan on beş kilometrelik dikey bir kule halinde yükselir ve tepesi Dunmanifestin'in kubbeleri ve minareleri ile kaplıdır.</p>

  <p>Diskdünya'nın tanrıları orada yaşar.</p>

  <p>En azından, ünlü tanrıları. Tuhaftır ki, bir tanrının oraya ulaşması için senelerce çabalaması, emek vermesi ve entrika çevirmesi gerekse de, bir kere oraya varınca, çok fazla içki içmek ve küçük ılımlı yolsuzluklara karışmak dışında hiçbir şey yapmıyormuş gibi görünürler. Pek çok hükümet sistemi de aynı yolu tercih eder.</p>

  <p>Tanrılar oyunlar oynar. Çok basit oyunlardır, çünkü tanrılar karmaşık şeyler karşısında çok kolay sıkılırlar. Tuhaftır ki, küçük tanrılar bir milyon sene boyunca tek bir amaç peşinde koşabilirler, aslında onlar <i>tek bir amaçtırlar,</i> buna karşın büyük tanrıların dikkat süresi sıradan bir sivrisineğinki kadardır.</p>

  <p>Tarza gelince... Diskdünya'nın tanrıları insan olsa, üç alçı ördeği biraz avangart sayarlardı.</p>

  <p>Ana salonun ucunda çift kanatlı bir kapı vardı.</p>

  <p>Gök gürlemesi gibi çalınınca sallandı.</p>

  <p>Tanrılar muhtelif meşgalelerinden başlarını kaldırıp omuzlarını silktiler ve o tarafa döndüler.</p>

  <p>Kapılar içeriye doğru patladı.</p>

  <p>Om enkazın arasında uzun adımlarla yürüdü ve tamamlaması gereken bir arayışı olan, ama onu yapacak çok zamanı olmayan birinin tavrıyla çevresine bakındı.</p>

  <p>"Tamam," dedi.</p>

  <p>Gök Gürültüsü Tanrısı Io tahtından başını kaldırdı ve çekicini tehdit edercesine salladı.</p>

  <p>"Sen kimsin?"</p>

  <p>Om tahta doğru yürüdü, Io'yu togasından yakaladı ve hızla kafa attı.</p>

  <p>Hemen hemen kimse artık gök gürültüsü tanrılarına inanmıyor...</p>

  <p>"Of!"</p>

  <p>"Dinle ahbap, çarşaflı bir muhallebi çocuğu ile konuşmaya zamanım yok. Ephebe ve Tsort tanrıları nerede?"</p>

  <p>Io burnunu tutarak, salonun ortasına doğru elini salladı.</p>

  <p>"Bfunu yafman gerekfmiyordu!" dedi paylarcasına.</p>

  <p>Om salonda yürüdü.</p>

  <p>Odanın ortasında, ilk bakışta yuvarlak bir masa gibi görünen, ikinci bakışta Kaplumbağa ve fillerle, bir Diskdünya modeline dönüşen ve sonra, tanımlanamaz bir biçimde, uzaktan görünen ama yakına getirilmiş <i>gerçek</i> Diskdünya olduğu hissini veren bir şey vardı. Mesafelerde ince bir yanlışlık vardı, kıvrılıp küçücük olmuş engin mesafeler gibi bir his. Ama muhtemelen gerçek Diskdünya, yüzeyden biraz yukarıda süzülen parlak çizgilerden bir ağla kaplanmamıştı. Ya da belki yüzeyden kilometrelerce yukarıda?</p>

  <p>Om bunu daha önce görmemişti, ama ne olduğunu biliyordu. Hem dalga, hem partikül; hem harita, hem de haritalanan yer. Minik Cori Celesti'nin tepesindeki minik, ışıltılı kubbeye odaklanırsa, kuşkusuz daha da küçük bir modele bakan kendisini görebilirdi... ve ondan sonra devam ederse, evrenin bir amonitin, milyonlarca sene önce yaşamış ve tanrılara hiç inanmamış türden bir yaratığın kuyruğu gibi kıvrıldığı yere ulaşabilirdi.</p>

  <p>Tanrılar Diskdünya'nın çevresine toplanmış, dikkatle izliyorlardı.</p>

  <p>Om küçük bir Bereket Tanrıçası'nı dirseğiyle itti.</p>

  <p>Dünyanın hemen üzerinde, uçuşan zarlardan, küçük kil figürlerden ve oyun fişlerinden bir yığın vardı. Neler olduğunu anlamak için azıcık bile 'her şeyi bilen' olmanız gerekmiyordu.</p>

  <p>"Kılpayı saklandı!"</p>

  <p>Om döndü.</p>

  <p>"Bir yüzü asla unutmam dostum. Al kendininkini götür, tamam mı? Hâlâ azıcık kalmışken?"</p>

  <p>Oyuna döndü.</p>

  <p>"Affedersin," dedi bel hizasından bir ses. Om çok iri bir semendere baktı.</p>

  <p>"Evet?"</p>

  <p>"Burada olmaman gerekiyor. Çarpmaca yok. <i>Burada</i> olmaz. Kurallar öyle. Savaşmak istiyorsan, kendi insanlarınla onun insanlarını savaştırırsın."</p>

  <p>"Sen kimsin?"</p>

  <p>"P'tang-P'tang."</p>

  <p><i>"Sen</i> bir tanrı mısın?"</p>

  <p>"Kesinlikle."</p>

  <p>"Öyle mi? Kaç tapınanın var?"</p>

  <p>"Elli bir!"</p>

  <p>Semender umutla ona baktı ve, "Bu çok mu demek? Sayma bilmem de," diye ekledi.</p>

  <p>Omnia kumsalındaki oldukça kaba bir biçime sahip oyun taşına işaret etti ve, "Ama ben de oynuyorum!" dedi.</p>

  <p>Om küçük balıkçı şekline baktı.</p>

  <p>"O öldüğü zaman elli tapınanın olacak," dedi.</p>

  <p>"Bu elli birden az mı, çok mu?"</p>

  <p>"Çok daha az."</p>

  <p>"Kesin mi?"</p>

  <p>"Evet."</p>

  <p>"Kimse söylemedi bunu bana."</p>

  <p>Kumsalı izleyen düzinelerce tanrı vardı. Om Ephebe heykellerini belli belirsiz hatırlıyordu. Kötü oyulmuş baykuşu olan tanrıça oradaydı. Evet.</p>

  <p>Om başını ovaladı. Bu tanrısal düşünce değildi. Burada, yukarıdayken çok daha basit görünüyordu. Bütün bunlar bir oyundu. Aşağıdayken bütün bunların bir oyun olduğunu unutuyordunuz. İnsanlar ölüyordu. Organları biçiliyordu. Burada kartallar gibiyiz, diye düşündü. Bazen bir kaplumbağaya nasıl uçulduğunu gösteriyoruz.</p>

  <p>Sonra bırakıyoruz.</p>

  <p>Genel olarak tüm gerçeküstü dünyaya, "Orada insanlar ölecek," dedi.</p>

  <p>Tsort Güneş Tanrısı başını çevirmeye bile zahmet etmedi.</p>

  <p>"Onlar bu yüzden varlar," dedi. Elinde, göz yuvadan yerine yakutlar olan bir kafatasına çok benzeyen bir zar kutusu tutuyordu.</p>

  <p>"Ah, evet," dedi Om. "Bir anlığına bunu unutmuşum." Kafatasına baktı ve sonra küçük Bereket Tanrıçası'na döndü.</p>

  <p>"Bu nedir tatlım? Bir bereket boynuzu mu? Bir bakabilir miyim? Teşekkürler."</p>

  <p>Om meyvelerin bir kısmını boşalttı. Sonra Semender Tanrı'yı dürtükledi.</p>

  <p>"Senin yerinde olsam, dostum, uzun ve ağır bir şey bulurdum," dedi.</p>

  <p>"Bir elli birden az mı?" dedi P'tang-P'tang.</p>

  <p>"Aynı," dedi Om kararlılıkla. Tsort Tanrısı'nın ensesini süzdü.</p>

  <p>"Ama sende binlercesi var," dedi Semender Tanrı. "Sen binlercesi için savaşıyorsun."</p>

  <p>Om alnını ovaladı. Aşağıda çok fazla zaman geçirdim, diye düşündü. Zemin hizasında düşünmekten vazgeçemiyorum.</p>

  <p>"Bence," dedi, "bence, binler istiyorsan, bir tanesi için savaşacaksın." Güneş Tanrısı'nın omzuna dokundu. "Hey, gün ışığı?"</p>

  <p>Tanrı döndüğünde Om bereket boynuzunu onun kafasında kırdı.</p>

  <blockquote class="">
    &nbsp;
  </blockquote>

  <p>Normal bir gök gürültüsü değildi. Süpernovaların utancı gibi kekeledi ve büyük ses dalgaları gökyüzünü yırtıp geçti.</p>

  <p>Kumlar fışkırdı ve kumsalda yüzüstü yatan bedenlerin üzerinde döndü. Yıldırımlar düştü, mızrak ve kılıç uçlarından alevler fırladı.</p>

  <p>Simony gürleyen karanlığın içinde başını kaldırıp baktı.</p>

  <p>"Neler oluyor?" Yanındaki bedeni dürtükledi.</p>

  <p>Argavisti'ydi. Bakıştılar.</p>

  <p>Gökyüzünde daha fazla gök gürültüsü patladı. Dalgalar üst üste tırmanarak filoya çarptı. Gemiler korkunç bir zarafetle gemilere doğru sürüklendi.</p>

  <p>Kırık bir direk Simony'nin başının yanında güm diye kumların üzerine düştü.</p>

  <p>"Burada kalırsak ölürüz," dedi. "Gel."</p>

  <p>Sendeleyerek serpintinin ve kumların içinden, büzülmüş, dua eden askerlerin arasından geçtiler ve sert, yarı kaplanmış bir şeye rastladılar.</p>

  <p>Kaplumbağa'nın altındaki dinginliğe girdiler.</p>

  <p>Aynı fikir başkalarının da aklına gelmişti. Karanlıkta gölgeli şekiller uzanıyor ya da oturuyordu. Urn kasvetli bir ifadeyle alet kutusunun üzerine çökmüştü.</p>

  <p>"Tanrılar öfkeli," dedi Borvorius.</p>

  <p>"Hem de çok," dedi Argavisti.</p>

  <p>"Ben de o kadar mutlu değilim," dedi Simony. "Tanrılar? Hah!"</p>

  <p>"Bu dinsiz olma zamanı değil," dedi Rhamap-Efan.</p>

  <p>Dışarıda bir üzüm sağanağı oldu.</p>

  <p>"Daha iyi bir zaman düşünemiyorum," dedi Simony.</p>

  <p>Bir bereket boynuzu parçası Kaplumbağa'nın çatısından sekti ve Kaplumbağa çivili tekerlekler üzerinde sallandı.</p>

  <p>"Ama bize neden kızıyorlar?" dedi Argavisti. "Biz onların istediği şeyi yapıyoruz."</p>

  <p>Borvorius gülümsemeye çalıştı. "Tanrılar, hı?" dedi. "Ne onlarla oluyor, ne de onlarsız."</p>

  <p>Biri Simony'yi dürtükledi ve ıslak bir sigara uzattı. Tsortlu bir askerdi. Simony elinde olmadan bir fırt çekti.</p>

  <p>"İyi tütünmüş," dedi. "Bizim yetiştirdiğimiz tütün deve dışkısından farksız."</p>

  <p>Sigarayı bir sonraki şekle uzattı.</p>

  <p class="f8">TEŞEKKÜR EDERİM.</p>

  <p>Borvorius bir yerlerden bir matara çıkardı.</p>

  <p>"Bir damla papaz patlatsan cehenneme gider misin?" dedi.</p>

  <p>"Öyle görünüyor," dedi Simony dalgın dalgın. Sonra matarayı fark etti. "Ah, alkol mü demek istedin? Muhtemelen. Ama kimin umurunda? Rahipler yüzünden ateşe yaklaşamam bile. Sağol."</p>

  <p>"Diğerlerine de uzat."</p>

  <p class="f8">TEŞEKKÜR EDERİM.</p>

  <p>Kaplumbağa bir yıldırımla sallandı.</p>

  <p>"G'n y'himbe bo?"</p>

  <p>Hepsi dönüp çiğ balık parçalarına ve Fasta Benj'in umut dolu ifadesine baktılar.</p>

  <p>"Ateş kutusundaki közlerin bir kısmını dışarı süpürebilirim," dedi Urn bir süre sonra.</p>

  <p>Biri Simony'nin omzuna dokunarak, tuhaf bir karıncalanma hissi yarattı:</p>

  <p class="f8">TEŞEKKÜR EDERİM. GİTMEM LAZIM.</p>

  <p>Simony uzatılanı alırken ani bir esinti, evrende ani bir nefes hissetti. Dönüp baktığı zaman bir dalganın bir gemiyi sudan kaldırdığını ve kum tepelerine çarptığını gördü.</p>

  <p>Uzak bir çığlık, rüzgarı renklendirdi.</p>

  <p>Askerler bakakaldılar.</p>

  <p>"Onun içinde insanlar vardı," dedi Argavisti.</p>

  <p>Simony matarayı bıraktı.</p>

  <p>"Hadi, gelin," dedi.</p>

  <p>Ve kasırganın dişleri arasında keresteleri taşırlarken, enkazın altını kazmak için miğferlerini kürek olarak kullanırlarken hiç kimse kimin için kazdıklarını, üstlerinde ne tür üniforma olduğunu sormadı.</p>

  <p>Kızgın, elektrikle çakan rüzgar sisi alıp yuvarladı ve deniz kıyıyı dövmeye devam etti.</p>

  <p>Simony bir direği kaldırdı ve biri diğer ucunu kavradığında direğin ağırlığının azaldığını hissetti. Dönüp Brutha'nın gözlerine baktı.</p>

  <p>"Hiçbir şey söyleme," dedi Brutha.</p>

  <p>"Bunu bize tanrılar mı yapıyor?"</p>

  <p>"Hiçbir şey söyleme!"</p>

  <p>"Bilmem lazım!"</p>

  <p>"Bunu bize <i>bizim</i> yapmamızdan daha iyi, değil mi?"</p>

  <p>"Daha gemilerden inememiş insanlar var!"</p>

  <p>"Kimse iyi olacağını söylemedi!"</p>

  <p>Simony birkaç tahtayı kenara çekti. Orada bir adam vardı, zırhı ve deri kıyafetleri o kadar lekelenmişti ki, tanınmaz haldeydi, ama yaşıyordu.</p>

  <p>"Dinle," dedi Simony rüzgar onu döverken. "Ben pes etmiyorum! Sen kazanmadın! Var olsalar da, olmasalar da, bunu herhangi bir tanrı için yapmıyorum! Diğer insanlar için yapıyorum! <i>Ve öyle gülümsemeyi bırak!"</i></p>

  <p>Kumların üzerine iki zar düştü. Bir süre çıtırdayarak kıvılcımlandılar, sonra buharlaştılar.</p>

  <p>Deniz sakinleşti. Sis dağıldı ve kıvrılarak hiçliğe dönüştü. Havada hâlâ pus vardı, ama en azından güneş, yalnızca gökkubbede daha parlak bir alan olarak olsa da, yine görülebiliyordu.</p>

  <p>Bir kez daha, evrenin nefesini içine çektiği hissi oldu. Tanrılar ışıldayarak, netleşip bulanıklaşarak belirdiler. Güneş altın buklelerden, kanatlardan, lirlerden yansıdı. Konuştukları zaman hep bir ağızdan konuştular.</p>

  <p>Om da kalabalığın içindeydi, Tsort Gök Gürültüsü Tanrısı'nın tam arkasında, yüzünde dalgın bir ifadeyle duruyordu. Sırf Brutha için de olsa, Gök Gürültüsü Tanrısı'nın sağ kolunun, biri kolunu büküyormuş gibi, kendi arkasında kaybolduğu fark ediliyordu.</p>

  <p>Tanrıların söylediklerini her savaşçı kendi dilinde, kendi anlayışına göre işitti. Sonuçta şöyle bir şeydi:</p>

  <p>I. Bu Bir Oyun Değil.</p>

  <p>II. Burada ve Şu anda, Yaşıyorsunuz.</p>

  <p>&nbsp;</p>

  <p>Sonra her şey sona erdi.</p>

  <p>&nbsp;</p>

  <p>"Senden iyi piskopos olurdu," dedi Brutha.</p>

  <p>"Ben mi?" dedi Didactylos. "Ama ben bir filozofum!"</p>

  <p>"Güzel. Bizde de bir tane olmasının zamanı geldi."</p>

  <p>"Hem de Ephebeli'yim!"</p>

  <p>"Güzel. Ülkeyi yönetmek için daha iyi bir yöntem bulabilirsin. Bunu rahipler yapmamalı. Onlar doğru düzgün düşünemiyor. Askerler de öyle."</p>

  <p>"Teşekkür ederim," dedi Simony.</p>

  <p>Kenobi'nin bahçesinde oturuyorlardı. Çok yukarıda bir kartal dönüyor, kaplumbağa olmayan bir şey arıyordu.</p>

  <p>"Demokrasi fikri hoşuma gidiyor. Herkesin güvenmemekte hemfikir olduğu biri olmalı," dedi Brutha. "Böylece herkes mutlu olur. Bir düşünün. Simony?"</p>

  <p>"Evet?"</p>

  <p>"Seni Gizisyon'un başı yapıyorum."</p>

  <p><i>"Ne?</i></p>

  <p>"Onun durdurulmasını istiyorum. Ve zor yoldan durdurulmasını istiyorum."</p>

  <p>"Tüm engizisyoncuları öldürmemi mi istiyorsun? Ya, ne demezsin?"</p>

  <p>"Hayır. O kolay yol. Mümkün olduğunca az ölüm istiyorum. Bundan zevk alanlar, mesela. Ama yalnızca onlar. Şimdi... Urn nerede?"</p>

  <p>Hareketli Kaplumbağa hâlâ kumsaldaydı, fırtınada tekerlekleri kuma saplanmıştı. Urn onu çıkarmaya çalışamayacak kadar utanıyordu.</p>

  <p>"Son gördüğümde kapı mekanizmasıyla uğraşıyordu," dedi Didactylos. "En çok, bir şeylerle uğraşırken mutlu oluyor."</p>

  <p>"Evet. Onu meşgul edecek şeyler bulmalıyız. Sulama kanalları. Mimari. O tür şeyler."</p>

  <p>"Peki <i>sen</i> ne yapacaksın?" dedi Simony.</p>

  <p>"Kütüphaneyi kopyalamam lazım," dedi Brutha.</p>

  <p>"Ama okuma yazma bilmiyorsun," dedi Didactylos.</p>

  <p>"Hayır. Ama görüp çizebiliyorum. İkişer kopya. Biri burada saklanacak."</p>

  <p>"Yedi Kitap'ı yaktığımızda bol bol yer açılacak," dedi Simony.</p>

  <p>"Hiçbir şey yakılmayacak. Adım adım ilerlemeliyiz," dedi Brutha. Çölün ışıldayan çizgisine baktı. Tuhaf. Hiç çöldeki kadar mutlu olmamıştı.</p>

  <p>"Sonra da..." diye başladı.</p>

  <p>"Evet?"</p>

  <p>Brutha bakışlarını Kale'nin çevresindeki çiftliklere ve köylere indirdi. İçini çekti.</p>

  <p>"Sonra, işe koyulsak iyi olacak," dedi. "Her gün."</p>

  <blockquote class="">
    &nbsp;
  </blockquote>

  <p>Fasta Benj, düşünceler içinde, eve doğru kürek çekiyordu.</p>

  <p>Güzel birkaç gün olmuştu. Bir sürü yeni insanla tanışmıştı ve epey balık satmıştı. P'tang-P'tang, hizmetkarları ile birlikte, onunla kişisel olarak konuşmuştu ve hiç duymadığı bir yerde bir daha hiç savaşmamaya söz verdirmişti ona. Fasta Benj kabul etmişti.<sup><a href="../Text/dipnot.xhtml#ref16" id="ref_16">[16]</a></sup></p>

  <p>Yeni insanların bazıları ona şimşek yapmanın muhteşem yolunu göstermişti. Bu taşa bu sert şeyle vuruyordunuz ve küçük şimşekler elde ediyordunuz. Onları kuru şeylerin üzerine sıçratınca kırmızı ve güneş gibi sıcak şeyden elde ediyordunuz. Üzerine odun koyduğunuzda büyüyordu ve üzerine balık koyarsanız balık kararıyordu, ama eğer hızlı davranırsanız kararmıyor, kahverengileşiyordu ve o zamana dek hiç tatmadığı kadar lezzetli oluyordu, ama bu kısmı o kadar zor değildi zaten. Ve ona taştan olmayan bıçaklar, sazdan olmayan kumaşlar vermişlerdi ve sonuçta, Fasta Benj ve halkı için hayat daha da güzelleşmiş görünüyordu.</p>

  <p>Neden <i>bir sürü insanın</i> Pacha Moj'un amcasına büyük bir taşla vurmak isteyeceğinden emin değildi, ama teknolojik gelişimin hızını kesinlikle arttırıyordu.</p>

  <blockquote class="">
    &nbsp;
  </blockquote>

  <p>Kimse, Brutha bile, ihtiyar Lu-Tze'nin artık ortalıklarda olmadığını fark etmedi. Varken ya da yokken fark edilmemek bir tarih keşişinin meslek sırrıydı.</p>

  <p>Aslında, süpürgesini ve bonsai dağlarını toparlamış, gizli tünellerden, şeytani yollarla, merkezdeki zirvelerde, başkeşişin onu beklediği gizli bir vadiye gitmişti. Başkeşiş vadiye bakan uzun bir balkonda satranç oynuyordu. Bahçelerde çeşmeler şırıldıyor, kırlangıçlar pencerelerden girip çıkıyordu.</p>

  <p>"Her şey yolunda gitti mi?" dedi başkeşiş başını kaldırmadan.</p>

  <p>"Çok iyi gitti efendim," dedi Lu-Tze. "Ama işlere biraz <i>karışmam</i> gerekti."</p>

  <p>"Keşke o tür şeyler yapmasan," dedi başkeşiş bir piyona dokunarak. "Bir gün sınırı aşacaksın."</p>

  <p>"Bugünlerde bulabildiğimiz tarih böyle ama," dedi Lu-Tze. "Çok kalitesiz, efendim. Devamlı yamamam gerekiyor."</p>

  <p>"Peki, peki..."</p>

  <p>"Eski günlerde çok daha kaliteli tarih bulabiliyorduk."</p>

  <p>"İşler eskiden, şimdikinden daha iyi olur her zaman. Her şeyin doğasında var."</p>

  <p>"Evet, efendim. Efendim?"</p>

  <p>Başkeşiş ılımlı bir çileden çıkmışlıkla başını kaldırdı.</p>

  <p>"Şey... Brutha'nın öldüğünü ve ardından yüz yıllık korkunç bir savaş dönemi geldiğini söyleyen kitaplar var ya?"</p>

  <p>"Gözlerimin eskisi kadar keskin olmadığını biliyorsun Lu-Tze."</p>

  <p>"Şey... şimdi tam olarak öyle değil."</p>

  <p>"Sonuçta her şey yoluna giriyorsa sorun değil," dedi başkeşiş.</p>

  <p>"Peki, efendim," dedi tarih keşişi.</p>

  <p>"Bir sonraki görevine birkaç hafta var. Neden biraz dinlenmiyorsun?"</p>

  <p>"Teşekkür ederim, efendim. Ormana gidip birkaç ağacın devrilmesini izlerim diyordum."</p>

  <p>"Güzel bir egzersiz. Güzel bir egzersiz. Aklın hep işinde, hı?"</p>

  <p>Lu-Tze giderken başkeşiş başını kaldırıp rakibine baktı.</p>

  <p>"İyi bir adam," dedi. "Hamle sırası sende."</p>

  <p>Rakibi uzun uzun, dikkatle oyun tahtasına baktı. Başkeşiş ne tür uzun dönemli, sinsi stratejiler geliştirileceğini görmek için bekledi. Sonra rakibi kemikli parmağıyla bir taşa dokundu.</p>

  <p><span class="f8">BİR DAHA HATIRLATSANA,</span> dedi. <span class="f8">AT ŞEKLİNDE OLANLAR NASIL İLERLİYORDU?</span></p>

  <blockquote class="">
    &nbsp;
  </blockquote>

  <p>Brutha sonunda, doğal yollardan öldü.</p>

  <p>Epey ileri bir yaşa kadar yaşamıştı, ama en azından bu Kilise'de sıradışı değildi. Dediği gibi, her gün meşgul olmanız gerekiyordu.</p>

  <p>Şafakta kalkıp pencereye giderdi. Gündoğumunu izlemeyi severdi.</p>

  <p>Tapınak kapısını yenilememişlerdi. Her şeyin ötesinde, tuhaf bir biçimde çarpılmış eriyik metal yığınını oradan kaldırmanın yolunu Urn bile bulamamıştı. Bu yüzden onların üstüne bir merdiven yapmakla yetinmişlerdi. Ve bir iki sene sonra insanlar durumu kabullenmiş ve bunun muhtemelen bir simge olduğunu söylemişlerdi. Tam olarak <i>bir şeyin</i> simgesi değil, ama yine de bir simge. Kesinlikle çok simgeseldi.</p>

  <p>Güneş Kütüphane'nin bakır kubbesinden yansıyordu. Brutha yeni kanadın nasıl ilerlediğini sormayı aklına yazdı. Bugünlerde aşırı kalabalık hakkında çok fazla şikayet geliyordu.</p>

  <p>İnsanlar Kütüphane'yi ziyaret etmek için her yerden geliyordu. Dünyadaki en büyük büyüsüz kütüphaneydi. Ephebe filozoflarının yarısı artık orada yaşıyor gibiydi ve Omnia'nın kendisi de bir iki tane filozof üretmişti. Din kitapları yüzünden rahipler bile gelip Kütüphane'de zaman geçiriyorlardı. Orada şimdi bin iki yüz seksen üç din kitabı vardı ve her biri —kendine göre— her insanın okuması gereken tek kitaptı. Hepsini bir arada görmek hoştu. Didactylos'un söylediği gibi, gülmeniz gerekirdi.</p>

  <p>Brutha kahvaltısını ederken, ona o günkü randevularını okumakla ve belli etmeden donunu dışına giymediğinden emin olmakla görevli olan diyakoz yardımcısı utanarak onu tebrik etti.</p>

  <p>"Mımm?" dedi Brutha, lapası kaşığından damlarken.</p>

  <p>"Yüz sene," dedi diyakoz yardımcısı. "Çölde yürümenizin üzerinden yüz sene geçti efendim."</p>

  <p>"Gerçekten mi? Ben, mımm, elli sene sanıyordum? Altmış seneden fazla geçmiş olamaz evlat."</p>

  <p>"Ah, yüz sene, efendim. Kayıtlara bakmamız gerekti."</p>

  <p>"Gerçekten mi? Yüz sene? Yüz senelik zaman?" Brutha kaşığı büyük dikkatle bıraktı ve karşısındaki düz, beyaz duvara baktı. Diyakoz yardımcısı, Kenobi'nin neye baktığını görmek için döndü, ama hiçbir şey yoktu, yalnızca duvarın beyazlığı vardı.</p>

  <p>"Yüz sene," dedi Brutha düşünceli düşünceli. "Mımm. Güzel Tanrım. Unutmuşum." Güldü. "<i>Unutmuşum</i>. Yüz sene, hı? Ama burada ve şu anda, biz..."</p>

  <p>Diyakoz yardımcısı döndü.</p>

  <p>"Kenobi?"</p>

  <p>Yüzündeki kan çekilerek, ona yaklaştı.</p>

  <p>"Efendim?"</p>

  <p>Döndü ve yardım getirmeye koştu.</p>

  <p>Brutha'nın bedeni neredeyse zarafetle devrildi ve masaya çarptı. Çanak devrildi ve lapa yere döküldü.</p>

  <p>Sonra Brutha cesedine bakmadan doğruldu.</p>

  <p>"Hah. Seni beklemiyordum," dedi.</p>

  <p>Ölüm duvara yaslanmayı bıraktı.</p>

  <p class="f8">NE ŞANSLIYMIŞSIN.</p>

  <p>"Ama daha yapacak çok iş var..."</p>

  <p class="f8">EVET. HER ZAMAN VARDIR.</p>

  <p>Brutha sıska şekli takip ederek duvardan geçti. Orada, normalde duvarın arkasında olan tuvalet yerine...</p>

  <p>... kara kumlar vardı.</p>

  <p>Yıldızlarla kaplı siyah gökyüzündeki ışık billur gibi parlaktı.</p>

  <p>"Ah. Gerçekten de bir çöl varmış. Herkes bunu mu görüyor?" dedi Brutha.</p>

  <p class="f8">KİMBİLİR?</p>

  <p>"Peki çölün sonunda ne var?"</p>

  <p class="f8">HÜKÜM.</p>

  <p>Brutha bunu düşündü.</p>

  <p><i>"Hangi</i> ucunda?"</p>

  <p>Ölüm sırıttı ve kenara çekildi.</p>

  <p>Brutha'nın kumlarda bir kaya sandığı şey, dizlerine sarılarak oturmuş, kambur bir şekil çıktı. Korkudan felç olmuş gibiydi.</p>

  <p>Brutha bakakaldı.</p>

  <p>"Vorbis?" dedi.</p>

  <p>Ölüm'e baktı.</p>

  <p>"Ama Vorbis yüz sene önce öldü!"</p>

  <p class="f8">EVET. TEK BAŞINA YÜRÜMEK ZORUNDAYDI. KENDİSİYLE BAŞ BAŞA. CESARET EDEBİLSEYDİ.</p>

  <p>"Yüz senedir burada mı?"</p>

  <p class="f8">MUHTEMELEN DEĞİL. BURADA ZAMAN FARKLIDIR. DAHA... KİŞİSELDİR.</p>

  <p>"Ah. Yüz senenin birkaç saniye gibi geçebileceğini mi kastediyorsun?"</p>

  <p class="f8">YÜZ SENE BİR SONSUZLUK GİBİ GEÇEBİLİR.</p>

  <p>Kapkara kara gözler yalvarırcasına Brutha'ya baktı. Brutha düşünmeden uzandı... ve duraksadı.</p>

  <p><span class="f8">O BİR KATİL,</span> dedi Ölüm. <span class="f8">VE KATİLLER YARATAN BİRİ. BİR İŞKENCECİ. TUTKUSUZ. ZALİM. DUYARSIZ. MERHAMETSİZ.</span></p>

  <p>"Evet, biliyorum. O, Vorbis," dedi Brutha. Vorbis insanları değiştirmişti. Bazen onları ölü insanlara dönüştürmüştü. Ama onları hep değiştirmişti. Zaferi buydu.</p>

  <p>İçini çekti.</p>

  <p>"Ama ben, benim," dedi.</p>

  <p>Vorbis kararsızca ayağa kalktı ve çölde Brutha'nın peşine takıldı.</p>

  <p>Ölüm onların uzaklaşmasını izledi.</p>
</body>
</html>
