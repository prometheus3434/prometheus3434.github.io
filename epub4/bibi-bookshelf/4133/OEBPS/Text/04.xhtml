<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p>Ertesi gün gemi bir burnu dolandı ve önlerine Ephebe koyu çıktı. Ufukta beyaz bir leke olan şehir, zaman geçip mesafe azaldıkça, bir kayalığın tepesine kadar uzanan, kör edici beyazlıktaki ev yığınlarına dönüştü.</p>

  <p>Çavuş Simony, şehirle çok ilgiliymiş gibiydi. Brutha onunla hiç konuşmamıştı. Rahipler ile askerlerin arkadaşlık kurması teşvik edilmiyordu; askerlerde belli bir <i>günahkarlık</i> eğilimi vardı...</p>

  <p>Mürettebat limana girmeye hazırlanırken, bir kez daha kendi haline bırakılmış olan Brutha askerleri dikkatle izliyordu. Çoğu asker biraz pasaklıydı ve alt düzeyden din adamlarına karşı kabaydı. Simony farklıydı. Her şey bir yana, adam parıldıyordu. Göğüs zırhı göz kamaştırıyordu. Teni ovulmuş gibi görünüyordu.</p>

  <p>Çavuş pruvada durarak, yaklaşan şehri sabit bakışlarla izliyordu. Onu Vorbis'ten bu kadar uzakta görmek sıradışıydı. Vorbis nerede dursa, çavuş da orada, eli kılıcında, çevreyi tarıyor olurdu.</p>

  <p>Ve ona soru sorulduğu zamanlar haricinde, her zaman sessizdi. Brutha arkadaşlık kurmaya çalıştı.</p>

  <p>"Çok... beyaz görünüyor, değil mi?" dedi. "Şehir. Çok beyaz. Çavuş Simony?"</p>

  <p>Çavuş yavaşça dönüp Brutha 'ya baktı.</p>

  <p>Vorbis'in bakışları dehşet vericiydi. Vorbis kafanızın içindeki günahları görebilirdi ve sizi sadece bir günah aracı olarak görürdü. Simony'nin bakışları ise saf, basit nefretti.</p>

  <p>Brutha geriledi.</p>

  <p>"Ah. Özür dilerim," diye mırıldandı. Ciddi bir ifadeyle geminin kıç tarafına gitti ve askerin yoluna çıkmamaya çalıştı.</p>

  <p>Her neyse, yakında daha fazla asker olacaktı...</p>

  <p>Ephebeliler onları bekliyordu. Askerler rıhtıma dizilmişti ve silahlarını tutuş şekilleri doğrudan bir hakaret olmanın sınırından dönüyordu. Ve sayıları çok fazlaydı.</p>

  <p>Brutha, kafasının içinde kaplumbağanın sesiyle, arkadan geliyordu.</p>

  <p>"Demek Ephebeliler barış istiyor," dedi Om. "Hiç öyle görünmüyor. Yenilmiş bir düşmana kanun dayatacakmışız gibi görünmüyor. Bizim işimizi görmüşler ve biz daha fazlasını istemiyormuşuz gibi görünüyor. Barış isteyen bizmişiz gibi görünüyor. Benim edindiğim izlenim bu."</p>

  <p>"Kale'de herkes muhteşem bir zafer olduğunu söylüyordu," dedi Brutha. Artık dudaklarını hemen hiç oynatmadan konuşabiliyordu; Om onun sesini, daha ses tellerine gelirken duyabiliyor gibiydi.</p>

  <p>İleride, Simony diyakozun peşinden gidiyor ve Ephebe askerlerinin her birine kuşkulu bakışlar fırlatıyordu.</p>

  <p>"Tuhaf şey," dedi Om. "Kazananlar asla muhteşem zaferlerden bahsetmez. Çünkü savaşın ardından savaş meydanının neye benzediğini görenler onlardır. Yalnızca kaybedenlerin muhteşem zaferleri olur."</p>

  <p>Brutha buna nasıl yanıt vereceğini bilmiyordu. "Bu tanrısal konuşmalara benzemiyor," dedi.</p>

  <p>"Bu kaplumbağa beyni yüzünden."</p>

  <p>"Ne?"</p>

  <p>"Sen hiçbir şey bilmez misin? Bedenler yalnızca zihnini içinde sakladığın kullanışlı şeyler değildir. Şeklin, nasıl düşündüğünü etkiler. Her yeri kaplayan bu morfoloji olayı yüzünden."</p>

  <p>"Ne?"</p>

  <p>Om içini çekti. "Eğer odaklanmazsam, kaplumbağa gibi düşünüyorum!"</p>

  <p>"Ne? Yavaş mı demek istiyorsun?"</p>

  <p>"Hayır! Kaplumbağalar şüphecidir. Onlar her zaman en kötüsünü bekler."</p>

  <p>"Neden?"</p>

  <p>"Bilmiyorum. Başlarına en kötüsü geldiğinden, sanırım."</p>

  <p>Brutha Ephebe'de çevresine bakındı. Alayın iki yanında, dağınık atkuyruklarına benzeyen tüy sorguçlu miğferler takmış nöbetçiler yürüyordu. Birkaç Ephebe sakini yol kenarında durmuş, aylak aylak onları izliyordu. Brutha'nın köyündeki insanlara şaşırtıcı ölçüde benziyorlardı, hiç de iki bacaklı iblisler gibi değildiler.</p>

  <p>"Bunlar insan," dedi.</p>

  <p>"Karşılaştırmalı antropolojiden tam puan."</p>

  <p>"Nhumrod Birader, Ephebelilerin insan eti yediğini söylemişti," dedi Brutha. "O yalan söylemez."</p>

  <p>Küçük bir oğlan çocuğu burun deliğinde sondaj yaparak, düşünceli düşünceli Brutha'yı izledi. Eğer bu insan kılığında bir iblisse, son derece iyi bir aktördü.</p>

  <p>Rıhtımlardan şehre uzanan yolun kenarına taş heykeller serpiştirilmişti. Brutha daha önce hiç heykel görmemişti —Yedi Peygamber'in heykelleri dışında elbette, ama onlar aynı şey değildi.</p>

  <p>"Bunlar ne?"</p>

  <p>"Eh, toga giymiş fıçıya benzeyen, Şarap Tanrısı Tuvelpit. Tsort'ta Smimto diyorlar. Saçlarını yapmış hatun da Aşk Tanrıçası Astoria. Tam bir mankafadır. Çirkin olan, Timsah Tanrı Offler. Yerlilerden değil. Orijinal olarak Klatch tanrısıdır, ama Ephebeliler şöhretini duymuş ve iyi bir fikir olduğunu düşünmüş. Dişlerine dikkat et. İyi dişler. <i>İyi</i> dişler. Karman çorman saçları olan da..."</p>

  <p>"Onlardan gerçekmiş gibi bahsediyorsun," dedi Brutha.</p>

  <p>"Gerçekler."</p>

  <p>"Senden başka tanrı yok. Ossory'ye öyle söyledin."</p>

  <p>"Eh, anlarsın ya, birazcık abarttım. Ama onlar o kadar da iyi değildir. Hele bir tanesi var ki, tek yaptığı flüt çalarak oturmak ve sütçü kadınları kovalamak. Buna ilahi der misin? Ben demem."</p>

  <p>Yol dolana dolana dik kayalık tepeye tırmanıyordu. Şehrin büyük kısmı kaya çıkıntılarına inşa edilmiş ya da kayanın içine oyulmuş gibi görünüyordu, öyle ki bir adamın balkonu bir başka adamın çatısıydı. Bir insan ya da eşeğin geçebileceği, ama bir at arabası için ani ölüm anlamına gelen bir dizi sığ basamaktan ibaretti yollar. Ephebe bir yaya şehriydi.</p>

  <p>Daha fazla insan sessizlik içinde onları izliyordu. Tanrı heykelleri de öyle. Diğer şehirlerde ne kadar sıçan varsa, Ephebe'de o kadar tanrı vardı.</p>

  <p>Brutha Vorbis'in yüzüne baktı. Songizisyoncu dümdüz ileri bakıyordu. Brutha adamın ne gördüğünü merak etti.</p>

  <p>Her şey o kadar yeniydi ki!</p>

  <p>Ve elbette şeytani. Heykellerdeki tanrılar pek iblise benzemiyordu ama... Nhumrod'un sesinin, bu gerçeğin onları daha da şeytani yaptığını söylediğini duyar gibi oldu. Günah, koyun postuna bürünmüş kurt gibi, görünmeden yaklaşırdı.</p>

  <p>Tanrıçalardan birinin elbisesiyle ilgili önemli bir sorunu olduğunu fark etti Brutha; Nhumrod Birader orada olsa, ciddi ciddi uzanmak için oradan koşarak uzaklaşmak zorunda kalırdı.</p>

  <p>"Anlaşmalı Sevgi Tanrıçası Petulia," dedi Om. "Anlarsın ya, gecenin ve diğer vakitlerin hanımları ona tapınır."</p>

  <p>Brutha'nın ağzı açık kaldı.</p>

  <p>"Boyalı kaltaklar için bir tanrıça mı var?"</p>

  <p>"Neden olmasın? Çok dindar insanlardır. Kendi şeylerinin üzerinde durmaya... zamanlarının çoğunu şeye bakarak... dinle, inanç onu bulduğun yerdedir. Uzmanlaşma. Bu güvenlidir, anlıyor musun? Düşük risk, garantili geri dönüş. Bir yerlerde Marul Tanrısı bile var. Demek istediğim, Marul Tanrısı olmaya çalışacak başkası çıkmaz. Marul yetiştiren bir topluluk bulursun ve tutunursun. Gök gürültüsü tanrıları gelip geçer, ama ne zaman kötü bir Marul Sineği istilası olsa, insanlar <i>sana</i> dönerler. Petulia'nın hakkını... ee... vermek lazım. Pazarda bir boşluk buldu ve onu doldurdu."</p>

  <p>"Bir Marul Tanrısı mı var?"</p>

  <p>"Neden olmasın? Eğer yeterince insan inanırsa, her şeyin tanrısı olabilirsin..."</p>

  <p>Om sustu ve Brutha'nın fark edip etmediğini görmek için bekledi. Ama Brutha'nın aklında başka bir şey varmış gibiydi.</p>

  <p>"Bu doğru değil. İnsanlara bu şekilde davranmak. Of."</p>

  <p>Bir diyakoz yardımcısına arkadan toslamıştı. Grup durmuştu —kısmen, Ephebeli eşlikçileri durduğu, ama daha ziyade, bir adam sokakta koşmakta olduğu için.</p>

  <p>Epeyce yaşlı olan adam, pek çok açıdan, kurutulmuş bir kurbağaya benziyordu. Onu görünce insanın aklına çoğunlukla 'çevik' sözcüğü gelirdi, ama o anda 'anadan doğma' ve 'sırılsıklam' sözcüklerinin gelmesi çok daha muhtemeldi ve bu yüzde yüz doğruydu. Gerçi karman çorman bir sakalı vardı.</p>

  <p>Adam ne halde olduğunun farkında değilmiş gibi sokakta koştu ve bir çömlekçi dükkanının önünde durdu. Çömlekçi, ufak tefek ıslak bir adamın ona hitap etmesinden hiç rahatsız olmuş görünmüyordu; aslında, sokaktaki adamların hiçbiri ona dikkat etmemişti.</p>

  <p>"Dokuz Numara çömlek ve biraz iplik istiyorum lütfen," dedi yaşlı adam.</p>

  <p>"Peki, Bay Legibus." Çömlekçi tezgahın altına uzanıp bir havlu çıkardı. Çıplak adam havluyu dalgın dalgın aldı. Brutha iki adamın da bunu daha önce yaşadıkları hissine kapıldı.</p>

  <p>"Bir de, sonsuz uzunlukta bir kaldıraç ve, ah, sabit bir yer," dedi Legibus kurulanırken.</p>

  <p>"Dükkanda ne varsa o, efendim. Çömlekler, ev eşyaları. Ama aksiyomatik mekanizmalardan yana eksiğimiz var."</p>

  <p>"Eh, bir parça tebeşirin var mı?"</p>

  <p>"Geçen seferden kalma bir parça var burada," dedi çömlekçi.</p>

  <p>Ufak tefek çıplak adam tebeşiri aldı ve en yakındaki duvara üçgenler çizmeye başladı. Sonra bakışlarını indirdi.</p>

  <p>"Neden üzerimde giysi yok?" dedi.</p>

  <p>"Yine <i>banyo</i> yapıyordunuz, değil mi?" dedi çömlekçi.</p>

  <p>"Giysilerimi hamamda mı bıraktım?"</p>

  <p>"Muhtemelen hamamdayken aklınıza bir fikir gelmiştir." dedi çömlekçi.</p>

  <p>"Bu doğru! Bu doğru! Dünyayı yerinden oynatmak için harika bir fikir geldi aklıma!" dedi Legibus. "Basit kaldıraç ilkesi. Kusursuzca işlemeli. Teknik ayrıntıları halletmek yeterli."</p>

  <p>"Ne güzel. Kışın sıcak bir yere gidebiliriz," dedi çömlekçi.</p>

  <p>"Bu havluyu ödünç alabilir miyim?"</p>

  <p>"Zaten sizin, Bay Legibus."</p>

  <p>"Öyle mi?"</p>

  <p>"Buraya son geldiğinizde bırakmıştınız. Hatırladınız mı? Deniz feneri fikri aklınıza geldiğinde?"</p>

  <p>"İyi. İyi," dedi Legibus havluya sarınarak. Duvara birkaç çizgi daha çizdi. "İyi. Tamam. Daha sonra duvarı aldırmak için birini yollarım."</p>

  <p>Döndü ve Omnialıları ilk defa gördü. Dikkatle baktı ve sonra omuzlarını silkti.</p>

  <p>"Hımm," dedi ve yavaş yavaş uzaklaştı.</p>

  <p>Brutha Ephebeli askerlerden birinin cüppesini çekiştirdi.</p>

  <p>"Affedersin, ama neden durduk?" dedi.</p>

  <p>"Filozofların geçiş önceliği var," dedi asker.</p>

  <p>"Filozof nedir?" dedi Brutha.</p>

  <p>"Ağır yük taşıma gerektirmeyen işler bulabilecek kadar akıllı biri," dedi kafasının içinde bir ses.</p>

  <p>"Adil kaderini arayan ve kuşkusuz bulacak olan bir kafir," dedi Vorbis. "Bir yalanlar mucidi. Bir pislik yığını sineği nasıl çekerse, bu lanetli şehir de onları çekiyor."</p>

  <p>"Aslında, iklim yüzünden," dedi kaplumbağanın sesi. "Bir düşün. Ne zaman aklına parlak bir fikir gelse hamamdan fırlayıp sokaklarda koşma eğilimi duyuyorsan, bunu soğuk bir yerde yapmak istemezsin. Soğuk bir yerde <i>yaparsan</i> türün tükenir. Bunun adı doğal eleme. Ephebe, filozoflarıyla tanınır. Sokak tiyatrosundan daha iyidir."</p>

  <p>"Ne? Üzerinde giysileri olmayan bir sürü yaşlı adam sokaklarda mı koşuyor?" dedi Brutha alçak sesle, tekrar yürümeye başlarlarken.</p>

  <p>"Üç aşağı beş yukarı. Bütün zamanını evren hakkında düşünerek geçirirsen, onun daha az önemli parçalarını unutmaya başlarsın. Pantolonun gibi. Ve buldukları yüz fikrin doksan dokuzu tamamen işe yaramazdır."</p>

  <p>"Neden onları güvenli bir yerlere kapamıyorlar öyleyse? <i>Bana</i> pek işe yarıyorlarmış gibi gelmedi," dedi Brutha.</p>

  <p>"Çünkü yüzüncü fikir," dedi Om, "genellikle olağanüstüdür."</p>

  <p>"Ne?"</p>

  <p>"Kayanın üzerindeki en yüksek kuleye bak."</p>

  <p>Brutha başını kaldırıp baktı. Kulenin üzerinde, sabah ışığında parlayan, metal bantlarla tutturulmuş büyük bir disk vardı.</p>

  <p>"O nedir?" diye fısıldadı.</p>

  <p>"Omnia'nın artık doğru düzgün bir filosunun bulunmamasının sebebi," dedi Om. "İşte bu yüzden her zaman birkaç filozof bulundurmaya değer. Bir an 'Gerçek mi Güzelliktir, Yoksa Güzellik mi Gerçektir?' ve 'Duyacak Kimse Yoksa Ormanda Yıkılan Bir Ağaç Ses Çıkarır mı?' gibi sorular havada uçuşur ve tam sen adamların salya akıtmaya başlayacağını sanırken, içlerinden biri, 'Bu arada, yüksek bir yere dokuz metre çapında parabolik bir yansıtıcı koyup güneşin ışınlarını düşman gemilerine yollamak, optik prensipleri göstermek açısından ne kadar da ilginç bir yol olurdu,' der," diye ekledi. "Şu filozoflar her zaman hayret verici yeni fikirler bulurlar. Bundan önceki de kaldıraç prensiplerini gösteren karmaşık bir araçtı ve tesadüf eseri yanan sülfür toplarını üç kilometre uzağa fırlatabiliyordu. Ondan önceki de, gemilerin diplerine ucu sivriltilmiş kütükler fırlatan bir sualtı aracıydı sanırım."</p>

  <p>Brutha diske yeniden baktı. Son ifadedeki sözcüklerin üçte birinden fazlasını anlamamıştı.</p>

  <p>"Ee," dedi, "çıkarıyor mu?"</p>

  <p>"Ne çıkarıyor mu?"</p>

  <p>"Ses çıkarıyor mu? Kimsenin duyamayacağı bir yerde yıkıldığı zaman?"</p>

  <p>"Kimin umurunda?"</p>

  <p>Grup, kayalığın zirvesini baş bandı gibi saran duvardaki bir kapıya gelmişti. Ephebeli kumandan durdu ve döndü.</p>

  <p>"Bu... <i>konukların...</i> gözleri bağlanmalı," dedi.</p>

  <p>"Rezalet!" dedi Vorbis. "Biz diplomatik bir görev için buradayız!"</p>

  <p>"Bu benim işim değil," dedi kumandan. "Benim işim, 'Bu kapıdan geçecekseniz gözleriniz bağlanacak,' demek. Gözlerinizi bağlatmanız gerekmez. Dışarıda kalabilirsiniz. Ama kapıdan geçmek istiyorsanız, gözlerinizi bağlatacaksınız. Bu, şu hayati seçimlerden biri."</p>

  <p>Diyakoz yardımcılarından biri Vorbis'in kulağına fısıldadı. Vorbis Omnialı askerlerin önderiyle alçak sesle konuştu.</p>

  <p>"Pekala," dedi sonra, "ama itirazımızı not ettik."</p>

  <p>Gözlerini bağlamak için kullandıkları kumaş oldukça yumuşaktı ve hiç ışık geçirmiyordu. Ama Brutha götürülürken...</p>

  <p>... bir koridorda on adım ve sonra sola beş adım, sonra çapraz olarak ileriye ve sola üç buçuk adım, sağa yüz üç adım, aşağıya üç adım, ve on yedi ve bir çeyrek defa kendi çevrelerinde döndürüldükten sonra ileri dokuz adım, sola bir adım, ileri on dokuz adım, sola bir adım, ileri on dokuz adım, üç saniye duraklama, sağa iki adım, geriye iki adım, geriye iki adım, üç buçuk kere döndürüldükten sonra bir saniye bekleme, yukarı üç adım, sağa yirmi adım, beş ve bir çeyrek defa döndürüldükten sonra sola on beş adım, ileri yedi adım, sağa on sekiz adım, yukarı yedi adım, çapraz olarak ileri, iki saniye duraksama, sağa dört adım, otuz adım boyunca her on adımda bir metre giden bir yokuştan aşağı indikten sonra yedi buçuk kere döndürülüp ileri altı adım...</p>

  <p>... attıktan sonra bunun ne işe yarayacağını merak etti.</p>

  <p>Göz bağı, açık bir avluda çıkarıldı. Avluyu inşa etmek için kullanılan beyaz taşlar güneş ışıklarını bir parıltıya dönüştürüyordu. Brutha gözlerini kırpıştırdı.</p>

  <p>Avlunun kenarlarına okçular dizilmişti. Oklarını yere doğrultmuşlardı, ama tavırları yaylarını kaldırmalarının an meselesi olduğunu anlatıyordu.</p>

  <p>Bir başka kel adam onları bekliyordu. Ephebeliler arasında örtülere bürünmüş, bir sürü sıska kel adam var gibiydi. Onları bekleyen adam yarım ağızla gülümsedi.</p>

  <p>Kimse bizden pek hoşlanmıyor, diye düşündü Brutha.</p>

  <p>"Bu önemsiz rahatsızlığı affedeceğinizi umuyorum," dedi sıska adam. "Adım Aristocrates. Tiran'ın sekreteriyim. Lütfen adamlarınıza silahlarını yere bırakmalarını söyleyin."</p>

  <p>Vorbis sırtını dikleştirdi. Ephebeli'den bir baş daha uzundu. Çok soluk bir tene sahip olmasına rağmen, daha da soldu.</p>

  <p>"Silahlarımızı alıkoymaya hakkımız var!" dedi. "Biz yabancı bir ülkeye gelen elçileriz!"</p>

  <p>"Ama barbar bir ülkeye değil," dedi Aristocrates ılımlı bir tavırla. "Burada silaha gerek yok."</p>

  <p>"Barbar değil mi?" dedi Vorbis. "Gemilerimizi yaktınız!"</p>

  <p>Aristocrates elini kaldırdı.</p>

  <p>"Bu daha sonra tartışılacak bir konu," dedi. "Ben, sizi odalarınıza götürme şerefine nail olacağım. Yolculuğunuzun ardından biraz dinlenmek isteyeceğinizden eminim. Elbette, sarayda dilediğiniz yere gitmekte özgürsünüz, Ve <i>bizim</i> gitmenizi istemediğimiz bir yer olursa, nöbetçiler sizi hızla ve incelikle bilgilendirecektir."</p>

  <p>"Peki saraydan ayrılabilir miyiz?" dedi Vorbis soğuk bir sesle.</p>

  <p>Aristocrates omuzlarını silkti.</p>

  <p>"Kapıyı, savaş zamanı dışında korumayız," dedi. "Eğer yolu hatırlayabiliyorsanız, onu kullanmakta özgürsünüz. Ama sizi uyarmalıyım, labirentte dikkatsizce dolaşmak tehlikeli olabilir. Atalarımız, ne yazık ki, çok kuşkucu insanlardı ve bu güvensizlik yüzünden pek çok tuzak kurdular; sırf geleneklerimize saygımızdan dolayı onları bakımlı tutuyoruz elbette. Şimdi, eğer beni takip ederseniz..."</p>

  <p>Omnialılar birbirlerine sokuldular ve Aristocrates'i takip ederek sarayda ilerlediler. Çeşmeler vardı. Bahçeler vardı. Orada burada insanlar oturmuş, konuşmak dışında pek bir şey yapmıyorlardı. Ephebeliler 'içerisi' ve 'dışarısı' kavramlarını pek iyi kavrayamamış gibiydi —sarayı kuşatan labirent dışında; labirent bu konuda çok netti.</p>

  <p>"Her dönemeçte bizi tehlike bekliyor," dedi Vorbis sessizce. "Gruptan ayrılan ya da herhangi bir şekilde, herhangi biriyle arkadaşlık kuran herkes engizisyonculara hesap verecek. Uzun uzun."</p>

  <p>Brutha bir kuyudan testi doldurmakta olan bir kadına baktı. Bu pek de askeri bir eyleme benzemiyordu.</p>

  <p>Yine o tuhaf çifte duyguyu hissetmeye başlamıştı. Yüzeyde, Brutha'nın düşünceleri vardı, Kale'nin kesinlikle onaylayacağı düşünceler. Burası bir kafir ve imansız yuvasıydı; sırf sıradanlığı bile, yanlış düşünüş ve sapkınlık tuzaklarıydı. Gün ışığında parlak olabilirdi, ama gerçekte bir gölge mekânıydı.</p>

  <p>Ama alttan alta, Brutha'yı içeriden izleyen Brutha'nın düşünceleri vardı...</p>

  <p>Vorbis burada yanlış görünüyordu. Keskin ve nahoş. Ve çömlekçilerin, duvarlarına üçgenler çizen sırılsıklam, çıplak yaşlı adamlara aldırmadığı bir şehir, Brutha'nın daha fazla tanımak istediği bir şehirdi. Kendini büyük, boş bir testi gibi hissediyordu. Boş bir şey için yapılacak şey, onu doldurmaktı.</p>

  <p>"Bana bir şey mi yapıyorsun?" diye fısıldadı.</p>

  <p>Kutusunun içinde, Om Brutha'nın zihninin şekline baktı. Sonra hızlı düşünmeye çalıştı.</p>

  <p>"Hayır," dedi —en azından bu gerçekti. Bu daha önce olmuş muydu?</p>

  <p>İlk günlerde de böyle miydi? Öyle olmalıydı. Şimdi her şey çok pusluydu. O zamanlar düşündüğü şeyleri hatırlayamıyordu, yalnızca düşüncelerin şekilleri kalmıştı zihninde. Her şey çok renkliydi, her şey her gün büyüyordu —<i>kendisi</i> her gün büyüyordu; düşünceler ve onları düşünen zihin aynı hızda büyüyordu. O günlerden kalan şeyleri unutmak kolaydı. Tıpkı ateşin alevlerinin şeklini hatırlamaya çalışması gibiydi. Ama <i>his...</i> işte bunu hatırlayabiliyordu.</p>

  <p>Brutha'ya hiçbir şey yapmıyordu. Brutha kendi kendine yapıyordu. Brutha tanrısal şekillerde düşünmeye başlıyordu. Brutha peygamber olmaya başlıyordu.</p>

  <p>Om onun konuşacak birilerine sahip olduğunu diledi. Anlayacak birilerine.</p>

  <p><i>Burası</i> Ephebe'ydi, değil mi? İnsanların <i>geçimini</i> anlamaya çalışarak kazandığı yer?</p>

  <blockquote class="">
    &nbsp;
  </blockquote>

  <p>Omnialılar merkez avlunun çevresindeki küçük odalarda kalacaktı. Ortada, tatlı kokulu çam ağaçlarından oluşan küçük bir korunun içinde, bir çeşme vardı. Askerler birbirlerini dürtüklediler. İnsanlar profesyonel askerlerin devamlı savaş düşündüğünü sanır, ama <i>ciddi</i> profesyonel askerler daha çok yemek ve uyuyacak sıcak bir yer düşünürler, Çünkü genellikle bulması zor olan iki şey bunlardır, ancak devamlı karşılarına savaş çıkar.</p>

  <p>Brutha'nın hücresinde bir çanak dolusu meyve ve bir tabak soğuk et vardı. Ama her şeyin bir sırası vardı. Tanrı'yı kutusundan çıkardı.</p>

  <p>"Meyve var," dedi. "Şu yemişler ne?"</p>

  <p>"Üzüm," dedi Om. "Şarabın hammaddesi."</p>

  <p>"Bu sözcüğü daha önce de söyledin. Ne anlama geliyor?"</p>

  <p>Dışarıda biri bağırdı.</p>

  <p>"Brutha!"</p>

  <p>"Bu Vorbis. Gitmem lazım."</p>

  <p>Vorbis hücresinin ortasında duruyordu.</p>

  <p>"Bir şey yedin mi?" diye sordu.</p>

  <p>"Hayır, efendim."</p>

  <p>"Meyve ve et, Brutha. Ve bugün oruç günü. Bize hakaret etmeye çalışıyorlar!"</p>

  <p>"Şey. Belki oruç günü olduğunu bilmiyorlardır?" dedi Brutha.</p>

  <p>"Cehalet başlı başına bir günahtır," dedi Vorbis.</p>

  <p>"Ossory VII, 4. ayet," dedi Brutha düşünmeden.</p>

  <p>Vorbis gülümsedi ve Brutha'nın omzunu okşadı.</p>

  <p>"Sen ayaklı bir kitapsın Brutha. <i>Septateuch perambulatus."</i></p>

  <p>Brutha sandaletlerine baktı.</p>

  <p>O haklı, diye düşündü. Ve ben unutmuştum. En azından, hatırlamak istememiştim.</p>

  <p>Sonra kendi düşüncelerinin yansımasını işitti: Hepi topu meyve, et ve ekmek. Hepsi bu. Oruç günleri, bayram günleri, Peygamberlerin Günleri ve ekmek günler... kimin umurunda? Şu anda yiyecek hakkındaki tek endişesi onun ulaşabileceği kadar alçakta olması olan bir Tanrı?</p>

  <p>Keşke ikide bir omzumu okşamasa.</p>

  <p>Vorbis döndü.</p>

  <p>"Diğerlerine hatırlatayım mı?" dedi Brutha.</p>

  <p>"Hayır. Elbette, rahip olan biraderlerimize hatırlatılması gerekmeyecektir. Askerlere gelince... evden bu kadar uzakta biraz özgürlüğe izin verilebilir belki..."</p>

  <p>Brutha kendi hücresine döndü.</p>

  <p>Om hâlâ masanın üzerindeydi ve gözlerini kavuna dikmişti.</p>

  <p>"Neredeyse korkunç bir günah işleyecektim," dedi Brutha. "Az kalsın meyvesiz bir günde meyve yiyecektim."</p>

  <p>"Korkunç bir şey bu, korkunç bir şey," dedi Om. "Şimdi kavunu kes."</p>

  <p>"Ama yasak!" dedi Brutha.</p>

  <p>"Hayır, değil," dedi Om. "Kavunu kes."</p>

  <p>"Ama tutkunun dünyayı esir almasına meyve yemek sebep oldu," dedi Brutha.</p>

  <p>"Sebep olduğu tek şey gazdı," dedi Om. "Kavunu kes!"</p>

  <p>"Beni baştan çıkarıyorsun!"</p>

  <p>"Hayır, çıkarmıyorum. Sana izin veriyorum. Özel izin! Lanet kavunu kes!"</p>

  <p>"Ancak bir piskopos ya da yüksek bir görevlinin izin verme..." diye başladı Brutha. Sonra durdu.</p>

  <p>Om dik dik ona bakıyordu.</p>

  <p>"Evet. Kesinlikle," dedi. "Şimdi kavunu kes." Sesi biraz yumuşadı. "Daha iyi hissetmeni sağlayacaksa, bunun ekmek olduğunu ilan edebilirim. Buraların Tanrı'sı benim. Ona ne istersem o ismi verebilirim. Bu ekmek. Tamam mı? Şimdi lanet kavunu kes."</p>

  <p>"Somun," diye düzeltti Brutha.</p>

  <p>"Tamam. Şimdi bana çekirdekleri ayıklanmış bir dilim ver."</p>

  <p>Brutha dikkatle denileni yaptı.</p>

  <p>"Ve çabucak ye," dedi Om.</p>

  <p>"Ya Vorbis bizi görürse?"</p>

  <p>"Çünkü gidip bir filozof bulman gerekiyor," dedi Om. Ağzının dolu olması, Brutha'nın zihnindeki sesi değiştirmedi. "Bilirsin, kavunlar yabanda kendiliğinden yetişir. Böyle büyük kavunlar değil. Küçük yeşil şeyler. Kabuğu deri gibi. Onları ısıramıyorsun. Bir sürü kavunun yanında, bir keçinin bile tüküreceği ölü yaprakları yiyerek seneler geçirdim. Kavunların kabuğunun daha ince olması lazım. Bunu hatırla."</p>

  <p>"Filozof mu bulacağım?"</p>

  <p>"Evet. Nasıl düşünüleceğini bilen biri. Beni kaplumbağa olmaktan kurtarabilecek biri."</p>

  <p>"Ama... Vorbis beni çağırabilir."</p>

  <p>"Yalnızca gezintiye çıkıyorsun. Hiç sorun değil. Acele et. Ephebe'de başka tanrılar var. Onlarla şu anda karşılaşmak istemiyorum. Bu şekilde görünürken."</p>

  <p>Brutha paniğe kapılmış gibiydi.</p>

  <p>"Nereden filozof bulacağım?" dedi.</p>

  <p>"Buralarda mı? Taş atsan yeter, sanırım."</p>

  <blockquote class="">
    &nbsp;
  </blockquote>

  <p>Ephebe labirenti eskiydi ve gizli yaylar, ustura kadar keskin bıçaklar ve düşen taşlarla yapabileceğiniz, hayret verici binbir şeyle doluydu. Sizi oranın tamamından geçirebilecek tek bir rehber yoktu. Altı rehber vardı ve her biri labirentin yalnızca altıda birini biliyordu. Her sene özel bir yarış düzenliyorlar, düzeni biraz değiştiriyorlardı. Kimin kendi kısmını dikkatsiz gezgin için daha da ölümcül yapabileceğini görmek için kendi aralarında yarışıyorlardı. Bir jüri ve küçük bir ödül vardı.</p>

  <p>Labirentte rehber olmadan en uzağa yürüyebilen kişi on dokuz adım atmıştı. Eh, üç aşağı beş yukarı. Başı yedi adım daha ileriye yuvarlanmıştı, ama muhtemelen bu sayılmazdı.</p>

  <p>Her rehber değiştirme noktasında, içinde hiç tuzak olmayan küçük bir oda vardı. İçinde yalnızca küçük bronz bir çan vardı. Bunlar ziyaretçilerin bir sonraki rehbere teslim edildiği küçük bekleme odalarıydı. Ve orada burada, göreceli olarak daha dâhiyane tuzakların üzerindeki tünel çatısının yakınında gözlem pencereleri vardı, çünkü nöbetçiler gülmeyi herkes kadar severdi.</p>

  <p>Brutha bunların hiçbirini fark etmedi. O, üzerine pek kafa yormadan, tünellerde ve koridorlarda rahat rahat yürüyordu. Sonunda kapıyı iterek akşam havasına çıktı.</p>

  <p>Çiçek kokuları etrafı sarmıştı. Alacakaranlıkta güveler uçuşuyordu.</p>

  <p>"Filozoflar neye benzer?" dedi Brutha. "Banyo yapmazken, demek istedim."</p>

  <p>"Bol bol düşünürler," dedi Om. "Yüzünde gergin bir ifade olan birini ara."</p>

  <p>"Bu kabızlık anlamına da gelebilir."</p>

  <p>"Eh, filozofça yaptıkları sürece sorun yok..."</p>

  <p>Ephebe şehri çevrelerini kuşatmıştı. Köpekler havlıyordu. Bir yerlerde bir kedi miyavlıyordu. Orada bir yerde, hayatlarını yaşayan bir sürü insan olduğunu gösteren küçük, rahat seslerin genel fısıltısı vardı.</p>

  <p>Sonra sokakta bir kapı çarpılarak açıldı ve birinin kafasında kırılan oldukça büyük bir şarap amforasının çatırtısı duyuldu.</p>

  <p>Ufak tefek, togalı, sıska bir yaşlı adam düştüğü parke döşeli yoldan kalktı ve dik dik kapıya baktı.</p>

  <p>"Sana söylüyorum, sonlu bir zekâ, karşılaştırma yolu ile mutlak hakikate ulaşamaz, tamam mı, çünkü doğası gereği bölünmez olduğundan, gerçek 'daha fazla' ve 'daha az' kavramlarını dışlar, bu yüzden hakikatin kendisi dışında hiçbir şey hakikatin kesin ölçütü olamaz. "Piç herifler," dedi.</p>

  <p>Binanın içinden biri, "Yok ya? Demek öyle," dedi.</p>

  <p>Yaşlı adam, Brutha'yı görmezden geldi ve büyük bir güçlükle, bir parke taşını çekip aldı ve elinde tarttı.</p>

  <p>Sonra kapıdan içeri daldı. Uzak bir öfke çığlığı geldi.</p>

  <p>"Ah. Felsefe," dedi Om.</p>

  <p>Brutha ihtiyatla kapıdan içeri baktı.</p>

  <p>Odanın içinde, togalara bürünmüş, birbirlerine neredeyse tıpatıp benzeyen iki grup adam, kendi içlerinden birer kişiyi tutmaya çalışıyorlardı. Çoklu-evrenin her yerinde, barlarda günde bir milyon defa tekrarlanan bir sahneydi —iki kavgacı birbirlerine hırlıyor, yüzlerini buruşturuyor, arkadaşlarının ellerinden sıyrılmaya çalışıyorlardı, ama elbette o <i>kadar</i> da çok çaba göstermiyorlardı, çünkü sıyrılmayı <i>başarıp</i>, aniden kendinizi bir halkanın ortasında, elindeki taşı kaşlarınızın ortasına indirmeye hazırlanan bir deliyle karşı karşıya bulmaktan daha kötü şey yoktu.</p>

  <p>"Evet," dedi Om, "işte bu kesinlikle felsefe."</p>

  <p>"Ama kavga ediyorlar!"</p>

  <p>"Özgürce ve eksiksizce yapılan bir fikir teatisi, evet."</p>

  <p>Brutha şimdi daha açık seçik görebiliyordu. Adamlar arasında ufak tefek farklar olduğunu fark etti. Birinin sakalı daha kısaydı, yüzü kıpkırmızı kesilmişti ve parmağını suçlamasına sallıyordu.</p>

  <p>"Beni iftirayla suçladı bu herif!" diye bağırıyordu.</p>

  <p>"Hiç de değil!" diye bağırdı diğer adam.</p>

  <p>"Suçladın işte! Suçladın! Onlara ne dediğini söyle!"</p>

  <p>"Bak, ben yalnızca, bir paradoksun doğasını anlatmak için dedim ki, eğer Ephebeli Xeno, 'Bütün Ephebeliler yalancıdır,' derse dedim..."</p>

  <p>"Gördünüz mü? Gördünüz mü? Yine yaptı!"</p>

  <p>"... hayır, hayır, dinle, dinle... o zaman, Xeno'nun kendisi Ephebeli olduğundan, bu onun da yalancı olduğu anlamına gelir ve dolayısıyla..."</p>

  <p>Xeno arkadaşlarının ellerinden sıyrılmak için inatla çabaladı ve dört çaresiz filozofu odada sürükledi.</p>

  <p>"Sana <i>bir</i> tane patlatacağım ahbap!"</p>

  <p>"Affedersiniz?" dedi Brutha.</p>

  <p>Filozoflar dondu. Sonra dönüp Brutha'ya baktılar. Yavaş yavaş gevşediler. Mahcup öksürükler duyuldu.</p>

  <p>"Hepiniz filozof musunuz?" dedi Brutha.</p>

  <p>Xeno adlı adam togasını düzelterek öne çıktı.</p>

  <p>"Bu doğru," dedi. "Biz filozofuz. Düşünüyoruz, dolayısıyla varım."</p>

  <p>"Varız," dedi talihsiz paradoks üreticisi düşünmeden.</p>

  <p>Xeno hızla döndü. "Ta <i>burama</i> kadar getirdin Ibid!" diye kükredi ve Brutha'ya döndü. <i>"Varız,</i> dolayısıyla varım," dedi özgüvenle. "İşte bu kadar."</p>

  <p>Pek çok filozof ilgiyle birbirlerine baktılar.</p>

  <p>"Aslında bu oldukça ilginç," dedi biri. "Varlığımızın kanıtı, var olduğumuz <i>gerçeği,</i> söylediğin bu mu?"</p>

  <p>"Kes sesini," dedi Xeno ona bakmadan.</p>

  <p>"Siz kavga mı ediyordunuz?" dedi Brutha.</p>

  <p>Toplanan filozoflar muhtelif şok ve dehşet ifadeleri takındılar.</p>

  <p>"Kavga etmek mi? Biz mi? Biz <i>filozofuz,"</i> dedi Ibid şok içinde.</p>

  <p>"Yani," dedi Xeno.</p>

  <p>"Ama siz..." diye başladı Brutha.</p>

  <p>Xeno elini salladı.</p>

  <p>"Münazara atışması," dedi.</p>

  <p>"Teze karşı antitez eşittir histeritez," dedi Ibid. "Evrenin titizlikle test edilmesi. Temel hakikat örsü üzerinde zekânın çekici..."</p>

  <p>"Kes sesini," dedi Xeno. "Peki, senin için ne yapabiliriz genç adam?"</p>

  <p>"Onlara tanrıları sor," dedi Om.</p>

  <p>"Ah, ben tanrılar hakkında bilgi almak istiyorum," dedi Brutha.</p>

  <p>Filozoflar bakıştı.</p>

  <p>"Tanrılar mı?" dedi Xeno. "Biz tanrılarla uğraşmayız. Hah. Modası geçmiş bir inanç sisteminin kalıntılarıdır tanrılar."</p>

  <p>Berrak akşam göğünde bir gürleme oldu.</p>

  <p>"Gök Gürültüsü Tanrısı Kör Io dışında," diye devam etti Xeno ses tonu hiç değişmeden.</p>

  <p>Gökyüzünde bir şimşek çaktı.</p>

  <p>"Bir de Ateş Tanrısı Cubal," dedi Xeno.</p>

  <p>Bir esinti pencereleri sarstı.</p>

  <p>"Rüzgar Tanrısı Flatulus da iyidir," dedi Xeno.</p>

  <p>Havada bir ok maddeleşti ve Xeno'nun elinin yanına, masaya saplandı.</p>

  <p>"Tanrıların Habercisi Fedecks, o en büyüklerinden biridir," dedi Xeno.</p>

  <p>Kapıda bir kuş belirdi. En azından, aşağı yukarı kuşa benziyordu. Otuz santim boyunda, siyah beyazdı, eğik bir gagası ve başına gelmesinden korktuğu her ne varsa çoktan başına geldiğini düşündüren bir ifadesi vardı.</p>

  <p>"Bu da ne?" dedi Brutha.</p>

  <p>"Bir penguen," dedi Om'un sesi kafasının içinde.</p>

  <p>"Bilgelik Tanrıçası Patina? En iyilerinden biridir," dedi Xeno.</p>

  <p>Penguen ona gakladı ve sallana sahana karanlığa daldı.</p>

  <p>Filozoflar çok utanmış görünüyorlardı. Sonra Ibid, "Çığ Tanrısı Foorgol? Kar sınırı nerede?" diye sordu.</p>

  <p>"Üç yüz kilometre uzakta," dedi biri.</p>

  <p>Beklediler. Hiçbir şey olmadı.</p>

  <p>"Modası geçmiş bir inanç sisteminin kalıntısı," dedi Xeno.</p>

  <p>Ephebe'nin hiçbir yerinde beyaz, buzdan bir ölüm duvarı belirmedi.</p>

  <p>"Yalnızca doğal bir gücün düşüncesizce kişileştirilmesi," dedi filozoflardan biri, daha yüksek sesle. Hepsi bunun üzerine çok daha iyi hissetmiş göründü.</p>

  <p>"İlkel doğa tapıncı."</p>

  <p>"Beş para etmez."</p>

  <p>"Bilinmeyenin basit bir biçimde rasyonalize edilmesi."</p>

  <p>"Hah! Akıllı bir kurgu, zayıfları ve aptalları korkutmak için bir öcü!"</p>

  <p>Sözcükler Brutha'nın içinde kabardı. Kendini tutamadı.</p>

  <p>"Her zaman bu kadar soğuk mudur?" dedi. "Buraya gelirken epey serin gibiydi."</p>

  <p>Filozofların hepsi Xeno'dan uzaklaştı.</p>

  <p>"Ama Foorgal hakkında söylenebilecek bir şey varsa," dedi Xeno, "çok anlayışlı bir tanrı olmasıdır. Şakalardan bütün... insanlar kadar hoşlanır."</p>

  <p>Çabucak iki yanına baktı. Bir süre sonra filozoflar gevşediler, Brutha'yı tamamen unutmuş görünüyorlardı.</p>

  <p>Brutha ancak o zaman odayı inceleyecek zaman bulabildi. Daha önce hiç meyhane görmemişti. Odanın bir yanında servis tezgahı uzanıyordu. Arkasında tipik bir Ephebe barının eşyaları vardı —şarap şişesi yığınları, amfora rafları ve dünyada gerçekten de kartondan meme uçlarına bakmak için salyaları akarak, aslında istemedikleri kuruyemiş paketlerinden satın alacak insanlar olduğu umuduyla asılmış, tuzlu fıstık ve keçi pastırması ilanlarının üzerinde tapınak bakirelerinin neşeli resimleri.</p>

  <p>"Bütün bunlar da ne?" diye fısıldadı Brutha.</p>

  <p>"Ben nereden bileyim?" dedi Om. "Beni dışarı çıkar da bakayım."</p>

  <p>Brutha kutuyu açtı ve kaplumbağayı çıkardı. Tek bir yaşarmış göz çevreye bakındı.</p>

  <p>"Ah. Tipik meyhane," dedi Om. "Güzel. Ben onlar ne içiyorsa ondan bir tabak istiyorum."</p>

  <p>"Meyhane mi? Alkol içilen bir yer mi?"</p>

  <p>"Kesinlikle öyle olmasını sağlamaya kararlıyım, evet."</p>

  <p>"Ama... ama... Yedi Kitap, hem de on yedi defa özellikle vurgulayarak bizi alkole karşı..."</p>

  <p>"Neden öyle, hiç bilmiyorum," dedi Om. "Bardak temizleyen şu adamı görüyor musun? Git ona şöyle de: "Bana bir..."</p>

  <p>"'İnsan'ın zihniyle alay eder,' der Ossory Peygamber. Ve..."</p>

  <p>"Bir kere daha söylüyorum! Ben asla öyle bir şey söylemedim! Şimdi adamla konuş!"</p>

  <p>Aslında, adam Brutha'yla konuştu. Büyü eseriymiş gibi tezgahın diğer yanında belirdi. Hâlâ bardak siliyordu.</p>

  <p>"İyi akşamlar bayım," dedi. "Ne arzu edersiniz?"</p>

  <p>"Bir bardak su istiyorum lütfen," dedi Brutha son derece ölçülü bir biçimde.</p>

  <p>"Peki kaplumbağa için?"</p>

  <p>"Şarap!" dedi Om'un sesi.</p>

  <p>"Bilmiyorum," dedi Brutha. "Normalde kaplumbağalar ne içer?"</p>

  <p>"Buraya gelenler normalde biraz süt-ekmek isterler," dedi meyhaneci.</p>

  <p>"Buraya çok kaplumbağa gelir mi?" dedi Brutha yüksek sesle, Om'un öfkeli haykırışlarını boğmaya çalışarak.</p>

  <p>"Ah, çok faydalı felsefi hayvanlardır kaplumbağalar. Mecazi oklardan kaçarlar, yarışlarda tavşanları yenerler... oldukça kullanışlıdırlar."</p>

  <p>"Ah... benim hiç param yok," dedi Brutha.</p>

  <p>Meyhaneci ona doğru eğildi. "Bak sana ne diyeceğim," dedi. "Declivites biraz önce herkese içki ısmarladı. Onun için sorun olmaz."</p>

  <p><i>"Süt-ekmek mi!"</i></p>

  <p>"Ah. Teşekkür ederim. Çok teşekkür ederim."</p>

  <p>"Ah, buraya her tip gelir," dedi meyhaneci doğrularak. "Stoacılar. Kinikler. Çok içer Kinikler. Epikürcüler. Olasılıksalcılar. Anamaxanderciler. Epistemologlar. Aristocular. Özetgeççiler. Her tip. Hep öyle derim. Hep derim ki," —bir bardak daha alıp kurulamaya başladı— "dünyanın dünya olması için her tipten insan gerekir."</p>

  <p>"Süt-ekmek!" diye bağırdı Om. "Bunun için gazabımı hissedeceksin, tamam mı? Şimdi ona tanrıları sor!"</p>

  <p>"Söylesene," dedi Brutha suyunu yudumlayarak, "onların arasında, tanrılar hakkında bilgisi olan biri var mı?"</p>

  <p>"Bu tür bir şey için sana rahip lazım," dedi meyhaneci.</p>

  <p>"Hayır, demek istediğim... tanrıların he olduğu... tanrıların nasıl var olduğu... <i>o tür</i> şeyler," dedi Brutha meyhanecinin tuhaf sohbet yöntemiyle güreşerek.</p>

  <p>"Tanrılar o tür şeylerden hoşlanmaz," dedi meyhaneci. "Bazı geceler, biri fazla içtiği zaman burada da o tür şeyler konuşulur. Tanrıların gerçekten var olup olmadığı hakkında kozmik spekülasyonlar. Sonra bir bakmışsın çatıdan aşağı, üzerinde "Evet, varız," yazılı bir not olan bir yıldırım düşüyor ve dumanları tüten bir çift sandalet buluyorsun. Bu tür şeyler metafizik spekülasyonun tüm ilginçliğini alıp götürüyor."</p>

  <p>"Ekmek taze bile değil," diye mırıldandı Om burnu tabağın içindeyken.</p>

  <p>"Hayır, tanrıların var olduğunu biliyorum," dedi Brutha telaşla. "Ben yalnızca... onlar hakkında daha fazla bilgi edinmek istiyorum."</p>

  <p>Meyhaneci omuzlarını silkti.</p>

  <p>"O zaman değerli bir şeylerin yanında durmazsan sevinirim," dedi. "Yine de, yüz sene sonra hiç biri fark etmeyecek." Bir bardak daha aldı ve ovmaya başladı.</p>

  <p>"Sen filozof musun?" dedi Brutha.</p>

  <p>"Bir süre sonra insana bulaşıyor," dedi meyhaneci.</p>

  <p>"Bu süt bozuk," dedi Om. "Ephebe'de demokrasi olduğunu söylerler. Bu süte oy verme hakkı tanınmalı."</p>

  <p>"İstediğim şeyi burada bulacağımı sanmıyorum," dedi Brutha dikkatle. "Şey, Bay İçki Satıcısı?"</p>

  <p>"Evet?"</p>

  <p>"Bilgelik Tanrıçası'ndan bahsedildiğinde içeri giren kuş neydi?"</p>

  <p>"Orası azıcık sorunlu," dedi meyhaneci. "Utanç kaynağı biraz."</p>

  <p>"Pardon?"</p>

  <p>"O," dedi meyhaneci, "bir penguen."</p>

  <p>"Bilge türden bir kuş mu?"</p>

  <p>"Hayır. Pek sayılmaz," dedi meyhaneci. "Bilgeliğiyle tanınmaz. Dünyadaki kafası en karışık ikinci kuş. Yalnızca su altında uçabildiğini söylüyorlar."</p>

  <p>"O zaman neden..."</p>

  <p>"Bundan bahsetmekten hoşlanmıyoruz," dedi meyhaneci. "İnsanların keyfini kaçırıyor. Kahrolası heykeltıraş," diye ekledi alçak sesle.</p>

  <p>Barın diğer ucunda filozoflar yine kavga etmeye başlamışlardı.</p>

  <p>Meyhaneci öne eğildi. "Paranız yoksa," dedi, "fazla yardım bulabileceğinizi sanmıyorum. Buralarda ucuza konuşulmaz."</p>

  <p>"Ama onlar biraz önce..." diye başladı Brutha.</p>

  <p>"Her şeyden önce, su ve sabun masrafı var. Havlu. Sabun bezi. Banyo lifi. Ponza taşı. Banyo tuzları. Hepsi birikiyor."</p>

  <p>Tabaktan bir hüpürtü geldi. Om sütlü kafasını Brutha'ya çevirdi.</p>

  <p><i>"Hiç mi</i> paran yok?" dedi.</p>

  <p>"Hayır," dedi Brutha.</p>

  <p>"Eh, bir filozof bulmamız lazım," dedi kaplumbağa ifadesiz bir sesle. "Ben düşünemiyorum ve sen nasıl düşünüleceğini bilmiyorsun. Bunu her zaman yapan birini bulmamız lazım."</p>

  <p>"Elbette, bizim Didactylos'u deneyebilirsin," dedi meyhaneci. "Ondan daha ucuzunu bulamazsın."</p>

  <p>"Pahalı sabunlar kullanmıyor mu?" dedi Brutha.</p>

  <p>"Sanırım itiraz korkusu duymadan söyleyebilirim ki," dedi meyhaneci ciddi bir tavırla, "hiçbir şekilde, asla sabun kullanmaz."</p>

  <p>"Ah. Şey. Teşekkür ederim," dedi Brutha.</p>

  <p>"Ona bu adamın nerede yaşadığını sor," diye emretti Om.</p>

  <p>"Bay Didactylos'u nerede bulabilirim?" dedi Brutha.</p>

  <p>"Saray avlusunda. Kütüphane'nin yanı. Görmemen imkânsız. Burnunu takip et, yeter."</p>

  <p>"Biz zaten oradan..." dedi Brutha, ama iç sesi ona cümleyi tamamlamamasını söyledi. "Biz gidelim madem."</p>

  <p>"Kaplumbağanı unutma," dedi meyhaneci. "Etleri tatlı olur."</p>

  <p>"Bütün şarapların suya dönüşsün!" diye haykırdı Om.</p>

  <p>"Dönüşecek mi?" dedi Brutha geceye çıkarlarken.</p>

  <p>"Hayır."</p>

  <p>"Bana tekrar anlatsana. Tam olarak neden filozof arıyoruz?" dedi Brutha.</p>

  <p>"Gücümü geri almak istiyorum," dedi Om.</p>

  <p>"Ama herkes sana inanıyor!"</p>

  <p>"Bana inansalar benimle konuşabilirlerdi. Ben onlarla konuşabilirdim. Neyin yanlış gittiğini bilmiyorum. Omnia'da kimse başka tanrılara tapınmıyor, değil mi?"</p>

  <p>"Buna izin verilmez," dedi Brutha. "Gizisyon izin vermez."</p>

  <p>"Evet. Dizlerin yoksa diz çökmek zordur."</p>

  <p>Brutha boş sokakta aniden durdu.</p>

  <p>"Seni anlamıyorum!"</p>

  <p>"Anlaman gerekmiyor. Tanrıların âdetlerinin insanlar tarafından anlaşılması gerekmiyor."</p>

  <p>"Gizisyon bizi hakikatin yolunda tutuyor! Gizisyon, Kilise'nin ihtişamı için çalışıyor!"</p>

  <p>"Ve sen de buna inanıyorsun, öyle mi?" dedi kaplumbağa.</p>

  <p>Brutha baktı ve bundan emin olamadığını gördü. Ağzını açıp kapadı, ama söylenecek söz yoktu.</p>

  <p>"Hadi," dedi Om, becerebildiğince nazik bir sesle. "Geri dönelim."</p>

  <blockquote class="">
    &nbsp;
  </blockquote>

  <p>Gecenin bir yarısında, Om uyandı. Brutha'nın yatağından sesler geliyordu.</p>

  <p>Brutha yine dua ediyordu.</p>

  <p>Om merakla dinledi. Duaları hatırlayabiliyordu. Bir zamanlar onlardan çok vardı. O kadar çok ki, istese de bireysel duaları seçemezdi, ama bu fark etmezdi, çünkü önemli olan binlerce dua eden, <i>inanan</i> zihnin dev kozmik fısıltısıydı. Zaten sözcükleri dinlemeye değmezdi.</p>

  <p>İnsanlar! Çimenlerin yeşil olduğu, güneşin her gün doğduğu ve çiçeklerin düzenli olarak meyveye dönüştüğü bir dünyada yaşıyorlardı... ve etkilene etkilene neyden etkileniyorlardı? Ağlayan heykellerden. Ve suyun şaraba dönüşmesinden! Zilyonlarca sene beklemeye razıysanız, zaten gerçekleşecek olan basit bir kuantum-mekaniksel tünel etkisiydi bu. Asmalar, üzümler, zaman ve enzimler aracılığıyla güneş ışığının şaraba dönüşmesi daha etkileyici değilmiş ve her zaman olmuyormuş gibi...</p>

  <p>Eh, artık en temel tanrısal numaraları bile yapamıyordu. Ancak bir kedinin kürkünden kıvılcım çıkaran şimşekler... ve onlardan biriyle kimseyi çarpamazdınız. Zamanında çarptı mı tam çarpardı. Şimdi yalnızca suyun içinde yürüyebiliyordu ve Tanrı'yı besleyebiliyordu.</p>

  <p>Brutha'nın duası, seslerin kesildiği dünyada küçük bir ezgiydi.</p>

  <p>Om çömezin susmasını bekledi ve sonra kalkıp, sallana sallana şafağa yürüdü.</p>

  <p>Ephebeliler saray avlularında Omnialıları tam olarak değil, ama neredeyse gardiyan gibi kuşatarak yürüyorlardı.</p>

  <p>Brutha Vorbis'in öfkeden kudurduğunu görebiliyordu. Songizisyoncu'nun tüysüz şakağında küçük bir damar zonkluyordu.</p>

  <p>Vorbis Brutha'nın gözlerini üzerinde hissetmiş gibi başını çevirdi.</p>

  <p>"Bu sabah huzursuz görünüyorsun Brutha," dedi.</p>

  <p>"Üzgünüm efendim."</p>

  <p>"Her köşeye bakıyor gibisin. Ne bulmayı umuyorsun?"</p>

  <p>"Ah. Yalnızca ilgimi çekiyor efendim. Her şey yeni."</p>

  <p>"Ephebe'nin tüm sözde bilgeliği, Yedi Kitap'ın en önemsiz paragrafının bir satırı bile etmez," dedi Vorbis.</p>

  <p>"Sapkınların âdetlerine karşı tetikte olmak için kafirlerin eserlerini incelememeli miyiz?" dedi Brutha kendine şaşarak.</p>

  <p>"Ah. İkna edici bir sav bu Brutha, hem de engizisyoncuların defalarca işittiği bir sav, ama pek çok vakada, biraz anlaşılmaz bir biçimde işittiği bir sav."</p>

  <p>Vorbis grubun başını çeken Aristocrates'in ensesine dik dik baktı. "Sapkınlığa kulak vermek ile kabul edilmiş hakikati sorgulamak arasında küçücük bir adım vardır Brutha. Sapkınlık genellikle büyüleyicidir. Tehlikesi de oradadır."</p>

  <p>"Peki, efendim."</p>

  <p>"Hah! Yasak heykeller oymakla kalmıyorlar, bir de doğru düzgün yapmayı beceremiyorlar."</p>

  <p>Brutha uzman değildi, ama bunun doğru olduğunu o bile onaylamak zorundaydı. Yeniliklerine alıştıktan sonra, sarayın her nişini süsleyen heykellerin kesinlikle kötü yapılmış göründüğünü fark etmeye başlamıştı. Brutha biraz önce iki sol kolu olan bir heykelin önünden geçtiğinden oldukça emindi. Bir başkasının kulağı diğerinden büyüktü. Biri çirkin tanrılar oymayı hedeflemiş değildi. Oldukça çekici heykeller olsun diye yapıldıkları açıktı, ama heykeltıraş bu konuda pek başarılı değildi.</p>

  <p>"Şuradaki kadının elinde bir penguen var gibi," dedi Vorbis.</p>

  <p>"Bilgelik Tanrıçası Patina," dedi Brutha düşünmeden ve sonra ne dediğini fark etti.</p>

  <p>"Ben, şey, biri bahsederken duymuştum," diye ekledi.</p>

  <p>"Öyle mi? Ne kadar da keskin kulakların var," dedi Vorbis.</p>

  <p>Aristocrates etkileyici bir kapının önünde durdu ve gruba bakarak başını salladı.</p>

  <p>"Beyler," dedi, "Tiran sizi şimdi görecek."</p>

  <p>"Söylenen her şeyi hatırlayacaksın," diye fısıldadı Vorbis.</p>

  <p>Brutha başını salladı.</p>

  <p>Kapılar açıldı.</p>

  <p>Dünyanın her yerinde, Yüce, Büyük, Yüksek Şu ya da Bu Lordu gibi unvanları olan hükümdarlar vardır. Hükümdar yalnızca tek bir küçük ülkede halk tarafından seçiliyordu ve diledikleri zaman onu makamından indirebiliyorlardı —ve ona Tiran diyorlardı.</p>

  <p>Ephebeliler herkesin oy verme hakkına sahip olması gerektiğine inanıyorlardı.<sup><a href="../Text/dipnot.xhtml#ref8" id="ref_8">[8]</a></sup> Her beş senede bir, dürüst, zeki, sağduyulu ve güvenilir olduğunu kanıtlaması şartıyla, biri Tiran olarak seçiliyordu. Elbette, seçildikten hemen sonra herkes adamın suçlu bir deli olduğunu ve sokakta havlu arayan sıradan bir filozofun bakış açısına hiç aldırmadığını anlıyordu. Ve bundan beş sene sonra tıpkı ona benzeyen bir başkasını seçiyorlardı ve zeki insanların nasıl aynı hataları yapıp durduğuna herkes şaşıyordu.</p>

  <p>Tiran adayları, muhtelif testilere siyah ve beyaz toplar konarak seçiliyordu, böylece siyaset hakkında çok bilinen bir yoruma yol açmış oluyorlardı.</p>

  <p>Tiran sıska bacakları olan şişman, ufak tefek bir adamdı. İçindeki civciv tepetaklak çıkmaya başlamış bir yumurta izlenimi veriyordu. Mermer zeminin ortasında yalnız başına oturuyordu, sandalyesi parşömen ruloları ve kâğıt parçalarıyla kuşatılmıştı. Ayakları mermere değmiyordu ve yüzü pembeydi.</p>

  <p>Aristocrates adamın kulağına bir şeyler fısıldadı. Tiran kâğıt işlerinden başını kaldırdı.</p>

  <p>"Ah, Omnia delegasyonu," dedi ve yüzünden, bir kayanın üstünden fırlayan küçük bir yaratık gibi, bir gülümseme geçti. "Lütfen oturun, hepiniz."</p>

  <p>Yine başını eğdi.</p>

  <p>"Ben Kale Gizisyon'undan Diyakoz Vorbis," dedi Vorbis soğuk bir sesle.</p>

  <p>Tiran başını kaldırdı ve ona bir kertenkele gülümsemesi daha bahşetti.</p>

  <p>"Evet, biliyorum," dedi. "Geçimini insanlara işkence ederek kazanıyorsun. Lütfen otur Diyakoz Vorbis. Bir şey arıyormuş gibi görünen tombul genç arkadaşın da otursun. Kalanınız da. Birazdan birkaç genç kadın üzüm falan getirecek. Genellikle olan bir şey. Durdurmak çok zor aslında."</p>

  <p>Tiran'ın sandalyesinin önünde sıralar vardı. Omnialılar oturdu. Vorbis ayakta kaldı.</p>

  <p>Tiran başını salladı. "Nasıl dilersen," dedi.</p>

  <p>"Bu hoş görülemez!" diye terslendi Vorbis. "Bize böyle muamele..."</p>

  <p>"Siz olsanız bize göstereceğinizden çok daha iyi bir muamele," dedi Tiran ılımlı bir sesle. "İster otur ister ayakta dur beyim, çünkü burası Ephebe ve başının üzerinde de dursan umurumda değil, ama <i>ben</i> barış istemek için sizin Kale'nize gelmiş olsam, karnımdan kalanların üzerinde yere kapanmak dışında herhangi bir şeye teşvik edileceğime inanmamı bekleme. İster otur ister ayakta dur beyim, ama sessiz ol. İşim bitmek üzere."</p>

  <p>"Ne işi?" dedi Vorbis.</p>

  <p>"Barış anlaşması," dedi Tiran.</p>

  <p>"Ama biz buraya bunu konuşmak için geldik," dedi Vorbis.</p>

  <p>"Hayır," dedi Tiran. Kertenkele yine geçti. "Siz buraya bunu imzalamak için geldiniz."</p>

  <blockquote class="">
    &nbsp;
  </blockquote>

  <p>Om derin bir nefes aldı ve sonra kendini ileri attı.</p>

  <p>Oldukça dik bir merdivendi. Çarpa çarpa inerken her bir basamağı hissediyordu, ama en azından en dibe ters dönmemeyi başararak vardı.</p>

  <p>Kaybolmuştu, ama Ephebe'de kaybolmak Kale'de kaybolmaya yeğdi. Eh azından aşikar mahzenler yoktu.</p>

  <p>Kütüphane, kütüphane, kütüphane...</p>

  <p>Kale'de bir kütüphane var demişti Brutha. Onu tarif etmişti, bu yüzden Om'un ne aradığına dair bir fikri vardı.</p>

  <p>İçinde bir kitap olacaktı.</p>

  <blockquote class="">
    &nbsp;
  </blockquote>

  <p>Barış görüşmeleri iyi gitmiyordu.</p>

  <p>"Bize saldırdınız!" dedi Vorbis.</p>

  <p>"Ben buna önleyici savunma diyorum," dedi Tiran. "İstanzia, Betrek ve Ushistan'a ne olduğunu gördük."</p>

  <p>"Om'un hakikatini gördüler!"</p>

  <p>"Evet," dedi Tiran. "Sonunda gördüklerine inanıyoruz."</p>

  <p>"Ve şimdi onlar İmparatorluk'un gururlu üyeleri."</p>

  <p>"Evet," dedi Tiran. "Öyle olduklarına inanıyoruz. Ama biz onları eski halleriyle hatırlamayı tercih ediyoruz. Sizin onlara insanların zihinlerini zincire vuran mektuplar yollamanızdan önceki halleriyle."</p>

  <p>"Bu insanları doğru yola soktu," dedi Vorbis.</p>

  <p>"Zincir mektuplar," dedi Tiran. "Ephebelilere Zincir Mektup. Tanrılarınızı Unutun. Boyun Eğin. Korkmayı Öğrenin. Zinciri bozmayın... bunu yapan son kişi bir sabah uyandı ve bahçesinde elli bin silahlı adam buldu."</p>

  <p>Vorbis sırtını dikleştirdi.</p>

  <p>"Korktuğunuz nedir?" dedi. "Burada, çölünüzde... tanrılarınızla? Ruhlarınızın derinliklerinde, tanrılarınızın kumlarınız kadar değişken olduğunu bilmiyor musunuz?"</p>

  <p>"Ah, evet," dedi Tiran. "Bunu biliyoruz. Bu her zaman onların lehine olan bir husustur. Biz kumu biliriz. Sizin Tanrı'nız ise bir kaya... ve biz kayayı da biliriz."</p>

  <blockquote class="">
    &nbsp;
  </blockquote>

  <p>Om parke taşı döşeli dar sokakta, gölgede kalmaya çalışarak yürüyordu.</p>

  <p>Bir sürü avlu var gibiydi. Sokağın o avlulardan bir başkasına açıldığı noktada durdu.</p>

  <p>Sesler vardı. Daha ziyade, aksi ve tiz tek bir ses vardı.</p>

  <p>Filozof Didactylos'tu bu.</p>

  <p>Zamanın en ünlü ve en çok alıntı yapılan filozoflarından biri olmasına rağmen Ephebeli Didactylos diğer filozofların saygısını hiç kazanamamıştı. Diğerleri onun filozof hamurundan yoğrulmadığını hissediyordu. Yeterince sık banyo yapmıyordu, daha doğrusu, hiç banyo yapmıyordu. Ve yanlış türden konularda felsefe yapıyordu. Ve yanlış türden şeylere <i>ilgi</i> besliyordu. Tehlikeli şeyler. Diğer filozoflar şu tür sorular sorardı: 'Hakikat mi Güzelliktir, yoksa Güzellik mi Hakikattir? Ve: Hakikati Yaratan Gözlemci midir?' Ama Didactylos şu ünlü felsefi bilmeceyi öne sürmüştü: 'Evet, Ama İşin Özüne İndiğinde, Bütün Bunların <i>Gerçekten</i> Anlamı Ne, <i>Yani</i> Gerçekten!'</p>

  <p>Felsefesi üç ünlü ekolun karışımıydı —Kinikler, Stoacılar ve Epikürcüler— ve üçünü birden şu ünlü deyişiyle özetlemişti: "Hiçbir herifçioğluna güvenemezsin, bu konuda yapabileceğin hiçbir şey yok, bu yüzden bir içki içelim. Sen ısmarlıyorsan benimki duble olsun. <i>Teşekkür ederim.</i> Bir paket de fıstık. Hatunun sol memesi hemen hemen açık demek? İki paket olsun o zaman!"</p>

  <p>Pek çok kişi onun ünlü <i>Düşünceler</i>'inden alıntı yapardı:</p>

  <p>"Kıyak bir dünya bizimkisi. Ama gülmeden olmuyor, değil mi? <i>Nil Illegitimo Carborundum</i><sup><a href="../Text/dipnot.xhtml#ref9" id="ref_9">[9]</a></sup> derim, başka şey demem. Uzmanlar her şeyi bilmez. Yine de, hepimiz aynı olsaydık halimiz nice olurdu?"</p>

  <p>Om sese doğru yürüdü ve duvarın köşesine, küçük avluyu görebileceği bir yere geldi.</p>

  <p>Uzak duvarın dibinde çok büyük bir fıçı vardı. Çevresindeki döküntüler —kırık şarap amforaları, kemirilmiş kemikler ve kaba tahtalardan yapılmış bir iki baraka— fıçının birinin evi olduğunu düşündürüyordu. Bir tahtaya tebeşirle yazılmış ve fıçının üzerinde duvara asılmış tabela bu izlenimi doğrular gibiydi.</p>

  <p>Tabela şöyle diyordu:</p>

  <blockquote class="c">
    <p>DIDACTYLOS ve Yeğeni</p>

    <p>Pratik Filozoflar</p>

    <p>&nbsp;</p>

    <p>Hiçbir Önerme Çok Büyük Değildir</p>

    <p>'Adınıza Düşünebiliriz'</p>
  </blockquote>

  <blockquote class="ml0" style="font-size:1.2em">
    <p>Akşam altıdan sonra Özel Ücret</p>

    <p>Her Gün Taze Aksiyomlar</p>
  </blockquote>

  <p>Fıçının önünde, nasıl eskiden bütün kıtalar bitişik olmalıydıysa, eskiden beyaz olması gereken bir toga giymiş kısa boylu bir adam yerdeki bir başka adamı tekmelemekteydi.</p>

  <p>"Seni tembel adi!"</p>

  <p>Genç olanı doğrulup oturdu.</p>

  <p>"Gerçekten, amca..."</p>

  <p>"Yarım saatliğine sırtımı dönüyorum ve iş başında uyuyorsun!"</p>

  <p>"Ne işi? Geçen hafta çiftçi Bay Piloxi'nin getirdiği işten beri bir şey yapmadık..."</p>

  <p>"Sen nereden bileceksin? Sen nereden bileceksin? Sen burada horlarken düzinelerce insan gelip geçmiş ve her biri kendi kişisel felsefesini arıyor olabilir!"</p>

  <p>"... o da zeytinle ödeme yaptı."</p>

  <p>"Muhtemelen zeytinlerden iyi para kaldırırdım!"</p>

  <p>"<i>Çürümüşler</i>, amca."</p>

  <p>"Saçmalık! Yeşil olduklarını söylemiştin!"</p>

  <p>"Evet, ama siyah olmaları gerekiyor."</p>

  <p>Gölgelerdeki kaplumbağanın başı, bir tenis maçındaki izleyici gibi bir o yana, bir bu yana dönüyordu.</p>

  <p>Genç adam ayağa kalktı.</p>

  <p>"Bu sabah Bayan Bylaxis geldi," dedi. "Geçen hafta onun için yaptığın atasözü artık çalışmıyormuş."</p>

  <p>Didactylos kafasını kaşıdı.</p>

  <p>"O hangisiydi?" dedi.</p>

  <p>"'Gecenin en karanlık ânı şafağa en yakın ândır'ı vermiştin ona."</p>

  <p>"Bunda hiçbir sorun yok. Son derece de iyi bir felsefe."</p>

  <p>"Daha iyi hissetmediğini söyledi. Hasta bacağı yüzünden bütün gece uyumadığını ve şafak sökmeden önce havanın aslında oldukça aydınlık olduğunu, bu yüzden atasözünün doğru olmadığını söyledi. Ve bacağı hâlâ kötüymüş. Bu yüzden ona, 'Yine de gülmek insana iyi gelir' ile kısmi iade yaptım."</p>

  <p>Didactylos biraz neşelendi.</p>

  <p>"Sattın onu, ha?"</p>

  <p>"Bir deneyeceğini söyledi. Karşılığında bana bütün bir kurutulmuş kalamar verdi. Biraz yemek yemeye ihtiyacım varmış gibi göründüğümü söyledi."</p>

  <p>"Öyle mi? İşi öğreniyorsun. Böylece öğle yemeği halledilmiş oldu. Gördün mü Urn? Azmedersek işe yarayacağını söylemiştim."</p>

  <p>"Ben bir kurutulmuş kalamar ve bir kutu yağlı zeytine kazanç demezdim üstad. İki haftalık düşünme karşılığında değil."</p>

  <p>"Ayakkabıcı ihtiyar Grillos'a yaptığımız atasözü için üç <i>obol</i> aldık."</p>

  <p>"Hayır, almadık. Onu geri getirdi. Karısı rengini sevmemiş."</p>

  <p>"Parasını geri verdin mi peki?"</p>

  <p>"Evet."</p>

  <p>"Ne, hepsini mi?"</p>

  <p>"Evet."</p>

  <p>"Bunu yapamazsın. Adam sözcükleri aşındırdıktan sonra olmaz. O hangisiydi?"</p>

  <p>"'Devenin ne yöne dönük olduğunu bilen karga bilgedir'."</p>

  <p>"Ona çok emek vermiştim."</p>

  <p>"Anlamadığını söyledi."</p>

  <p>"Ben de ayakkabıcılıktan anlamıyorum, ama giydiğim zaman bir çift iyi sandaletten anlıyorum."</p>

  <p>Om gözünü kırpıştırdı. Sonra önündeki zihinlerin şekillerine baktı.</p>

  <p>Urn denen muhtemelen yeğendi ve içinde bir sürü halka ve açı olsa da, oldukça normal bir zihindi. Ama Didactylos'un zihni bir kaynar tencere dolusu elektrikli yılanbalığı gibi köpürüp çakıyordu. Om daha önce hiç böyle bir şey görmemişti. Brutha'nın düşüncelerinin yerli yerine oturması çağlar alıyordu, dağların çarpışmasını izlemek gibiydi; Didactylos'un düşünceleri bir hışırtı eşliğinde birbirini kovalıyordu. Kel olmasına şaşmamak gerekirdi. Saç içeriden kavruluyor olmalıydı.</p>

  <p>Om bir düşünen adam bulmuştu.</p>

  <p>Hem de ucuzundan.</p>

  <p>Fıçının arkasındaki duvara baktı. Daha ileride bronz kapılara giden etkileyici mermer basamaklar vardı ve kapı kanatlarının üzerinde, taşa kakılmış metal harflerle, LIBRVM sözcüğü yazılmıştı.</p>

  <p>Bakarak çok fazla zaman harcamıştı. Urn'ün eli kabuğuna kapandı ve Didactylos'un sesinin, "Hey... bunların eti tatlı olur..." dediğini duydu.</p>

  <blockquote class="">
    &nbsp;
  </blockquote>

  <p>Brutha büzüldü.</p>

  <p>"Elçimizi taşladınız!" diye bağırdı Vorbis. "Silahsız bir adamı!"</p>

  <p>"Hak etmişti," dedi Tiran. "Aristocrates oradaydı. O sana anlatır."</p>

  <p>Uzun boylu adam başını salladı ve ayağa kalktı.</p>

  <p>"Geleneklere göre herkes pazar yerinde konuşabilir," diye başladı.</p>

  <p>"Ve taşlanır, öyle mi?" diye sordu Vorbis.</p>

  <p>Aristocrates elini kaldırdı.</p>

  <p>"Ah," dedi, "herkes meydanda ne isterse <i>söyleyebilir.</i> Ama, dinleme özgürlüğü dediğimiz bir gelenek daha vardır. Ne yazık ki, insanlar duyduklarını beğenmedikleri zaman, biraz... aksileşebiliyorlar."</p>

  <p>"Ben de oradaydım," dedi bir başka danışman. "Sizin rahibiniz konuşmak için ayağa kalktı. Başta her şey yolundaydı, çünkü insanlar gülüyordu. Sonra tek gerçek Tanrı'nın Om olduğunu söyledi ve herkes sessizleşti. Sonra Şarap Tanrısı Tuvelpit'in heykelini ittirdi. İşte o zaman sorun başladı."</p>

  <p>"Bana ona yıldırım çarptığını mı söylemeye çalışıyorsunuz?" dedi Vorbis.</p>

  <p>Vorbis artık bağırmıyordu. Sesi duygusuzdu. Brutha'nın zihninde bir düşünce belirdi: Songizisyoncular bu şekilde konuşur. Engizisyoncular işlerini bitirdiği zaman, songizisyoncular konuşur...</p>

  <p>"Hayır. Amforaydı. Tuvelpit de kalabalığın arasındaymış, anlarsınız ya."</p>

  <p>"Ve dürüst bir adamı çarpmak düzgün bir tanrısal davranış sayılıyor, öyle mi?"</p>

  <p>"Sizin misyoner, Om'a inanmayan insanların sonsuz acılar çekeceğini söylemişti. Kalabalığın bunu kabalık saydığını söylemem lazım."</p>

  <p>"Bu yüzden ona taş attılar..."</p>

  <p>"Çok değil. Yalnızca gururunu incittiler. Ve yalnızca sebzeleri bittikten sonra."</p>

  <p>"Sebze de mi attılar?"</p>

  <p>"Yumurta kalmadığında."</p>

  <p>"Ve biz şikayet etmeye geldiğimizde..."</p>

  <p>"Altmış geminin şikayetten daha fazlası için geldiğinden eminim," dedi Tiran. "Sizi uyardık Lord Vorbis. İnsanlar Ephebe'de aradıklarını bulurlar. Kıyınıza başka baskınlar da olacak. Gemilerinizi taciz edeceğiz... eğer anlaşmayı imzalamazsanız."</p>

  <p>"Ya Ephebe'den geçiş meselesi?" dedi Vorbis.</p>

  <p>Tiran gülümsedi.</p>

  <p>"Çölden geçerek mi? Beyim, çölü geçebiliyorsanız, eminim her yere gidebilirsiniz." Tiran bakışlarını Vorbis'ten ayırıp, sütunların arasından görünen gökyüzüne dikti.</p>

  <p>"Öğlen olmak üzere," dedi. "Gün ısınıyor. Kuşkusuz bizim... ah... tekliflerimizi meslektaşlarınla tartışmak istersin. Günbatımında tekrar görüşmeyi önerebilir miyim?"</p>

  <p>Vorbis bunu biraz düşündü.</p>

  <p>"Bence," dedi sonunda, "tartışmalarımız daha uzun sürebilir. Yarın sabah diyelim mi?"</p>

  <p>Tiran başını salladı.</p>

  <p>"Nasıl dilersen. Bu arada, saray emrinize amadedir. Görmek isterseniz, pek çok güzel tapınak ve sanat eseri var. Yemek istediğinizde, en yakın köleye söyleyin."</p>

  <p>"Köle Ephebece bir sözcük. Om'da, bizim köle anlamına gelen sözcüğümüz yoktur," dedi Vorbis.</p>

  <p>"Ben de öyle biliyordum," dedi Tiran. "Herhalde balığın da su anlamına gelen bir sözcüğü yoktur." Yine o gelip geçici gülümseme. "Elbette hamamlar ve Kütüphane de var. Pek çok güzel manzara. Siz bizim konuğumuzsunuz."</p>

  <p>Vorbis başını eğdi.</p>

  <p>"Bir gün sizin de benim konuğum olmanız için dua ediyorum."</p>

  <p>"Ne manzaralar görürüm kimbilir," dedi Tiran.</p>

  <p>Brutha ayağa kalkarken sırasını devirdi ve utançla daha da kızardı.</p>

  <p>Murduck Birader hakkında yalan söylediler, diye düşündü. Onu öldüresiye dövmüşler ve yolun geri kalanında da kırbaçlamışlar, Vorbis öyle söylemişti. Nhumrod Birader cesedi gördüğünü ve bunun doğru olduğunu söylemişti. Sırf konuştuğu için! Bu tür şeyler yapan insanlar... cezayı hak eder. Hem, köleleri var. İnsanlar kendi iradeleri dışında çalıştırılıyorlar. Onlara hayvan gibi davranılıyor. Hattâ hükümdarlarına <i>Tiran</i> diyorlar!</p>

  <p>Peki neden bütün bunların hiçbiri tam olarak göründüğü gibi değil?</p>

  <p>Neden hiçbirine inanmıyorum?</p>

  <p>Neden doğru olmadığını biliyorum?</p>

  <p>Ve balığın su anlamına gelen bir sözcüğü olmadığını söylerken ne demek istedi?</p>

  <blockquote class="">
    &nbsp;
  </blockquote>

  <p>Omnialılar kaldıkları yere kısmen sürüklendiler, kısmen eşlik edildiler. Brutha'nın hücresinde, masada yeni bir meyve çanağı, biraz daha balık ve bir somun ekmek vardı.</p>

  <p>Bir de, yeri süpüren bir adam.</p>

  <p>"Şey," dedi Brutha. "Sen köle misin?"</p>

  <p>"Evet efendim."</p>

  <p>"Bu korkunç bir şey olmalı."</p>

  <p>Adam süpürgesine yaslandı. "Haklısın. Korkunç. Gerçekten korkunç. Haftada yalnızca bir gün tatilim var, biliyo musun?"</p>

  <p>Daha önce tatil sözcüğünü hiç duymamış olan ve zaten kavrama yabancı olan Brutha kararsızca başını salladı.</p>

  <p>"Neden kaçmıyorsun?" dedi.</p>

  <p>"Ah, bunu yaptım," dedi köle. "Bir seferinde Tsort'a kaçmıştım. Pek sevmedim. Geri geldim. Ama her kış on beş günlüğüne Djelibeybi'ye kaçıyorum."</p>

  <p>"Seni geri mi getiriyorlar?" dedi Brutha.</p>

  <p>"Hah!" dedi köle. "Hayır, getirmiyorlar. Cebinde akrep var o pinti Aristocrates'in. Kendi kendime geri gelmem gerekiyor."</p>

  <p><i>"Sen mi</i> geri geliyorsun?"</p>

  <p>"Evet. Yurtdışı ziyaret etmek için iyi, ama orada yaşamak istemezsin. Hem, köle olarak dört senem kaldı, sonra özgürüm. Özgür olduğun zaman oy verme hakkın oluyor. <i>Ve</i> sen de köle alabiliyorsun." Yüzü hatırlama çabasıyla donuklaştı ve parmaklarıyla saymaya başladı. "Kölelere günde üç öğün yemek vermek zorundalar ve en azından birinde et olmalı. Ayrıca haftada bir boş gün. Her sene iki haftalığına kaçma izni. Fırınlarda çalışmıyorum, ağır kaldırmıyorum, ve bilgece hazırcevap atışmalar için önceden anlaşma yapıyorsun."</p>

  <p>"Tamam, ama sen <i>özgür</i> değilsin," dedi Brutha elinde olmadan meraklanarak.</p>

  <p>"Ne farkı var?"</p>

  <p>"Şey... özgürken boş günün olmuyor." Brutha kafasını kaşıdı. "Ve bir öğün az yiyorsun."</p>

  <p>"Gerçekten mi? O zaman ben özgürlüğü pas geçeceğim sanırım, teşekkürler."</p>

  <p>"Şey... buralarda bir kaplumbağa gördün mü?" dedi Brutha.</p>

  <p>"Hayır. Üstelik yatağının altını da temizledim."</p>

  <p>"Bugün başka yerde kaplumbağa gördün mü?"</p>

  <p>"Bir tane ister misin? Etleri tatlı..."</p>

  <p>"Hayır. Hayır. Sorun değil..."</p>

  <p>"Brutha!"</p>

  <p>Vorbis'in sesiydi bu. Brutha avluya seğirtti ve Vorbis'in hücresine girdi.</p>

  <p>"Evet, efendim?"</p>

  <p>Vorbis yere bağdaş kurmuş, duvara bakmaktaydı.</p>

  <p>"Sen, yeni bir mekânı ziyaret eden genç bir adamsın," dedi Vorbis. "Kuşkusuz, görmek istediğin çok şey vardır."</p>

  <p>"Var mıdır?" dedi Brutha. Vorbis yine songizisyoncu sesini kullanıyordu —sakin ve tekdüze, keskin olmayan çelikten bir şeride benzeyen bir ses.</p>

  <p>"Dilediğin yere gidebilirsin. Yeni şeyler gör Brutha. Öğrenebildiğin her şeyi öğren. Sen benim gözüm, kulağımsın. Ve hafızam. Bu mekânı öğren."</p>

  <p>"Şey. Gerçekten mi efendim?"</p>

  <p>"Hiç dikkatsiz konuştuğumu gördün mü Brutha?"</p>

  <p>"Hayır, efendim."</p>

  <p>"Git. Kendini doldur. Günbatımında geri dön."</p>

  <p>"Şey. Kütüphane'ye de gidebilir miyim?" dedi Brutha.</p>

  <p>"Ah? Evet, Kütüphane. Burada kurdukları Kütüphane. Elbette. Faydasız, tehlikeli ve kötü bilgiyle tıka basa dolu. Gözlerimin önüne getirebiliyorum Brutha. Sen bunu hayal edebiliyor musun?"</p>

  <p>"Hayır, Lord Vorbis."</p>

  <p>"Masumluğun senin kalkanındır Brutha. Hayır. Kütüphane'ye mutlaka git. <i>Seni</i> etkileyeceğine dair korkum yok."</p>

  <p>"Lord Vorbis?"</p>

  <p>"Evet?"</p>

  <p>"Tiran, Murduck Birader'e hemen hemen hiçbir şey yapmadıklarını söyledi..."</p>

  <p>Sessizlik huzursuz edici bir biçimde uzadı.</p>

  <p>"Yalan söyledi," dedi Vorbis.</p>

  <p>"Evet." Brutha bekledi. Vorbis duvara bakmaya devam etti. Brutha onun orada ne gördüğünü merak etti. Başka hiçbir şey olmayacakmış gibi göründüğünde, "Teşekkür ederim," dedi.</p>

  <p>Geri geri birkaç adım attı, gözlerini kısarak diyakozun yatağının altına baktı ve sonra çıktı.</p>

  <blockquote class="">
    &nbsp;
  </blockquote>

  <p>Muhtemelen başı dertte, diye düşündü Brutha sarayda seğirtirken. Herkes kaplumbağa yemek istiyor.</p>

  <p>Çıplak su perilerinden kaçınarak her yere bakmaya çalışıyordu.</p>

  <p>Brutha teknik olarak kadınların erkeklerden farklı şekilde olduğunun farkındaydı; köyü on iki yaşında terk etmişti ve o zamana kadar yaşıtlarının bazıları çoktan evlenmişti. Ve Omnianizm, Günah'a karşı bir önlem olarak erken yaşta evliliği teşvik ediyordu, ama her halükarda, insan anatomisinin boyun ile dizler arasında kalan kısmını ilgilendiren her aktivite bir açıdan Günah sayılıyordu.</p>

  <p>Brutha daha iyi bir âlim olmayı ve böylece Tanrı'sına bunun nedenini sorabilmeyi diliyordu.</p>

  <p>Sonra, Tanrı'sının daha zeki olup bu soruya yanıt verebildiğini dilerken buldu kendini.</p>

  <p>Haykırarak beni çağırmadı, diye düşündü. Eminim duyardım. Bu yüzden belki kimse onu pişirmiyordur.</p>

  <p>Heykelleri cilalayan bir köle ona Kütüphane'nin yolunu gösterdi. Brutha sütunlu bir koridordan geçti.</p>

  <p>Oraya vardığında, Kütüphane'nin önündeki avlu başlarını uzatarak bir şeyi görmeye çalışan filozoflarla doluydu. Brutha felsefi münazaraların gelişmekte olduğunu anlatan her zamanki aksi didişmeleri duyabiliyordu.</p>

  <p>Bu durumda münazara şu şekilde gidiyordu:</p>

  <p>"Bir daha yapamaz diyen on <i>obol</i>um var burada!"</p>

  <p>"Konuşan para mı? İşte bu her gün duymadığım bir şey Xeno."</p>

  <p>"Evet. Ve hoşçakal demek üzere."</p>

  <p>"Bak, aptal olma. Bu bir kaplumbağa. Yalnızca çiftleşme dansı yapıyor..."</p>

  <p>Nefessiz bir duraksama oldu. Sonra, bir tür toplu iç çekiş.</p>

  <p>"İşte!"</p>

  <p>"Bu dik açı değil bir kere!"</p>

  <p><i>"Hadi canım!</i> O koşullar altında daha iyisini yap da görelim!"</p>

  <p>"Şimdi ne yapıyor?"</p>

  <p>"Hipotenüs, sanırım."</p>

  <p>"Sen buna hipotenüs mü diyorsun? Eğri büğrü."</p>

  <p>"Eğri büğrü <i>değil.</i> O düz çiziyor ve sen ona eğri büğrü bakıyorsun!"</p>

  <p>"Otuz <i>obol</i>una iddiaya girerim, kare çizemez!"</p>

  <p>"Burada çizebilir diyen kırk <i>obol</i> var."</p>

  <p>Bir sessizlik daha oldu ve sonra bir tezahürat.</p>

  <p>"Yaşa!"</p>

  <p>"Bana sorarsan bu daha çok bir eşkenar dörtgen," dedi aksi bir ses.</p>

  <p>"Dinle, kare gördüğümde anlarım! Ve <i>bu</i> bir kare."</p>

  <p>"Tamam. O zaman ya iki katı ya hiç. İddiaya girerim onikigen yapamaz."</p>

  <p>"Hah! Biraz önce de yedigen yapamaz diye iddiaya girmiştin."</p>

  <p>"Ya iki katı ya hiç. Onikigen. Korktun mu, ha? Birazcık <i>avis domestica</i> mı hissediyorsun? Gıdak gıdak?"</p>

  <p>"Paranı almak yazık olacak..."</p>

  <p>Bir sessizlik daha oldu.</p>

  <p>"On kenar mı? <i>On</i> kenar mı? Hah!"</p>

  <p>"Sana yapamaz dedim! Geometri bilen kaplumbağa nerede duyulmuş?"</p>

  <p>"Bir kaçık fikir daha mı Didactylos?"</p>

  <p>"En baştan söyledim. Bu yalnızca bir kaplumbağa."</p>

  <p>"Bunların eti tatlı olur..."</p>

  <p>Filozof kalabalığı dağıldı ve Brutha'yı itip geçtiler. Brutha ıslak kumdan bir halka gördü. Halka geometrik şekillerle kaplanmıştı. Om şekillerin ortasında oturuyordu. Arkasında, para yığınını sayan pis mi pis iki filozof vardı.</p>

  <p>"Ne kazandık Urn?" dedi Didactylos.</p>

  <p>"Elli iki <i>obol</i> kârdayız üstad."</p>

  <p>"Gördün mü? İşler her gün daha da iyiye gidiyor. Ama onla on iki arasındaki farkı bilmemesi yazık oldu. Bacaklarından birini kes de yahni yapalım."</p>

  <p>"Bacağını mı keseyim?"</p>

  <p>"Eh, öyle bir kaplumbağayı bir oturuşta yemezsin."</p>

  <p>Didactylos başını kaplumbağaya bakmakta olan ayakları taraklı, suratı kırmızı, tombul genç adama çevirdi.</p>

  <p>"Evet?" dedi.</p>

  <p>"Kaplumbağa onla on iki arasındaki farkı biliyor," dedi şişman çocuk.</p>

  <p>"Lanet şey biraz önce bana seksen <i>obol</i> kaybettirdi," dedi Didactylos.</p>

  <p>"Evet. Ama yarın..." diye başladı çocuk —biraz önce işittiği bir şeyi dikkatle tekrarlarmış gibi bakışları donuklaşmıştı— "... yarın... en az bire üç alırsın."</p>

  <p>Didactylos'un ağzı açık kaldı.</p>

  <p>"Kaplumbağayı bana ver Urn," dedi.</p>

  <p>Çırak filozof eğildi ve Om'u büyük dikkatle yerden kaldırdı.</p>

  <p>"Biliyor musun, en baştan bu yaratıkta tuhaf bir şey olduğunu anlamıştım," dedi Didactylos. "Urn'e dedim ki, yarının akşam yemeği geldi ve o dedi ki, hayır, kuyruğunu kumda sürüyerek geometri yapıyor. Geometri bir kaplumbağanın doğal yetenek sahibi olduğu bir alan değildir."</p>

  <p>Om'un gözü Brutha'ya döndü.</p>

  <p>"Mecburdum," dedi. "Onun dikkatini çekmenin tek yolu buydu. Şimdi onu merakından yakaladım. Onları meraklarından yakaladığında, yürekleri ve zihinleri de ardından gelir."</p>

  <p>"O bir Tanrı," dedi Brutha.</p>

  <p>"Gerçekten mi? Adı ne?" dedi filozof.</p>

  <p>"Ona söyleme! Ona söyleme! Yerel tanrılar duyar!"</p>

  <p>"Bilmiyorum," dedi Brutha.</p>

  <p>Didactylos, Om'u ters çevirdi.</p>

  <p>"Kaplumbağa Hareket Ediyor," dedi Urn düşünceli düşünceli.</p>

  <p>"Ne?" dedi Brutha.</p>

  <p>"Üstadın bir kitabı vardı," dedi Urn.</p>

  <p>"Gerçekten bir kitap değil," dedi Didactylos mütevazı bir biçimde. "Daha çok bir parşömen rulosu. İki arada bir derede çiziktirdiğim şeyler."</p>

  <p>"Dünyanın düz olduğunu ve uzayda dev bir kaplumbağanın sırtında ilerlediğini mi söylüyordu?" dedi Brutha.</p>

  <p>"Okudun mu?" Didactylos'un bakışları kıpırdamıyordu. "Sen bir köle misin?"</p>

  <p>"Hayır," dedi Brutha. "Ben bir..."</p>

  <p>"Adımı söyleme! Yazman olduğunu falan söyle!"</p>

  <p>"... yazmanım," dedi Brutha zayıfça.</p>

  <p>"Evet," dedi Urn. "Bunu görebiliyorum. Başparmağında kalem tutmaktan oluşmuş nasır. Kol yenlerindeki mürekkep lekeleri."</p>

  <p>Brutha sol başparmağına baktı. "Bende nasır yok..."</p>

  <p>"Evet," dedi Urn sırıtarak. "Sol elini kullanıyorsun, öyle mi?"</p>

  <p>"Şey, ikisini de kullanıyorum," dedi Brutha. "Ama herkes pek iyi kullanamadığımı söylüyor."</p>

  <p>"Ah," dedi Didactylos. "İki sol elli misin?"</p>

  <p>"Ne?"</p>

  <p>"Her iki elini de doğru düzgün kullanamaz demek istiyor," dedi Om.</p>

  <p>"Ah. Evet. Ben öyleyim işte." Brutha nazikçe öksürdü. "Bakın... ben bir filozof arıyorum. Mımm. Tanrılar hakkında bilgisi olan biri."</p>

  <p>Bekledi.</p>

  <p>Sonra, "Modası geçmiş bir inanç sisteminin kalıntısı demeyecek misiniz?" dedi.</p>

  <p>Hâlâ parmaklarını Om'un kabuğunda gezdirmekte olan Didactylos başını iki yana salladı.</p>

  <p>"Hayır. Ben gök gürültülü fırtınalarımı çok uzakta severim."</p>

  <p>"Ah. Onu evirip çevirmeyi bırakabilir misin? Az önce bundan hoşlanmadığını söyledi."</p>

  <p>"Onları ikiye bölüp halkaları sayarak yaşını anlayabiliyorsun," dedi Didactylos.</p>

  <p>"Şey. Espriden de pek anlamaz."</p>

  <p>"Konuşmandan anladığım kadarıyla, Omnialısın."</p>

  <p>"Evet."</p>

  <p>"Buraya anlaşma hakkında konuşmak için mi geldiniz?"</p>

  <p>"Ben dinleme işini yapıyorum."</p>

  <p>"Peki, tanrılar hakkında ne bilmek istiyorsun?"</p>

  <p>Brutha dinliyor gibiydi.</p>

  <p>Sonra, "Nasıl başlıyorlar?" dedi. "Nasıl büyüyorlar? Ve daha sonra onlara ne oluyor?"</p>

  <p>Didactylos kaplumbağayı Brutha'nın ellerine bıraktı.</p>

  <p>"Bu tür düşünceler masraflıdır," dedi.</p>

  <p>"Elli iki <i>obol</i>dan daha fazlasını anlattığın zaman söylersin," dedi Brutha.</p>

  <p>Didactylos sırıttı.</p>

  <p>"Kendi adına düşünebiliyorsun gibi," dedi. "Hafızan iyi midir?"</p>

  <p>"Hayır. Tam olarak iyi denemez."</p>

  <p>"Öyle mi? Tamam. Kütüphane'ye gel. Topraklanmış bakır çatısı var, biliyor musun? Tanrılar bu tür şeylerden gerçekten nefret ediyor."</p>

  <p>Didactylos yan tarafına uzandı ve paslı, demir bir fener aldı.</p>

  <p>Brutha büyük beyaz binaya baktı.</p>

  <p>"Kütüphane burası mı?" dedi.</p>

  <p>"Evet," dedi Didactylos. "Bu yüzden kapısının üzerine büyük harflerle LIBRVM yazılmış. Ama senin gibi bir yazman bunu bilir elbette."</p>

  <blockquote class="">
    &nbsp;
  </blockquote>

  <p>Yakılmadan önce, Ephebe Kütüphanesi Disk'teki ikinci büyük kütüphaneydi.</p>

  <p>Görünmez Üniversite'deki kadar büyük değildi elbette, ama <i>o</i> kütüphanenin büyülü doğasından dolayı bir iki avantajı vardı. Örneğin, hiçbir yerde, hiçbir kütüphanede, yazılmamış kitaplarla dolu koca bir koridor yoktur —yazar birinci bölüm civarında bir timsah tarafından yenmemiş olsa yazılacak kitaplar, vesaire. Hayali mekânların atlasları. Uydurma sözcükleri tarif eden sözlükler. Görünmez şeylerin nasıl bulunabileceğini anlatan rehberler. Kayıp Okuma Odası'nda vahşi kavramlar dizini. Muazzamlığı ile gerçekliği büken ve her yerdeki, her zamandaki tüm diğer kütüphanelere kapılar açan bir kütüphane...</p>

  <p>Dört, beş yüz cilt kitabı olan Ephebe Kütüphanesi'nden çok farklıydı. Çoğu kitap, okuyucuları sayfa çevirmek istediklerinde köle çağırma zahmetinden kurtarmak için, parşömen ruloları halindeydi. Her biri kendi rafında, kendi bölmesindeydi. Kitapların birbirine fazla yakın tutulmaması gerekiyordu, yoksa tuhaf, öngörülemez biçimlerde etkileşime geçiyorlardı.</p>

  <p>Güneş ışınları, tozlu havada sütunlar kadar elle tutulur gölgelere saplanıyordu.</p>

  <p>Kütüphane'deki harikaların en küçüğü olsa da, Brutha koridorlarda tuhaf bir yapı olduğunu fark etmeden geçemedi. Taş raf sıralarının arasına, yerden yaklaşık iki metre yükseğe tahta çıtalar takılmıştı, bunlar ne işe yaradığı belli olmayan daha geniş bir kalası destekliyordu. Kalasın altı kaba tahta şekillerle süslenmişti.</p>

  <p>"Kütüphane," diye ilan etti Didactylos.</p>

  <p>Uzandı. Parmakları başının üzerindeki kalasa hafifçe sürtündü.</p>

  <p>Brutha anladı.</p>

  <p>"Sen körsün, değil mi?" dedi.</p>

  <p>"Bu doğru."</p>

  <p>"Ama fener taşıyorsun?"</p>

  <p>"Sorun değil," dedi Didactylos. "İçine yağ koymuyorum."</p>

  <p>"Göremeyen bir adam için yanmayan bir fener?"</p>

  <p>"Evet. Kusursuzca işliyor. Ve elbette, çok felsefi."</p>

  <p>"Ve bir fıçı içinde yaşıyorsun."</p>

  <p>"Fıçı içinde yaşamak çok moda," dedi Didactylos, sık adımlarla yürüyerek ve parmakları tahtadaki kabartma şekillere nadiren dokunarak. "Çoğu filozof yapar. Dünyevi şeyleri küçümsediğini ve hor gördüğünü gösterir bu. Legibus'unkinin içinde sauna bile vardı. Saunada aklına neler geldiğini bilsen şaşarsın der hep."</p>

  <p>Brutha çevresine bakındı. Parşömen ruloları, saat başını bildiren guguk kuşları gibi, raflarından fırlıyordu.</p>

  <p>"Her şey ne kadar... buraya gelmeden önce hiç filozofla karşılaşmamıştım," dedi. "Dün gece onların hepsi..."</p>

  <p>"Bu yörelerde felsefede üç temel yaklaşım olduğunu hatırlaman gerek," dedi Didactylos. "Anlat ona Urn."</p>

  <p>"Xenocular var," dedi Urn hemen. "Dünyanın temelde karmaşık ve gelişigüzel olduğunu söylerler. Bir de Ibidciler var. Onlar da dünyanın temelde basit olduğunu ve bazı temel kurallara uyduğunu söyler."</p>

  <p>"Bir de ben varım," dedi Didactylos raftan bir parşömen çekerek.</p>

  <p>"Üstad da bunun tuhaf, antika bir dünya olduğunu söyler," dedi Urn.</p>

  <p>"Ve içinde yeterince içki olmadığını," dedi Didactylos.</p>

  <p>"Ve içinde yeterince içki olmadığını."</p>

  <p>"Tanrılar," dedi Didactylos. Bir rulo daha çekti. "Tanrılar hakkında bilgi mi istiyorsun? Burada Xeno'nun <i>Düşünceler'</i>i var. İhtiyar Aristocrates'in <i>Beylik Laflar'</i>ı var. Ibid'in son derece saçma <i>Söylevler'</i>i var. Ve Legibus'un <i>Geometriler'</i>i ve Hierarch'ın <i>Teolojiler'</i>i..."</p>

  <p>Didactylos'un parmakları raflarda dans ediyordu. Hava daha fazla tozla doldu.</p>

  <p>"Bütün bunlar kitap mı?" dedi Brutha.</p>

  <p>"Ah, evet. Burada herkes kitap yazar. Bir türlü durduramıyorsun herifleri."</p>

  <p>"Ve insanlar onları <i>okuyor,</i> öyle mi?" dedi Brutha.</p>

  <p>Omnia tek bir kitaba dayalıydı. Ve burada... yüzlercesi vardı...</p>

  <p>"Eh, isterlerse okuyabilirler," dedi Urn. "Ama kimse buraya pek gelmez. Bu kitaplar okumak için değil, daha ziyade yazmak için."</p>

  <p>"Çağların bilgeliği var burada," dedi Didactylos. "Filozof olduğunu kanıtlamak için kitap yazman gerek, anlıyor musun? O zaman kendi parşömen rulon ve bedava resmi filozof lifin olur."</p>

  <p>Güneş ışığı odanın ortasındaki büyük taş masada birikiyordu. Urn bir ruloyu açtı. Altın ışıkta parlak çiçekler ışıldadı.</p>

  <p>"Orinjcrates'in <i>Bitkilerin Doğası Üzerine</i> adlı kitabı," dedi Didactylos. "Altı yüz bitki ve faydaları..."</p>

  <p>"Çok güzeller," diye fısıldadı Brutha.</p>

  <p>"Evet, bitkilerin faydalarından biri de bu," dedi Didactylos. "İhtiyar Orinjcrates'in bahsetmeyi ihmal ettiği bir fayda, üstelik. Aferin. Ona Philo'nun <i>Hayvanlar</i>'ını göster Urn."</p>

  <p>Bir başka rulo açıldı. Düzinelerce hayvan resmi ve binlerce okunması imkânsız sözcük vardı.</p>

  <p>"Ama... hayvan resimleri... bu yanlış... onları çizmek yanlış değil mi?.."</p>

  <p>"Burada hemen her şeyin resmi vardır," dedi Didactylos.</p>

  <p>Omnia'da sanata izin verilmezdi.</p>

  <p>"Bu da Didactylos'un yazdığı kitap," dedi Urn.</p>

  <p>Brutha bir kaplumbağa resmine baktı. Ayrıca... <i>filler, bunlar fil,</i> diye hatırlattı hafızası, hayvanlar kitabına dair taze anılar silinmez bir biçimde zihnine kazınarak... sırtında filler var ve onların üstünde dağları olan bir şey ve kenardan çağlayan gibi dökülen bir okyanus...</p>

  <p>"Bu nasıl olabilir?" dedi Brutha. "Bir kaplumbağanın sırtındaki dünya? Neden herkes bana aynı şeyi söylüyor? Bu doğru olamaz!"</p>

  <p>"Sen onu git de denizcilere söyle," dedi Didactylos. "Kenar Okyanusu'na yelken açmış herkes bilir. Neden aşikar olanı inkar edeceksin ki?"</p>

  <p>"Ama hiç kuşkusuz ki, dünya kusursuz bir küre ve tıpkı Yedi Kitap'ın söylediği gibi, güneş küresinin çevresinde dönüyor," dedi Brutha. "Bu çok... mantıklı geliyor. Her şey bu şekilde olmalı."</p>

  <p>"Olmalı mı?" dedi Didactylos. "Eh, 'olmalı'yı bilmem. Bu felsefi bir sözcük değil."</p>

  <p>"Hem... bu ne?.." diye mırıldandı Brutha kaplumbağa çiziminin altındaki halkayı göstererek.</p>

  <p>"O kuşbakışı çizimi," dedi Urn.</p>

  <p>"Dünyanın haritası," dedi Didactylos.</p>

  <p>"Harita mı? Harita nedir?"</p>

  <p>"Nerede olduğunu gösteren bir tür resimdir," dedi Didactylos.</p>

  <p>Brutha hayretle bakakaldı. "Nereden biliyor?"</p>

  <p>"Hah!"</p>

  <p>"Tanrılar," diye hatırlattı Om. "Buraya tanrıları sormak için geldik!"</p>

  <p>"Ama bütün bunlar <i>doğru mu?"</i> dedi Brutha.</p>

  <p>Didactylos omuzlarını silkti. "Olabilir. Olabilir. Buradayız ve şu andayız. Benim düşünceme göre, bundan sonrası tahmine giriyor,"</p>

  <p>"Doğru olup olmadığını <i>bilmediğini</i> mi söylüyorsun?" dedi Brutha.</p>

  <p>"Doğru olabileceğini <i>düşünüyorum,"</i> dedi Didactylos. "Yanılıyor da olabilirim. Emin olmamak filozofun doğasında vardır."</p>

  <p>"Tanrılardan bahset," dedi Om.</p>

  <p>"Tanrılar," dedi Brutha zayıfça.</p>

  <p>Zihni tutuşmuştu. Bu insanlar bu konularda bir sürü kitap yazmışlardı ve <i>emin değillerdi.</i> Ama kendisi emindi, Nhumrod Birader emindi, Diyakoz Vorbis'in eminliğini kullanarak at nallarını bükebilirdiniz. Emin olmak bir kayaydı.</p>

  <p>Artık Vorbis Ephebe'den bahsederken yüzünün neden nefretle karardığını, sesinin neden tel kadar gerginleştiğini biliyordu. Eğer hakikat yoksa, geriye ne kalıyordu? Ve bu sakar ihtiyarlar zamanlarını dünyanın temellerini tekmeleyerek geçiriyorlardı ve onun yerine koyacak, belirsizlikten başka hiçbir şeyleri yoktu. Ve bununla <i>gurur duyuyorlardı,</i> öyle mi?</p>

  <p>Urn küçük bir merdivene çıkmış, raflarda başka rulolar arıyordu. Didactylos, Brutha'nın karşısına oturmuştu ve kör gözleri hâlâ onun üzerindeydi.</p>

  <p>"Bundan hoşlanmadın, değil mi?" dedi filozof.</p>

  <p>Brutha hiçbir şey söylemedi.</p>

  <p>"Biliyor musun," dedi Didactylos, "insanlar körlerin yetenekli olduğunu söyler. Bu doğru değil elbette. Ama herifçioğulları sırf bunu söylemek daha iyi hissetmelerini sağladığı için böyle söyler. Bizim için üzülme zorunluluğundan kurtulmuş olurlar. Ama göremediğin zaman <i>gerçekten de</i> daha fazla dinlemeyi öğrenirsin. İnsanların nasıl nefes aldığını, giysilerinin çıkardığı sesleri..."</p>

  <p>Urn bir başka ruloyla geldi.</p>

  <p>"Bunu yapmamalısın," dedi Brutha perişan halde. "Bütün bu..." Sesi solup gitti.</p>

  <p>"Ben emin olmayı bilirim," dedi Didactylos. Sesindeki hafif, huysuz tını kaybolmuştu. "Hatırlıyorum da, kör olmadan önce, bir kez Omnia'ya gitmiştim. Bu, sınırlar kapanmadan önceydi, siz insanların yolculuk etmesine hâlâ izin verirken. Ve Kale'nizde, bir çukurun içindeki adamı taşlayarak öldüren bir kalabalık gördüm. Hiç böyle bir şeye tanık oldun mu?"</p>

  <p>"Yapılması gerek," diye mırıldandı Brutha. "Böylece ruh arınır ve..."</p>

  <p>"Ruhu bilmem. Hiç o türden bir filozof olmadım," dedi Didactylos. "Tek bildiğim, korkunç bir manzara olduğu."</p>

  <p>"Ama bedenin durumu..."</p>

  <p>"Ah, ben çukurun içindeki heriften bahsetmiyorum," dedi Didactylos. "Ben taş atan insanlardan bahsediyorum. Bunun doğru olduğundan emindiler. Çukurun içindekinin kendileri olmadığından emindiler. Yüzlerinden okuyabiliyordum. Ve o kendileri olmadığı için öyle memnundular ki, tüm güçleriyle fırlatıyorlardı."</p>

  <p>Urn kararsızca dikildi.</p>

  <p>"Abraxas'ın <i>Din Üzerine</i> adlı kitabı var," dedi.</p>

  <p>"İhtiyar 'Kömür' Abraxas," dedi Didactylos aniden yine neşelenerek. "Şimdiye dek, on beş kere başına yıldırım düştü ve hâlâ pes etmiyor. İstersen bu gecelik ödünç alabilirsin bunu. Ama, ilginç olmadıkları sürece, kenara yorum çiziktirmek yok."</p>

  <p>"İşte bu!" dedi Om. "Hadi gel, şu ahmağı bırakalım."</p>

  <p>Brutha ruloyu açtı. İçinde tek bir resim yoktu. Parşömen karınca duası gibi bir el yazısıyla doluydu.</p>

  <p>"Senelerce araştırma yaptı," dedi Didactylos. "Çöle gidip küçük tanrılarla konuştu. Bizim tanrılarımızın bazılarıyla da konuştu. Cesur adam. Tanrıların çevrede ateist görmekten hoşlandığını söyledi. Nişan alacak bir şey oluyormuş."</p>

  <p>Brutha ruloyu biraz daha açtı. Beş dakika önce olsa, okuma bilmediğini itiraf ederdi. Şimdi engizisyoncuların en büyük çabaları bile ona bunu itiraf ettiremezdi. Bu işi çok iyi biliyormuş gibi parşömeni kaldırıp baktı.</p>

  <p>"O şimdi nerede?" dedi.</p>

  <p>"Eh, bir iki sene önce evinin önünde dumanları tüten bir çift sandalet gördüğünü söyledi birisi," dedi Didactylos. "Şansını zorlamış olabilir, anlarsın ya."</p>

  <p>"Sanırım," dedi Brutha, "gitsem iyi olacak. Zamanını aldığım için üzgünüm."</p>

  <p>"İşin bittiğinde geri getir," dedi Didactylos.</p>

  <p>"İnsanlar Omnia'da böyle mi okuyor?" dedi Urn.</p>

  <p>"Ne?"</p>

  <p>"Baş aşağı."</p>

  <p>Brutha kaplumbağayı aldı, Urn'e dik dik baktı ve elinden geldiğince kibirli bir tavırla Kütüphane'den çıktı.</p>

  <p>"Hımm," dedi Didactylos. Parmaklarını masada tıkırdattı.</p>

  <p>"Dün gece meyhanede gördüğüm oydu," dedi Urn. "Eminim üstad."</p>

  <p>"Ama Omnialılar sarayda kalıyor."</p>

  <p>"Bu doğru üstad."</p>

  <p>"Ama meyhane <i>dışarıda."</i></p>

  <p>"Evet."</p>

  <p>"O zaman duvarın üzerinden mi uçmuştur sence?"</p>

  <p>"O olduğundan eminim üstad."</p>

  <p>"O zaman... belki daha sonra gelmiştir. Belki onu gördüğünde içeri girmemiştir."</p>

  <p>"Ancak bu olabilir üstad. Labirentin bekçileri rüşvet kabul etmez."</p>

  <p>Didactylos feneriyle Urn'ün kafasının arkasına vurdu.</p>

  <p>"Aptal çocuk! Sana o tür ifadeleri anlatmıştım."</p>

  <p>"Demek istediğim, <i>kolay kolay</i> rüşvet kabul etmezler üstad. Örneğin, Omnia'daki tüm altını verseler almazlar."</p>

  <p>"Bu daha iyi."</p>

  <p>"Sence o kaplumbağa gerçekten tanrı mı üstad?"</p>

  <p>"Eğer öyleyse Omnia'da başı büyük belaya girecek. Oradaki tanrı piçin teki. İhtiyar Abraxas'ın kitabını hiç okudun mu?"</p>

  <p>"Hayır üstad."</p>

  <p>"Tanrılara çok meraklıydı. Büyük tanrıların adamıydı. Hep yanık saç kokardı. Doğal olarak dirençli."</p>
</body>
</html>
