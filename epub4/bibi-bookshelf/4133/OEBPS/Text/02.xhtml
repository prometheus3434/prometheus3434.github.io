<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p>Güzel bir çöl manzarasına sahip olan Kale'nin çatısında biraz esinti vardı.</p>

  <p>Fri'it ile Drunah bir süre durarak nefeslendi.</p>

  <p>Sonra Fri'it, "Burada güvende miyiz?" dedi.</p>

  <p>Drunah başını kaldırıp baktı. Kuru tepelerin üzerinde bir kartal halkalar çiziyordu. Kendini, bir kartalın kulaklarının ne kadar keskin olduğunu merak ederken buldu. O yırtıcı kuşun bir konuda iyi olduğu kesindi. İşitme duyusu muydu neydi? Çölün sessizliğinde bir yaratığı bir kilometre uzaktan duyabilirdi. Lanet olsun... konuşamazdı ama, değil mi?</p>

  <p>"Muhtemelen," dedi.</p>

  <p>"Sana güvenebilir miyim?" dedi Fri'it.</p>

  <p><i>"Ben</i> sana güvenebilir miyim?"</p>

  <p>Fri'it parmaklarını korkulukta tıkırdattı.</p>

  <p>"Ah," dedi.</p>

  <p>Sorun da buydu işte. Gerçekten gizli olan tüm cemiyetlerin sorunu buydu. <i>Gizliydiler.</i> Kaplumbağa Hareketi'nin kaç üyesi vardı? Kimse tam olarak bilmiyordu. Yanınızdaki adamın adı neydi? İki üye biliyordu, çünkü onu cemiyete onlar tanıtmıştı, peki ama o maskelerin arkasındakiler kimdi? Çünkü bilgi tehlikeliydi. Eğer bilirseniz, engizisyoncular o bilgiyi sizden söke söke alabilirlerdi. Bu yüzden bilmemeye özen gösterirdiniz. Bu durum hücre toplantılarında konuşmayı kolaylaştırırken toplantılar dışında imkânsızlaştırıyordu.</p>

  <p>Tarih boyunca, tüm çekingen komplocuların sorunu olagelmiştir bu: Eğer raporlanırsa, vicdan azabından doğan kor kızıl itham süngüsünü size doğrultabilecek güvenilmez komplo ortağınızla gerçekten konuşmadan nasıl komplo kurabilirsiniz?</p>

  <p>Ilık esintiye rağmen Drunah'ın alnında beliren küçük ter damlaları, sekreterin de aynı endişenin pençesinde olduğunu ima ediyordu. Ama <i>kanıtlamıyordu.</i> Ve Fri'it için, ölmemek alışkanlığa dönüşmüştü.</p>

  <p>Endişe içinde parmaklarını çıtlattı.</p>

  <p>"Bir kutsal savaş," dedi. Bu yeterince güvenliydi. Cümle, Fri'it'in bu fikir hakkında ne düşündüğüne dair tek bir sözel ipucu içermiyordu. "Aman Tanrım, kahrolası bir kutsal savaş, deli mi bu adam? Ahmak bir misyoner kendini öldürtüyor, adamın teki dünyanın şekli hakkında saçma sapan bir şeyler yazıyor ve bizim savaşa girmemiz gerekiyor, öyle mi?" dememişti örneğin. Eğer üzerine gelinirse, hattâ gergiyle gerilip kemikleri kırılırsa, asıl anlatmak istediği şeyin, "Sonunda! Demirden Toynaklarla Günahkarları Ezecek olan tek gerçek Tanrı Om uğruna ihtişam içinde ölmek için kaçırılmaması gereken bir fırsat!" olduğunu iddia edebilirdi her zaman. Pek fark etmezdi, kendinizi ithamın kanıt niteliği taşıdığı derinliklerde bulduğunuzda kanıt hiçbir zaman fark yaratmazdı, ama en azından bir iki engizisyoncunun yanılmış olabileceklerini hissetmesini sağlayabilirdi.</p>

  <p>"Elbette, son yüzyıl içinde Kilise saldırgan tavrından vazgeçti," dedi Drunah çöle bakarak. "İmparatorluğun gündelik sorunlarına fazla daldı."</p>

  <p>Bir beyanat. İçinde, kemik sökücü sıkıştırabileceğiniz tek bir boşluk yok.</p>

  <p>"Hodgsonculara karşı düzenlenen sefer vardı," dedi Fri'it mesafeli bir sesle. "Bir de Melchiorculara Boyun Eğdirilmesi. Ve sahte peygamber Zeb meselesinin Çözümlenmesi. Ashelcilerin Düzeltilmesi ve Kefaret Ödetilen..."</p>

  <p>"Ama bütün bunlar yalnızca politikaydı," dedi Drunah.</p>

  <p>"Hımm. Evet. Elbette, haklısın."</p>

  <p>"Ve, elbette, kimse Büyük Tanrı tapıncının ve ihtişamının daha da yaygınlaştırılması amacıyla savaşa girişmenin bilgece olduğundan kuşku duyamaz."</p>

  <p>"Hayır. Kimse duyamaz," dedi, ihtişamlı bir zaferden sonra pek çok savaş meydanında yürümüş ve kazanmanın ne demek olduğunu görmek için bol bol fırsat yakalamış Fri'it. Omnialılar her tür uyuşturucu kullanımını yasaklamıştı. Düşlerinizden korkarak uykuya dalmaya cesaret edemediğiniz bu tür zamanlarda, yasak feci acı veriyordu.</p>

  <p>"Büyük Tanrı, Abbys Peygamber aracılığı ile, insanın Tanrı uğruna kendi canını vermesinden daha büyük, daha şerefli bir kurban olmadığını bildirmedi mi?"</p>

  <p>"Gerçekten de bildirdi," dedi Fri'it. Büyük Tanrı onu Seçmeden önce Abbys'in Kale'de elli sene piskoposluk yaptığını hatırlamadan edemedi. Abbys elinde kılıç, çığlıklar atarak ona doğru gelen düşmanlarla yüzleşmemişti. Onun ölmesini isteyen birinin gözlerine hiç bakmamıştı —hayır, elbette bakmıştı, hem de her zaman, çünkü Kilise'nin kendi siyasi oyunları vardı— ama en azından onlar o sırada o ölümü getirecek aracı ellerinde tutmuyorlardı.</p>

  <p>"Birinin inancı için ihtişamla ölmesi asil bir şeydir," dedi Drunah, sözleri içsel bir ilan panosundan okurmuş gibi.</p>

  <p>"Peygamberler bize öyle söylüyor," dedi Fri'it sıkıntıyla.</p>

  <p>Büyük Tanrı'nın gizemli yöntemleri vardı, biliyordu. Kuşkusuz Kendi peygamberlerini Kendi seçerdi, ama sanki O'na yardım edilmesi gerekiyormuş gibi görünüyordu. Belki de O, Kendi adına seçemeyecek kadar meşguldü. Büyük Tapınak'taki ayinlerde bile bol bol görüşmeler, bol bol baş sallamalar, bol bol bakışmalar geçiyor gibiydi.</p>

  <p>Genç Vorbis'te bir ışıltı olduğu kesindi —bir düşünceden diğerine atlamak ne kadar kolaydı. O, kaderin dokunduğu bir adamdı. Fri'it'in minik bir parçası —hayatının büyük kısmını çadırlarda yaşamış ve bol bol ok fırlatılmış, bir düşman kadar bir müttefikin de sizi öldürmesinin olası olduğu arbedelerin ortasında bulunmuş parçası— şöyle ekledi: ya da en azından bir şeyin dokunduğu. Ne kadar cehennem varsa hepsinde ayrı ayrı sonsuza dek kalacak parçasıydı o, ama zaten şimdiye kadar bol bol pratik yapmıştı.</p>

  <p>"Çok daha gençken, bol bol yolculuk ettiğimi biliyor musun?" dedi.</p>

  <p>"Kafir topraklarda yaptığın yolculuklar hakkında son derece ilginç şeyler anlattığını sık sık işitmişimdir," dedi Drunah nazikçe. "Genellikle çanlardan bahsediliyordu."</p>

  <p>"Sana Kahverengi Adalar'ı anlattım mı hiç?"</p>

  <p>"Dünyanın sonunun da ötesinde," dedi Drunah. "Hatırlıyorum. Ekmeğin ağaçlarda yetiştiği ve genç kadınların midyelerin içinde küçük beyaz toplar bulduğu yer. Onları bulmak için daldıklarını söylemiştin, hem de üstlerinde el kadar bez olma..."</p>

  <p>"Hatırladığım bir şey daha var," dedi Fri'it. Burada, mor gökyüzünün altında çalılık bir araziden başka hiçbir şeyin olmadığı yerde, yalnız bir anıydı. "Orada deniz güçlü. Büyük dalgalar var, Halka Deniz'de olanlardan çok daha büyük, anlarsın ya, ve erkekler balık tutmak için o dalgaların ötesine kürek çekiyor. Tuhaf tahta parçalarının üzerinde. Ve kıyıya dönmek istediklerinde bir dalga bekliyorlar ve sonra... dalganın üzerinde ayağa kalkıyorlar ve dalga onları ta kumsala kadar taşıyor."</p>

  <p>"Ben en çok yüzen genç kadınlar hakkındaki hikâyeyi seviyorum," dedi Drunah.</p>

  <p>"Bazen çok büyük dalgalar oluyor," dedi Fri'it onu duymazdan gelerek. "Onları hiçbir şey durduramıyor. Ama dalgaları sürersen boğulmuyorsun. Öğrendiğim bir şey bu."</p>

  <p>Drunah onun gözünde bir ışıltı fark etti.</p>

  <p>"Ah," dedi başını sallayarak. "Yolumuza bu kadar eğitici örnekler çıkardığı için Büyük Tanrı ne kadar da harika."</p>

  <p>"İşin hilesi, dalganın gücünü kestirebilmek," dedi Fri'it. "Ve onu sürmek."</p>

  <p>"Süremeyenlere ne oluyor?"</p>

  <p>"Boğuluyorlar. Sık sık. Dalgaların bazıları çok büyük."</p>

  <p>"Anladığım kadarıyla, dalgaların doğası böyle."</p>

  <p>Kartal hâlâ halkalar çiziyordu. Bir şey anlıyorsa bile, belli etmiyordu.</p>

  <p>"Akılda tutulması gereken faydalı gerçekler," dedi Drunah aniden neşelenerek. "İnsanın kendini kafir diyarlarda bulması ihtimaline karşı."</p>

  <p>"Kesinlikle."</p>

  <blockquote class="">
    &nbsp;
  </blockquote>

  <p>Kale'nin kıvrımlarında yükselen dua kulelerinde, diyakozlar o saatin görevlerini okudu.</p>

  <p>Brutha sınıfta olmalıydı. Ama öğretmen rahipler ona çok katı davranmıyordu. Ne de olsa, Yedi Kitap'ın tamamını satır satır ezberleyip gelmişti ve ninesi sayesinde bütün duaları, bütün ilahileri biliyordu. Muhtemelen onun bir işe yaradığını varsayıyorlardı. Başka kimsenin yapmak istemediği şeyleri faydalı bir biçimde yaptığını.</p>

  <p>Brutha fasulye sıralarını göstermelik çapaladı. Şu anda küçük tanrı Om olan Büyük Tanrı Om bir marul yaprağı yedi.</p>

  <p>Bütün hayatım boyunca, diye düşündü Brutha, Büyük Tanrı Om'un —oldukça gönülsüz bir biçimde kutsal boynuzlar işaretini yaptı— gökyüzünde bir... bir... koca sakal olduğunu bilerek yaşadım. Ya da, bazen, dünyaya indiği zaman, kocaman bir boğa, aslan ya da... iri bir şey olduğunu. Saygıyla bakabileceğin bir şey.</p>

  <p>Bir şekilde, kaplumbağa aynı şey değil. Çok uğraşıyorum... ama aynı değil. Onun Yedi Peygamberler hakkında sanki onlar yalnızca... yalnızca deli yaşlı adamlarmış gibi konuşmasını dinliyorum... düş gibi...</p>

  <p>Brutha'nın bilinçaltının yağmur ormanlarında, bir kuşku kelebeği ortaya çıktı ve kaos teorisinin bu tür konularda ne dediğinden tamamen habersiz, deneysel kanatlarını çırptı...</p>

  <p>"Şimdi çok daha iyi hissediyorum," dedi kaplumbağa. "Aylardır hissetmediğim kadar iyi."</p>

  <p>"Aylardır mı?" dedi Brutha. "Ne zamandır... hastaydın?"</p>

  <p>Kaplumbağa ayağını yaprağa dayadı.</p>

  <p>"Bugün günlerden ne?" dedi.</p>

  <p>"Grune ayının onu," dedi Brutha.</p>

  <p>"Öyle mi? Hangi sene?"</p>

  <p>"Şey... Farazi Yılan... ne demek hangi <i>sene!"</i></p>

  <p>"O zaman... üç sene olmuş," dedi kaplumbağa. "Bu güzel bir marul. Ve bunu <i>ben</i> söylüyorum. Tepelerde marul bulamıyorsun. Biraz sinirotu, bir iki dikenli çalı, o kadar. Bir yaprak daha olsun."</p>

  <p>Brutha en yakındaki bitkiden bir yaprak kopardı. Ve işte, diye düşündü, bir yaprak daha oldu.</p>

  <p>"Ve boğa olacaktın, öyle mi?" dedi.</p>

  <p>"Gözlerimi açtım... gözümü... ve kaplumbağaydım."</p>

  <p>"Neden?"</p>

  <p>"Ben nereden bileyim? Bilmiyorum!" diye yalan söyledi kaplumbağa.</p>

  <p>"Ama sen... bilgisi mutlaksın," dedi Brutha</p>

  <p>"Bu her şeyi bildiğim anlamına gelmiyor."</p>

  <p>Brutha dudağını ısırdı. "Şey. Evet. Geliyor."</p>

  <p>"Emin misin?"</p>

  <p>"Evet."</p>

  <p>"Ben onu kadir-i mutlak sanıyordum."</p>

  <p>"Hayır. O her şeye gücü yeten demek. Ve <i>öylesin</i> de. Ossory'nin Kitabı'nda öyle diyor. O, Büyük Peygamberlerden biriydi, biliyorsun. Umarım," diye ekledi Brutha.</p>

  <p>"Ona benim kadir-i mutlak olduğumu kim söylemiş?"</p>

  <p>"Sen."</p>

  <p>"Hayır, söylemedim."</p>

  <p>"Eh, o söylediğini söyledi."</p>

  <p>"Ossory diye birini hatırlamıyorum bile," diye mırıldandı kaplumbağa.</p>

  <p>"Onunla çölde konuşmuşsun," dedi Brutha. "Hatırlaman lazım. İki buçuk metre boyunda. Çok uzun sakalı var. Dev bir asası. Ve kafasında kutsal boynuzların ışıltısı." Duraksadı. Ama heykelleri ve kutsal ikonaları görmüştü. Onlar yanlış olamazdı.</p>

  <p>"Öyle biriyle hiç karşılaşmadım," dedi küçük tanrı Om.</p>

  <p>"Belki biraz daha kısadır," dedi Brutha.</p>

  <p>"Ossory. Ossory," dedi kaplumbağa. "Hayır... hayır... hatırladığımı söyleyemem..."</p>

  <p>"Onunla bir alev sütununun içinden konuştuğunu söyledi," dedi Brutha.</p>

  <p>"Ah, <i>şu</i> Ossory," dedi kaplumbağa. "Alev sütunu. Evet."</p>

  <p>"Ve ona Ossory'nin Kitabı'nı dikte etmişsin," dedi Brutha. "İçinde Talimatlar, Kapılar, Kaçınılacaklar ve İlkeler var. Yüz doksan üç bölüm."</p>

  <p>"Onca şeyi benim yaptığımı sanmıyorum," dedi Om kuşkuyla. "Yüz doksan üç bölüm olsa hatırlayacağımdan eminim."</p>

  <p>"O zaman ona <i>ne</i> dedin?"</p>

  <p>"Hatırlayabildiğim kadarıyla, 'Hey, bak ne yapabiliyorum!' demiştim," dedi kaplumbağa.</p>

  <p>Brutha bakakaldı. Kaplumbağa, bir kaplumbağa için mümkün olabildiği ölçüde, mahcup görünüyordu.</p>

  <p>"Tanrılar bile arada bir gevşemekten hoşlanır," dedi.</p>

  <p>"Yüz binlerce insan hayatlarını Kaçınılacaklar ve İlkeler'e göre yaşıyor!" diye hırladı Brutha.</p>

  <p>"Ee? Onları durduran kim?" dedi Om.</p>

  <p>"Onları sen dikte etmediysen, kim etti?"</p>

  <p><i>"Bana</i> sorma. <i>Ben</i> bilgisi mutlak değilim!"</p>

  <p>Brutha öfkeden titriyordu.</p>

  <p>"Ya Abbys Peygamber? Herhalde Kanunlar'ı ona biri <i>öylesine</i> veriverdi, hı?"</p>

  <p>"Ben değildim..."</p>

  <p>"Üç metre yüksekliğinde kurşun levhalara yazılmışlar!"</p>

  <p>"Ah, pekala, <i>benim</i> vermiş olmam lazım, değil mi? Belki çölde birilerine rastlarım diye her zaman yanımda bir ton kurşun levha taşırım, hı?"</p>

  <p>"Ne? Onları ona sen vermediysen kim verdi?"</p>

  <p>"Bilmiyorum. Ben nasıl bilebilirim ki? Aynı anda her yerde olamam!"</p>

  <p>"Sen her yerde varsın!"</p>

  <p>"Kim demiş?"</p>

  <p>"Hashimi Peygamber!"</p>

  <p>"Adamla hiç karşılaşmadım!"</p>

  <p>"Hadi ya? Hadi ya? Herhalde Yaratım Kitabı'nı da ona sen vermemişsindir?"</p>

  <p>"Ne Yaratım Kitabı?"</p>

  <p>"Bilmediğini mi söylüyorsun?"</p>

  <p>"Bilmiyorum!"</p>

  <p>"O zaman kim verdi?"</p>

  <p>"Bilmiyorum! Belki kendisi yazmıştır!"</p>

  <p>Brutha dehşet içinde elini ağzına götürdü.</p>

  <p>"Baff tahhya kaffr!"</p>

  <p>"Ne?"</p>

  <p>Brutha elini çekti.</p>

  <p>"Dedim ki, bu Tanrı'ya küfür!"</p>

  <p>"Küfür mü? Ben Tanrı'ya nasıl küfredebilirim? Ben Tanrı'yım!"</p>

  <p>"Sana inanmıyorum!"</p>

  <p>"Hah! Bir yıldırım daha mı istiyorsun?"</p>

  <p>"Sen ona yıldırım mı diyorsun?"</p>

  <p>Brutha'nın yüzü kızarmıştı ve titriyordu. Kaplumbağa hüzünle, başını eğdi.</p>

  <p>"Tamam. Tamam, Pek etkileyici bir tanrı olmadığımı itiraf ediyorum," dedi, "Daha iyi olsaydım, dumanları tüten bir çift sandaletten ibaret olurdun," Kaplumbağa perişan görünüyordu, "Hiç anlamıyorum. Daha önce hiç başıma bu tür şeyler gelmemişti. Bir haftalığına kocaman, büyük, kükreyen beyaz bir boğa olmaya niyetlendim ve üç seneliğine kaplumbağa oldum. Neden? <i>Bilmiyorum</i> ve benim her şeyi bilmem gerekiyor, Benimle karşılaştıklarını söyleyen şu bahsettiğin peygamberlere göre en azından. Biliyor musun, kimse beni duymadı bile, Keçi çobanlarıyla falan konuşmaya çalıştım ve bana hiç kulak asmadılar! Tanrı olduğunu düşleyen bir kaplumbağa olduğumu düşünmeye başlamıştım. O kadar kötüye gidiyordu."</p>

  <p>"Belki de öylesindir," dedi Brutha.</p>

  <p>"Bacakların şişip ağaç gövdelerine dönüşsün!" diye terslendi kaplumbağa.</p>

  <p>"Ama —ama," dedi Brutha, "peygamberlerin... yalnızca bir şeyler yazan adamlar olduğunu söylüyorsun!"</p>

  <p>"Çünkü <i>öyleydiler."</i></p>

  <p>"Evet, ama senden değil!"</p>

  <p>"Bazıları bendendi, belki," dedi kaplumbağa. "Ben... son senelerde o kadar çok şey unuttum ki."</p>

  <p>"Ama sen bir kaplumbağa olarak burada, aşağıdaysan, duaları kim dinliyor? Kurbanları kim kabul ediyor? Ölüleri kim yargılıyor?"</p>

  <p>"Bilmiyorum," dedi kaplumbağa. "Önceden kim yapıyordu?"</p>

  <p>"Sen!"</p>

  <p>"Ben mi?"</p>

  <p>Brutha parmaklarıyla kulaklarını tıkadı ve <i>Bak, kafirler Om'un gazabından kaçıyor</i>'un üçüncü dizesine başladı.</p>

  <p>Birkaç dakika sonra kaplumbağa başını kabuğundan çıkardı.</p>

  <p>"Ee," dedi, "imansızlar canlı canlı yakılmadan önce... onlara şarkı mı söylüyorsunuz?"</p>

  <p>"Hayır!"</p>

  <p>"Ah. Merhametli bir ölüm. Bir şey söyleyebilir miyim?"</p>

  <p>"Bir daha inancımı sınamaya kalkarsan..."</p>

  <p>Kaplumbağa duraksadı. Om solup gitmiş hafızasını taradı. Sonra pençesiyle tozları çiziktirdi.</p>

  <p>"Ben... bir gün hatırlıyorum... bir yaz günü... sen... on üç yaşındaydın..."</p>

  <p>Küçük kuru ses tekdüze bir biçimde devam etti. Brutha'nın ağzı yavaş yavaş açılarak bir O oluşturdu.</p>

  <p>Sonunda, "Bunu nereden biliyorsun?" dedi.</p>

  <p>"Büyük Tanrı Om'un her şeyi izlediğine inanıyorsun, değil mi?"</p>

  <p>"Sen bir kaplumbağasın, bunları asla..."</p>

  <p>"On dördüne basmak üzereyken, ninen süthaneden kaymak çaldığın için seni dövdüğünde, ki aslında böyle bir şey yapmamıştın, seni odana kilitledi ve sen dedin ki, 'Dilerim sen...'"</p>

  <blockquote class="">
    &nbsp;
  </blockquote>

  <p>Bir işaret gelecek, diye düşündü Vorbis. İşaret arayan bir adam için, her zaman bir işaret gelirdi. Akıllı bir adam kendini her zaman Tanrı'nın yoluna koyardı.</p>

  <p>Kale'de gezindi. Her gün, alçak düzeylerden birinde yürüyüş yapmayı alışkanlık haline getirmişti, ama elbette her zaman farklı bir zamanda, farklı bir yolda yürüyordu. Vorbis'in hayattan, en azından normal insanlar tarafından fark edilebilecek şekilde zevk aldığı söylenebilirse, bu zevki, bir köşeyi dönüp kendilerini Gizisyon'un Diyakoz'u Vorbis ile yüz-çeneye bulan mütevazı din adamlarının yüzlerini görmekte buluyordu. Her zaman vicdan azabı ima eden keskin nefes çekişler oluyordu. Vorbis doğru düzgün azaplı vicdanlar görmekten hoşlanırdı. Vicdanların varlık sebebi buydu. Vicdan azabı, yetke çarklarının dönmesini sağlayan yağdı.</p>

  <p>Bir köşeyi döndü ve karşı duvara kabaca çizilmiş kaba bir oval, dört kaba bacak ve daha da kaba bir baş ve kuyruk gördü.</p>

  <p>Gülümsedi. Son zamanlarda bu tür çizimler çoğalmış gibiydi. Bırak sapkınlık işlesin, bırak çıban gibi yüzeye çıksın. Vorbis mızrak kullanmayı biliyordu.</p>

  <p>Ama bunları düşünerek yürüdüğü bir iki saniye onun bir dönemeci atlamasına ve bunun yerine, gün ışığına çıkmasına sebep oldu.</p>

  <p>Kilisenin tüm yollarını bilmesine rağmen, bir anlığına nerede olduğunu çıkaramadı. Duvarlı bahçelerden birindeydi. Güzel, yüksek bir Süs Klatch mısırı demetinin çevresinde, fasulye sarmaşıkları kırmızı ve beyaz çiçeklerini güneşe doğru uzatıyordu; fasulye sıralarının arasındaki kavunlar tozların içinde yavaş yavaş pişiyordu. Normalde Vorbis bu verimli mekân kullanımını farkeder ve hoş karşılardı, ama normalde karşısına parmaklarıyla kulaklarını tıkamış, tozların içinde ileri geri sallanan tombul, genç bir çömez çıkmazdı.</p>

  <p>Vorbis ona baktı. Sonra sandaletiyle Brutha'yı dürtükledi.</p>

  <p>"Sorunun nedir oğlum?"</p>

  <p>Brutha gözlerini açtı.</p>

  <p>Hiyerarşinin üst düzeyinden tanıdığı çok fazla insan yoktu. Kenobi bile kalabalıkta uzak bir lekeden ibaretti. Ama songizisyoncu Vorbis'i herkes tanırdı. Kale'ye gelmenizden birkaç gün sonra varlığını sizin bilincinize yansıtan bir şeyler vardı o adamda. Tanrı yalnızca alışkanlığa bağlı olarak, formalite gereği korkulan bir şeydi, ama Vorbis <i>dehşet uyandırırdı.</i></p>

  <p>Brutha bayıldı.</p>

  <p>"Ne kadar da tuhaf," dedi Vorbis.</p>

  <p>Bir tıslama duyunca dönüp baktı.</p>

  <p>Ayağının dibinde küçük bir kaplumbağa vardı. Vorbis dik dik bakarken, kaplumbağa gerilemeye çalıştı ve gözünü ona dikerek kaynayan tencere gibi tıslamaya devam etti.</p>

  <p>Vorbis onu kaldırdı ve ellerinde evire çevire dikkatle inceledi. Sonra duvarlarla çevrili bahçede çevresine bakınıp tamamen güneş alan bir yer buldu ve sürüngeni sırtüstü yere bıraktı. Bir an düşündükten sonra sebze tarhlarının birinden iki taş aldı ve yaratık hareket ederek yüzüstü dönemesin diye kabuğunun altına sıkıştırdı.</p>

  <p>Vorbis deneysel bilgi edinmek için eline geçen hiçbir fırsatı kaçırmamaya inanırdı ve işleri izin verirse, birkaç saat sonra geri gelip kaplumbağanın durumuna bakmayı aklına not etti.</p>

  <p>Sonra dikkatini Brutha'ya çevirdi.</p>

  <blockquote class="">
    &nbsp;
  </blockquote>

  <p>Kafirler için bir cehennem vardı. Meşru yetkeye karşı çıkanlar için bir cehennem vardı. Yalancılar için epey cehennem vardı. Muhtemelen ninelerinin ölmesini dileyen küçük oğlan çocukları için de bir cehennem vardı. Herkes için yeterinden fazla cehennem vardı.</p>

  <p>Sonsuzluğun tarifi buydu; Büyük Tanrı Om'un herkesin hak ettiği cezayı alacağından emin olmak için tasarladığı bir şeydi.</p>

  <p>Omnialıların pek çok cehennemi vardı.</p>

  <p>Brutha şu anda hepsini tecrübe etmekteydi.</p>

  <p>Nhumrod Birader ve Vorbis Birader onun yatağında, karaya vurmuş balina gibi dönüp durmasını izlediler.</p>

  <p>"Güneş yüzünden," dedi Nhumrod, songizisyoncunun onu aramaya gelmesinin yarattığı ilk şokun ardından gelen hafif sakinlikle. "Zavallı çocuk bütün gün o bahçede çalışıyor. Böyle olacağı belliydi."</p>

  <p>"Onu dövmeyi denedin mi?" dedi Vorbis Birader.</p>

  <p>"Bunu söylerken üzülüyorum, ama genç Brutha'yı dövmek bir şilteyi dövmekten farksız," dedi Nhumrod. "'Oy' diyor, ama ben bunu sırf hevesli görünmek için yaptığını düşünüyorum. Çok hevesli bir delikanlıdır Brutha. Size bahsettiğim çocuk buydu."</p>

  <p>"Pek zeki <i>görünmüyor,"</i> dedi Vorbis.</p>

  <p>"Değildir," dedi Nhumrod.</p>

  <p>Vorbis başını salladı. Bir çömezde münasebetsiz zekâ karmaşık bir nimetti. Bazen Om'un ihtişamını artırmak için kullanılabilirdi, ama genellikle... eh, sorun çıkarmazdı, çünkü Vorbis amacı dışında kullanılan zekâ konusunda ne yapılacağını çok iyi biliyordu. Ama gereksiz zahmete sebep olurdu.</p>

  <p>"Ama sen bana öğretmenlerinin ondan övgüyle söz ettiğini söylüyorsun," dedi.</p>

  <p>Nhumrod omuzlarını silkti.</p>

  <p>"Çok itaatkardır," dedi. "Ve... eh, bir de hafızası var."</p>

  <p>"Hafızasına ne olmuş?"</p>

  <p>"Ondan çok var," dedi Nhumrod.</p>

  <p>"İyi bir hafızası mı var?"</p>

  <p>"İyi sözcüğü yanlış. Üstün. Yedi Kitap'ın tamamını kusursuzca biliyor..."</p>

  <p>"Hımm?" dedi Vorbis.</p>

  <p>Nhumrod diyakoz ile göz göze geldi.</p>

  <p>"Son derece kusurlu olan bu dünyada herhangi bir şey ne kadar kusursuz olabilirse, demek istedim," diye mırıldandı.</p>

  <p>"Dindar ve okumuş bir genç adam," dedi Vorbis.</p>

  <p>"Şey," dedi Nhumrod, "hayır. Okuma yazma bilmez."</p>

  <p>"Ah. <i>Tembel</i> bir çocuk."</p>

  <p>Diyakoz için her şey siyah ve beyazdan ibaretti. Nhumrod doğru sözcükleri ararken ağzı sessizce açılıp kapandı.</p>

  <p>"Hayır," dedi. "Çabalıyor. Çabaladığından eminiz. Ama sanki bir türlü... seslerle harfler arasındaki bağlantıyı kavrayamıyor."</p>

  <p>"En azından bunun için dövdünüz mü onu?"</p>

  <p>"Pek az etkisi oluyor gibi, diyakoz."</p>

  <p>"O zaman nasıl bu kadar becerikli bir öğrenci oldu?"</p>

  <p>"Dinliyor," dedi Nhumrod.</p>

  <p>Kimsenin Brutha gibi dinlemediğini düşündü. Bu durum yüzünden, ona ders vermek çok güçleşiyordu. Tıpkı... tıpkı büyük bir mağarada bulunmaya benziyordu. Tüm sözcükleriniz Brutha'nın kafasının doldurulması imkânsız derinliklerinde kaybolup gidiyordu. Soğurmanın muazzam yoğunluğu ihtiyatsız öğretmenlerin kekeleyerek susmasına yol açabiliyordu, çünkü ağızlarından çıkan her kelime döne döne gidip Brutha'nın kulaklarına giriyordu.</p>

  <p>"Her şeyi dinliyor," dedi Nhumrod. "Ve her şeyi izliyor. Her şeyi içine alıyor."</p>

  <p>Vorbis Brutha'ya baktı.</p>

  <p>"Ve ağzından tek bir kaba sözcük çıktığını duymadım," dedi Nhumrod. "Diğer çömezler bazen onunla alay ediyor. Ona Koca Ahmak Öküz diyorlar. Bilirsiniz işte."</p>

  <p>Vorbis'in bakışları Brutha'nın etli butlu ellerini ve ağaç kütüğüne benzeyen bacaklarını taradı.</p>

  <p>Derin derin düşünüyor gibiydi.</p>

  <p>"Okuma yazma bilmiyor," dedi Vorbis. "Ama son derece sadık diyorsun, öyle mi?"</p>

  <p>"Sadık ve imanlı," dedi Nhumrod.</p>

  <p>"Ve iyi bir hafızası var," diye mırıldandı Vorbis.</p>

  <p>"Daha da fazlası," dedi Nhumrod. "Hiç hafıza gibi değil."</p>

  <p>Vorbis bir şeye karar vermiş gibi görünüyordu.</p>

  <p>"Kendine geldiği zaman onu bana yolla," dedi.</p>

  <p>Nhumrod paniğe kapılmış gibiydi.</p>

  <p>"Onunla yalnızca konuşmak istiyorum," dedi Vorbis. "İşime yarayabilir."</p>

  <p>"Peki, efendim?"</p>

  <p>"Çünkü, sanırım, Büyük Tanrı Om gizli kapaklı hareket ediyor."</p>

  <blockquote class="">
    &nbsp;
  </blockquote>

  <p>Çok yukarılar. Tüyleri hışırdatan rüzgardan başka ses yok.</p>

  <p>Kartal esintinin üzerinde durdu ve Kale'nin oyuncaktan farksız binalarına baktı.</p>

  <p>Onu oraya bir yere bırakmıştı ve şimdi bulamıyordu. Orada bir yere, şu küçük yeşillik parçasına.</p>

  <blockquote class="">
    &nbsp;
  </blockquote>

  <p>Arılar fasulye çiçeklerinin içinde vızıldıyordu. Ve güneş sırtüstü yatan Om'un kabuğuna vuruyordu.</p>

  <p>Kaplumbağalar için de bir cehennem vardır.</p>

  <p>Artık bacaklarını sallayamayacak kadar yorulmuştu. Yapabileceğiniz tek şey buydu: bacaklarınızı sallamak. Ve başınızı gidebildiği kadar ileri uzatmak ve sallantıyla doğrulabileceğinizi umarak sallamak.</p>

  <p>Size inanan yoksa ölürdünüz —genelde küçük bir tanrıyı endişelendiren şey buydu. Ama <i>ölürseniz</i> de yapacak bir şey yoktu.</p>

  <p>Zihninin içinde, sıcakla meşgul olmayan kısımda, Brutha'nın dehşetini ve şaşkınlığını hissedebiliyordu. Bunu oğlana yapmamalıydı. Elbette onu izlememişti. Hangi tanrı yapardı ki bunu? İnsanların ne <i>yaptığı</i> kimin umurundaydı? Önemli olan inançtı. O yalnızca oğlanı etkilemek için, tıpkı bir hokkabazın kulağından yumurta çıkarması gibi, anıyı çekip çıkarmıştı.</p>

  <p>Sırtüstü yatıyorum, ısınıyorum ve <i>öleceğim...</i></p>

  <p>Ama... ama... o lanet kartal onu bir gübre yığınının üzerine bırakmıştı. Ne soytarıydı ama. Koca mekân kayalık bir yerde, kayaların üzerine kayalarla inşa edilmişti, ve o kabuğunu kırmadan düşüşünü yavaşlatabilecek tek yere düşmüştü. Hem de bir inananın çok yakınına.</p>

  <p>Ne tuhaftı. Bunun bir tür ilahi takdir olup olmadığını merak ediyordu, yalnız ilahi takdir <i>ona</i> aitti... ve şu anda sırtüstü yatıyor, ısınıyor, <i>ölmeye</i> hazırlanıyordu...</p>

  <p>Onu sırtüstü çeviren o adam. O ılımlı yüzündeki ifade. Bunu hatırlayacaktı. O ifade, zalim değil, farklı bir varlık düzeyinin ifadesiydi. Korkunç bir <i>huzur</i> ifadesi...</p>

  <p>Güneşin önünden bir gölge geçti. Om gözlerini kısarak Lu-Tze'nin yüzüne baktı. Lu-Tze baş aşağı dönmüş bir merhametle, iyilikle izliyordu onu. Ve sonra onu yüzüstü çevirdi. Sonra süpürgesini aldı ve arkasına bakmadan yürüyüp gitti.</p>

  <p>Om çökerek nefeslendi. Sonra neşelendi.</p>

  <p>Yukarıda biri beni seviyor, diye düşündü. Ve o, Ben'im.</p>

  <blockquote class="">
    &nbsp;
  </blockquote>

  <p>Çavuş Simony kendi odasına dönene kadar bekledi, sonra kendi kâğıt parçasını açtı.</p>

  <p>Üzerinde küçük bir kaplumbağa çizimi görünce hiç şaşırmadı. Şanslı kişi oydu.</p>

  <p>Böyle bir an için yaşıyordu. Birinin Gerçek'in yazarını geri getirmesi gerekiyordu, ki hareketin simgesi olsun. O olmak zorundaydı. Tek kötü tarafı, Vorbis'i öldüremeyecek olmasıydı.</p>

  <p>Ama bu, görülebileceği bir yerde yapılmalıydı.</p>

  <p>Bir gün. Tapınak'ın önünde. Yoksa kimse <i>inanmazdı.</i></p>

  <blockquote class="">
    &nbsp;
  </blockquote>

  <p>Om kumlu koridorda paldır küldür yürüyordu.</p>

  <p>Brutha ortadan kaybolduktan sonra bir süre etrafta oyalanmıştı. Kaplumbağaların başarılı olduğu bir şey de oyalanmaktı. Bu konuda neredeyse dünya şampiyonuydular.</p>

  <p>Amma işe yaramaz bir çocuk, diye düşündü. Mantıklı konuşmayı bile doğru düzgün beceremeyen biriyle konuşmaya çalıştığı için hak etmişti bunu.</p>

  <p>Yaşlı, sıska adam onu duyamamıştı elbette. Aşçı da öyle. Eh, yaşlı olan muhtemelen sağırdı, Aşçıya gelince... Om tüm tanrısal güçlerine yeniden kavuştuğunda, aşçı için özel bir kader hazırlamayı aklının bir köşesine not etti. Ne yapacağından tam emin değildi, ama içinde, kaynayan su ve muhtemelen havuçlar olacaktı.</p>

  <p>Bir an bu düşüncenin zevkini çıkardı. Ama sonuçta eline bir şey geçmedi. Sefil bir bahçede, kaplumbağa biçiminde dolanıyordu hâlâ. <i>İçeri</i> nasıl girdiğini biliyordu —donuk bir dehşetle gökyüzündeki, hafızasının gözüyle kartal olduğunu bildiği minik beneğe baktı— ve bir sonraki ayı bir kavun yaprağının altında saklanarak geçirmek istemiyorsa, dışarı çıkmanın daha toprağa bağlı bir yolunu bulsa iyi olacaktı.</p>

  <p>Aklına bir düşünce geldi. Yemesi tatlı!</p>

  <p>Güçlerine yeniden kavuştuğunda birkaç yeni cehennem tasarlamak için <i>epey zaman</i> ayıracaktı. Bir iki yeni İlke de. 'Kaplumbağa Eti Yemeyeceksin.' Bu iyiydi. Nasıl olmuştu da daha önce düşünememişti? Perspektif sebep buydu işte.</p>

  <p>Ve birkaç sene önce 'Başı Dertte Her Kaplumbağayı Zahmet Edip Yerden Alacaksın ve Onu Dilediği Yere Taşıyacaksın, Ve Şurası Çok Önemli, Bu Kural Kartal Değilsen Geçerli' gibi bir ilke düşünebilmiş olsaydı, şimdi böyle bir sorun yaşıyor olmayacaktı.</p>

  <p>Yapacak şey yoktu. Kenobi'yi kendisinin bulması gerekecekti. Yüksek Rahip gibi biri onu duyabilmeliydi.</p>

  <p>Aradığı kişi burada bir yerde olmalıydı. Yüksek Rahipler bulunduğu yerde kalma eğiliminde olurdu. Onu bulmak kolay olmalıydı. Şu anda bir kaplumbağa olsa dahi. Om hâlâ tanrıydı. Ne kadar zor olabilirdi ki?</p>

  <p>Yukarı gitmesi gerekecekti. Hiyerarşinin anlamı buydu. En tepedeki adamı, yukarıya giderek bulabilirdiniz.</p>

  <p>Büyük Tanrı Om hafifçe sarsılarak, kabuğu sağa sola sallanarak, onun ihtişamı şerefine dikilmiş kaleyi keşfe koyuldu.</p>

  <p>Üç bin sene içinde her şeyin ne kadar değiştiğini fark etmeden geçemedi.</p>

  <blockquote class="">
    &nbsp;
  </blockquote>

  <p><i>"Ben mi?"</i> dedi Brutha. "Ama, ama..."</p>

  <p>"Seni cezalandırmayı düşündüğünü sanmıyorum," dedi Nhumrod. "Ama cezalandırılmayı pekala hak ediyorsun, elbette. <i>Hepimiz</i> hak ediyoruz," diye ekledi dindarca.</p>

  <p>"Ama <i>neden?"</i></p>

  <p>"... neden? Yalnızca seninle konuşmak istediğini söyledi."</p>

  <p>"Ama söyleyebileceğim, bir gizisyoncunun duymak isteyeceği <i>hiçbir şey</i> yok!" diye feryat etti Brutha.</p>

  <p>"... Yok. Diyakozun dileklerini sorgulamadığından eminim," dedi Nhumrod.</p>

  <p>"Hayır. Hayır. Elbette sorgulamıyorum," dedi Brutha. Başını eğdi.</p>

  <p>"Aferin sana," dedi Nhumrod. Brutha'nın sırtını erişebildiğince okşadı. "Hadi koş," dedi. "Her şeyin yolunda gideceğinden eminim." Sonra, dürüstlüğü alışkanlık edinecek şekilde yetiştirildiği için, "Muhtemelen," diye ekledi.</p>

  <blockquote class="">
    &nbsp;
  </blockquote>

  <p>Kale'de pek az basamak vardı. Büyük Om adına yapılan karmaşık ayinlerdeki sayısız geçit alayı için uzun, hafif eğimler gerekiyordu. Var olan basamaklar da, çok yaşlı adamların sarsak adımlarına uyumlu olacak şekilde alçaktı. Ve Kale'de bir sürü çok yaşlı adam vardı.</p>

  <p>Çöl rüzgarlarıyla devamlı kum gelirdi. Çalı süpürgeleriyle donanmış çömez ordusunun bütün çabalarına rağmen kumlar basamakların üzerinde ve avluda birikirdi.</p>

  <p>Ama bir kaplumbağanın çok etkisiz bacakları vardır.</p>

  <p>"Daha Alçak Basamaklar Yapacaksın," diye tısladı kaplumbağa kendini yukarı çekerek.</p>

  <p>Ayaklar birkaç santim ötesinden gürleyerek geçiyordu. Burası Kale'nin içindeki, Dövünme Mekânı'na giden ana yollardan biriydi ve her gün binlerce hacı tarafından kullanılırdı.</p>

  <p>Bir iki kez bir sandalet, kabuğuna takıldı ve onu döndürdü.</p>

  <p><i>"Ayakların bedeninden uçsun ve bir termit tümseğine gömülsün!</i>" diye haykırdı kaplumbağa.</p>

  <p>Bunun üzerine biraz daha iyi hissetti.</p>

  <p>Bir tane daha ayak ona çarpıp taşların üzerinde kaymasına sebep oldu. Kaplumbağa takır tukur yuvarlanarak, duvarın dibine yerleştirilmiş kıvrık metal ızgaraya çarptı. Ancak çenesiyle sımsıkı tutunarak ızgaranın içinden kayıp düşmekten kurtuldu. Kendini bir mahzenin üzerinde ağzından asılı buldu.</p>

  <p>Bir kaplumbağanın inanılmaz ölçüde güçlü çene kasları vardır. Bacaklarını oynatarak bir süre sallandı. Tamam. Yarıklarla dolu kayalık bir arazide yaşayan bir kaplumbağa bu tür şeylere alışık olurdu. Bir bacağını bir yere takması yeterliydi...</p>

  <p>Kulağına hafif sesler geldi. Metal tıngırtısı ve sonra zayıf bir inleme.</p>

  <p>Om gözünü çevirdi.</p>

  <p>Izgara çok uzun, alçak bir odanın bir duvarında, yüksekteydi. Kale'nin her yerinde bulunan ışık kuyularıyla iyice aydınlatılmıştı.</p>

  <p>Bu konuya dikkat çeken Vorbis'ti. Engizisyoncuların gölgelerde değil, ışıkta çalışması gerektiğini söylemişti.</p>

  <p>Ne yaptıklarını açık seçik görebilecekleri yerlerde.</p>

  <p>Om da görebiliyordu.</p>

  <p>Bir süre, gözlerini tezgah sırasından ayıramadan, ızgarada asılı kaldı.</p>

  <p>Genelde Vorbis, önemli Oruç günlerinde düzenlenen halk gösterileri dışında, kor kızıl demirleri, çivili zincirleri ve üzerinde matkaplar ve büyük vidalar olan şeyleri teşvik etmezdi. Basit bir bıçakla, derdi her zaman, neler yapabildiğinize şaşarsınız...</p>

  <p>Ama pek çok engizisyoncu en çok fazla âdetleri severdi.</p>

  <p>Bir süre sonra Om, boyun kasları seyirerek, kendini çok yavaşça ızgaraya çekti. Tıpkı aklı başka yerde olan bir yaratık gibi, ilk önce bir ön bacağını parmaklığa taktı, sonra da diğerini. Arka bacakları bir süre oynadı ve sonra bir pençesini kaba taşlara geçirdi.</p>

  <p>Bir an zorlandı ve sonra kendini ışığa çekti.</p>

  <p>Ayaklardan kaçınmak için duvara yakın kalarak yavaş yavaş uzaklaştı. Zaten hızlı yürümek gibi bir şeçeneği yoktu, ama şimdi, düşündüğü için yavaş yürüyordu. Çoğu tanrı aynı anda hem yürüyüp hem düşünmeyi güç bulur.</p>

  <blockquote class="">
    &nbsp;
  </blockquote>

  <p>Dövünme Mekânı'na herkes gidebilirdi. Omnianizmin büyük özgürlüklerinden biriydi bu.</p>

  <p>Büyük Tanrı'dan dilekte bulunmanın her tür yolu vardı, ama çoğunlukla ne kadar paranız olduğuna bağlıydı, ki bu doğru, uygun ve kesinlikle olması gerektiği gibiydi. Ne de olsa, dünyada başarı kazanmış herkesin bunu Büyük Tanrı'nın onayıyla yaptığı açıktı, çünkü O'nun onayı <i>olmadan</i> başarı kazandıklarına inanmak imkânsızdı. Aynı şekilde, Gizisyon kusur ihtimali olmaksızın hareket edebilirdi. Şüphe, kanıttı. Aksi nasıl mümkün olabilirdi ki? Büyük Tanrı —orada olması <i>doğru</i> olmasa— Songizisyoncularının zihnine şüphe sokmayı uygun görmezdi. Büyük Tanrı Om'a inanırsanız hayat çok basit olabilirdi. Bazen de oldukça kısa.</p>

  <p>Ama her zaman tedbirsiz, aptal ve, bu hayatta ya da önceki hayatlarından birindeki bir tür kusur ya da ihmalkarlık yüzünden, bir çimdik tütsü alamayacak kadar fakir olanlar vardı. Ancak Büyük Tanrı, rahipleri aracılığı ile süzülüp gelen bilgeliği ve merhameti içinde, onların rızkını da vermişti.</p>

  <p>Dualar ve dilekler Dövünme Mekânı'nda sunulabiliyordu. Orada kesinlikle işitiliyorlardı. Hattâ dikkate bile alınabiliyorlardı.</p>

  <p>İki yüz metre genişliğinde bir meydan olan Mekân'ın arkasında, Büyük Tapınak yükseliyordu.</p>

  <p>Tanrı orada, kuşkunun gölgesi bile olmadan, dinliyordu.</p>

  <p>Ya da, en azından yakında bir yerde...</p>

  <p>Her gün binlerce hacı Mekân'ı ziyaret ediyordu.</p>

  <p>Bir topuk, Om'un kabuğuna çarptı, çarpmanın etkisiyle kaplumbağa duvardan sekti. Sonra bir kol değneği kabuğun kenarına takıldı ve kaplumbağayı madeni para gibi fırıl fırıl döndürerek kalabalığın içine fırlattı. Kaplumbağa, pek çok başka kişi gibi, dileğin etkisinin meydanda kalınan zamanla doğru orantılı olarak arttığına inanan yaşlı bir kadının dürülmüş şiltesine çarptı.</p>

  <p>Tanrı sersem sersem gözünü kırpıştırdı. Bu neredeyse kartallarla yaşadığı şeyler kadar kötüydü. Neredeyse o mahzende yaşadıkları kadar kötü... hayır, belki de hiçbir şey mahzende yaşadıkları kadar kötü olamazdı...</p>

  <p>Gelip geçen bir başka ayak onu tekmeleyip uzaklaştırana kadar kulağına birkaç kelime çalındı.</p>

  <p>"Üç senedir köyümüze kuraklık musallat oldu... birazcık yağmur, Tanrım?"</p>

  <p>Büyük Tanrı kabuğunun üzerinde döner ve doğru yanıtın insanların onu tekmelemesini durdurup durdurmayacağını merak ederken, "Sorun değil," diye mırıldandı.</p>

  <p>Bir başka ayak, dindarların hiçbiri fark etmeden, onu bacak ormanının içinde sektirdi. Dünya bir bulanıklıktan ibaretti.</p>

  <p>Ümitsizlikle dolu çok yaşlı bir sesin, "Tanrım, Tanrım, benim oğlum neden İlahi Lejyon'a katılmak zorunda?" dediğini duydu. "Şimdi çiftliğe kim bakacak? Başka bir çocuğu alamaz mısın?"</p>

  <p>"Sen hiç endişelenme," diye ciyakladı Om.</p>

  <p>Bir sandalet kuyruğunun altına girdi ve onu meydanda birkaç metre uçurdu. Kimse yere bakmıyordu. Genelde, insanın dua ederken bakışlarını tapınak çatısındaki altın boynuzlara dikmesinin duanın gücünü artırdığına inanılıyordu. Kaplumbağanın, ayak bileğine çarpan bir şey olarak fark edildiği zamanlarda da, diğer ayakla düşünmeden dürtülerek kurtulunuyordu.</p>

  <p>"... hasta olan karım..."</p>

  <p>"Tamam!"</p>

  <p>Tekme...</p>

  <p>"... köydeki kuyuyu temiz kıl, kirliliği..."</p>

  <p>"Oldu bil!"</p>

  <p>Tekme...</p>

  <p>"... her sene çekirgeler geliyor ve..."</p>

  <p>"Söz, ama!.."</p>

  <p>Tekme...</p>

  <p>"... denizde kaybolalı beş ay oldu..."</p>

  <p>"... <i>beni tekmelemeyi bırakın</i>!"</p>

  <p>Kaplumbağa dar bir açıklıkta, sağ yanı havada kalacak şekilde yere kondu.</p>

  <p>Görünür oldu...</p>

  <p>Hayvanların hayatının büyük kısmı desenin, yani avcı ile avın şekillerinin tanınmasını içerir. Kayıtsız bir göz için orman, eh, yalnızca ormandır; bir güvercinin gözü için, <i>sizin</i> ağacın dalında fark etmediğiniz şahinin arka planını oluşturan önemsiz yeşilliktir. Yükseklerde minik bir nokta halinde avlanan akbaba için, otların arasında kaçan avıyla karşılaştırıldığında tüm dünya manzarası bir pustan ibarettir.</p>

  <p>Kartal, Boynuzların üzerinde tünediği yerden gökyüzüne sıçradı.</p>

  <p>Neyse ki, kaplumbağanın koşuşturan insanlarla dolu bir meydanda kartalın güzüne çarpmasına sebep olan aynı şekil farkındalığı, kaplumbağanın tek gözünün dehşet dolu bir beklenti içinde yukarı dönmesine sebep oldu.</p>

  <p>Kartallar sabit fikirli yaratıklardır. Öğle yemeği fikri zihinlerinde bir kez sabitlenince, tatmin olana kadar zihni terk etmeme eğilimindedir.</p>

  <blockquote class="">
    &nbsp;
  </blockquote>

  <p>Vorbis'in odasının dışında, İlahi Lejyon'dan iki asker dikiliyordu. Brutha ürkerek kapıyı çalarken, saldırmak için sebep ararcasına yan yan ona baktılar.</p>

  <p>Saçları kırlaşmış ufak tefek bir rahip kapıyı açtı ve Brutha'yı pek az mobilyası olan küçük bir odaya aldı. Anlamlı anlamlı bir tabureyi gösterdi.</p>

  <p>Brutha oturdu. Rahip bir perdenin arkasında kayboldu. Brutha odaya bir göz attı ve...</p>

  <p>Karanlığa boğuldu. O hareket edemeden, ki Brutha'nın refleksleri zaten pek iyi değildi, kulağının dibinde bir ses, "Paniğe kapılma birader. Sana paniğe kapılmamanı emrediyorum," dedi.</p>

  <p>Brutha'nın yüzünün önünde bir kumaş vardı.</p>

  <p>"Başını sallasan yeter, evlat."</p>

  <p>Brutha başını salladı. Başınıza bir torba geçirirlerdi. Bütün çömezler bunu bilirdi. Yatakhanelerde hikâyeler anlatılırdı. Başınıza torba geçirirlerdi ki, engizisyoncular kimin üzerinde çalıştıklarını bilmesinler...</p>

  <p>"Güzel. Şimdi, bir sonraki odaya gidiyoruz. Nereye bastığına dikkat et."</p>

  <p>Eller onu ayağa kaldırdı ve yürürken yol gösterdi. Brutha anlamazlık pusları arasında bir perdenin sürtünmesini hissetti ve sonra sarsılarak birkaç basamak indi ve kum zeminli bir odaya girdi. Eller onu birkaç kez, kararlılıkla ama kötü niyet işareti olmadan döndürdü ve bir koridora götürdü. Bir perde daha hışırdadı ve sonra daha büyük bir mekâna girdiğini gösteren tarif edilmesi imkânsız his geldi.</p>

  <p>Daha sonra, çok, çok daha sonra, Brutha bir şey fark etti: Dehşet yoktu. Gizisyon'un tepesindeki adamın odasında başında torbayla duruyordu ve dehşete kapılmak hiç aklına gelmemişti. Çünkü imanı vardı.</p>

  <p>"Arkanda tabure var. Otur."</p>

  <p>Brutha oturdu.</p>

  <p>"Torbayı çıkarabilirsin."</p>

  <p>Brutha torbayı çıkardı.</p>

  <p>Gözlerini kırpıştırdı.</p>

  <p>Odanın uzak ucundaki taburelerde, iki yanlarında birer Kutsal Lejyoner ile, üç şekil oturuyordu. Diyakoz Vorbis'in kartal suratını tanıdı; diğer adamlardan biri tıknaz, diğeri ise çok şişmandı —Brutha gibi iriyarı değil, gerçek bir yağ fıçısıydı. Üçü de sade, gri cüppeler giymişti.</p>

  <p>Kızgın damgalardan, hattâ neşterlerden iz yoktu.</p>

  <p>Üçü de dikkatle onu izlemekteydi.</p>

  <p>"Çömez Brutha?" dedi Vorbis.</p>

  <p>Brutha başını salladı.</p>

  <p>Vorbis hafif bir kahkaha attı —çok zeki insanların, akıllarına muhtemelen o kadar da gülünç olmayan bir şey geldiğinde attığı türden bir kahkaha.</p>

  <p>"Ve elbette, bir gün sana Brutha Birader demek zorunda kalacağız," dedi. "Hattâ Peder Brutha? Bana göre, oldukça kafa karıştırıcı. Kaçınılması en iyisi. Sanırım mümkün olan en kısa zamanda Diyakoz Yardımcısı Brutha olmanı ayarlamamız gerek. Sen bu konuda ne düşünüyorsun?"</p>

  <p>Brutha bu konuda hiçbir şey düşünmüyordu. Terfiden bahsedildiğinin belli belirsiz farkındaydı, ama zihni bomboştu.</p>

  <p>"Her neyse. Bu kadar yeter," dedi Vorbis, bu sohbette kendine büyük iş düştüğünü fark eden birinin hafif çileden çıkmışlığıyla. "Sağımdaki ve solumdaki bu bilgili pederleri tanıyor musun?"</p>

  <p>Brutha tamam dercesine başını iki yana salladı.</p>

  <p>"Güzel. Sana soracak bazı soruları var."</p>

  <p>Brutha tamam dercesine başını salladı.</p>

  <p>Çok şişman adam öne eğildi.</p>

  <p>"Bir dilin var mı çocuğum?"</p>

  <p>Brutha başını salladı. Sonra, belki bunun yeterli olmadığını hissederek, incelenmesi için çıkardı.</p>

  <p>Vorbis elini, engel olmak istercesine şişman adamın koluna koydu.</p>

  <p>"Sanırım genç dostumuz biraz korktu," dedi ılımlı bir tavırla.</p>

  <p>Gülümsedi.</p>

  <p>"Şimdi, Brutha —lütfen dilini içeri sok— sana bazı sorular soracağım. Anlıyor musun?"</p>

  <p>Brutha başını salladı.</p>

  <p>"Daireme ilk geldiğinde, birkaç saniyeliğine antrede bulundun. Lütfen antreyi bana tarif et."</p>

  <p>Brutha şaşkınlıkla gözlerini kocaman açtı. Ama hatırlama motorları istemsizce, gıcırdayarak canlandı ve sözcükleri zihninin ön kısmına akıttı.</p>

  <p>"Yaklaşık üç metrekare genişliğinde bir oda. Beyaz duvarları var. Kapının yanında, parke taşlarının göründüğü köşe dışında yerler kum kaplı. Karşı duvarda, üç tane parmaklığı olan, iki metre yükseklikte bir pencere var. Üç bacaklı bir tabure var. Afasya ağacından oyulmuş ve gümüş varak kaplanmış, Ossory Peygamber'in kutsal ikonası var. Çerçevenin sol köşesi çizilmiş. Pencerenin altında bir raf, rafın üzerinde de bir tepsi var."</p>

  <p>Vorbis uzun ince işaretparmaklarını burnunun ucuna dayadı.</p>

  <p>"Tepsinin üzerinde?" dedi.</p>

  <p>"Efendim?"</p>

  <p>"Tepsinin üzerinde ne var oğlum?"</p>

  <p>Brutha'nın gözlerinin önünde imgeler döndü.</p>

  <p>"Tepsinin üzerinde bir yüksük var. Bronz bir yüksük. Ve iki iğne. Ayrıca, üzerinde üç tane düğüm olan bir parça sicim var. Bir de dokuz tane madeni para var. Afasya yaprakları deseniyle süslenmiş gümüş bir kupa. Uzun bir hançer var, sanırım çelikten, üzerine kabartı halinde yedi tane çizgi olan siyah bir kabzası var. Bir de küçük, siyah bir kumaş parçası var. Bir sabit kalem ve bir levha..."</p>

  <p>"Bana madeni paralardan bahset," diye mırıldandı Vorbis.</p>

  <p>"Üç tanesi, Kale kuruşları," dedi Brutha hemen. "İkisinde Boynuzlar, birinde yedi uçlu taç var. Madeni paraların dördü çok küçük ve altın. Üstlerinde harfler var... okuyamadım, ama bana sabit kalem verirseniz, sanırım..."</p>

  <p>"Bu bir tür hile mi?" dedi şişman adam.</p>

  <p>"Seni temin ederim," dedi Vorbis, "oğlan tüm odayı bir saniyeden daha uzun süre görmüş olamaz. Brutha... bize diğer paralardan bahset."</p>

  <p>"Diğer paralar büyüktü. Bronzdular. Ephebe <i>derechmi</i>siydiler."</p>

  <p>"Nereden biliyorsun? Bunlar Kale'de sık görülen paralar değildir."</p>

  <p>"Onları daha önce bir kere gördüm efendim."</p>

  <p>"Ne zamandı bu?"</p>

  <p>Brutha'nın yüzü buruştu, hatırlamak için çaba gösterdiği belliydi.</p>

  <p>"Emin değilim..." dedi.</p>

  <p>Şişman adam, Vorbis'e gülümsedi.</p>

  <p>"Hah," dedi.</p>

  <p>"Sanırım..." dedi Brutha "... akşamdı. Ama sabah da olabilir. Öğlen civarı. Şaşkın Böcek senesi, Grune ayının üçüydü. Köyümüze bazı tüccarlar gelmişti."</p>

  <p>"O sırada kaç yaşındaydın?" dedi Vorbis.</p>

  <p>"Üçümü doldurmama bir ay vardı efendim."</p>

  <p>"Buna inanmıyorum," dedi şişman adam.</p>

  <p>Brutha'nın ağzı bir iki kez açılıp kapandı. Şişman adam nereden bilebilirdi ki? Orada değildi!</p>

  <p>"Yanılmış olabilirsin oğlum," dedi Vorbis. "Sen... ne... on yedi, on sekiz yaşlarında... fazla gelişkin bir delikanlısın. On beş sene önce tesadüfen gözüne takılan yabancı bir madeni parayı gerçekten hatırlayamayacağını düşünüyoruz."</p>

  <p>"Biz uydurduğunu düşünüyoruz," dedi şişman adam.</p>

  <p>Brutha hiçbir şey söylemedi. Neden uyduracaktı ki? O anı kafasının içinde oturup dururken neden böyle bir şey yapsındı ki?</p>

  <p>"Başına gelen her şeyi hatırlıyor musun?" dedi bütün bunlar sırasında dikkatle Brutha'yı izlemekte olan tıknaz adam. Brutha bu değişiklikten memnun oldu.</p>

  <p>"Hayır, efendim. Çoğu şeyi hatırlıyorum yalnızca."</p>

  <p>"Unuttukların da oluyor mu?"</p>

  <p>"Ah. Bazen hatırlamadığım şeyler oluyor." Brutha, nasıl bir şey olduğunu hayal etmeyi zor bulsa da, unutkanlık kavramını duymuştu. Ama hayatının, özellikle de ilk birkaç senesinde... hiçbir şeyin olmadığı zamanlar vardı. Bir anı silinmesi değildi bu, ama anılarının oluşturduğu malikanede büyük, kilitli odalar vardı. Kilitli bir odanın yok olmadığı gibi, unutulmuş değil, ama... kilitli.</p>

  <p>"Hatırlayabildiğin ilk şey ne oğlum?" dedi Vorbis nazikçe.</p>

  <p>"Parlak bir ışık vardı ve sonra biri bana vurdu," dedi Brutha.</p>

  <p>Üç adam boş boş ona baktılar. Sonra birbirlerine döndüler. Brutha, kapıldığı dehşetin sıkıntısı içinde, fısıltı parçaları yakaladı.</p>

  <p>"... kaybedecek ne?.." "Budalalık ve muhtemelen şeytani..." "Bedeli ağır..." "Bir şans, ve bizi bekliyor olacaklar..."</p>

  <p>Vesaire, vesaire.</p>

  <p>Odada çevresine bakındı.</p>

  <p>Kale'de dekorasyon bir öncelik değildi. Raflar, tabureler, masalar... Çömezler arasında, hiyerarşide tepeye doğru rahiplerin altın mobilyalar kullandığı söylentisi dolaşıyordu, ama burada altın mobilyadan iz yoktu. Oda, çömez kısımları kadar yalındı, ama belki daha zengin bir yalınlığı vardı; fakirliğin zorunlu çıplaklığı değil, niyetin yalınlığı idi.</p>

  <p>"Oğlum?"</p>

  <p>Brutha aceleyle başını çevirdi.</p>

  <p>Vorbis meslektaşlarına baktı. Tıknaz adam başını salladı. Şişman adam omuzlarını silkti.</p>

  <p>"Brutha," dedi Vorbis, "şimdi yatakhanene dön. Gitmeden önce hizmetkarlardan biri sana yiyecek ve içecek verecek. Yarın şafakta Boynuz Kapısı'nda olacaksın ve benimle birlikte Ephebe'ye geleceksin. Ephebe delegasyonundan haberin var mı?"</p>

  <p>Brutha başını iki yana salladı.</p>

  <p>"Belki de bilmen için sebep yoktur," dedi Vorbis. "Tiran ile siyasi meseleleri konuşacağız. Anlıyor musun?"</p>

  <p>Brutha başını iki yana salladı.</p>

  <p>"Güzel," dedi Vorbis. "Çok güzel. Ah, Brutha?"</p>

  <p>"Evet efendim?"</p>

  <p>"Bu görüşmeyi unutacaksın. Bu odada bulunmadın. Burada bizi görmedin."</p>

  <p>Brutha alık alık baktı ona. Bu saçmaydı. Sırf dileyerek bir şeyleri unutamazdınız. Bazı şeyler kendi kendilerini unuturlardı —o kilitli odalardaki şeyler— ama bunun sebebi, onun erişemediği bir mekanizmaydı. Bu adam ne demek istiyordu?</p>

  <p>"Peki efendim," dedi.</p>

  <p>En basit yol bu gibi görünmüştü.</p>

  <blockquote class="">
    &nbsp;
  </blockquote>

  <p>Tanrıların dua edecek kimseleri yoktur.</p>

  <p>Büyük Tanrı Om boynunu uzatarak, bacaklarını hızla hareket ettirerek en yakındaki heykele doğru seğirtti. Om, kafirleri ezen bir boğa biçiminde tasvir edilmişti, ama bu onu teselli etmiyordu.</p>

  <p>Kartalın halkalar çizmeyi bırakıp çullanması yalnızca an meselesiydi.</p>

  <p>Om yalnızca üç senedir kaplumbağaydı, ama biçimle birlikte bir çuval içgüdü miras almıştı ve onların da çoğu kaplumbağa yemenin yolunu keşfetmiş bir vahşi hayvan karşısında mutlak dehşet hissetmek çerçevesinde oluşmuştu.</p>

  <p>Tanrıların dua edecek kimsesi yoktur.</p>

  <p>Om durumun böyle olmamasını isterdi.</p>

  <p>Herkesin <i>birine</i> ihtiyacı vardır.</p>

  <p>"Brutha!"</p>

  <blockquote class="">
    &nbsp;
  </blockquote>

  <p>Brutha yakın geleceğinden pek emin değildi. Diyakoz Vorbis'in onu çömez görevlerinden azat ettiği açıktı, ama Brutha'nın akşamın geri kalanında yapacak hiçbir işi yoktu.</p>

  <p>Bahçelere doğru gitti. Bağlanması gereken fasulyeler vardı ve Brutha bunu memnunlukla karşılıyordu. Fasulyeler karşısında yerinizi bilirdiniz. Onlar size, <i>unutmak</i> gibi imkânsız şeyler yapmanızı söylemezdi. Dahası, bir süreliğine burada olmayacaksa, kavunları gübrelemesi ve durumu Lu-Tze'ye açıklaması gerekirdi.</p>

  <p>Lu-Tze bahçelerin ayrılmaz parçasıydı.</p>

  <p>Her teşkilatta onun gibi biri vardır. Böyle tipler gözlerden uzak, koridorları süpürüyor, depoların arkalarındaki rafların arasında (neyin nerede olduğunu bilen tek kişi oldukları yerde) dolaşıyor olabilirler ya da kazan dairesi ile muğlak, ama hayati öneme sahip bir ilişkileri olabilir. Kim olduklarını herkes bilir ve kimse onların orada olmadıkları bir zamanı hatırlamaz ya da, eh, genelde oldukları yerde olmadıkları zaman nereye gittiklerini bilmez. Nadiren, gözlem yeteneği çoğu insandan birazcık daha iyi olanlar, ki bu görünüşte o kadar zor bir iş değildir, durup bir süreliğine onları merak eder... ve sonra işlerine devam eder.</p>

  <p>Tuhaftır ama, Kale'de bahçeden bahçeye sallana sallana gezinmesine rağmen, Lu-Tze bitkilere asla fazla ilgi göstermezdi. O toprakla, gübreyle, pislikle, bitki çürüttükleri yığınla, humuslu toprakla ve tozla, ve bunları bir yerden bir yere taşıma yollarıyla ilgilenirdi. Genelde ya süpürüyor ya da bir yığını tersyüz etmekle uğraşıyor olurdu. Biri herhangi bir şeye tohum ektiği anda ilgisini yitiriyordu.</p>

  <p>Brutha geldiğinde patikaları tırmıklıyordu. Patika tırmıklama konusunda iyiydi. Deniz tarağı desenleri ve yumuşak kıvamlar yapıyordu. Brutha onların üzerinde yürürken her zaman özür dileme ihtiyacı hissederdi.</p>

  <p>Lu-Tze ile nadiren konuşurdu, çünkü insanların Lu-Tze'ye ne dediği fazla fark etmezdi. Yaşlı adam her seferinde yalnızca başını sallar, tek dişini göstererek gülümserdi.</p>

  <p>"Bir süreliğine uzaklara gidiyorum," dedi Brutha yüksek sesle ve tane tane. "Herhalde bahçelere bakmak için başkasını gönderirler, ama yapılması gereken bazı işler var..."</p>

  <p>Yaşlı adam başını salladı ve gülümsedi. Brutha fasulyelerden ve otlardan bahsederken Lu-Tze sıraların arasında sabırla onu izledi.</p>

  <p>"Anladın mı?" dedi Brutha bu şekilde on dakika geçtikten sonra.</p>

  <p>Baş sallama ve gülümseme. Baş sallama, gülümseme ve el etme.</p>

  <p>"Ne?"</p>

  <p>Baş sallama, gülümseme ve el etme. Baş sallama, gülümseme, <i>el etme</i> ve gülümseme.</p>

  <p>Lu-Tze hafif yengeci hafif de maymunu andıran yürüyüşüyle duvarlarla çevrili bahçenin, onun kendi yığınlarının, saksılarının ve bahçe güzelleştirme kozmetiklerinin bulunduğu küçük alana gitti. Brutha yaşlı adamın orada uyuduğunu tahmin ediyordu.</p>

  <p>Baş sallama, gülümseme, el etme.</p>

  <p>Bir fasulye sırığı yığınının yanında, güneşte küçük bir masa vardı. Üzerine bir hasır serilmişti ve hasırın üzerinde yarım düzine sivri kaya vardı. Kayaların hiçbiri otuz santimden yüksek değildi.</p>

  <p>Kayaların çevresinde dikkatle düzenlenmiş değnek kümeleri vardı. İnce tahta parçaları taşların bazı kısımlarını gölgeliyordu. Küçük metal aynalar güneş ışığını başka yerlere yansıtıyordu. Tuhaf açılarda konulmuş kâğıt koniler esintiyi çok belirli yerlere yönlendiriyor gibiydi.</p>

  <p>Brutha bonsai sanatını ve bunun dağlara nasıl kullanılabileceğini hiç duymamıştı.</p>

  <p>"Bunlar... çok güzel," dedi kararsızca.</p>

  <p>Lu-Tze başını salladı, gülümsedi, küçük bir taş aldı, gülümsedi, uzattı, uzattı.</p>

  <p>"Ah, gerçekten de bunu alamam..."</p>

  <p>Lu-Tze taşı uzattı, uzattı, sırıttı, başını salladı.</p>

  <p>Brutha minik dağı aldı. Tuhaf, gerçekdışı bir ağırlığı vardı —eline yarım kilo kadar geliyordu, ama kafasının içinde binlerce <i>çok, çok küçük</i> ton gibi bir izlenim bırakıyordu.</p>

  <p>"Ah. Teşekkür ederim. Çok teşekkür ederim."</p>

  <p>Baş sallama, gülümseme, nazikçe geri çekilme.</p>

  <p>"Pek... dağımsı."</p>

  <p>Baş sallama, sırıtma.</p>

  <p>"Zirvesindeki gerçekten kar olamaz, değil..."</p>

  <p>"<i>Brutha</i>!"</p>

  <p>Brutha başını kaldırdı. Ama ses içeriden gelmişti.</p>

  <p>Ah, olamaz, diye düşündü perişan bir halde.</p>

  <p>Küçük dağı Lu-Tze'nin ellerine tutuşturdu.</p>

  <p>"Ama, şey, bunu benim için saklar mısın?"</p>

  <p>"<i>Brutha</i>!"</p>

  <p>Bütün bunlar bir düştü, değil mi? Ben önemli biri olmadan ve diyakozlarla konuşmaya başlamadan önce.</p>

  <p><i>"Hayır, değildi! Bana yardım et!"</i></p>

  <blockquote class="">
    &nbsp;
  </blockquote>

  <p>Kartal, Dövünme Mekânı'nın üzerinden geçerken dilek sahipleri kaçıştı.</p>

  <p>Kartal yerden birkaç metre yukarıda döndü ve Kafir'i ezen Büyük Om heykelinin üzerine tünedi.</p>

  <p>Muhteşem bir kuştu, altın-kahverengiydi ve sarı gözleri vardı. Boş bir küçümsemeyle kalabalığı süzdü.</p>

  <p>"Bu bir işaret mi?" dedi tahta bacaklı yaşlı bir adam.</p>

  <p>"Evet! Bir işaret!" dedi yanındaki genç kadın.</p>

  <p>"Bir işaret!"</p>

  <p>Heykelin çevresine toplandılar.</p>

  <p>"O bir baş belası," dedi ayak hizasından gelen küçük ve hiç işitmedikleri bir ses.</p>

  <p>"Ama neyin işareti?" dedi üç gündür meydanda kamp kurmuş olan yaşlı bir adam.</p>

  <p>"Ne demek <i>neyin?</i> Bu bir işaret!" dedi tahta bacaklı adam. <i>"Bir şeyin</i> işareti olması gerekmiyor. Neyin işareti olduğunu sormak, kuşkucu bir soru."</p>

  <p>"Bir şeyin işareti olmalı," dedi yaşlı adam. "Bu atıf şeysi. Bir cinas. Cinas olabilir."</p>

  <p>Grubun kenarında sıska bir şekil belirdi ve gizlice, ama şaşırtıcı bir hızla hareket etti. Üzerinde çöl kabilelerinin giydiği türden bir <i>djeliba</i> vardı ve boynuna kayışla bir tepsi asmıştı. Tepsinin üzerinde tozla kaplanmış, yapış yapış tatlı şeyler vardı.</p>

  <p>"Büyük Tanrı'nın kendisinden bir haberci olabilir," dedi kadın.</p>

  <p>"Bu yalnızca lanet bir kartal," dedi pes etmiş bir ses, heykelin dibindeki bronz cinayet süslemesinin yanında bir yerden.</p>

  <p>"Hurma? İncir? Şerbet? Kutsal andaçlar? Güzel, taze lezzetler? Kertenkeleler? Şişte?" dedi tepsili adam umutla.</p>

  <p>"O yeryüzünde belirdiğinde, kuğu ya da boğa biçimi alıyor diye biliyorum," dedi tahta bacaklı adam.</p>

  <p>"Hah!" dedi kaplumbağanın kulak asılmayan sesi.</p>

  <p>"Bunu her zaman merak etmişimdir," dedi genç bir çömez, kalabalığın arkasından. "Bilirsiniz... eh... kuğular? Biraz... maçoluktan yoksun, değil mi?"</p>

  <p>"Tanrı'na küfretmekten taşlanıp öldürülesin, e mi!" dedi kadın hararetle. "Büyük Tanrı ağzından çıkan her saygısız kelimeyi duyuyor!"</p>

  <p>"Hah!" dedi heykelin dibindeki ses. Ve tepsili adam biraz daha ileri süzülerek, "Klatch lokumları? Ballı yabanarıları! Soğukken alın!" dedi.</p>

  <p>"Ama yine de hakkı olabilir," dedi yaşlı adam sıkıcı ve durdurulmaz bir sesle. "Demek istediğim, bir kartalda <i>tanrısal</i> bir şeyler vardır. Kuşların kralıdır, haksız mıyım?"</p>

  <p>"Yalnızca daha iyi görünüşlü bir hindi," dedi heykelin dibindeki ses. "Beyni ceviz büyüklüğünde."</p>

  <p>"Çok asil bir kuştur kartal. Zekidir de," dedi yaşlı adam. "İlginç bir gerçek: Kartallar kaplumbağa yemenin yolunu bulan tek kuş cinsidir. Biliyor muydunuz? Onları alırlar, çok yükseklere uçarlar ve sonra kayaların üzerine bırakırlar. Kaplumbağa kırılıp açılır. Hayret verici."</p>

  <p>"Bir gün," dedi aşağıdan gelen donuk bir ses, "yine forma gireceğim ve sen bunu söylediğin için çok pişman olacaksın. Hem de çok, çok uzun bir süre. Sırf sen daha fazla pişman olabilesin diye daha fazla Zaman bile yaratacak kadar ileri gidebilirim. Ya da... hayır, <i>seni</i> kaplumbağa yapacağım. Bakalım hoşuna gidiyor muymuş, hı? Kabuğunun çevresinde esen rüzgar, yerin gittikçe büyümesi. İşte <i>bu</i> ilginç bir şey olurdu!"</p>

  <p>"Kulağa korkunç geliyor," dedi kadın, kartalın haşin gözlerine bakarak. "Acaba düşerken zavallı küçük yaratığın kafasından neler geçiyor."</p>

  <p>"Kabuğu, hanımefendi," dedi Büyük Tanrı Om bronz çıkıntının daha da altına sıkışmaya çalışarak.</p>

  <p>Tepsili adamın morali bozuk görünüyordu. "Bakın size ne diyeceğim," dedi. "İki torba şekerli hurma bir torba fiyatına, buna ne dersiniz? Kendi elimi kesiyor sayılırım."</p>

  <p>Kadın tepsiye baktı.</p>

  <p>"Hey, her şeyin üzeri sineklerle kaplı!" dedi.</p>

  <p>"Onlar kuru üzüm hanımefendi."</p>

  <p>"O zaman neden uçup gittiler?" diye sordu kadın.</p>

  <p>Adam başını eğdi. Sonra başını kaldırıp kadına baktı.</p>

  <p>"Mucize!" dedi ellerini dramatik bir biçimde sallayarak. "Mucizeler zamanı geldi!"</p>

  <p>Kartal huzursuzca kıpırdandı.</p>

  <p>İnsanları yalnızca, kuzulama mevsiminde yaylalarda yeni doğmuş bir kuzunun üzerine çullandığı sırada kendisine atılan taşlarla ilişkilendirdiği, ama bunun dışında çalılar ve kayalardan daha önemli olmayan, hareketli arka planın bir parçası olarak tanıyordu. Ama bu kadar çok insana hiç bu kadar yakın olmamıştı. Çılgın gözleri kararsızca bir o yana, bir bu yana hareket ediyordu.</p>

  <p>O anda Mekânda borular öttü.</p>

  <p>Kartal çılgınca çevresine bakındı, minik avcı zihni bu ani aşırı yüklenmeyle başa çıkmaya çalıştı.</p>

  <p>Havaya sıçradı. O parke taşlarına doğru dalışa geçerken, tapınanlar yolundan kaçıştı. Sonra kartal ihtişamla Büyük Tapınak'ın kulelerine ve kızgın gökyüzüne doğru yükseldi.</p>

  <p>Altında, Büyük Tapınak'ın her biri kırkar ton yaldızlı bronzdan yapılmış olan kapıları, Bizzat Büyük Tanrı'nın nefesiyle açıldı (öyle deniyordu), zahmetle ve —asıl kutsal olan kısım buydu— sessizce aralandı.</p>

  <blockquote class="">
    &nbsp;
  </blockquote>

  <p>Brutha, koca sandaletlerinin parke taşları üzerinde çıkardığı sesler eşliğinde ilerliyordu. Koşma işi için her zaman büyük çaba harcayan Brutha dizlerinden itibaren koşardı, bacaklarının alt kısmı gemi çarkı gibi dönerdi.</p>

  <p>Bu kadarı da çok fazlaydı. Tanrı olduğunu söyleyen bir kaplumbağa vardı ve bu doğru olamazdı —yalnız, bildikleri yüzünden, doğru <i>olmalıydı.</i> Ve Gizisyon tarafından yargılanmıştı. Ya da öyle bir şey. Her halükarda, olacağına inandırıldığı kadar acılı olmamıştı.</p>

  <p><i>"Brutha!"</i></p>

  <p>Normalde bin ayrı duanın fısıltısıyla dolu olan meydan suskunlaşmıştı. Bütün hacılar yüzlerini Tapınak'a döndürmüştü.</p>

  <p>Brutha'nın zihni günün olaylarıyla kaynıyordu. Aniden susan kalabalığı iterek geçti...</p>

  <p><i>"Brutha!"</i></p>

  <p>İnsanların gerçeklik-amortisörü vardır.</p>

  <p>Beynin onda dokuzunun kullanılmadığı popüler bir gerçektir ve çoğu popüler gerçek gibi, yanlıştır. Tek gerçek amacı, örneğin, keşfedilmemiş vadilerde yaşayan bazı uzak kabilelerde tatlı niyetine yenmesi değilse, en aptal Yaratıcı bile insan kafasını kilolarca gereksiz gri yumuşak madde taşıyacak şekilde yaratma zahmetine girmez. Beyin <i>kullanılır.</i> Ve işlevlerinden biri, mucizevi olanı sıradan göstermek, olağandışıyı olağana dönüştürmektir.</p>

  <p>Çünkü eğer böyle <i>olmasaydı</i>, her şeydeki gündelik harikalık ile yüz yüze kalan insanlar, plastik seraları zaman zaman yetkililer tarafından basılıp içindekilere el konan bazı uzak kabile üyelerinin yüzlerinde görülene çok benzeyen kocaman, aptal sırıtışlarla dolaşırlardı. İkide bir, "Vay canına!" derlerdi. Ve kimse fazla çalışmazdı.</p>

  <p>Tanrılar pek fazla çalışmayan insanlardan hoşlanmaz. Her zaman meşgul olmayan insanlar <i>düşünmeye</i> başlayabilir.</p>

  <p>Beynin bir kısmı, bunu önlemek için vardır. Çok etkilidir. İnsanların mucizelerin ortasında sıkılmasını sağlar. Ve Brutha'nın beynindeki bu kısım hararetle çalışıyordu.</p>

  <p>Bu yüzden son insan sırasını itip geçtiğini ve geniş yolun ortasına koştuğunu, dönüp, alayın yaklaştığını görene kadar fark etmedi.</p>

  <p>Kenobi akşam ayinini yönettikten —ya da en azından papaz onun adına yönetirken, başını belli belirsiz salladıktan— sonra dairesine dönüyordu.</p>

  <p>Brutha bir kaçış yolu arayarak hızla döndü. Sonra yanından gelen bir öksürük sesi duydu ve başını kaldırıp baktığında iki alt düzey Iam'ın öfkeli yüzlerini ve aralarında da bizzat Kenobi'nin şaşkın ve ihtiyarlara özgü iyi huylu ifadesini gördü.</p>

  <p>Yaşlı adam düşünmeden elini kaldırıp, Brutha'yı kutsal boynuzlar işareti yaparak kutsadı. Sonra İlahi Lejyon'un iki üyesi çömezi dirseklerinden yakaladı ve ikinci denemede kaldırarak, hızla alayın yolundan alıp, kalabalığın içine fırlattılar.</p>

  <p><i>"Brutha!"</i></p>

  <p>Brutha meydanda koşarak heykelin yanına gitti ve nefes nefese eğildi.</p>

  <p>"Cehenneme gideceğim!" diye mırıldandı. "Sonsuza dek!"</p>

  <p><i>"Kimin umurunda? Hadi... beni buradan götür."</i></p>

  <p>Artık kimse ona dikkat etmiyordu. Hepsi alayı izliyordu. Alayı izlemek bile kutsal bir eylemdi. Brutha çömeldi ve heykelin dibindeki işlemelere baktı.</p>

  <p>Boncuk gibi bir göz bakışlarına dik dik karşılık verdi.</p>

  <p>"Oraya nasıl girdin?"</p>

  <p>"Güçlükle," dedi kaplumbağa. "Sana söylüyorum, tekrar forma girdiğimde kartallar hatırı sayılır şekilde yeniden tasarlanacak."</p>

  <p>"Kartal sana ne yapmaya çalışıyordu?" dedi Brutha.</p>

  <p>"Beni yuvasına götürüp akşam yemeği vermek istiyor," diye hırladı kaplumbağa. "Sen ne yapmak istediğini <i>sanıyorsun?"</i> Kısa bir ara vererek Brutha ile istihzalı bir şekilde konuşmanın ne kadar boş olduğunu düşündü.</p>

  <p>"Beni <i>yemek</i> istiyor," dedi sabırla.</p>

  <p>"Ama sen bir kaplumbağasın!"</p>

  <p>"Ben senin <i>Tanrı'nım!"</i></p>

  <p>"Ama <i>şu anda</i> kaplumbağa biçimindesin."</p>

  <p>"Kartalları endişelendiren bir şey değil bu," dedi kaplumbağa karanlık bir sesle. "Seni alıyorlar, yüz metre yükseğe taşıyorlar ve sonra... bırakıyorlar."</p>

  <p>"Arrg!"</p>

  <p>"Hayır. Daha çok... çat... şap. <i>Buraya</i> nasıl girdiğimi sanıyorsun?"</p>

  <p>"Havadan mı bırakıldın? Ama..."</p>

  <p><i>"Bahçende</i> bir pislik yığınına düştüm. Kartallar böyledir işte. Koca mekân kayadan yapılmış, büyük bir kayanın üzerinde kayayla döşenmiş ve onlar ıskalıyor."</p>

  <p>"Şanslıymışsın. Milyonda bir şans," dedi Brutha.</p>

  <p>"Boğayken hiç bu tür sorunlarım olmuyordu. Bir boğayı kaldırabilen kartalların sayısı bir elin parmaklarını geçmez. Her neyse," dedi kaplumbağa, "burada kartallardan daha kötüsü var. Bir..."</p>

  <p>"Bunların eti tatlı olur, biliyorsun," dedi bir ses Brutha'nın arkasından.</p>

  <p>Brutha, elinde kaplumbağa, suçlu suçlu ayağa kalktı.</p>

  <p>"Ah, merhaba. Bay Dhblah," dedi.</p>

  <p>Şehirdeki herkes, şüpheli yeni kutsal andaçlar, şüphe uyandırıcı şekilde eski, kokuşmuş, şişte tatlılar, kumlu incirler ve son kullanma tarihi geçmiş hurmalar satan 'Kendi Elini Kesen' Dhblah'ı tanırdı. Adam, tıpkı rüzgar gibi, bir tür doğal kuvvetti. Nereden geldiğini ya da geceleri nereye gittiğini kimse bilmezdi. Ama her şafakta orada biter, hacılara yapış yapış şeyler satardı. Ve rahipler bunun iyi bir şey olduğuna inanıyordu, çünkü hacıların çoğu oraya ilk defa geliyordu ve Dhblah ile başa çıkmak için gerekli şeyden, yani onunla daha önce başa çıkmış olma deneyiminden yoksun oluyorlardı. Mekân'da, Dhblah'tan alıp yediği tatlı şey yüzünden yapışan ağzını vakarla açmaya çalışan birini görmek olağandı. Pek çok hacı, bin beş yüz kilometrelik tehlikeli bir yolculuğun ardından, dileklerini işaret diliyle yapmak zorunda kalıyorlardı.</p>

  <p>"Daha sonrası için biraz şerbet ister misin?" dedi Dhblah umutla. "Bardağı yalnızca bir kuruş ve kendi elimi kesiyorum sayılır."</p>

  <p>"Kim bu aptal?" dedi Om.</p>

  <p>"Onu yemeyeceğim," dedi Brutha telaşla.</p>

  <p>"Numara yapmayı mı öğreteceksin?" dedi Dhblah neşeyle. "Halkalardan bakmak falan?"</p>

  <p>"Ondan kurtul," dedi Om. "Kafasına vur, tamam mı, ve cesedi heykelin arkasına it."</p>

  <p>"Kes sesini," dedi Brutha. Bir kez daha, başka kimsenin duyamadığı biriyle konuşurken yaşadığı sorunları yaşamaya başladı.</p>

  <p>"Böyle konuşmaya hiç gerek yok," dedi Dhblah.</p>

  <p>"Seninle konuşmuyordum," dedi Brutha.</p>

  <p>Dhblah "Kaplumbağayla mı konuşuyordun?" deyince, Brutha suçlu suçlu baktı.</p>

  <p>"İhtiyar annem de bir gerbille konuşurdu," diye devam etti Dhblah. "Stresli zamanlarda evcil hayvanların çok faydası olur. Kıtlık zamanlarında da elbette."</p>

  <p>"Bu adam dürüst değil," dedi Om. "Aklını okuyabiliyorum."</p>

  <p>"Yapabiliyor musun gerçekten?"</p>

  <p>"Neyi yapabiliyor muyum?" dedi Dhblah. Brutha'ya yan yan baktı. "Her neyse, yolculuğunda sana arkadaş olur."</p>

  <p>"Ne yolculuğu?"</p>

  <p>"Ephebe'ye. Kafirlerle konuşma görevine."</p>

  <p>Brutha şaşırmaması gerektiğini biliyordu. Kale'nin dışarıya kapalı dünyasında haberler kurak mevsimdeki çalı yangınları gibi yayılırdı.</p>

  <p>"Ah," dedi. "O yolculuk."</p>

  <p>"Fri'it'in de gittiğini söylüyorlar," dedi Dhblah. "Ve... o diğeri. <i>Gölge güç."</i></p>

  <p>"Diyakoz Vorbis çok iyi bir insandır," dedi Brutha. "Bana çok nazik davrandı. Bana içecek verdi."</p>

  <p>"Ne içeceği? Boş versene," dedi Dhblah. "Elbette, kendi adıma, aleyhine tek kelime etmem," diye ekledi çabucak.</p>

  <p>"Neden bu aptalla konuşuyorsun?" diye sordu Om.</p>

  <p>"O... bir arkadaşım," dedi Brutha.</p>

  <p>"Keşke <i>benim de</i> arkadaşım olsaydı," dedi Dhblah. "Öyle dostların olduğunda asla düşmanın olmaz. Bir şekerli kuru üzüm alman için ısrar ediyorum? Şişte?"</p>

  <blockquote class="">
    &nbsp;
  </blockquote>

  <p>Yalnız uyumanın günaha teşvik ettiği ilkesi gereği, Brutha'nın yatakhanesinde yirmi üç çömez daha vardı. Bu ilke, çömezleri her zaman şaşırtmıştı, çünkü bir an düşününce, bir sürü günahın ancak birileri eşliğinde işlendiği anlaşılabilirdi. İlkenin asıl sebebi, en büyük günahın, bir an düşünmek, olmasıydı. Çok uzun süre kendi başlarına kalmasına izin verilen insanlar, yalnız düşünme işiyle meşgul olabilirlerdi. Bunun insanın büyümesini engellediği iyi bilinirdi. Ayaklarınızın kesilmesine yol açabilirdi, örneğin.</p>

  <p>Bu yüzden Brutha bahçeye çekilmek zorunda kaldı. Tanrı'sı cüppesinin cebinde bir yumak bahçe sicimi, bir bahçe makası ve birkaç tohumun arasında sallanıp sarsılarak ona bağırıp çağırıyordu.</p>

  <p>Sonunda kaplumbağayı cebinden çıkardı.</p>

  <p>"Bak, sana <i>söyleme</i> fırsatı bulamadım," dedi Brutha. "Çok önemli bir göreve gitmek üzere seçildim. <i>Ben</i> kafirlerle ilgili bir görev için Ephebe'ye gidiyorum. Diyakoz Vorbis beni <i>seçti.</i> O benim dostum."</p>

  <p>"O kim?"</p>

  <p>"Baş songizisyoncu. O... sana doğru düzgün tapınıldığından emin oluyor."</p>

  <p>Om, Brutha'nın sesindeki tereddüdü fark etti ve gıcırtıları hatırladı. Ve aşağıdaki büyük <i>meşguliyeti...</i></p>

  <p>"İnsanlara işkence ediyor," dedi soğuk bir sesle.</p>

  <p>"Ah, hayır! Bunu yapan <i>engizisyoncular.</i> Hem de düşük bir maaşa, çok uzun mesailer yapıyorlarmış, Nhumrod Birader öyle diyor. <i>Songizisyoncular</i> yalnızca... işleri ayarlar. Her engizisyoncu bir gün songizisyoncu olmak ister, diyor Nhumrod Birader. Bu yüzden yirmi dört saat görev başında olmaya tahammül ediyorlarmış. Bazen günlerce uyumuyorlarmış."</p>

  <p>"İnsanlara işkence ederek," dedi Tanrı düşünceli düşünceli. Hayır, bahçede karşılaştığı adamınkine benzer bir zihin eline bıçak almazdı. Bunu başkaları yapardı. Vorbis başka yöntemlerden zevk alırdı.</p>

  <p>"İnsanların içindeki <i>kötülüğü</i> ve <i>sapkınlığı</i> dışarı çıkarıyorlar," dedi Brutha.</p>

  <p>"Ama insanlar... belki... bu süreçten canlı kurtulamıyorlar?"</p>

  <p>"Fark etmez," dedi Brutha ciddiyetle. "Bu hayatta bize olanlar gerçekten gerçek değildir. Biraz acı olabilir, ama fark etmez. Ölümden sonra cehennemlerde daha az zaman geçirmemizi sağlayacaksa, fark etmez."</p>

  <p>"Ya songizisyoncular yanılıyorsa?" dedi kaplumbağa.</p>

  <p>"Onlar yanılamaz," dedi Brutha. "Onlara şeyin eli... elin... senin ön bacağın yol gösteriyor... pençen demek istedim," diye mırıldandı.</p>

  <p>Kaplumbağa tek gözünü kırptı. Güneşin sıcaklığını, savunmasızlığı ve zalimce değil —daha da kötüsü— ilgiyle onu izleyen yüzü hatırladı. Sırf ne kadar sürdüğünü görmek için bir şeyin ölmesini izleyen biri. O yüzü nerede görse tanırdı. Arkasındaki zihni de —çelik toptan farksız o zihni.</p>

  <p>"Ama ya bir şey yolunda gitmeyecek olsa," diye ısrar etti.</p>

  <p>"Ben teoloji konusunda iyi değilim," dedi Brutha. "Ama Ossory Ahiti bu konuda çok açıktır. Onlar bir şey yapmış olmasa, bilgeliğin içinde sen, Gizisyon'u onlara yöneltmezdin."</p>

  <p>"Öyle mi?" dedi Om, o yüzü düşünmeye devam ederek. "İşkenceye uğramaları onların suçu. Bunu gerçekten söyledim mi?"</p>

  <p>"'Yaşamda da, ölümde olduğu gibi yargılanırız'... Ossory III, VI. bölüm, 56. ayet. Ninem derdi ki, insanlar öldüğünde senin huzuruna gelirmiş; korkunç bir çölü geçerlermiş ve sen yüreklerini tartıda tartarmışsın," dedi Brutha. "Ve eğer bir tüyden az çekerse, cehennemlerden kurtulurlarmış."</p>

  <p>Kaplumbağa, "Aman ben," dedikten sonra, "burada sırtımda bir kabukla dolaşırken bunu yapamıyor olabileceğim hiç aklına geldi mi, evlat?" diye ekledi.</p>

  <p>"Sen istediğin her şeyi yapabilirsin," dedi Brutha.</p>

  <p>Om başını kaldırıp Brutha'ya baktı.</p>

  <p>Gerçekten inanıyor, diye düşündü. Yalan söylemeyi bilmiyor.</p>

  <p>Brutha'nın inancının gücü, içinde bir alev gibi yanıyordu.</p>

  <p>Sonra gerçek, tıpkı bir kartal saldırısının ardından yerin kaplumbağalara çarpması gibi Om'a çarptı.</p>

  <p>"Beni Ephebe denen yere götürmen lazım," dedi telaşla.</p>

  <p>"Sen ne istersen yaparım," dedi Brutha. "Toynak ve alevle kasıp kavuracak mısın orayı?"</p>

  <p>"Olabilir, olabilir," dedi Om. "Ama beni götürmen lazım." Brutha'nın işitmesi ihtimaline karşı kafasının en derinliklerindeki düşünceleri sakin tutmaya çalışıyordu. <i>Beni burada bırakma!</i></p>

  <p>"Ama seni bırakırsam oraya daha hızlı gidebilirsin," dedi Brutha. "Ephebeliler çok fenadır. Ne kadar çabuk temizlenirse o kadar iyi. Kaplumbağa olmaktan vazgeçip oraya alev alev bir rüzgar gibi uçabilir, şehri kavurabilirsin."</p>

  <p>Alev alev bir rüzgar, diye düşündü Om. Ve kaplumbağa çöllerin derinliklerindeki sessiz kıraçları, yavaş yavaş basit cinlere ve havadaki seslere dönüşen tanrıların çıtırtılarını ve iç çekişlerini düşündü.</p>

  <p>Artık inananı olmayan tanrılar.</p>

  <p>Bir tane bile olmayan. Halbuki bir tane yeterliydi.</p>

  <p><i>Geride bırakılan</i> tanrılar.</p>

  <p>Ve Brutha'nın inanç alevinin özelliği şuydu: Tanrı'nın Kale'de, bütün gün boyunca bulduğu tek inanç onunkiydi.</p>

  <blockquote class="">
    &nbsp;
  </blockquote>

  <p>Fri'it dua etmeye çalışıyordu.</p>

  <p>Uzun zamandır yapmamıştı bunu.</p>

  <p>Ah, elbette, her gün ettiği sekiz zorunlu dua vardı, ama sefil gecenin ortasında onların ne işe yaradığını biliyordu. Bir alışkanlık. Belki düşünme zamanı. Zamanı ölçmenin bir yolu.</p>

  <p>Hiç gerçekten dua edip etmediğini, yüreğini ve zihnini oralarda bir yerde —ya da yukarıda— bir şeye açıp açmadığını merak etti. Yapmış olmalıydı, değil mi? Belki küçükken. Hatırlayamıyordu bile. Kan, anıları yıkayıp götürmüştü.</p>

  <p>Bu onun suçuydu. Onun suçu olmalıydı. Daha önce de Ephebe'ye gitmişti ve masmavi Halka Deniz'e bakan kayalığın üzerindeki beyaz mermer şehri epey sevmişti. Djelibeybi'yi de ziyaret etmişti. Küçük ırmak vadisindeki o deliler, tuhaf kafaları olan tanrılara inanıyorlardı ve ölülerini piramitlere koyuyorlardı. Hattâ suyun karşı tarafındaki Ankh-Morpork'a kadar gitmişti. Orada, parası olduğu sürece her tanrıya tapınırlardı. Evet, Ankh-Morpork —sokaklar dolusu tanrının bir deste iskambil kâğıdı gibi üst üste yaşadığı yer. Ve hiçbiri, başka hiç kimseyi ateşe vermek istemiyordu, ya da en azından Ankh-Morpork'ta olağan olduğundan daha fazla değil. Onlar, yalnızca rahat bırakılmak istiyorlardı, ki herkes kendi âdetince cennete ya da cehenneme gitsin.</p>

  <p>Ve bu gece, yaptığı keşfedilecek olsa onu on dakika içinde engizisyoncuların makinelerine gönderecek gizli bir şarap deposundan, epeyce içki içmişti.</p>

  <p>Evet, eski Vorbis için bunu söyleyebilirdiniz. Bir zamanlar Gizisyon rüşvet kabul ederdi, ama artık işler değişmişti. Baş songizisyoncu işin özüne dönmüştü. Artık keskin bıçakların demokrasisi vardı. Aslında bu daha iyiydi. Sapkınlık, Kilise'nin yüksek düzeylerinde daha büyük şevkle aranıyordu. Vorbis açıkça ifade etmişti: Ağacın ne kadar yükseğindeyseniz, testere o kadar kör olur.</p>

  <p>Bana eski zaman dini verin...</p>

  <p>Gözlerini yeniden yumdu ve tek görebildiği, tapınağın boynuzları, gelecek katliamdan bölük pörçük imgeler ya da... Vorbis'in yüzüydü.</p>

  <p>O beyaz şehri sevmişti.</p>

  <p>Köleler bile memnundu. Kölelere yönelik kurallar vardı. Kölelere yapamayacağınız şeyler vardı. Kölelerin değeri vardı.</p>

  <p>Kaplumbağa'yı orada öğrenmişti. Çok mantıklı gelmişti. Kulağa <i>doğru</i> geliyor, diye düşünmüştü. <i>Mantıklı.</i> Ama mantıklı ya da değil, bu düşünce onu cehenneme gönderecekti.</p>

  <p>Vorbis'in ondan haberi vardı. Olmak zorundaydı. Her yerde casuslar vardı. Sasho işe yaramıştı. Vorbis ondan ne kadarını öğrenebilmişti? Bildiklerini söylemiş miydi? Elbette bildiklerini söylemişti.</p>

  <p>Fri'it'in içinde bir şey koptu.</p>

  <p>Duvarda asılı duran kılıcına baktı.</p>

  <p>Neden olmasın? Ne de olsa, ahireti bir sürü cehennemde geçirecekti...</p>

  <p>Bir açıdan, bilgi özgürlüktü. Size yapabilecekleri en küçük şey her şeyken, size yapabilecekleri en büyük şey artık dehşet uyandırmaz oluyordu. Suç işleyecekse büyük suç işlerdi.</p>

  <p>Sallanarak ayağa kalktı ve birkaç denemeden sonra kılıç kemerini duvardan indirmeyi başardı. Vorbis'in dairesi uzakta değildi, eğer yürümeyi başarabilirse oraya kısa sürede varabilirdi. Bir darbe yeterliydi. Vorbis'i hiç uğraşmadan ikiye biçebilirdi. Ve belki... belki daha sonra hiçbir şey olmazdı. Onun gibi hisseden başkaları vardı —bir yerlerde. Ya da, en azından, ahırlara inebilir, şafakta çok uzaklarda olabilir, belki çölü aşıp Ephebe'ye gidebilirdi...</p>

  <p>Oraya vardığında kapı kolunu kurcaladı.</p>

  <p>Kapı kolu kendiliğinden döndü.</p>

  <p>Kapı içeriye doğru açılınca Fri'it geri geri sendeledi.</p>

  <p>Vorbis orada dikiliyordu. Yağ lambasının titrek ışığında, yüzünde nazik bir endişe ifadesi vardı.</p>

  <p>"Bu geç saatte rahatsız ettiğimiz için özür dilerim efendim," dedi. "Ama konuşmamız gerektiğini düşündüm. Yarın hakkında."</p>

  <p>Fri'it'in elindeki kılıç düştü.</p>

  <p>Vorbis öne değildi.</p>

  <p>"Bir sorun mu var birader?" dedi.</p>

  <p>Fri'it gülümseyip odaya girdi. Başlıklı iki engizisyoncu da arkasından içeri süzüldü.</p>

  <p>"Birader," dedi Vorbis yine. Ve kapıyı kapattı.</p>
</body>
</html>
