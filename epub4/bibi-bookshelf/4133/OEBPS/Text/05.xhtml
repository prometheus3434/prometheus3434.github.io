<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p>Om bir çizgi boyunca yavaşça yürüyordu.</p>

  <p>"Öyle ileri geri yürümeyi bırak," dedi, "odaklanamıyorum."</p>

  <p>"İnsanlar nasıl böyle konuşabilir?" diye sordu Brutha. "Bir şeyleri bilmedikleri için <i>memnunmuş</i> gibi davranmak! Bilmedikleri daha da fazla şey bulmak! Bir çocuğun gururla gelip sana dolu lazımlığını göstermesinden farksız!"</p>

  <p>Om pençesiyle kaldığı yeri işaretledi.</p>

  <p>"Ama bir şeyler öğreniyorlar," dedi. "Bu Abraxas bir düşünürmüş, orası kesin. Bu şeylerin bazılarını <i>ben</i> bile bilmiyordum. Otur!"</p>

  <p>Brutha itaat etti.</p>

  <p>"Tamam," dedi Om. "Şimdi... dinle. Tanrıların nasıl güç edindiğini biliyor musun?"</p>

  <p>"İnsanların onlara inanmasıyla," dedi Brutha. "Sana milyonlarca kişi inanıyor."</p>

  <p>Om duraksadı.</p>

  <p>Tamam, tamam. Buradayız ve şu andayız. Eninde sonunda kendi kendine öğrenecek...</p>

  <p>"Onlar inanmıyor," dedi Om.</p>

  <p>"Ama..."</p>

  <p>"Daha önce de oldu," dedi kaplumbağa. "Düzinelerce kez. Abraxas'ın kayıp Ee şehrini bulduğunu biliyor muydun? Çok tuhaf oymalar var, diyor. İnanç, diyor. İnanç <i>değişiyor.</i> İnsanlar tanrıya inanarak başlıyor ve sonra yapıya inanıyorlar."</p>

  <p>"Anlamıyorum," dedi Brutha.</p>

  <p>"Başka şekilde anlatayım," dedi kaplumbağa. "Ben senin Tanrı'nım, değil mi?"</p>

  <p>"Evet."</p>

  <p>"Ve sen bana itaat ediyorsun."</p>

  <p>"Evet."</p>

  <p>"Güzel. Şimdi bir taş al ve Vorbis'i öldür."</p>

  <p>Brutha yerinden kıpırdamadı.</p>

  <p>"Beni duyduğundan eminim," dedi Om.</p>

  <p>"Ama o... o... Gizisyon..."</p>

  <p><i>"Şimdi</i> ne demek istediğimi anlıyorsun," dedi kaplumbağa. "Artık ondan, benden korktuğundan daha fazla korkuyorsun. Abraxas burada şöyle diyor: 'Tanrı'nın etrafında dualar, Törenler, Binalar, Rahipler ve Yetke'den oluşan bir Kabuk biçimlenir, ki Sonunda Tanrı Ölür. Ve bu fark edilmeyebilir.'"</p>

  <p>"Bu doğru olamaz!"</p>

  <p>"Sanırım doğru. Abraxas aynı bu şekilde yaşayan bir deniz kabuklusu olduğunu söylüyor. Gittikçe daha büyük bir kabuk yapar ve sonunda yerinden kıpırdayamaz olur ve bu yüzden ölür."</p>

  <p>"Ama... ama... bunun anlamı... bütün Kilise'nin..."</p>

  <p>"Evet."</p>

  <p>Brutha fikre tutunmaya çalıştı, ama öyle muazzam bir fikirdi ki, zihinsel ellerinden kayıp duruyordu.</p>

  <p>"Ama sen ölmedin," demeyi başardı.</p>

  <p>"Ondan sonraki en iyi şey oldu," dedi Om. "Ve biliyor musun? Yerimi almaya çalışan başka küçük tanrı yok. Sana ihtiyar Ur-Gilash'tan hiç bahsetmiş miydim? Hayır mı? Şimdi Omnia olan yerde, benden önceki tanrıydı. Pek önemli bir tanrı değildi. Temel olarak, bir hava durumu tanrısı. Ya da bir yılan tanrı. Öyle bir şey işte. Ama ondan kurtulmam seneler aldı. Savaşlar falan. Bu yüzden düşünüyordum..."</p>

  <p>Brutha hiçbir şey söylemedi.</p>

  <p>"Om hâlâ var," dedi kaplumbağa. "Kabuğu, demek istedim. Tek yapman gereken insanların anlamasını sağlamak."</p>

  <p>Brutha suskunluğunu sürdürdü.</p>

  <p>"Bir sonraki peygamber sen olabilirsin," dedi Om.</p>

  <p>"Yapamam! Bir sonraki peygamberin Vorbis olacağını herkes biliyor!"</p>

  <p>"Ah, ama sen <i>resmi</i> peygamber olacaksın."</p>

  <p>"Hayır!"</p>

  <p>"Hayır mı? Ben senin Tanrı'nım!"</p>

  <p>"Ben de benim. Ben peygamber değilim. Yazmayı bile bilmiyorum. Okuyamıyorum. Beni kimse dinlemez."</p>

  <p>Om onu tepeden tırnağa süzdü.</p>

  <p>"İtiraf etmeliyim ki, bana kalsa, seçilmiş kişi sen olmazdın," dedi.</p>

  <p>"Büyük peygamberlerin vizyonu vardı," dedi Brutha. "Onlar seninle... sen onlarla konuşmamış olsan bile, söyleyecek bir şeyleri vardı. Ben ne diyebilirim? Söyleyecek bir şeyim yok ki. Ne diyebilirim?"</p>

  <p>"Büyük Tanrı Om'a inanın," dedi kaplumbağa.</p>

  <p>"Sonra?"</p>

  <p>"Ne demek, sonra?"</p>

  <p>Brutha kasvetle, gittikçe kararan avluya baktı.</p>

  <p>"Büyük Tanrı Om'a inanın, yoksa sizi çarpar," dedi. "Bana göre yeterli."</p>

  <p>"Hep böyle mi olmak zorunda?"</p>

  <p>Güneşin son ışınları avlunun ortasındaki heykelden yansıdı. Heykel belli belirsiz kadınsıydı. Bir omzuna penguen tünemişti.</p>

  <p>"Bilgelik Tanrıçası Patina," dedi Brutha. "Penguenli olan. Neden penguen?"</p>

  <p>"Bilmiyorum," dedi Om telaşla.</p>

  <p>"Penguenlerde bilge bir taraf yok, değil mi?"</p>

  <p>"Sanmam. Omnia'da onlardan olmadığı gerçeğini düşününce, bu çok akıllıca aslında."</p>

  <p>"Brutha!"</p>

  <p>"Bu Vorbis," dedi Brutha, ayağa kalkarak. "Seni burada bırakayım mı?"</p>

  <p>"Evet. Hâlâ biraz kavun var. Somun demek istedim."</p>

  <p>Brutha alacakaranlığa çıktı.</p>

  <p>Vorbis bir ağacın altındaki sırada oturuyordu ve gölgelerin içinde bir heykel kadar kıpırtısızdı.</p>

  <p>Emin olmak, diye düşündü Brutha. Eskiden ben de emindim. Şimdi o kadar emin değilim.</p>

  <p>"Ah, Brutha. Küçük bir gezintide bana eşlik edeceksin. Akşam havası alacağız."</p>

  <p>"Peki, efendim."</p>

  <p>"Ephebe ziyaretinden keyif aldın."</p>

  <p>Vorbis, bir cümle işi görüyorsa soru sormaya yeltenmezdi. "Oldukça... ilginçti."</p>

  <p>Vorbis bir elini Brutha'nın omzuna koydu ve diğer elindeki asaya yaslanarak doğruldu.</p>

  <p>"Peki Ephebe hakkında ne düşünüyorsun?" diye sordu.</p>

  <p>"Pek çok tanrıları var ve onlara pek aldırış etmiyorlar," dedi Brutha. "Ve cehalet arıyorlar."</p>

  <p>"Ve bol bol buluyorlardır, bundan emin olabilirsin," dedi Vorbis.</p>

  <p>Asasını geceye doğru uzattı. "Yürüyelim," dedi.</p>

  <p>Karanlığın içinde bir yerden kahkaha sesleri ve tavaların tangırtısı geliyordu. Akşam açan çiçeklerin kokusu yoğun bir şekilde havayı sarmıştı. Taşların emdiği gündüz sıcağı etrafa yayılarak, geceye güzel kokan bir çorba süsü veriyordu.</p>

  <p>"Ephebe denize bakıyor," dedi Vorbis bir süre sonra. "Nereye inşa edildiğini gördün mü? Denize bakan bir tepenin yamacına. Ama deniz değişkendir. Denizden kalıcı hiçbir şey gelmez. Buna karşın bizim sevgili Kale'miz çölün derinliklerine bakar. Ve orada ne görürüz?"</p>

  <p>Brutha düşünmeden döndü ve çatıların üzerinden gökyüzünün önündeki çöl siluetine baktı.</p>

  <p>"Bir ışık çakması gördüm," dedi. "Bir daha. Yamaçta."</p>

  <p>"Ah. Hakikatin ışığı," dedi Vorbis. "O zaman, onunla buluşmaya gidelim. Beni labirentin girişine götür Brutha. Yolu biliyorsun."</p>

  <p>"Efendim?" dedi Brutha.</p>

  <p>"Evet, Brutha?"</p>

  <p>"Bir soru sormak istiyorum."</p>

  <p>"Sor."</p>

  <p>"Murduck Birader'e ne oldu?"</p>

  <p>Vorbis'in parke taşlarına çarpan asasının ritminde minicik bir duraksama oldu. Sonra songizisyoncu, "Hakikat, Brutha, ışık gibidir. Işığı bilir misin?"</p>

  <p>"O... güneşten gelir. Ve ay ve yıldızlardan. Ve mumlardan. Lambalardan."</p>

  <p>"Vesaire," dedi Vorbis başıyla onaylayarak. "Elbette. Ama başka türden bir ışık daha vardır. En karanlık yerleri bile dolduran bir ışık. Öyle olmak zorundadır. Çünkü bu ışık-ötesi olmasa, karanlık nasıl görülebilir?"</p>

  <p>Brutha hiçbir şey söylemedi. Felsefeye çok benziyordu bu.</p>

  <p>"Hakikat için de aynısı geçerlidir," dedi Vorbis. "Hakikat gibi görünen, hakikatin bütün işaretlerini taşıyan, ama hakikat olmayan bazı şeyler vardır. Asıl hakikat bazen bir yalanlar labirenti ile korunmalıdır."</p>

  <p>Brutha'ya döndü. "Beni anlıyor musun?"</p>

  <p>"Hayır, Lord Vorbis."</p>

  <p>"Demek istediğim, bizim duyularımıza görünen, <i>asıl</i> hakikat değildir. Görülen, işitilen, dokunulan şeyler daha derin bir hakikatin gölgeleridir yalnızca. Kilise'de ilerlerken, bunu anlaman gerekir."</p>

  <p>"Ama şu anda, efendim, yalnızca basit hakikati biliyorum, dışarıdan görülebilen hakikati," dedi Brutha. Bir çukurun kenarında oturuyormuş gibi hissediyordu.</p>

  <p>"Hepimiz başlangıçta bu durumda oluruz," dedi Vorbis nazikçe.</p>

  <p>"Yani, Murduck Birader'i Ephebeliler mi öldürdü?" diye ısrar etti Brutha. Şimdi yavaş yavaş karanlığa doğru eğiliyordu.</p>

  <p>"Sana, hakikatin en derin anlamıyla, evet diyorum. Onun sözlerine kucak açmayarak, uzlaşmaz tavırlarıyla, onu kesinlikle öldürdüler."</p>

  <p>"Ama hakikatin <i>basit</i> anlamında," dedi Brutha, her sözcüğü Kale'nin derinliklerindeki bir engizisyoncunun hastasına gösterdiği özenle seçerek, "basit anlamda, Murduck Birader Omnia'da öldü, değil mi? Çünkü Ephebe'de <i>ölmemişti,</i> orada yalnızca alay edildi, ama Kilise'deki diğerlerinin <i>daha derin</i> hakikati anlamayacağından korkuldu ve bu yüzden Ephebelilerin onu <i>basit</i> anlamda öldürdüğü söylentisi yayıldı, böylece size ve Ephebe'deki şerri gören diğerlerine adil bir... bir misilleme yapmak için sebep verdi."</p>

  <p>Bir çeşmenin yakınından geçtiler. Diyakozun çelik uçlu asası gecenin içinde tıkırdadı.</p>

  <p>"Kilise'de senin için büyük bir gelecek görüyorum," dedi Vorbis bir süre sonra. "Sekizinci Peygamber'in zamanı geliyor. Bir genişleme zamanı ve Om'un hizmetine adanmış olanlar için büyük fırsatlar zamanı."</p>

  <p>Brutha çukura baktı.</p>

  <p>Eğer Vorbis haklıysa ve karanlığı görünür kılan cinsten bir ışık varsa, o zaman aşağıda bir yerde onun zıddı vardı, hiçbir ışığın ulaşamadığı bir karanlık: ışığı karartan karanlık. Kör Didactylos'u ve onun yanmayan fenerini düşündü.</p>

  <p>Kendi sesinin, "Ve Ephebeliler gibilerle ateşkes yapılamaz," dediğini duydu. "Eğer Ephebeliler gibi insanlar ile daha derin bir hakikati izleyen insanlar arasında yapılmışsa, hiçbir anlaşma bağlayıcı olmaz, değil mi?"</p>

  <p>Vorbis başını salladı. "Büyük Tanrı bizimleyken," dedi, "kim bize karşı durabilir ki? Beni etkiledin Brutha."</p>

  <p>Karanlıkta başka kahkahalar ve telli çalgıların tınlaması duyuldu.</p>

  <p>"Bir ziyafet," dedi Vorbis alayla, "Tiran bizi bir ziyafete davet etti! Gruptan birilerini gönderdim elbette. Generalleri bile orada! Tıpkı bir kaplumbağanın kendisini kabuğunun içinde güvende sanması gibi, onlar da labirentlerinin arkasında güvende olduklarını sanıyorlar, onun bir zindan olduğunu anlamıyorlar. İleri."</p>

  <p>Labirentin iç duvarı karanlığın içinde belirdi. Brutha ona yaslandı. Yukarıda devriye gezen nöbetçilerin malzemelerinden çıkan metal tıngırtıları geliyordu.</p>

  <p>Labirentin kapısı ardında dek açıktı. Ephebeliler insanların girmesini engellemek için sebep göremiyorlardı. Kısa bir yan tünelde, yolun ilk altıda birinin rehberi bir sıranın üzerinde uyuyordu ve yanında bir mum titreşiyordu. Adamın köşesinin üzerinde labirentten geçmek isteyenlerin onu çağırmak için kullandığı bronz çan asılıydı. Brutha öne geçti.</p>

  <p>"Brutha?"</p>

  <p>"Evet, efendim?"</p>

  <p>"Labirentte yolu sen göster. Bunu yapabileceğini biliyorum."</p>

  <p>"Efendim..."</p>

  <p>"Bu bir <i>emirdir</i> Brutha," dedi Vorbis hoş bir sesle.</p>

  <p>Çare yok, diye düşündü Brutha. Bu <i>gerçekten</i> bir emir.</p>

  <p>"O zaman benim bastığım yere basın efendim," diye fısıldadı. "En fazla bir adım peşimde olun."</p>

  <p>"Peki Brutha."</p>

  <p>"Sebepsiz yere bir noktanın çevresinden dolaşırsam, siz de çevresinden dolaşın."</p>

  <p>"Peki Brutha."</p>

  <p>Brutha düşündü: Belki yanlış yapabilirim. Hayır. Yeminler falan ettim. İtaatsizlik edemezsin. Eğer o şekilde düşünmeye başlarsan tüm dünya sona erer...</p>

  <p>Uyuyan zihninin kontrolü ele almasına izin verdi. Labirentin içindeki yol kafasının içinde ışıl ışıl belirdi.</p>

  <p>... çapraz olarak ileri ve sağa üç buçuk adım. Sola altmış üç adım, iki saniye dur —karanlıktaki çeliksi bir hışırtı bekçilerden birinin kendisine ödül kazandıracak bir şey tasarladığını düşündürdü— ve üç adım yukarı...</p>

  <p>İleri koşabilirim, diye düşündü. Saklanabilirim ve o, çukurlardan birine düşer ya da bir tuzağa adım atar falan, ve sonra ben gizlice odama dönerim, kimin haberi olur ki?</p>

  <p>Benim olur.</p>

  <p>... dokuz adım ileri ve bir adım sağa. On dokuz adım ileri ve iki adım sola...</p>

  <p>İleride bir ışık vardı. Çatıdaki yarıklardan zaman zaman süzülen beyaz ay ışığı değil, onu elinde tutan sahibi yaklaşırken solup parlayan sarı bir lamba ışığıydı bu.</p>

  <p>"Biri geliyor," diye fısıldadı. "Rehberlerden biri olmalı!"</p>

  <p>Vorbis ortadan kayboldu.</p>

  <p>Işık sallanarak yaklaşırken Brutha kararsızca koridorda bekledi.</p>

  <p>Yaşlıca bir ses, "Sen misin Dört Numara?" dedi.</p>

  <p>Işık bir köşeyi döndü. Yaşlı bir adamı hafifçe aydınlattı. Adam Brutha'ya yaklaştı ve mumu yüzüne tuttu.</p>

  <p>"Dört Numara nerede?" dedi Brutha'nın çevresine bakınarak.</p>

  <p>Bir yan geçitten bir şekil çıktı ve adamın arkasına süzüldü. Brutha kısa bir an için Vorbis'i gördü. Asasının başını tutar, çevirir ve çıkarırken, yüzünde tuhaf bir huzur ifadesi vardı. Bir anlığına mum ışığında keskin metal ışıldadı.</p>

  <p>Sonra ışık söndü.</p>

  <p>Vorbis'in sesi, "Yolu göster," dedi.</p>

  <p>Brutha titreyerek itaat etti. Bir an, sandaletinin altında yerdeki bir kolun yumuşak etini hissetti.</p>

  <p>Çukur, diye düşündü. Vorbis'in gözlerine bak, çukur orada. Ve ben onunla birlikte içindeyim.</p>

  <p>Asıl hakikati hatırlamam lazım.</p>

  <p>Labirentte devriye gezen başka rehber yoktu. Milyonlarca sene sürmüş gibi gelen bir sürenin ardından, Brutha yüzünde serin gece havasını hissetti ve yıldızların altına adım attı.</p>

  <p>"Aferin. Kapının nerede olduğunu hatırlıyor musun?"</p>

  <p>"Evet, Lord Vorbis."</p>

  <p>Diyakoz başlığını yüzüne çekti.</p>

  <p>"Devam et."</p>

  <p>Sokakları aydınlatan birkaç meşale vardı, Ephebe karanlıkta uyanık kalan bir şehir değildi. Yoldan geçen birkaç kişi de onlara dikkat etmedi.</p>

  <p>"Limanlarını koruyorlar," dedi Vorbis. "Ama çöl yolu... herkes kimsenin çölü geçemeyeceğini bilir. Bunu <i>senin de</i> bildiğinden eminim Brutha."</p>

  <p>"Ama şimdi benim bildiğimin hakikat olmadığından kuşkulanıyorum," dedi Brutha.</p>

  <p>"Kesinlikle. Ah. Kapı. Dün iki nöbetçi vardı sanırım?"</p>

  <p>"Ben iki tane gördüm."</p>

  <p>"Şimdi gece ve kapı kapalı. Bir yerlerde bekçiler olmalı. Burada bekle."</p>

  <p>Vorbis loşlukta kayboldu. Bir süre sonra boğuk konuşmalar duyuldu. Brutha dümdüz önüne baktı.</p>

  <p>Konuşmaların ardından boğuk bir sessizlik geldi. Bir süre sonra Brutha kendi kendine saymaya başladı.</p>

  <p>Ona kadar saydıktan sonra geri döneceğim.</p>

  <p><i>Bir</i> on daha sayayım, madem.</p>

  <p>Tamam. Otuz olsun. <i>Sonra</i> gide...</p>

  <p>"Ah, Brutha. Gidelim."</p>

  <p>Brutha az kalsın küçük dilini yutacaktı.</p>

  <p>"Sizi duymadım efendim," demeyi başardı.</p>

  <p>"Adımlarım hafiftir."</p>

  <p>"Bekçi var mı?"</p>

  <p>"Artık yok. Gel de sürgüleri açmama yardım et."</p>

  <p>Ana kapıya küçük bir yaya kapısı yerleştirilmişti. Zihni nefretle uyuşmuş olan Brutha sürgüleri sertçe itti. Kapı gıcırdamadan açıldı.</p>

  <p>Dışarıda, uzaktaki çiftliklerin tek tük ışıkları ve yoğun bir karanlık vardı.</p>

  <p>Sonra karanlık içeri döküldü.</p>

  <blockquote class="">
    &nbsp;
  </blockquote>

  <p>Hiyerarşi, dedi Vorbis daha sonra. Ephebeliler hiyerarşi fikriyle düşünmez.</p>

  <p>Hiçbir ordu çölü geçemezdi. Ama belki daha küçük bir ordu yolun dörtte birini aşabilir ve oraya bir miktar su bırakabilirdi. Aynı şey defalarca yapılabilirdi. Ve bir başka küçük ordu da o suyun bir kısmını kullanarak daha ileri gidebilir, belki yolu yarılar ve oraya su bırakırdı. Ve bir başka küçük ordu...</p>

  <p>Aylar almıştı. Adamların üçte biri sıcak, su kaybı, yabani hayvanlar ve çölün barındırdığı türden daha kötü şeyler yüzünden ölmüştü...</p>

  <p>Bunu planlamak için Vorbis'inki gibi bir zihniniz olması gerekirdi.</p>

  <p>Ve erkenden planlardınız. Daha Murduck Birader vaaz vermeye gitmeden, adamlar ölmeye başlamıştı bile; Omnia filosu Ephebe koyunda yandığında, çölde bir patika oluşmuştu bile.</p>

  <p>Misillemeyi saldırıdan önce planlamak için Vorbis'inki gibi bir zihniniz olmalıydı.</p>

  <blockquote class="">
    &nbsp;
  </blockquote>

  <p>Bir saatten az süre içinde her şey bitmişti. Asıl hakikat şuydu ki, saraydaki bir avuç Ephebeli nöbetçinin hiç şansı olmamıştı.</p>

  <blockquote class="">
    &nbsp;
  </blockquote>

  <p>Vorbis, Tiran'ın sandalyesinde dimdik oturuyordu. Saat gece yarısına geliyordu.</p>

  <p>Aralarında Tiran'ın da olduğu bir grup Ephebeli, Vorbis'in önüne sürüklenmişti.</p>

  <p>Vorbis bazı belgelerle meşguldü ve sonra elli insanın, çekilmiş arbaletlerin tehdidi altında önünde beklemekte olduğunun hiç farkında değilmiş gibi, hafif bir şaşkınlık havasıyla başını kaldırdı.</p>

  <p>"Ah," dedi ve yüzünde küçük bir gülümseme belirdi.</p>

  <p>"Eh," dedi, "artık barış anlaşmasını bir kenara atabileceğimizi memnunlukla söyleyebilirim. Son derece gereksiz. Artık savaş yokken, neden barış hakkında gevezelik edelim? Ephebe artık Omnia'nın piskoposluklarından biri. Artık tartışma olmayacak."</p>

  <p>Yere bir kâğıt parçası fırlattı.</p>

  <p>"Birkaç gün içinde bir filo burada olacak. Saray bizim elimizdeyken direniş gerçekleşmeyecek. Şeytani aynanız şu anda kırılmakta."</p>

  <p>Parmaklarını burnunun altında birbirine dayadı ve önünde toplanmış Ephebelilere baktı.</p>

  <p>"Onu kim yaptı?"</p>

  <p>Tiran başını kaldırdı.</p>

  <p>"Ephebe imalatıydı," dedi.</p>

  <p>"Ah," dedi Vorbis, "demokrasi. Unutmuşum. O zaman bunu," —nöbetçilerden birine el etti ve adam ona bir çuval uzattı— "kim yazdı?"</p>

  <p>Mermer zemine <i>De Chelonian Mobile</i>'nin<sup><a href="../Text/dipnot.xhtml#ref10" id="ref_10">[10]</a></sup> bir kopyası fırlatıldı.</p>

  <p>Brutha tahtın yanında dikiliyordu. Orada dikilmesi söylenmişti.</p>

  <p>Çukurun içine bakmıştı ve şimdi çukur kendisiydi. Çevresindeki her şey, karanlıkla kuşatılmış uzak bir ışık halkasının içinde oluyordu. Kafasının içinde düşünceler birbirini kovalıyordu.</p>

  <p>Kenobi'nin bundan haberi var mıydı? Hakikatin iki türlü olduğunu başka herhangi biri biliyor muydu? Vorbis'in, tıpkı oyuncak askerleriyle oynayan bir çocuk gibi, bir savaşın iki tarafında savaştığını başka kim biliyordu? Eğer bu tanrının ihtişamının büyümesi için yapılıyorsa, gerçekten de yanlış olabilir miydi?..</p>

  <p>... kaplumbağa biçimindeki bir tanrının? Yalnızca Brutha'nın inandığı bir tanrının?</p>

  <p>Vorbis dua ederken kiminle konuşuyordu?</p>

  <p>Brutha zihinsel fırtınasının içinde, Vorbis'in sakin sesini duydu: "Eğer bunu yazan filozof ortaya çıkmazsa, tamamınız yakılacaksınız. Ciddi olduğumdan şüphe etmeyin."</p>

  <p>Kalabalıkta bir hareketlenme oldu ve Didactylos'un sesi duyuldu.</p>

  <p>"Bırak! Onu duydun! Hem... hep bunu yapmayı istemişimdir..."</p>

  <p>İki hizmetkar kenara itildi ve filozof kalabalıktan sıyrılarak, yanmayan fenerini meydan okurcasına başının üzerine kaldırdı.</p>

  <p>Brutha filozofun boşlukta bir an duraksamasını, sonra çok yavaşça dönerek doğrudan Vorbis'e bakmasını izledi. Sonra adam birkaç adım attı ve diyakozu sorgulayan gözlerle incelermiş gibi feneri kaldırdı.</p>

  <p>"Hımm," dedi.</p>

  <p>"Fail... sen misin?" dedi Vorbis.</p>

  <p>"Evet. Adım Didactylos."</p>

  <p>"Sen kör müsün?"</p>

  <p>"Yalnızca görüş yeteneği açısından beyim."</p>

  <p>"Ama bir fener taşıyorsun," dedi Vorbis. "Kuşkusuz, slogan olacak bir sebepten. Muhtemelen bana dürüst bir adam aradığını söyleyeceksin."</p>

  <p>"Bilmiyorum beyim. Belki siz bana onun neye benzediğini söyleyebilirsiniz?"</p>

  <p>"Seni hemen öldürmeliyim," dedi Vorbis.</p>

  <p>"Ah, kesinlikle."</p>

  <p>Vorbis kitabı gösterdi.</p>

  <p>"Bunlar <i>yalan.</i> Bu bir <i>rezalet.</i> Bu... bu insanların zihinlerini hakiki bilginin yolundan saptırmak için bir <i>yem.</i> Önümde dikilip," —kitabı ayağının ucuyla ittirdi— "dünyanın düz olduğunu ve boşlukta dev bir kaplumbağanın sırtında yolculuk ettiğini iddia edecek cüreti gösteriyorsun, öyle mi?"</p>

  <p>Brutha nefesini tuttu.</p>

  <p>Tarih de öyle.</p>

  <p>Fikrinizi söyleyin, diye düşündü Brutha. Bir kerecik olsun, biri lütfen Vorbis'e karşı dirensin. Ben yapamam. Ama biri...</p>

  <p>Gözlerinin Vorbis'in sandalyesinin diğer tarafında duran Simony'ye döndüğünü fark etti. Çavuş büyülenmiş gibi filozofu izliyordu.</p>

  <p>Didactylos sırtını dikleştirdi. Hafifçe döndü ve bir anlığına bakışları Brutha'ya değdi. Feneri bir kol boyu uzakta tutuyordu.</p>

  <p>"Hayır," dedi.</p>

  <p>"Dünyanın küre şekilde, kusursuz bir şekilde olduğunu ve nasıl İnsanoğlu Om'un hakikati etrafında dönüyorsa, dünyanın da Güneş küresinin etrafında döndüğünü her dürüst adam bilirken," dedi Vorbis, "ve yıldızların..."</p>

  <p>Brutha yüreği güm güm atarak öne eğildi.</p>

  <p>"Efendim?" diye fısıldadı.</p>

  <p>"Ne?" diye terslendi Vorbis.</p>

  <p>"'Hayır,' dedi," dedi Brutha.</p>

  <p>"Bu doğru," dedi Didactylos.</p>

  <p>Vorbis bir an hiç kıpırdamadan oturdu. Sonra çenesi, alçak sesle birkaç kelime prova edermiş gibi, azıcık oynadı.</p>

  <p><i>"İnkar</i> mı ediyorsun?" dedi.</p>

  <p>"Küre olsun, madem," dedi Didactylos. "Küre hiç sorun değil. Kuşkusuz her şeyin üzerinde durması için özel ayarlamalar yapılmıştır. Güneş de çok uzakta daha büyük bir küre olsun. Ay'ın dünyanın mı, yoksa Güneş'in mi etrafında dönmesini istersiniz? Ben dünyayı öneririm. Daha hiyerarşik ve hepimiz için kusursuz bir örnek."</p>

  <p>Brutha daha önce hiç görmediği bir şeye şahit oluyordu. Vorbis şaşalamış görünüyordu.</p>

  <p>"Ama senin kitabın... dünyanın dev bir kaplumbağanın sırtında olduğunu söyledin! Kaplumbağa'ya bir <i>isim</i> verdin!"</p>

  <p>Didactylos omuzlarını silkti. "Fikrimi değiştirdim," dedi. "On altı bin kilometre uzunluğunda kaplumbağa duyulmuş şey mi? Uzayın boşluğunda yüzen? Hah. Ne aptallık! Şimdi düşündükçe utanıyorum."</p>

  <p>Vorbis ağzını kapadı. Sonra yine açtı.</p>

  <p>"Ephebeli bir filozof böyle mi davranır?" dedi.</p>

  <p>Didactylos yine omuzlarını silkti. "Her gerçek filozof böyle davranır," dedi. "İnsan her zaman, yeni kanıtları göz önünde bulundurarak, yeni fikirlere kucak açmaya hazır olmalı. Sizce de öyle değil mi? Hem, siz bize, hesaba katmamı gerektiren pek çok yeni nokta getirdiniz," —jesti, tamamen tesadüfen, odaya yayılmış Omnialı okçuları da içine aldı— "kuvvetli bir sav her zaman fikrimi değiştirebilir."</p>

  <p>"Yalanların dünyayı zehirledi bile!"</p>

  <p>"O zaman bir kitap daha yazarım," dedi Didactylos sakin sakin. "Nasıl görüneceğini düşünün —gururlu Didactylos Omnialıların savlarını dinleyince fikir değiştiriyor. Sözünü eksiksizce geri alıyor. Hımm? Aslında efendim —yapacak çok işiniz olduğunu biliyorum, yakıp yağmalama vesaire— izninizle hemen fıçıma çekileceğim ve yeni kitabım üzerinde çalışmaya başlayacağım. Kürelerden oluşmuş bir evren. Uzayda dönen toplar. Hımm. Evet. İzninizle efendim, sizin için hayal edebileceğinizden daha fazla top yazacağım..."</p>

  <p>Yaşlı filozof döndü ve çok yavaşça çıkışa doğru yürüdü.</p>

  <p>Vorbis onun gitmesini izledi.</p>

  <p>Brutha onun nöbetçilere işaret vermek için elini kaldıracak olduğunu, sonra tekrar indirdiğini gördü.</p>

  <p>Vorbis Tiran'a döndü.</p>

  <p>"İşte felsefeniz böyle..." diye başladı.</p>

  <p><i>"Huu buuu!"</i></p>

  <p>Fener uçarak kapıdan geçti ve Vorbis'in kafasına çarparak kırıldı.</p>

  <p>"<i>Kaplumbağa yine de hareket ediyor!</i>"</p>

  <p>Vorbis ayağa fırladı.</p>

  <p>"Ben..." diye haykırdı ve sonra kendine hakim oldu. Sinirli bir şekilde iki nöbetçiye el etti. "Onun yakalanmasını istiyorum. Hemen. Ve... Brutha?"</p>

  <p>Brutha kulaklarındaki uğultu yüzünden onu zar zor duyabiliyordu. Didactylos sandığından daha iyi bir düşünürdü.</p>

  <p>"Evet, efendim?"</p>

  <p>"Bir grup adam alacaksın, onları Kütüphaneye götüreceksin... ve sonra, Brutha, Kütüphane'yi yakacaksın."</p>

  <blockquote class="">
    &nbsp;
  </blockquote>

  <p>Didactylos kördü, ama ortalık karanlıktı. Onu kovalayan askerlerin gözleri görüyordu, ama görmelerini mümkün kılacak hiçbir şey yoktu. Ve tüm hayatlarını dolambaçlı, engebeli ve her şeyden öte çok basamaklı Ephebe sokaklarında geçirmemişlerdi.</p>

  <p>"... sekiz, dokuz, on, on bir," diye mırıldandı filozof, zifiri karanlığın içindeki basamaklarda sekerek ve tavşan gibi bir köşeyi dönerek.</p>

  <p>"Aah, of, o benim <i>dizimdi,"</i> diye homurdandı askerlerin çoğu, yolun yarısında birbirlerinin üstüne düşerken.</p>

  <p>Ama biri tepeye ulaşmayı başarmıştı. Yıldızların ışığı altında, sokakta çılgın gibi koşturan sıska bir şekil görebiliyordu. Arbaletini kaldırdı. İhtiyar aptal zikzak bile çizmiyordu...</p>

  <p>Kusursuz bir hedef.</p>

  <p>Bir tınlama oldu.</p>

  <p>Asker bir an şaşırmış göründü. Yay elinden düştü, taşlara çarparken kendiliğinden ateş aldı ve ok bir heykelden sekti. Adam göğsünden çıkan tüylü oka, sonra gölgelerden çıkan şekle baktı.</p>

  <p>"Çavuş Simony?" diye fısıldadı.</p>

  <p>"Üzgünüm," dedi Simony, "Gerçekten üzgünüm. Ama Kaplumbağa önemli."</p>

  <p>Asker hakikat hakkındaki fikrini beyan etmek için ağzını açtı ve sonra öne devrildi.</p>

  <p>Gözlerini açtı.</p>

  <p>Simony yürüyüp gitmişti. Her şey daha hafif gibiydi. Hâlâ karanlıktı. Ama şimdi karanlıkta görebiliyordu. Her şey gri tonlardaydı. Ve elinin altındaki parke taşları bir şekilde siyah kuma dönüşmüştü.</p>

  <p>Başını kaldırıp baktı.</p>

  <p class="f8">AYAĞA KALK, ER ICHLOS.</p>

  <p>Adam uysal uysal ayağa kalktı. Artık sıradan bir askerden, kovalayacak ve öldürülecek isimsiz bir şekilden, başka insanların hayatlarındaki bir gölgeden daha fazlasıydı. Artık o, olayların akışı içinde nispeten suçsuz olan otuz sekiz yaşındaki ölü Dervi Ichlos'tu.</p>

  <p>Elini kararsızca dudaklarına götürdü.</p>

  <p>"Sen hakim misin?" dedi.</p>

  <p class="f8">HAYIR.</p>

  <p>Ichlos ufka doğru uzanan kumlara baktı. İçgüdüsel olarak, ne yapması gerektiğini biliyordu. General Fri'it'ten çok daha az eğitimliydi ve çocukken öğrendiği şarkılara daha fazla dikkat etmişti. Dahası, bir avantajı vardı. Generalden daha az din görmüştü.</p>

  <p class="f8">HÜKÜM, ÇÖLÜN SONUNDA.</p>

  <p>Ichlos gülümsemeye çalıştı.</p>

  <p>"Annem bunu anlatmıştı," dedi. "Öldüğün zaman yürüyerek bir çölden geçmen gerekir. Ve her şeyi doğru düzgün görürsün, demişti. Ve her şeyi doğru hatırlarsın."</p>

  <p>Ölüm bu konudaki duygularını belli etmemeye özen gösterdi.</p>

  <p>"Yolda birkaç dosta da rastlarım belki, hı?" dedi asker.</p>

  <p class="f8">OLABİLİR.</p>

  <p>Ichlos yola koyuldu. Sonuçta, diye düşündü, daha kötüsü de olabilirdi.</p>

  <blockquote class="">
    &nbsp;
  </blockquote>

  <p>Urn maymun gibi rafların arasında dolaşıyor, kitapları çekip yere fırlatıyordu.</p>

  <p>"Yirmi kadarını taşıyabilirim," dedi. "Ama hangi yirmi kitap?"</p>

  <p><i>"Her zaman</i> bunu yapmak istemiştim," diye mırıldandı Didactylos mutlulukla. "Tiranlığın karşısında gerçeği savunmak, vesaire. Hah! Korkmayan bir adam..."</p>

  <p>"Ne almalı? Ne almalı?" diye bağırdı Urn.</p>

  <p>"Grido'nun <i>Mekanik</i>'ine ihtiyacımız yok," dedi Didactylos. "Hey, keşke yüzündeki ifadeyi görebilseydim! O şartlar altında oldukça iyi bir atıştı. Umarım ne yaptığımı biri yazar da..."</p>

  <p>"Çarkların ilkeleri! Su yayılımı teorisi!" diye bağırdı Urn. "Ama Ibid'in <i>Yurttaşlık</i> ya da Gnomon'un <i>Ektopi</i>'sine ihtiyacımız yok, orası kesin..."</p>

  <p>"Ne? Onlar tüm insanlığa ait!" diye terslendi Didactylos.</p>

  <p>"Tüm insanlık gelip bunları taşımamıza yardım edecekse tamam," dedi Urn. "Ama eğer yalnızca ikimiz varsak, faydalı bir şeyler taşımayı tercih ederim."</p>

  <p>"Faydalı mı? Mekanizmalar hakkında kitaplar mı?"</p>

  <p>"Evet! İnsanlara nasıl daha iyi yaşayabileceklerini gösterebilirler!"</p>

  <p>"Ve <i>bunlar da</i> insanlara nasıl insan olunacağını gösterirler," dedi Didactylos. "Bak bunu söylerken aklıma geldi. Bana bir fener daha bul. Fenersiz oldukça kör hissediyorum..."</p>

  <p>Kütüphane kapısı gümlemelerle sarsılıyordu. Kapının açılmasını bekleyen insanların kapı çalışı değildi bu.</p>

  <p>"Diğerlerinden bazılarını şeye atabiliriz..."</p>

  <p>Menteşeler duvardan fırladı. Kapı güm diye yere düştü.</p>

  <p>Askerler kılıçlarını kaldırarak kapının üzerinden geçtiler.</p>

  <p>"Ah, beyler," dedi Didactylos. "Lütfen halkalarımı bozmayın."</p>

  <p>Askerlerin başındaki onbaşı boş boş ona baktı ve sonra bakışlarını yere indirdi.</p>

  <p>"Ne halkası?" dedi.</p>

  <p>"Hey, bana iki pergel vermeye ve, diyelim ki, yarım saat sonra gelmeye ne dersin?"</p>

  <p>"Bırak onu Onbaşı," dedi Brutha.</p>

  <p>Kapının üzerinden atladı.</p>

  <p>"Bırak dedim."</p>

  <p>"Ama emirler..."</p>

  <p>"Sağır mısın? Eğer sağırsan, Gizisyon bunu tedavi edebilir," dedi Brutha kendi sesinin sakinliğine şaşarak.</p>

  <p>"Sen Gizisyon üyesi değilsin," dedi onbaşı.</p>

  <p>"Hayır. Ama Gizisyon üyesi olan bir adam tanıyorum," dedi Brutha. "Sen kitap aramak için geldin. Onu bana bırak. O yaşlı bir adam. Kime ne zararı var?"</p>

  <p>Onbaşı tereddütle bir Brutha'ya, bir tutsaklarına baktı.</p>

  <p>"Pekala, Onbaşı. Kumandayı ben devralıyorum."</p>

  <p>Hepsi birden döndü.</p>

  <p>"Beni duydun mu?" dedi Çavuş Simony, askerleri itip geçerek.</p>

  <p>"Ama diyakoz dedi ki..."</p>

  <p>"Onbaşı?"</p>

  <p>"Evet, Çavuşum?"</p>

  <p>"Diyakoz çok uzakta. Ben buracıktayım."</p>

  <p>"Evet, Çavuşum."</p>

  <p>"Git!"</p>

  <p>"Başüstüne, Çavuşum."</p>

  <p>Askerler çıkarken Simony kulak kabarttı.</p>

  <p>Sonra kılıcını kapıya sapladı ve Didactylos'a döndü. Sol elini yumruk yaptı ve sağ elini açarak sol yumruğunun üzerine vurdu.</p>

  <p><i>"Kaplumbağa Hareket Ediyor,"</i> dedi.</p>

  <p>"Duruma bağlı," dedi filozof ihtiyatla.</p>

  <p>"Demek istediğim... ben dostum," dedi.</p>

  <p>"Sana neden güvenelim?" dedi Urn.</p>

  <p>"Çünkü başka seçeneğiniz yok," dedi Çavuş Simony aceleyle.</p>

  <p>"Bizi buradan çıkarabilir misin?" dedi Brutha.</p>

  <p>Simony dik dik ona baktı. "Sen?" dedi. <i>"Seni</i> neden buradan çıkarayım? Sen bir engizisyoncusun!" Kılıcını kavradı.</p>

  <p>Brutha geriledi.</p>

  <p>"Değilim!"</p>

  <p>"Gemideyken kaptan seni yokladı ve sen hiçbir şey söylemedin," dedi Simony. "Sen bizden biri değilsin."</p>

  <p>"Onlardan biri olduğumu da sanmıyorum," dedi Brutha. "Ben benden biriyim."</p>

  <p>Didactylos'a yalvarırcasına baktı, ama boşuna çabaydı bu. Brutha Urn'e döndü.</p>

  <p>"Bu askeri bilmem," dedi. "Benim tek bildiğim Vorbis'in sizi öldürtmeyi düşündüğü. Sonra Kütüphane'nizi <i>yakacak.</i> Ama ben yardım edebilirim. Buraya gelirken ne yapacağımızı planladım."</p>

  <p>"Onu dinleme," dedi Simony. Didactylos'un önünde, yalvarır gibi tek dizi üzerinde çöktü. "Efendim, onlar... bazılarımız... kitabını bilenler... bak, bir kopyam var..."</p>

  <p>Göğüs zırhının içini karıştırdı.</p>

  <p>"Onu kopyaladık," dedi Simony. "Bir kopya! Sahip olduğumuz tek şeydi! Ama elden ele dolaştı. Okuma bilenler bilmeyenlere okudu! O kadar mantıklı geliyor ki!"</p>

  <p>"Ee..." dedi Didactylos. "Ne?"</p>

  <p>Simony elini heyecanla salladı. "Çünkü biliyoruz; bunun doğru olduğunu gösteren öyle yerlere gittim ki! <i>Gerçekten</i> bir Büyük Kaplumbağa var. Kaplumbağa <i>gerçekten</i> hareket ediyor! Tanrılara <i>ihtiyacımız</i> yok!"</p>

  <p>"Urn? Kimse çatıdaki bakırı sökmedi, değil mi?" dedi Didactylos.</p>

  <p>"Sanmam."</p>

  <p>"O zaman bana hatırlat da bu adamla dışarıda konuşmayayım."</p>

  <p>"Anlamıyorsun!" dedi Simony. "Seni kurtarabilirim. Aklının ucundan bile geçmeyecek yerlerde dostların var. Gel. Ben bu rahibi öldürüveririm ve..."</p>

  <p>Kılıcını kavradı. Brutha geriledi.</p>

  <p>"Hayır! Ben de yardımcı olabilirim! Bu yüzden geldim. Seni Vorbis'in önünde gördüğümde ne yapabileceğimi anladım!"</p>

  <p>"Ne yapabilirsin?" dedi Urn alayla.</p>

  <p>"Kütüphaneyi kurtarabilirim."</p>

  <p>"Ne? Onu sırtlayıp kaçacak mısın?" dedi Simony alayla.</p>

  <p>"Hayır. Bunu kastetmedim. Kaç parşömen var?"</p>

  <p>"Yedi yüz kadar," dedi Didactylos.</p>

  <p>"Kaç tanesi önemli?"</p>

  <p>"Hepsi!" dedi Urn.</p>

  <p>"Belki iki yüz," dedi Didactylos ılımlı bir sesle.</p>

  <p>"Amca!"</p>

  <p>"Kalanların hepsi yalnızca havagazı ve kibir yayıncılığı," dedi Didactylos.</p>

  <p>"Ama onlar <i>kitap"</i></p>

  <p>"Ben bundan daha fazlasını alabilirim," dedi Brutha yavaşça. "Bir çıkış yolu var mı?"</p>

  <p>"Ee... olabilir," dedi Didactylos.</p>

  <p>"Ona söyleme!" dedi Simony.</p>

  <p>"O zaman tüm kitaplarınız yanar," dedi Brutha, ve Simony'yi işaret etti. "Başka seçeneğiniz olmadığını söyledi. Bu yüzden kaybedecek bir şeyiniz yok, öyle değil mi?"</p>

  <p>"O bir..." diye başladı Simony.</p>

  <p>"Herkes sesini kessin," dedi Didactylos. Brutha'nın kulağının ötesine baktı.</p>

  <p>"Bir çıkış yolu olabilir," dedi. "Niyetin nedir?"</p>

  <p>"Buna inanmıyorum!" dedi Urn. "Burada Omnialılar var ve sen onlara bir başka çıkış yolu olduğunu söylüyorsun!"</p>

  <p>"Bu kayanın her yerinde tüneller var," dedi Didactylos. "Belki, ama bunu kimseye <i>söylemiyoruz!"</i></p>

  <p>"Ben bu kişiye güvenme eğilimindeydim," dedi Didactylos. "Dürüst bir yüzü var. Felsefi bir konuşma tarzı var."</p>

  <p><i>"Neden</i> ona güvenelim?"</p>

  <p>"Bu koşullar altında bizden ona güvenmemizi bekleyecek kadar aptal olan birisinin güvenilir olması <i>gerekir,"</i> dedi Didactylos. "Hilekar olamayacak kadar aptal olması."</p>

  <p>"Şu anda yürüyüp gidebilirim," dedi Brutha. "O zaman Kütüphane'nizin sonu ne olur?"</p>

  <p>"Gördünüz mü?" dedi Simony.</p>

  <p>"Tam da her şeyin karanlık göründüğü bir anda, aniden her yerden beklenmedik dostlar çıkıyor," dedi Didactylos. "Planın nedir, genç adam?"</p>

  <p>"Planım yok," dedi Brutha. "Ben yalnızca her şeyi sırasıyla yaparım."</p>

  <p>"Peki her şeyi sırasıyla yapman ne kadar sürer?"</p>

  <p>"On dakika kadar sanırım."</p>

  <p>Simony dik dik Brutha'ya baktı.</p>

  <p>"Şimdi kitapları getirin," dedi Brutha. "Biraz ışığa ihtiyacım olacak."</p>

  <p>"Ama sen okuma bilmiyorsun bile!" dedi Urn.</p>

  <p>"Onları okumayacağım," dedi Brutha ilk ruloya boş boş bakarak. Tesadüfe bakın ki, kitap <i>De Chelonian Mobile</i> idi. "Ah. Tanrım," dedi.</p>

  <p>"Bir sorun mu var?" dedi Didactylos.</p>

  <p>"Biri kaplumbağamı getirebilir mi?"</p>

  <blockquote class="">
    &nbsp;
  </blockquote>

  <p>Simony sarayda koşuyordu. Kimse ona dikkat etmiyordu. Ephebeli askerlerin çoğu labirentin dışındaydı ve Vorbis içeri girmeyi düşünebilecek herkese, saray sakinlerine ne olduğunu açıkça anlatmıştı. Omnialı askerler gruplar halinde, disiplinli bir biçimde yağma yapıyordu.</p>

  <p>Dahası, Simony kendi kaldığı kanada dönüyordu.</p>

  <p>Brutha'nın odasında <i>gerçekten de</i> bir kaplumbağa vardı. Kaplumbağa masanın üzerinde, rulo yapılmış bir parşömen ile kemirilmiş bir kavun kabuğu arasında uyuyordu. Simony onu kaptı, çantasına tıktı ve hemen Kütüphane'ye döndü.</p>

  <p>Bunu yaptığı için kendinden nefret ediyordu. Aptal rahip her şeyi mahvetmişti! Ama Didactylos ona söz verdirmişti ve Didactylos Hakikat'i bilen adamdı.</p>

  <p>Yol boyunca, birinin dikkatini çekmeye çalıştığı hissine kapıldı.</p>

  <blockquote class="">
    &nbsp;
  </blockquote>

  <p>"Sırf bakarak hatırlayabiliyor musun onları?" dedi Urn.</p>

  <p>"Evet."</p>

  <p>"Rulonun tamamını mı?"</p>

  <p>"Evet."</p>

  <p>"Sana inanmıyorum."</p>

  <p>"Bu binanın önündeki LIBRVM yazısının ilk harfinin tepesinde bir çentik var," dedi Brutha. "Xeno <i>Düşünceler</i>'i ve ihtiyar Aristocrates <i>Beylik Laflar</i>'ı yazdı ve Didactylos, Ibid'in <i>Söylev</i>'ini aptalca buluyor. Tiran'ın taht odasından Kütüphane'ye kadarki mesafe altı yüz adım. Ayrıca..."</p>

  <p>"İyi bir hafızası var, hakkını vermek lazım," dedi Didactylos. "Ona birkaç kitap daha göster."</p>

  <p>"Onları hatırladığından nasıl emin olacağız?" diye sordu Urn geometri teoremleri hakkında bir parşömeni açarak. "Okuma bilmiyor! Okuyabilse bile, yazma bilmiyor!"</p>

  <p>"Ona öğretmek zorunda kalacağız."</p>

  <p>Brutha haritalarla dolu bir ruloya baktı. Gözlerini yumdu. Bir an için zikzaklı hatlar gözkapaklarının içinde belirdi ve sonra görüntünün zihnine yerleştiğini hissetti. Hâlâ orada bir yerdeydi —dilediği zaman geri getirebilirdi. Urn bir başka rulo açtı. Hayvan resimleri. Bu, bitkiler hakkında çizimler ve bir sürü yazı. Bu, yalnızca yazı. Bu, üçgenler falan. Hafızasına yerleştiler. Bir süre sonra, ruloların açıldığının farkına bile varmıyordu. Yalnızca bakmaya devam ediyordu.</p>

  <p>Ne kadarını hatırlayabildiğini merak etti. Ama bu aptalcaydı. Gördüğünüz her şeyi hatırlıyordunuz işte. Bir masa ya da yazılarla dolu bir parşömen. Tahtanın deseninde ve renginde, Xeno'nun <i>Düşüncelerinde</i> olduğu kadar çok bilgi vardı.</p>

  <p>Yine de, zihninde belli bir ağırlık olduğunun farkındaydı, başını sertçe döndürecek olsa, hafızasının kulaklarından çıkacağını hissediyordu.</p>

  <p>Urn gelişigüzel bir rulo aldı ve kısmen açtı.</p>

  <p>"Belirsiz Puzuma'nın neye benzediğini tarif et," dedi.</p>

  <p>"Bilmiyorum," dedi Brutha. Gözlerini kırpıştırdı.</p>

  <p>"Bay Hafıza buraya kadar," dedi Urn.</p>

  <p><i>"Okuma</i> bilmiyor evlat. İnsaf et," dedi filozof.</p>

  <p>"Tamam. Demek istediğim... gördüğün üçüncü rulodaki dördüncü resim," dedi Urn.</p>

  <p>"Sola bakan dört bacaklı bir yaratık," dedi Brutha. "Kedi kafasına benzeyen iri bir kafası ve geniş omuzları var. Bedeni arkaya doğru inceliyor. Beden, koyu renk ve açık renk karelerden bir desene sahip. Kulaklar çok küçük ve yatık. Altı bıyığı var. Kuyruk kısa. Yalnızca arka ayakları tırnaklı, her ayakta üç tırnak var. Ön ayakların uzunluğu başı kadar ve kaldırılıp bedene yaslanıyor. Gür kıllardan bir şerit..."</p>

  <p>"Bu elli rulo önceydi," dedi Urn. "Tüm ruloyu yalnızca bir iki saniyeliğine gördü."</p>

  <p>Brutha'ya baktılar. Brutha yine gözlerini kırpıştırdı.</p>

  <p><i>"Her şeyi</i> biliyor musun?" dedi Urn.</p>

  <p>"Bilmiyorum."</p>

  <p>"Kütüphanenin yarısı kafanın içinde!"</p>

  <p>"Ben... biraz..."</p>

  <blockquote class="">
    &nbsp;
  </blockquote>

  <p>Ephebe Kütüphanesi bir fırına dönüşmüştü. Erimiş bakırın raflara damladığı yerlerde alevler mavileşmişti.</p>

  <p>Bütün kütüphaneler, büyük kitap koleksiyonlarının bulunduğu yerlerde oluşan güçlü uzay-zaman çarpılmalarının sebep olduğu kitap kurdu delikleri aracılığıyla birbirlerine bağlıdır.</p>

  <p>Pek az kütüphanecinin bildiği bu gerçeğin <i>kullanılması</i> hakkında katı kurallar vardır. Çünkü zamanda yolculuk anlamına gelir ve zaman yolculuğu büyük sorunlara yol açar.</p>

  <p>Ama bir kütüphane ateşe verildiğinde ve tarih boyunca, kitaplar yakılırken...</p>

  <p>Kitap raflarının çıtırtısı yüzünden hiç duyulmayan küçük bir pop sesi geldi ve bir şekil yok yerden düşerek Kütüphane'nin ortasında, yanmayan küçük bir yere kondu.</p>

  <p>Maymuna benziyordu, ama kararlı bir şekilde hareket ediyordu. Uzun maymun kolları alevleri dövdü, raflardan ruloları çekti ve bir çuvala tıktı. Çuval dolduğunda, yumruklarına dayana dayana odanın ortasına döndü... ve bir başka pop sesi eşliğinde gözden kayboldu.</p>

  <p>Bunun hikâyeyle ilgisi yok.</p>

  <p>Bir süre sonra, Büyük Ephebe Kütüphanesi'nde yandığı sanılan parşömenlerin, Ankh-Morpork'taki Görünmez Üniversite'nin Kütüphanesi'nde son derece iyi durumda ortaya çıktığı gerçeğinin de.</p>

  <p>Ama yine de bilmek güzel.</p>

  <blockquote class="">
    &nbsp;
  </blockquote>

  <p>Brutha deniz kokusuyla uyandı.</p>

  <p>En azından insanların deniz kokusu olarak düşündüğü şeydi bu, ama aslında bayat balık ve çürük yosun kokusuydu.</p>

  <p>Bir tür barakadaydı. Camsız tek pencereden içeriye kırmızı ve titrek bir ışık giriyordu. Barakanın bir ucu suya açıktı. Kırmızı ışık, birkaç şeklin bir şeyin çevresinde toplanmış olduğunu gösteriyordu.</p>

  <p>Brutha nazikçe hafızasını yokladı. Her şey orada gibiydi, Kütüphane ruloları düzgünce dizilmişti. Sözcükler onun için, tüm yazılı sözcükler kadar anlamsızdı, ama resimler ilginçti. En azından, hafızasındaki çoğu şeyden daha ilginç.</p>

  <p>Dikkatle doğrulup oturdu.</p>

  <p>"Demek uyandın," dedi Om'un sesi kafasının içinde. "Biraz dolu hissediyoruz, hı? Bir raf yığını gibi? Kafanın içinde, her yerde, SILENCIOS! diyen kocaman tabelalar varmış gibi? Neden yaptın böyle bir şeyi?"</p>

  <p>"Ben... bilmiyorum. Sanki... yapılması gereken bir şey gibi geldi. Sen neredesin?"</p>

  <p>"Asker arkadaşın beni çantasına koydu. Bana bu kadar iyi baktığın için teşekkür ederim bu arada."</p>

  <p>Brutha ayağa kalkmayı başardı. Kırmızı ışık, Ephebe'yi sarmış yangınlardan geliyordu, ama Kütüphane'nin üzerinde tek bir dev parıltı vardı.</p>

  <p>"Gerilla eylemleri," dedi Om. "Köleler bile savaşıyor. Neden, hiç anlamıyorum. Efendilerinden intikam alma şansının üzerine atlarlar sanırsın, hı?"</p>

  <p>"Sanırım Ephebe'de kölelerin özgür olma şansı var," dedi Brutha.</p>

  <p>Barakanın diğer tarafından bir tıslama ve sonra metalik bir hırıltı sesi geldi. Brutha Urn'ün, "İşte! Sana söyledim. Yalnızca borular tıkanmış. İçine biraz daha yakıt koyalım," dediğini duydu.</p>

  <p>Brutha sendeleyerek gruba yaklaştı.</p>

  <p>Bir teknenin çevresine toplanmışlardı. Şekil açısından, tipik bir tekneydi —önde sivri, arkada düz bir uç. Ama direği yoktu. Bunun yerine, teknenin arkasına doğru, ahşap bir çerçeveye yerleştirilmiş büyük, bakır rengi bir top vardı. Topun altındaki demir sepette güzel bir ateş yakılmıştı.</p>

  <p>Ve top, çerçevesinin içinde, bir buhar bulutunun ortasında dönüyordu.</p>

  <p>"Bunu görmüştüm," dedi. <i>"De Chelonian Mobile</i>'de. Bir çizim vardı."</p>

  <p>"Ah, ayaklı Kütüphane gelmiş," dedi Didactylos. "Evet. Haklısın. Tepkime prensibinin resmi. Urn'den büyük bir tane yapmasını istememiştim hiç. Ellerinle düşününce böyle olur."</p>

  <p>"Geçen hafta bir gece bununla deniz fenerinin çevresinden dolandım," dedi Urn. "Hiç sorun çıkmadı."</p>

  <p>"Ankh-Morpork bundan çok daha uzak," dedi Simony.</p>

  <p>"Evet, Ephebe ile Omnia arasındaki mesafeden beş kat daha fazla," dedi Brutha ciddiyetle. "Bir harita rulosu vardı," diye ekledi.</p>

  <p>Dönen toptan kızgın bulutlar halinde buharlar yükseliyordu. Brutha yakından baktığında, bakır kürenin gerisinde, yarım düzine kısacık küreğin yıldız biçiminde birbirine bağlanmış ve teknenin arkasından sarkıtılmış olduğunu gördü. Aradaki boşluğu tahta dişliler ve iki kayış dolduruyordu. Küre dönerken, kürekler havayı dövüyordu.</p>

  <p>"Nasıl çalışıyor?" dedi.</p>

  <p>"Çok basit," dedi Urn. "Ateş..."</p>

  <p>"Bunun için zamanımız yok," dedi Simony.</p>

  <p>"... suyu kızdırıyor ve su öfkeleniyor," dedi çırak filozof. "Bu yüzden, ateşten kaçmak için küreden çıkıp gidiyor ve bu dört küçük ağızdan geçiyor. Buharlar küreyi döndürüyor ve dişliler ve Legibus'un vida mekanizması hareketi küreklere aktarıyor, kürekler de tekneyi suda itiyor."</p>

  <p>"Çok felsefi," dedi Didactylos.</p>

  <p>Brutha Omnia'nın gelişmişliğini savunmak zorunda hissetti.</p>

  <p>"Kale'nin büyük kapı kanatları tonlar çekiyor ve yalnızca iman gücüyle açılıyor," dedi. "Bir kere itince hemen açılıyorlar."</p>

  <p>"Görmeyi çok isterim," dedi Urn.</p>

  <p>Brutha, Omnia'nın yine de gurur duyabileceği bir şeyi olduğu için, hafif bir günahkar gurur sancısı hissetti.</p>

  <p>"Muhtemelen çok iyi bir denge ve hidrolikle yapmışlardır."</p>

  <p>"Ah."</p>

  <p>Simony mekanizmayı düşünceli bir şekilde kılıcıyla dürtükledi.</p>

  <p>"Bütün olasılıkları düşündünüz mü?" dedi.</p>

  <p>Urn'ün elleri havada oynamaya başladı. "Kastettiğin, kudretli gemilerin yelkenleri olmadan şarap karası denizi yara yara..." diye başladı.</p>

  <p>"Karada, demek istedim," dedi Simony. "Belki... bir tür at arabasının üzerinde..."</p>

  <p>"Ah, bir tekneyi arabaya yüklemenin anlamı yok."</p>

  <p>Simony'nin gözleri, geleceğe bakmış ve onun zırh kaplı olduğunu görmüş bir adamın gözleri gibi ışıldıyordu.</p>

  <p>"Hımm," dedi.</p>

  <p>"Hepsi iyi, güzel, ama felsefe değil," dedi Didactylos.</p>

  <p>"Rahip nerede?"</p>

  <p>"Buradayım, ama ben?..</p>

  <p>"Nasıl hissediyorsun? Mum gibi söndün orada."</p>

  <p>"Ben... şimdi daha iyiyim."</p>

  <p>"Bir an dik duruyordun, bir sonrakinde paspas olmuştun."</p>

  <p>"Çok daha iyiyim."</p>

  <p>"Sık sık oluyor mu?"</p>

  <p>"Bazen."</p>

  <p>"Parşömenleri iyi hatırlıyor musun?"</p>

  <p>"Ben... sanırım hatırlıyorum. Kütüphane'yi kim yaktı?"</p>

  <p>Urn başını mekanizmadan kaldırdı.</p>

  <p>"O yaktı," dedi.</p>

  <p>Brutha Didactylos'a bakakaldı.</p>

  <p>"Kendi Kütüphane'nizi mi yaktın?"</p>

  <p>"Bunu yapabilecek tek kişi bendim," dedi filozof. "Dahası, kitapların Vorbis'in eline geçmesini engelledi."</p>

  <p>"Ne?"</p>

  <p>"Kitapları okuduğunu düşünsene! Zaten bu haliyle kötü biri. Onca bilgiyle çok daha kötü olur."</p>

  <p>"Onları okumazdı," dedi Brutha.</p>

  <p>"Ah, okurdu okurdu. O tipleri bilirim," dedi Didactylos. "Halk içindeyken saf dindarlık, özel hayatında kabuğu soyulmuş üzümler ve sefahat."</p>

  <p>"Vorbis öyle biri değil," dedi Brutha kendinden tamamen emin bir tavırla. "O onları okumazdı."</p>

  <p><i>"Her neyse,"</i> dedi Didactylos, "yapılması gerekiyorduysa, ben yaptım işte."</p>

  <p>Urn teknenin pruvasından, kürenin altındaki mangala odun atmakta olduğu yerden döndü.</p>

  <p>"Hepimiz tekneye binebilir miyiz?" dedi.</p>

  <p>Brutha güvertenin, ya da adına her ne deniyorsa oranın, ortasındaki sıraya oturdu. Havada sıcak su kokusu vardı.</p>

  <p>"Tamam," dedi Urn ve bir kolu çekti. Dönen kürekler suya vurdu; bir sarsılma oldu ve tekne, peşinde buhar bulutları bırakarak ilerlemeye başladı.</p>

  <p>"Bu aracın ismi nedir?" dedi Didactylos.</p>

  <p>Urn şaşırmış göründü.</p>

  <p>"İsmi mi?" dedi. "Bu bir tekne. Tabiatıyla bir <i>nesne.</i> İsme ihtiyacı yok."</p>

  <p>"İsimler daha filozofçadır," dedi Didactylos hafif surat asarak. "Ve üzerinde bir şarap amforası kırmalıydın."</p>

  <p>"Bu israf olurdu."</p>

  <p>Tekne patırtılar çıkararak kayıkhaneden ayrıldı ve karanlık limana açıldı. Bir tarafta, bir Ephebe kalyonu yanıyordu. Tüm şehir alevden yamalarla kaplıydı.</p>

  <p>"Ama teknede amfora var, değil mi?" dedi Didactylos.</p>

  <p>"Evet."</p>

  <p>"Uzatsana o zaman."</p>

  <p>Tekne arkasında köpükler bırakıyordu.</p>

  <p>"Rüzgar yok. Kürekçiler yok!" dedi Simony. "Elinde ne olduğunun gerçekten farkında mısın Urn?"</p>

  <p>"Kesinlikle. Çalışma prensipleri şaşırtıcı ölçüde basit," dedi Urn.</p>

  <p>"Kastettiğim bu değildi. Bu güçle yapabileceğin şeyleri kastediyordum!"</p>

  <p>Urn ateşe bir odun daha attı.</p>

  <p>"Yalnızca ısıyı kullanarak iş yapma," dedi. "Sanırım... ah, su pompalama. Rüzgar yokken bile öğüten değirmenler. O tür şeyler mi? Aklındaki öyle bir şey miydi?"</p>

  <p>Asker Simony duraksadı.</p>

  <p>"Evet," dedi. "Öyle bir şey."</p>

  <p>"Om?" diye fısıldadı Brutha.</p>

  <p>"Evet?"</p>

  <p>"Sen iyi misin?"</p>

  <p>"Burası bir askerin sırt çantası gibi kokuyor. Beni dışarı çıkar."</p>

  <p>Bakır top ateşin üzerinde deli gibi dönüyordu. Neredeyse Simony'nin gözleri kadar parlaktı.</p>

  <p>Brutha adamın omzuna dokundu.</p>

  <p>"Kaplumbağamı alabilir miyim?"</p>

  <p>Simony acı acı güldü.</p>

  <p>"Bunların eti tatlı olur," dedi Om'u çıkarırken.</p>

  <p>"Herkes öyle diyor," dedi Brutha. Sesini alçalttı.</p>

  <p>"Ankh nasıl bir yer?"</p>

  <p>"Bir milyon ruhlu bir şehir," dedi Om'un sesi, "ve o ruhların çoğu bedenleri işgal ediyor. Ye bir sürü din var. Hattâ küçük tanrılara adanmış bir tapınak! İnsanların bir şeylere inanmakta güçlük çekmediği bir yer gibi geliyor kulağa. Yeni bir başlangıç için iyi bir yer bence. Benim aklım ve senin... benim aklım ile, yakında yine iş başı yaparız."</p>

  <p>"Omnia'ya dönmek istemiyor musun?"</p>

  <p>"Bunun bir anlamı yok ki," dedi Om'un sesi. "Yerleşik bir tanrıyı indirmek her zaman mümkündür. İnsanlar bıkar ve değişim isterler. Ama kendi kendini indiremezsin, değil mi?"</p>

  <p>"Kiminle konuşuyorsun rahip?" dedi Simony.</p>

  <p>"Ben... şey... dua ediyordum."</p>

  <p>"Hah! Om'a mı? O kaplumbağaya dua etsen de olurdu."</p>

  <p>"Evet."</p>

  <p>"Omnia'dan utanıyorum," dedi Simony. "Halimize bak. Geçmişte takılıp kalmışız. Baskıcı tektanrıcılığımız yüzünden geri kalmışız. Komşularımız bizden yüzünü dönmüş. Tanrı'mızın bize ne faydası oldu? Tanrılar? Hah!"</p>

  <p>"Sakin ol, sakin ol," dedi Didactylos. "Denizdeyiz ve üzerindeki son derece iletken bir zırh."</p>

  <p>"Ah, diğer tanrılar hakkında hiçbir şey söylemiyorum," dedi Simony çabucak. "Buna hakkım yok. Ama Om? Gizisyon'ın öcüsü! Eğer varsa, gelip de şimdi, burada çarpsın beni!"</p>

  <p>Simony kılıcını kaldırdı ve bir kol boyu yukarıda tuttu.</p>

  <p>Om sakin sakin Brutha'nın kucağında oturuyordu. "Bu çocuğu sevdim," dedi. "Neredeyse bir inanan kadar iyi. Tıpkı sevgi ve nefret gibi, ne demek istediğimi anlıyor musun?"</p>

  <p>Simony kılıcını yine kınına soktu.</p>

  <p>"Bu yüzden, Om'u inkar ediyorum," dedi.</p>

  <p>"Evet, ama alternatifi ne?"</p>

  <p>"Felsefe! Pratik felsefe! Tıpkı Urn'ün makinesi gibi. Omnia'yı tepinmesine ve bağırıp çağırmasına aldırmadan Meyve Yarasası Yüzyılı'na sürükler!"</p>

  <p>"Tepinmek ve bağırıp çağırmak," dedi Brutha.</p>

  <p>"Ne gerekiyorsa," dedi Simony.</p>

  <p>Onlara gülümsedi.</p>

  <p>"Onun hakkında endişelenme," dedi Om. "Çok uzaklarda olacağız. Böylesi daha iyi. Dün gece olanların haberi yayıldığında Omnia'nın çok popüler bir ülke olacağını sanmıyorum."</p>

  <p>"Ama Vorbis'in hatasıydı!" dedi Brutha yüksek sesle. "Her şeyi o başlattı! Zavallı Murduck Birader'i gönderdi ve sonra Ephebelileri suçlayabilmek için onu öldürttü! Barış anlaşması yapmaya baştan beri niyeti yoktu! Onun tek istediği saraya girmekti!"</p>

  <p>"Bunu nasıl başarabildiğini hiç anlamıyorum," dedi Urn. "Kimse rehber almadan labirentten geçememiştir. Bunu nasıl başardı?"</p>

  <p>Didactylos'ın kör gözleri Brutha'yı aradı.</p>

  <p>"Bilemiyorum," dedi. Brutha başını eğdi.</p>

  <p>"Gerçekten de bütün bunları o mu yaptı?" dedi Simony.</p>

  <p>"Evet."</p>

  <p>"Seni ahmak! Seni koca kumkafa!" diye haykırdı Om.</p>

  <p>"Bunu başkalarına anlatır mısın?" dedi Simony ısrarla.</p>

  <p>"Sanırım."</p>

  <p>"Gizisyon aleyhine konuşur musun?"</p>

  <p>Brutha perişan halde geceye baktı. Arkalarında, Ephebe'nin alevleri tek bir turuncu kıvılcıma dönüşmüştü.</p>

  <p>"Yalnızca hatırladıklarımı söyleyebilirim," dedi.</p>

  <p>"Öldük biz," dedi Om. "Beni kenardan aşağı atsan daha iyi. Bu dangalak bizi Omnia'ya geri götürmek isteyecek!"</p>

  <p>Simony düşünceli düşünceli çenesini ovaladı.</p>

  <p>"Vorbis'in pek çok düşmanı var," dedi. "Öldürülmesi daha iyi, ama bazıları buna cinayet der. Hattâ şehitlik. Ama bir mahkeme... eğer kanıt varsa... kanıt olduğunu <i>düşünseler</i> bile..."</p>

  <p>"Zihninin çalıştığını görebiliyorum!" diye haykırdı Om. "Sesini kessen hepimiz daha güvende oluruz!"</p>

  <p>"Vorbis yargılanıyor," dedi Simony düşünceli düşünceli.</p>

  <p>Brutha bu düşünceyle soldu. Zihninde tutması neredeyse imkânsız olan türden bir düşünceydi. Hiç anlamlı gelmeyen türden bir düşünce. Vorbis'in yargılanması mı? Mahkemeye çıkmak, başkalarının başına gelen bir şeydi.</p>

  <p>Murduck Birader'i hatırladı. Ve çölde ölen askerleri. Ve insanlara, hattâ Brutha'ya yapılan onca şeyi.</p>

  <p>"Ona hatırlayamadığını söyle!" diye bağırdı Om. "Ona unuttuğunu söyle!"</p>

  <p>"Ve eğer <i>gerçekten</i> yargılanırsa," dedi Simony, "suçlu bulunur. Kimse aksini yapmaya cüret edemez."</p>

  <p>Düşünceler Brutha'nın zihninde her zaman buz dağları gibi yavaş yavaş hareket ederdi. Yavaşça gelirler, yavaşça giderlerdi ve oradayken çok yer kaplarlar, büyük parçaları da yüzeyin altında kalırdı.</p>

  <p>Düşündü: Vorbis'in en fena tarafı kötü olması değil, iyi insanlara kötü şeyler yaptırması. İnsanları kendisine benzetiyor. Elinde olmuyor. Ondan sana bulaşıyor.</p>

  <p><i>İsimsiz Tekne</i>'nin gövdesine vuran suyun sesinden ve felsefi motorun gürültüsünden başka ses yoktu.</p>

  <p>"Omnia'ya dönersek yakalanırız," dedi Brutha yavaşça.</p>

  <p>"Limanlardan uzakta karaya çıkabiliriz," dedi Simony hevesle.</p>

  <p>"Ankh-Morpork!" diye bağırdı Om.</p>

  <p>"İlk önce Bay Didactylos'u Ankh-Morpork'a götürmeliyiz," dedi Brutha. "Sonra...ben Omnia'ya geri gelirim."</p>

  <p><i>"Beni</i> de orada bıraksan olur!" dedi Om. "Kısa zamanda Ankh-Morpork'ta inananlar bulurum, sen hiç endişelenme, orada her şeye inanırlar!"</p>

  <p>"Ankh-Morpork'u hiç görmedim," dedi Didactylos. "Yine de, yaşıyoruz ve öğreniyoruz. Hep öyle derim." Askere döndü. "Tepinerek ve bağıra çağıra."</p>

  <p>"Ankh'ta bazı sürgünler var," dedi Simony. "Endişelenme. Orada güvende olursun."</p>

  <p>"Muhteşem!" dedi Didactylos. "Bir düşünsenize, daha bu sabah, tehlikede olduğumu bile bilmiyordum."</p>

  <p>Teknede arkasına yaslandı.</p>

  <p>"Bu dünyadaki hayat," dedi, "bu haliyle, bir mağarada yaşamaktan farksız. Gerçeklik hakkında ne bilebiliriz? Çünkü varoluşun asıl doğası hakkında gördüğümüz her şey, nasıl desem, mutlak hakikatin göz kamaştırıcı, görünmez ışığının mağaranın iç duvarına düşürdüğü hayret verici ve eğlenceli gölgelerden daha fazlası değil, ki biz onlardan bir hakikat ışıltısı çıkarsayabiliriz de, çıkarsamayabiliriz de; bilgelik arayan mağara adamları olarak bizlerin elinden gelen tek şey seslerimizi görünmeyene doğru yükseltmek ve alçak gönüllükle şöyle seslenmek: 'Devam et, Deforme Tavşan'ı yap... en sevdiğim o!'"</p>

  <blockquote class="">
    &nbsp;
  </blockquote>

  <p>Vorbis ayağıyla külleri karıştırdı.</p>

  <p>"Kemik yok," dedi.</p>

  <p>Askerler sessizce dikildiler. Yumuşak, gri kül taneleri düştü ve şafak esintisine kapılarak biraz uzağa uçtu.</p>

  <p>"Ve yanlış türden kül," dedi Vorbis.</p>

  <p>Çavuş bir şey söylemek için ağzını açtı.</p>

  <p>"Emin ol, ne tür külden bahsettiğimi biliyorum," dedi Vorbis.</p>

  <p>Kömürleşmiş kapağa gitti ve ayağının ucuyla dürtükledi.</p>

  <p>"Tüneli izledik," dedi çavuş, deneyimlerine rağmen, yardımcı olmaya çalışan biri gibi konuşmanın gelecek gazabı önleyeceğini uman bir ses tonuyla. "Rıhtımların yakınına çıkıyor."</p>

  <p>"Ama eğer tünele rıhtımlardan girersen, buraya çıkmıyor," dedi Vorbis düşünceli düşünceli. Dumanı tüten küller ona sonsuz bir zevk veriyormuş gibiydi.</p>

  <p>Çavuşun alnı kırıştı.</p>

  <p>"Anladın mı?" dedi Vorbis. "Ephebeliler, aynı zamanda bir giriş yolu olan bir çıkış yolu tasarlamazdı. Labirenti tasarlayanlar bunu kesin akıl etmiştir. Bazı... kapaklar olmalı. Taş fırlatan bir dizi tetik belki. Tek yönlü tuzaklar. Duvarlardan fırlayan döner bıçaklar."</p>

  <p>"Ah."</p>

  <p>"Hiç şüphe yok ki, son derece karmaşık ve şeytani."</p>

  <p>Çavuş kuru dilini dudaklarında gezdirdi. Vorbis'i bir kitap gibi okuyamıyordu, çünkü Vorbis gibi bir kitap asla olmamıştı. Ama Vorbis'in, bir süre sonra öğrenmeye başladığınız bazı düşünce alışkanlıkları vardı.</p>

  <p>"Birliği alıp, tüneli rıhtımlardan buraya kadar takip etmemi istiyorsunuz," dedi boş bir sesle.</p>

  <p>"Ben de tam bunu önermek üzereydim," dedi Vorbis.</p>

  <p>"Başüstüne efendim."</p>

  <p>Vorbis çavuşun omzunu okşadı.</p>

  <p>"Ama endişelenme!" dedi neşeyle. "Om imanı güçlü olanları korur."</p>

  <p>"Evet efendim."</p>

  <p>"En son kalan adam bana eksiksiz bir rapor verebilir. Ama ilk önce... şehirde değiller, öyle mi?"</p>

  <p>"Her yeri araştırdık, efendim."</p>

  <p>"Kapıdan kimse çıkmamış? O zaman deniz yoluyla gitmişler."</p>

  <p>"Tüm Ephebe savaş gemileri sayıldı Lord Vorbis."</p>

  <p>"Bu koy küçük teknelerle dolu."</p>

  <p>"Açık denizden başka gidecek hiçbir yerleri yok, efendim."</p>

  <p>Vorbis Halka Deniz'e baktı. Dünyayı bir ufuktan diğerine kaplıyordu. Ötesinde, Sto ovalarının oluşturduğu leke ve Koçbaşı Dağları'nın çentik çentik silueti vardı. Dağlar sapkınların Merkez dediği, ama kendisinin Kutup olduğunu bildiği ve, tıpkı ışığın suda olduğu gibi atmosferde kırılması sayesinde dünyanın kıvrımının üzerinde görülebilen yüksek zirvelere kadar uzanıyordu... ve uzak okyanusta kıvrılan beyaz bir leke gördü.</p>

  <p>Vorbis'in, yüksekten baktığında, uzakları görebilen çok keskin gözleri vardı.</p>

  <p>Eskiden Dykeri'nin <i>Denizde Yön Bulma İlkeleri</i> olan bir avuç gri külü aldı ve parmaklarının arasından dökülmesine izin verdi.</p>

  <p>"Om bize güzel bir rüzgar gönderdi," dedi. "Rıhtımlara inelim."</p>

  <p>Umut, çavuşun çaresizliğinin sularında iyimserce dalgalandı.</p>

  <p>"Tüneli keşfetmemizi istemiyor musunuz efendim?"</p>

  <p>"Ah, hayır. Bunu döndüğümüzde yapabilirsiniz."</p>

  <blockquote class="">
    &nbsp;
  </blockquote>

  <p><i>İsimsiz Tekne</i> dalgalarda sallanırken Urn bir tel parçasıyla bakır küreyi dürtükledi.</p>

  <p>"Onu dövebilir misin?" dedi makineler ile insanlar arasındaki farkı kavrayamamış olan Simony.</p>

  <p>"Bu felsefi bir makine," dedi Urn. "Dayak işe yaramaz."</p>

  <p>"Ama makinelerin kölemiz olabileceğini söylemiştin," dedi Simony.</p>

  <p>"Dayak atılan cinsten değil," dedi Urn. "Ağızları tuzdan tıkanmış. Su küreden çıkarken tuzu geride bırakıyor."</p>

  <p>"Neden?"</p>

  <p>"Bilmiyorum. Su hafif yolculuk etmekten hoşlanıyor."</p>

  <p>"Hareket edemiyoruz! Bir şey yapabilir misin?"</p>

  <p>"Evet, soğumasını bekleyeceğim, sonra temizleyeceğim ve içine biraz daha su koyacağım."</p>

  <p>Simony dalgın dalgın çevresine bakındı.</p>

  <p>"Ama hâlâ kıyıdan bakan birinin bizi görebileceği bir yerdeyiz!"</p>

  <p><i>"Olabilir,"</i> dedi Didactylos. Hava almak için dışarıya pek sık çıkarılmayan ve bu yolculuktan epey keyif alan yaşlı bir adam gibi, ellerini asasının tepesinde kavuşturmuş, teknenin ortasında oturuyordu.</p>

  <p>"Endişelenme. Burada bizi kimse göremez," dedi Urn. Mekanizmayı dürtükledi. "Her neyse, ben asıl pervane hakkında biraz endişeleniyorum. Suyu hareket ettirmek için icat edilmişti, suyun üzerinde hareket etmek için değil."</p>

  <p>"Kafası karıştı mı, demek istiyorsun?" dedi Simony.</p>

  <p>"Boku yedi," dedi Didactylos mutlulukla.</p>

  <p>Brutha pruvada uzanmış, suya bakıyordu. Küçük bir mürekkepbalığı yüzeyin hemen altında açılıp kapanarak geçti. Brutha onun ne olduğunu merak etti...</p>

  <p>... ve Cephalopoda sınıfından phylum Mollusca, yani sıradan bir mürekkep balığı olduğunu, bir iskelet yerine içinde kıkırdak dokudan bir desteğe, gelişmiş bir sinir sistemine ve omurgalıların gözlerine çok benzeyen, her yönü gören iri gözlere sahip olduğunu <i>bildi.</i></p>

  <p>Bilgi bir anlığına zihninin ön kısmında oyalandı ve sonra solup gitti.</p>

  <p>"Om?" diye fısıldadı Brutha.</p>

  <p>"Ne?"</p>

  <p>"Ne yapıyorsun?"</p>

  <p>"Biraz uyumaya çalışıyorum. Kaplumbağaların bol bol uyumaya ihtiyaçları vardır, biliyorsun."</p>

  <p>Simony ve Urn felsefi makinenin üzerine eğilmişti. Brutha küreye baktı...</p>

  <p>... r yarıçaplı bir küre, dolayısıyla V=(4/3) (pi) rrr, ve yüzeyi A=4(pi) rr...</p>

  <p>"Ah, aman Tanrım..."</p>

  <p>"Şimdi ne var?" dedi kaplumbağanın sesi.</p>

  <p>Didactylos'un yüzü, başını elleri arasına almış olan Brutha'ya döndü.</p>

  <p>"Pi nedir?"</p>

  <p>Didactylos elini uzattı ve Brutha'ya destek oldu.</p>

  <p>"Sorun nedir?" dedi Om.</p>

  <p>"Bilmiyorum! Yalnızca sözcükler! Kitaplarda ne olduğunu bilmiyorum! Okuyamıyorum!"</p>

  <p>"Bol bol uyumak hayati öneme sahiptir," dedi Om. "Sağlıklı kabuk oluşumu sağlar."</p>

  <p>Brutha sallanan teknede dizleri üzerine çöktü. Beklenmedik bir anda geri dönen ve mekânını yabancılarla dolu bulan bir ev sahibi gibi hissediyordu. Her odadaydılar, tehditkar değildiler, ama varlıkları ile mekânı dolduruyorlardı.</p>

  <p>"Kitaplar sızıntı yapıyor!"</p>

  <p>"Bu nasıl olabilir ki?" dedi Didactylos. "Onlara yalnızca baktığını söyledin. Onları okumadın. Ne dediklerini bilmiyorsun."</p>

  <p><i>"Onlar</i> ne dediklerini biliyor."</p>

  <p>"Dinle. Onlar tabiatıyla kitap," dedi Didactylos. "Büyülü değiller. Kitaplara yalnızca bakarak ne içerdikleri bilinebilse, Urn dâhi olurdu."</p>

  <p>"Onun sorunu ne?" dedi Simony.</p>

  <p>"Çok şey bildiğini düşünüyor."</p>

  <p>"Hayır! Ben hiçbir şey bilmiyorum! Gerçekten <i>bilmek</i> değil bu," dedi Brutha. "Yalnızca mürekkep balıklarının içinde kıkırdaktan bir destek olduğunu hatırladım!"</p>

  <p>"Bunun seni neden endişelendirdiğini anlayabiliyorum," dedi Simony. "Hah. Rahipler? Hepsi deli."</p>

  <p>"Hayır! Kıkırdağın <i>ne demek olduğunu</i> bilmiyorum!"</p>

  <p>"İskelet bağlantı dokusu," dedi Didactylos. "Aynı anda hem kemik, hem deri düşün."</p>

  <p>Simony hıhladı. "Vay vay," dedi, "tıpkı söylediğin gibi, yaşadıkça öğreniyoruz."</p>

  <p>"Hattâ bazılarımız tersini yapıyor," dedi Didactylos.</p>

  <p>"Bunun bir anlamı mı olması gerekiyor?"</p>

  <p>"Felsefe bu," dedi Didactylos. "Otur evlat. Tekneyi sallıyorsun. Zaten aşırı yüklü."</p>

  <p>"Taşan sıvının ağırlığına eşit bir kaldırma gücü var," diye mırıldandı Brutha çökerek.</p>

  <p>"Hımm?"</p>

  <p>"Yalnız, bunun ne demek olduğunu bilmiyorum."</p>

  <p>Urn küreden başını kaldırdı. "Tekrar yola çıkmaya hazırız," dedi. "Miğferinle buraya biraz su doldur bayım."</p>

  <p>"Sonra gidecek miyiz?"</p>

  <p>"Eh, buhar üretmeye başlayabiliriz," dedi Urn. Ellerini togasına sildi.</p>

  <p>"Biliyor musun," dedi Didactylos, "öğrenmenin değişik yolları vardır. Aklıma Tsort prensi Lasgere geldi. Bana nasıl eğitimli olabileceğini sormuştu, özellikle de şu okuma meselesine fazla zamanı olmadığından. Ona, 'Eğitime giden asil bir yol yoktur efendim,' demiştim. O da bana, 'Bir tane yapsan iyi olur, yoksa bacaklarını kestiririm. İstediğin kadar köle kullan,' diye cevap vermişti. Dinçlik veren doğrudan bir yaklaşım, diye düşünmüşümdür her zaman. Havanda su dövecek adam değildi. İnsanları döverdi, evet. Ama havanda su dövmezdi."</p>

  <p>"Neden bacaklarını kesmedi?" dedi Urn.</p>

  <p>"İstediği yolu yaptım da ondan. Üç aşağı beş yukarı."</p>

  <p>"Nasıl? Bunun yalnızca bir mecaz olduğunu sanmıştım."</p>

  <p>"Öğreniyorsun Urn. Ben de okumayı bilen bir düzine köle buldum, onlar geceleyin adamın yatak odasında oturdular ve uyurken ona benim seçtiğim pasajları fısıldadılar."</p>

  <p>"İşe yaradı mı?"</p>

  <p>"Bilmiyorum. Üçüncü köle adamın kulağına on beş santimlik bir hançer soktu. Devrimden sonra yeni hükümdar beni hapisten salıverdi ve sınıra varana kadar hiçbir şey düşünmemeye söz verirsem, ülkeden çıkmama izin vereceğini söyledi. Ama prensip olarak, fikrin bir sorunu olduğunu sanmıyorum."</p>

  <p>Urn ateşe üfledi.</p>

  <p>"Suyu ısıtmak biraz zaman alıyor," diye açıkladı.</p>

  <p>Brutha yine pruvada uzandı. Yoğunlaşırsa, bilginin akışını engelleyebiliyordu. Yapılacak şey, bir şeylere bakmaktan kaçınmaktı. Hattâ bir bulut...</p>

  <p>... doğal felsefe tarafından dünyaya gölge etmesi, dolayısıyla aşırı ısınmayı önlemek için tasarlanmış bir şey...</p>

  <p>... zorla zihnini çalıştırıyordu. Om derin derin uyumaktaydı.</p>

  <p>Öğrenmeden bilmek, diye düşündü Brutha. Hayır. Tam tersi. Bilmeden öğrenmek...</p>
</body>
</html>
