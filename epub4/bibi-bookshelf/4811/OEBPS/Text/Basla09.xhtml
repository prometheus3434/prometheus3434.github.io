<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Karyn Monk - Savaşçı</title>
  <link href="../Styles/TezaT.css" rel="stylesheet" type="text/css" />
</head>

<body>
  <p class="b2">Dokuzuncu Bölüm</p>

  <p>Akşamın sessizliğini arp ve gayda sesine karışan kahkahalar bozmuştu.</p>

  <p>“Güzel vakit geçiriyorlar gibi görünüyor,” dedi Tavis kirli kafasını kaşırken. “Kendilerine geldiler sanırım.”</p>

  <p>Gregor havayı kokladı ve “Kızarmış et kokusu alıyorum,” dedi yere tükürürken. “Bence hazır bu kadar yemek varken, şimdi saldırmalıyız.”</p>

  <p>“Bence de,” dedi Murdoch. “Yemekler bitene kadar beklemenin anlamı yok.”</p>

  <p>“Sabır beyler, sabır!” dedi bir ses.</p>

  <p>Liderleri, ellerini arkada kenetlemiş bir şekilde dikiliyor, sakin sakin MacKendrick Klanı’nı gözetliyordu. “Birçok saldırı, sakince oturup doğru anı beklemektense boğazının peşine düşen adamlar yüzünden başarısız oldu,” dedi.</p>

  <p>“MacKendrick halkı bu haldeyken beklemeye gerek yok bence,” dedi Gregor. “Yalnızca en son yaptığımız gibi gidip istediklerimizi alıp geleceğiz.”</p>

  <p>“Savunma güçleri yok ve kesinlikle savaşmayı da bilmiyorlar,” diye ekledi Murdoch. “Bence oraya gidip karnımızı bir güzel doyurmalı ve bu gece bizi ısıtacak bir kız bulmalıyız,” diye devam etti atına doğru ilerlerken.</p>

  <p>“Bekleyin.”</p>

  <p>Emir yumuşak bir ses tonuyla verilmişti, ama Murdoch yine de emre itaat etti.</p>

  <p>“Bence de onları alt etmesi sorun olmayacak,” dedi Roderic, yüzünü başka bir yöne çevirerek. “Ama savaş eğitimi alıyorlar ve kalelerini güçlendiriyorlar. Bu yüzden işimiz biraz zor olabilir.”</p>

  <p>“Ama sen onları alkolik bir kötürümün eğittiğini söylemiştin,” dedi Tavis. “O halde birisi, o jonglörler ordusuna ne öğretebilir ki?”</p>

  <p>“Tamam, belki hiçbir şey öğretemiyor,” dedi Roderic ve “Ama yine de yeni bir kapı inşa ediyorlar ve perde duvarı da yükseltiliyor,” diye devam etti.</p>

  <p>“Ama işleri henüz bitmedi,” dedi Murdoch aşağılayıcı bir tavırla. “Bence oradan gayet rahat bir şekilde geçeriz.”</p>

  <p>“Biz içeri daldığımızda onlar savaşa giremeyecek kadar korkacaklar zaten,” dedi Gregor. “MacKendrick’in kızını yakalayıp kılıcı bize vermesini sağlayacağız. Bu da onların sonu olacak.”</p>

  <p>“Bizim de başlangıcımız...” dedi Roderic ışıkların altında parlayan kaleye bir kere daha bakarak.</p>

  <p>Henüz inşası bitmemiş olan kaleyi izlerken midesinin derinliklerine öfke saplanmıştı. O yalancı, küçük şıllık Roderic’i kandırdığını düşünmüştü. Önce, bir zamanlar kusursuz olan yüzünü oyup derin izler bırakmış, sonra da tam Roderic ondan kılıcı almanın bir yolunu bulmuşken kaleyi ateşe vererek onu kandırmıştı. Kalenin pencerelerinden ve Ariella’nın kendisi kapattığı odadan yükselen dumanları görünce geçirdiği şoku hatırlayıverdi birden Roderic. O an, güçlü MacKendrick kılıcına hiçbir zaman sahip olamayacağını düşünmüştü.</p>

  <p>Ama Ariella ölmemişti.</p>

  <p>Bu beklenmedik anı, daha ilginç hale getiren şeyse Malcolm’un orada olmasıydı. Roderic, eski kumandanı ve liderinin bu insanlara yardım edebileceğini düşünmesine neden olan şeyin ne olduğunu merak etmişti. Muhteşem Kara Kurt, günlerini sarhoşlukla geçiren, zavallı, acınası bir adamdan başkası değildi. Eğer MacKendrick halkı Malcolm’un kendilerine bir faydası dokunacağını düşünüyorlarsa, yanılıyorlardı. Roderic birden Ariella’nın kılıcı Malcolm’a verme ihtimalini düşündü, sonra bu düşünceyi kafasından sildi. Onun bildiği Ariella, Malcolm’un klanın yeni lideri olabileceğini düşünmezdi bile. Ariella’nın fiziksel ve ahlaki güzelliğe verdiği önemi göz önüne alınca, bu şaşırtıcı değildi. Ariella’nın kendisine baktığı günler süresince öğrendiği tek bir şey varsa, bu da Ariella’nın yeni liderin mükemmel birisi olmasını istediğiydi.</p>

  <p>Yaralı, topal ve ayyaş Kara Kurt, bu mükemmellik sıfatına uymuyordu.</p>

  <p>Roderic, elini yanağına götürdü ve Ariella’nın orada açtığı derin oyuğu sıvazladı. Bir süreliğine Roderic, Ariella’yı kendisinin, aradığı adam olduğu konusunda ikna etmişti. Sonra, Ariella geleceği gördüğünü söyleyen o yaşlı budalaya gitmişti ve o da ona aradığı adamın Roderic olmadığını söylemişti. Ariella, hayal kırıklığına uğramasına rağmen, Alpin’e inanmıştı. Görünen oydu ki halkına karşı duyduğu sorumluluk duygusu, kendi kişisel tercihlerinin önüne geçmişti.</p>

  <p>İşte o zaman Roderic, durumun kontrolünü ele geçirmesi gerektiğine karar vermişti.</p>

  <p>“Bu defa MacKendrick halkını alt etmek bir öncekinden çok daha zor olmayacak,” dedi adamlarına Roderic. “Kızı ele geçirdiğimde, kılıcı bana vermezse durumun halkı için ne kadar kötü olacağını göstereceğim ona... Ama önceki saldırımızda olduğu gibi bu sefer de onların iyice yiyip içip sızmalarını bekleyeceğiz. Sonra da alkolün etkisiyle zihinleri bulanıp, vücutları yorgun düşünce saldırıya geçeceğiz.”</p>

  <p>“Ama o zamana kadar yemekler bitecek,” dedi Gregor asık suratlı bir şekilde.</p>

  <p>“Kaleyi ele geçirdiğimiz zaman onlara istediğimiz kadar yemek yaptırırız,” diye cevap verdi Roderic.</p>

  <p>Roderic’in fikirleriyle kısmen ikna olan adamlar, planı anlatmak üzere diğerlerinin yanına gittiler.</p>

  <p>Roderic bakışlarını tekrar pencerelerinden ışıklar yayılan kaleye çevirdi. Bir süre sonra kılıç onun olacaktı. Kılıcın gücünün kendisine geçtiğinden emin olur olmaz yeni eşinin, yataktaki görevlerini de yerine getirmesini isteyecekti.</p>

  <p>Sonra da onun yüzünü keserek ona yeni liderini bu şekilde kızdırmanın bedelini ödetecekti.</p>

  <p>MacKendrick halkı büyük bir çember oluşturup dans edip alkış tutarken, büyük salon kahkahalarla inliyordu. Erkekler en güzel gömlek ve tartanlarını, kadınlarsa MacFane geldiğinden beri hiç giymedikleri en güzel elbiselerini giymişlerdi. Masalar kızarmış et, taze balık, ekmek, peynir ve vişneli-çilekli turtalarla donatılmıştı. Tüm bu yiyecekler sonu gelmeyen bira ve şaraplarla sindiriliyordu. Tabii bu kadar alkolün etkisi de insanların parlayan gözlerinde ve kızaran yanaklarında fark ediliyordu. Briçe ve Hugh biralarını kana kana içip jonglörlük gösterilerine başlamadan evvel Graham ve Ramsay zevkle gaydalarını çalıyorlardı.</p>

  <p>“Şu Gavin de çok sıkıcı bir adam,” dedi Elizabeth, Ariella’ya göre yüzüncü kez elbisesinin yakasını düzeltirken. “Herkes dans ederken o, masada öylece Angus, Dugald ve babamla birlikte oturuyor.”</p>

  <p>“Elizabeth, neden gidip Gavin’e dans teklifinde bulunmuyorsun?” diye sordu Ariella.</p>

  <p>“Sence bunu yapmalı mıyım?” diye sordu Elizabeth neşeli bir ifadeyle.</p>

  <p>“Bence bu çok saçma olur,” dedi Agnes. Bu fikirden rahatsız olduğu barizdi.</p>

  <p>“Gavin burada misafir,” dedi Ariella. “Dolayısıyla kendisine asıldığını düşünmesin diye belki de istediği kızı dansa kaldıramıyor. Ama eğer sen ona dans teklifinde bulunursan, kimse onun hakkında yanlış şeyler düşünmez. Hatta kibarlık olsun diye kabul bile edecektir. Hele birde babanın yanındayken teklif edersen...”</p>

  <p>“Haklısın,” dedi Elizabeth, Gavin’in isteksiz olacağı ihtimalinden bile rahatsız olmayarak. Sonra elbisesinin yakasını biraz aşağı indirdi ve Gavin’lerin oturduğu masaya doğru ilerlemeye başladı.</p>

  <p>Elizabeth ona doğru ilerlerken, Gavin elindeki kadehi inceliyordu.</p>

  <p>“Gavin MacFane, tüm gece boyunca orada öylece oturacak mısın, yoksa benimle dans etmek ister misin?” diye sordu birden Elizabeth.</p>

  <p>Babası, şaşkınlıkla Elizabeth’e baktı. “Sen nasıl konuşuyorsun öyle kızım, bir erkekle öyle konuşulur mu hiç?”</p>

  <p>“Gavin bana dans teklifinde bulunamayacak kadar utangaç birisi, baba. Bu yüzden ben ona teklif ediyorum.”</p>

  <p>“Artık genç kızlar hep böyle,” dedi Angus başını sallayarak.</p>

  <p>Gordon şaşkınlıkla Gavin’e baktı ve “Bu doğru mu?” diye sordu.</p>

  <p>“Ne doğru mu?” diye sordu Gavin de ona.</p>

  <p>“Senin gibi bir savaşçının kızıma dans teklifi edemeyecek kadar utangaç olduğu doğru mu?”</p>

  <p>“Tabii ki de değil.”</p>

  <p>“İşte gördün kızım,” dedi Gordon. “Gavin o kadar da utangaç birisi değil.”</p>

  <p>“Öyleyse neden hâlâ bana dans teklifinde bulunmuyor?” dedi bu kez Elizabeth, Gavin’e iddialı bir bakış fırlatırken.</p>

  <p>Gordon kaşlarını çattı. “Ne yani, kızımın senin için yeterince güzel olmadığını mı söylüyorsun?” diye sordu.</p>

  <p>“Hayır, tabii ki öyle söylemek istemedim. Kızın gerçekten çok güzel,” diye cevap verdi Gavin.</p>

  <p>“Gerçekten böyle mi düşünüyorsun?” dedi Elizabeth yumuşak bir ses tonuyla.</p>

  <p>“Şu an konu bu değil ki,” diye devam etti Gavin.</p>

  <p>“O zaman sen evlisin,” dedi Dugald.</p>

  <p>“Hayır.”</p>

  <p>“Nişanlı mısın?”</p>

  <p>“Hayır.”</p>

  <p>“Dans etmeyi mi bilmiyorsun?” diye sordu bu kez Gordon.</p>

  <p>“Hayır.”</p>

  <p>“O zaman sorun ne?” dedi Dugald.</p>

  <p>Herkes açıklama bekleyen gözlerle Gavin’e bakıyordu. “Ben ona göre çok büyüğüm,” dedi sonunda Gavin.</p>

  <p>Angus boş ifadelerle ona baktı. “Sen nesin, nesin?” diye sordu.</p>

  <p>“Çok büyüğüm,” dedi. Kendini aptal gibi hissetmişti.</p>

  <p>“Bu çocuk çok büyük olduğunu mu söyledi?” diye sordu Dugald şaşkın bakışlarla.</p>

  <p>“Tabii ki de hayır,” dedi Angus. “O sadece biraz yorgun olduğunu söyledi.”</p>

  <p>“Hadi öyleyse, Gavin,” dedi Gordon, Gavin’in sırtını sıvazlarken. “Merak etme, biz MacKendrickler sadece dans etti diye bir erkeği o kızla evlendirmeyiz. Ve eğer ben Elizabeth’imi biraz olsun tanıyorsam sana dans teklifini kabul ettirene kadar pes etmeyecektir.”</p>

  <p>Gavin, her zamanki tatlı gülümsemesini takınmış olan</p>

  <p>Elizabeth’e baktı. “Peki öyleyse,” dedi masadan kalkarken. “Elizabeth, bu dansı bana lütfeder misin?”</p>

  <p>“Senin gibi yaşı ilerlemiş bir adamın bana ayak uydurabileceğini düşünüyorsan ben de bundan memnuniyet duyarım, Gavin,” diye cevap verdi Elizabeth.</p>

  <p>Gavin ve Elizabeth dans pistine doğru ilerlerken Ariella onları izliyordu. Gavin başıyla selam verdikten sonra Elizabeth’in belini kavradı ve kızın bile ayak uyduramadığı hareketli bir dans sergilemeye başladı. Elizabeth bu dansı öğrenme konusunda istekliydi ama dans bitene kadar ikisi de nefeslerini ve içlerindeki gülme isteğini tutmaktan bitkin haldeydiler.</p>

  <p>Ariella gülümsedi.</p>

  <p>Sadece birkaç ay önce tam da bu odada Ariella da babasıyla dans etmişti. Lider MacKendrick şiir yazma, avcılık ve gayda çalma yeteneği olan yakışıklı ve başarılı bir adamdı. Zekâsı ve merhameti sayesinde saygı duyulan bir lider olmuştu ve tüm MacKendrick halkı onu çok seviyordu. Babasının ve o felaket günde hayatını kaybedenlerin acısını tüm halk fazlasıyla yaşasa da bugün o odada üzüntüden eser yoktu. Ariella hariç. Ariella birdenbire babasının o huzur veren varlığını, ona sarıldığında duyduğu güven duygusunu ve ona iyi geceler öpücüğü verirken bıyıklarının yanağına batmasını özlediğini fark etmişti. Klanın sorumluluğu da bu gece omuzlarındaki varlığını fazlasıyla hissettiriyordu. Son zamanlarda savaşma konusunda iyiye gitmelerine rağmen, herhangi bir saldırı olsa karşı koyamayacaklarını biliyordu Ariella. Bunu söyleyen Malcolm’du.</p>

  <p>“MacFane eğlenceye katılmıyor mu?” diye sordu Duncan, Andrew ve Niall’le birlikte Ariella ve Angus’un oturduğu masaya yanaşırken.</p>

  <p>“Bilmiyorum,” diye cevap verdi Ariella. “Şu an üç gün önceki halinden çok daha iyi tabii... Ama bu gece bize katılabileceğini hiç sanmıyorum. Acıyı dindirmesi için ona verdiğim ilaç onu uyutuyor.”</p>

  <p>“Dikkat et de ilaca bağımlı olmasın,” dedi Niall ilgisizce. “Birden, senin verdiğin ilaçların kendi kullandığı şaraplardan çok daha fazla işe yaradığını düşünebilir.”</p>

  <p>Ariella sinirlenmişti. “Neden ondan bu kadar nefret ediyorsun?” diye sordu Niall’e.</p>

  <p>Niall sert bir ifade takındı. “Neden olduğunu gayet iyi biliyorsun, Ariella. O bizi hayal kırıklığına uğrattı. O, buraya gelme tenezzülünde bulunmadığı için baban ve onlarca insanımız canından oldu. Tanrı korusun, sen de ölebilirdin. Nihayet geldi ama bu sefer de ordusu yok. Belli ki o yeni liderimiz olamayacak. Ama sen yine de burada kalmasına, babanın odasında yatmasına ve lidermiş gibi bize emir vermesine izin veriyorsun.” Niall, tiksinmiş bir ifadeyle başını salladı. “Onun buradaki varlığı, babanın anısına saygısızlıktır.”</p>

  <p>Niall konuştukça Ariella onun gözlerini inceliyordu. Niall’ın MacFane’e nefretten başka bir şey duymadığı apaçıktı. Ama bu nefreti MacFane’i buradan uzaklaştırmak isteyecek kadar büyük olabilir miydi?</p>

  <p>“Bu şekilde konuşman beni korkutuyor, Niall. Babamın hatırasına saygısızlık olarak sayılacak hiçbir şey yapmayacağımı bilmiyor musun?”</p>

  <p>“MacFane geldi,” diye lafa girdi Andrew.</p>

  <p>Ariella başım çevirdi ve merdivenlerin başında MacFane’i gördü. Gözleriyle odayı süzerken son derece uzun boylu görünüyordu ve üç gün önceki yorgunluğundan eser yoktu. Yeni ve titizlikle ütülenmiş bir gömlek giyinmişti. Yeşil-siyah tartanı eski bir broşla tutturulmuştu ve omuzlarından aşağı sarkıyordu. Eğlenmekte olan MacKendrick halkını izlerken kaslı bacakları güçlü görünüyordu ve yüzünde soğukkanlı bir ifade vardı. Her haliyle o eski güçlü ve cesur Kara Kurt’u andırıyordu.</p>

  <p>Az önce sergilediği görüntüyü geride bırakarak dik bir şekilde merdivenleri inmeye başladı.</p>

  <p>“Oldukça iyi görünüyor,” dedi Agnes şaşırmış bir ifadeyle.</p>

  <p>“Evet,” dedi Ariella. Üç gün önce belini bile doğrultamayan halini hatırlayarak. “Oldukça iyi görünüyor.”</p>

  <p>Malcolm, salona doğru ilerlerken herkesin gözünün üzerinde olduğunu bildiği için acılar içinde aksamadan yürümeye çalışıyordu. Bu, atından düştüğü günden beri halkın onu ilk görüşüydü, dolayısıyla sağlam ve güçlü görünmeye çalışıyordu. Asında kendini oldukça iyi hissediyordu. Ariella’nın nazik parmaklarıyla yaptığı masaj, ısıtma ve esnetme yöntemi acılarını yavaş yavaş azaltmıştı. Ariella, Malcolm’a belini esnetip bolca kol ve bacak egzersizi yapması konusunda açıklamalarda bulunmuştu ve o da o gün ilk defa bunları denemişti. Akşamki eğlenceye katılmak için isteksiz olsa da odasının duvarlarını delip geçen kahkaha ve müzik sesleri son derece teşvik edici olmuştu. Üzerini de giyindikten sonra kendini daha iyi hissetmişti.</p>

  <p>Özellikle de Ariella’ya yaklaştıkça...</p>

  <p>Ariella ince beline ve nazik vücuduna yakışan, narin vücut hatlarını ortaya çıkaran uzun yakalı, safir mavisi bir elbise giymişti. Elbisesinin üzerine özenle örülmüş, kırmızı-mavi ekose desenli bir şah görkemli taşlardan yapılmış bir broşla tutturmuştu. Belinde de gümüş bir kemer vardı. Bakır rengi saçları bukleler halinde omuzlarına dökülüyordu. Ateş gibi, toprak gibiydi saçları... Ariella’nın bu sıra dışı güzelliğini kendisinden bu kadar süre nasıl saklayabildiğine bir kere daha şaşırmıştı. Ariella’ya göz ucuyla bile bir kerecik bakan birilerine bu olayı anlatsa, onun bu güzelliği göremediği için ya kör ya da sarhoş olduğunu düşünürlerdi.</p>

  <p>Başıyla Ariella’yı selamlarken “İyi akşamlar, leydim,” dedi. Sonra, Agnes’a döndü ve ona da selam verdi.</p>

  <p>Ariella başını salladı. Malcolm’un bu nazik tavrı karşısında şaşkına dönmüştü. MacFane son derece iyi görünüyordu. Mavi gözlerindeki berraklık, sarhoş olmadığını gösteriyordu.</p>

  <p>“İyi olduğunu görmek çok güzel, MacFane,” dedi Duncan.</p>

  <p>“Teşekkürler.”</p>

  <p>“İnanması güç ama birkaç gün önce neredeyse ayakta bile duramıyordun,” dedi Niall. “Tamamen iyileşebileceğini düşünüyor musun?” diye sordu sonra. Ses tonu alaycıydı.</p>

  <p>Malcolm soğukkanlılıkla bu kendisine düşman, genç adama baktı. “Benim için endişelenmen beni çok duygulandırdı, Niall,” dedi ve devam etti, “Ariella bana çok iyi baktı. Eminim ki belim yine ağrısa, Ariella gelip, ilaçları ve o yumuşacık parmaklarıyla beni iyileştirecektir.”</p>

  <p>Niall’ın öfkeden yüzü kızarmıştı.</p>

  <p>Demek ki doğruymuş, diye düşündü Malcolm. Niall Ariella’ya âşıktı. Malcolm birden Ariella’ya baktı ve onun bu yakışıklı adama karşı derin duygular besleyebileceğinden endişe etti.</p>

  <p>Ariella o an ikisine de sinirle baktığı için bu konuda bir karar vermek zordu.</p>

  <p>“Affedersiniz leydim,” diye söze başladı Malcolm, Ariella’nın kızgınlığını yatıştırmaya çalışıyordu. Kutlama nedeniyle mi yoksa gerçekten kendisini iyi hissettiği için mi olduğunu bilmiyordu ama nedense o gece son derece kibar birisi olmayı istiyordu. Ama kibar olmak için nasıl davranacağına dair bildiklerini bir türlü hatırlayamıyordu. “Sanıyorum size dans teklifi etmem gerekiyor,” diye devam etti. “Ama vücudumun buna müsaade edeceğini sanmıyorum. Bunun yerine masanıza kadar size eşlik edebilir miyim?” diye sordu kolunu Ariella’ya uzatırken.</p>

  <p>Ariella şaşkınlıkla Malcolm’a baktı. MacFane’in böyle kibar birisi olduğunu bilmiyordu. Tanıştıklarından beri MacFane hiç böyle davranmamıştı. Ariella, Malcolm’u bulduğu kulübede insan dışı bir varlık olarak yaşamadığını fark etti. Geleceğin lideri olacağı doğduğu gün belli olmuştu ve MacFane klanının liderinin tek oğlu olarak bir kalede yetiştirilmişti. MacFane klanı, orduları ve zenginlikleriyle ünlü olan, çok büyük bir klandı. Belki de onun da halkıyla birlikte bu şekilde eğlenceler düzenlediği zamanlar olmuştu. Belki de o zamanlarda dans bile edebiliyordu.</p>

  <p>Bu düşüncelerden etkilenerek Ariella, Malcolm’un koluna girdi. “Teşekkürler, lordum. Saatlerdir ayakta dikilmekten bacaklarım ağrımıştı.”</p>

  <p>Malcolm’un aksaklığı bugün neredeyse hiç fark edilmemesine rağmen Ariella Malcolm’a ayak uydurabilmek için yavaş yürüdü. Malcolm Ariella’yı konsey üyelerinin bulunduğu masaya götürdü ve sandalyesini çekti. Sonra da onun yanındaki sandalyeye oturdu. İlk defa bu kadar yakın oturuyorlardı ve Ariella, Malcolm’un cüssesinden son derece etkilenmişti. Sanki masa küçülmüştü de Ariella da sandalyesinin ucunda oturmak zorunda kalmıştı. Bu sayede Malcolm’un dev cüssesinden rahatsız olmuyordu.</p>

  <p>“Niye öyle kıpırdanıp duruyorsun, Ariella? Sandalyende mi bir sorun var?” diye sordu Angus.</p>

  <p>“Kıpırdanmıyorum,” diye cevap verdi Ariella.</p>

  <p>“Bu gece çok iyi görünüyorsun, MacFane,” dedi Gordon. “Ewen’ın eşinin diktiği gömlek sana çok yakışmış.”</p>

  <p>“Teşekkürler.”</p>

  <p>Ariella, dikkatini Malcolm’un göğüs kafesini ortaya çıkaran ve altın rengi çizgilerle süslenmiş gömleğine verdi. “Bu gömleği sana Annie mi dikti?” diye sordu.</p>

  <p>“Evet, Annie hediye etti,” dedi Malcolm. “Kocası ve komşusunun arasındaki bir sorunu çözdüğüm için.”</p>

  <p>“Şu köpekle ilgili olan sorun mu?”</p>

  <p>“Sen de biliyorsun demek,” dedi Malcolm şaşkın gözlerle Ariella’ya bakarak.</p>

  <p>“Burası küçük bir yer. Dolayısıyla hiç kimsenin yaptığı gizli kalmaz,” dedi.</p>

  <p>“Bunu aklımda tutmaya çalışacağım,” dedi Malcolm, masanın ortasındaki şişeye uzanmaya çalışırken. “Şarap ister misin?”</p>

  <p>Ariella başıyla onayladı. Malcolm, Ariella’nın kadehini doldurdu, sonra kısa süreli bir tereddütten sonra şişeyi yerine koydu.</p>

  <p>“Sen içmiyor musun?” diye sordu Ariella, şaşırmıştı.</p>

  <p>“Bu gece canım hiç alkol almak istemiyor,” dedi Malcolm. Kamasını belinden çıkardı ve Ariella’yla paylaştıkları tabağa et servisi yapmaya başladı.</p>

  <p>“O zaman gerçekten iyi hissediyorsun, öyle mi?”</p>

  <p>“Evet. Senin sayende.”</p>

  <p>Malcolm’un gözlerinde alkolün etkisinden eser yoktu ama yine de derin bir koy gibi anlaşılmaz bakıyordu. Ariella başını çevirince Malcolm’un şimdiye kadar görmediği bir yüzünü gördüğü ya da Malcolm’un kendisinin de bu yönünü unuttuğunu düşündüğü için rahatsız hissetmişti. Bu, bir zamanlar Kara Kurt olarak bilinen adamın bambaşka bir yönüydü. Bu da onun bir zamanlar yalnızca çok güçlü bir savaşçı değil aynı zamanda toplum içinde rahat yaşayan birisi olduğunu gösteriyordu. O, aynı zamanda kendine hâkim olabilen bir adamdı da.</p>

  <p>Bütün bunlardan şimdi ne kadar uzakta olduğunu düşünmek Ariella’yı üzmüştü.</p>

  <p>“Yarın tekrar bizi eğiteceğini bilmek çok güzel,” dedi Angus neşeli ses tonuyla.</p>

  <p>“Yokluğunda Angus ve ben Gavin’e yardım etmek için elimizden geleni yaptık, ama o bizi duyuyor gibi değildi. Sanırım kulaklarında ufak bir sorun var,” diye anlattı Dugald.</p>

  <p>“Gerçekten mi?” diye sordu Malcolm. “Bunu benim şimdiye kadar anlayamamam ne kadar tuhaf.”</p>

  <p>Bir anda ortalığı feryat figan sarmıştı. “Saldırı! Saldırıya uğradık!”</p>

  <p>“Roderic geri geldi!” dedi genç Colin, salonun girişinde nefes nefese kalmıştı. “O ve adamları perde duvara tırmanıyorlar!”</p>

  <p>Ortalığı bir anda sessizlik kapladı. Herkes şok içindeydi.</p>

  <p>Ardından herkes panik oldu.</p>

  <p>İnsanlar çığlık çığlığa oradan oraya koşarken masa ve sandalyeler altüst ediliyordu. Bazı kadınlar çocuklarını bulmak için çabalıyor, hiç kimsenin dinlemediği birtakım emirler veren adamlara çarpıyor, diğerleriyse korkudan öylece donakalmış, hareketsiz duruyordu.</p>

  <p>Bu, Malcolm’un gördüğü en kötü panik anıydı.</p>

  <p>“Sessiz olun!” diye bağırdı Malcolm masaya yumruğuyla vurarak. “Hepiniz sessiz olun!”</p>

  <p>Bu ses üzerine herkes olduğu yerde kaldı.</p>

  <p>“Öncelikle sakin kalacağız,” dedi. “Colin, Roderic’in yanında kaç adam var?”</p>

  <p>“Emin değilim ama sanırım kırk kadar,” diye cevap verdi Colin.</p>

  <p>“Peki, bu odada kaç kadın ve erkek var?”</p>

  <p>Colin şaşkınlıkla Malcolm’ a baktı. “Neredeyse iki yüz elli kadar, ama…”</p>

  <p>“Demek ki biz bu hırsızlar ordusunun neredeyse altı katı kadar sayıya sahibiz,” dedi Malcolm. Bakışlarını halk üzerinde gezdirdi. “Bu, şimdiye kadar öğrendiklerinizi gerçek bir rakip üzerinde göstermeniz için mükemmel bir fırsat. Yalnızca, bu defa karşınızdakileri incitmekten korkmayacaksınız. Anlaşıldı mı?”</p>

  <p>Halk, başıyla onayladı. Korkudan, hepsinin rengi atmıştı.</p>

  <p>“Gavin ve Duncan, siz adamlarınızı alıp mazgalın olduğu yere gelin ve onların duvara tırmanmasını engelleyin,” dedi hızla. “Andrew, sen ve adamların kapının orada hazır bulunun, belki adamlar kapıyı kırmayı denerler. Elizabeth ve Agnes, siz de kadınları alıp sığınaklara götürün ve önünüzden geçen yabancı birileri olursa hemen vurun. Helen, sen çocukları ve yaşlıları alıp alt katta açtığımız gizli geçide götür. Yanma ok ve yay al ve girişe doğru gelmeye yeltenen olursa hemen vur. Geri kalanlar, siz de ok ve kalkanlarınızı alın ve avlu ve duvarın güvenliğini sağlamaya çalışın. Hadi!”</p>

  <p>Birileri yapılacakları söylediği için şokun etkisinden biraz olsun çıkmış olan MacKendrick halkı kalelerini savunmak için salonu terk etmeye başladı.</p>

  <p>Ariella, aceleyle onlara yardım edeceğim diye sandalyesini düşürdü.</p>

  <p>“Nereye gidiyorsun?” diye sordu Malcolm ona.</p>

  <p>“Catherine’in güvende olduğundan emin olmam lazım. Sonra da duvarın olduğu yere gitmeden Rob kılığına gireceğim,” diye açıkladı hızla.</p>

  <p>“Senin hayatta olduğunu o zaten biliyor, Ariella. Bunun için geri döndü.”</p>

  <p>Ariella başını salladı. “Bundan emin olamayız ki.”</p>

  <p>Bilmiyorsa bile klanında bunu ona söyleyecek bir casus var,” dedi Malcolm. “Catherine’i al ve gizli geçitte saklanan Helen ve çocukların yanma git. Ben yanınıza gelene kadar orada kalacaksınız. Anlaşıldı mı?”</p>

  <p>“Orada kalamam, Malcolm,” diye karşı çıktı Ariella. “Bu savaşta klanıma yardım etmeliyim.”</p>

  <p>“Beni dinle, Ariella,” dedi Malcolm Ariella’ya doğru ilerlerken. “Sebebi her ne olursa olsun, biliyorum ki Roderic’in istediği sensin. Bu yüzden senin bir hareketin hepimizin hayatını tehlikeye sokar. Sen yakalanıp da işkenceyle tehdit edilirsen burada gördüğün hiç kimse savaşmaya devam etmez. O yüzden bu durumdan uzak kalmalısın, Ariella.”</p>

  <p>Malcolm’un Ariella’dan istediği şey, Ariella’ya göre imkânsızdı. Klanı tehlikedeyken o asla öylece durup bekleyemezdi. “Yapamam, MacFane.”</p>

  <p>Malcolm sinirlenmeye başlamıştı. “Benim söylediğimi yapacaksın, Ariella, yoksa seni ellerimle o geçide götürüp kilitlerim.” “Beni anlamıyorsun, MacFane,” dedi Ariella. “Ben teslim olana kadar herkesi bir bir öldürecek.”</p>

  <p>Ariella’nın sesi titriyor, bu da ne kadar korktuğunu gösteriyordu. Malcolm artık pes etmeye başlamıştı. Ariella’ya hak veriyordu. Ariella halkını çok seviyordu ve halk onun için savaşırken o bir köşede öyle çaresizce oturup bekleyemezdi. Roderic, Ariella’yı bulursa, her şeyin sonu gelirdi.</p>

  <p>Ve Ari ela sağ olmadığı müddetçe Malcolm bu savaşı yönetemezdi.</p>

  <p>“Roderic’in önceki gibi halkını öldürmesine izin vermeyeceğim, Ariella, merak etme,” dedi Malcolm ısrarla. “Beni duyuyor musun? Eğer birisi ölürse de savaşarak ölecek, Roderic’in karşısında çaresizce bekleyerek değil. Ama halkın güvenliğini sağlamam için önce senin güvenliğini sağlamam gerekiyor. Senin hayatını tehlikeye atamam,” Ariella’nın çenesini kaldırarak kendisine bakmasını sağladı. “Beni anlıyor musun, Ariella?” “Evet,” dedi Ariella gönülsüzce. “Anlıyorum.”</p>

  <p>Kızın güzel yüzü solgun fakat sakindi. Ama Malcolm yine de onun kül rengi gözlerindeki korku ifadesini görebiliyordu. O an, Malcolm kıza sarılmak için delice bir istek duydu. Onu kollarına alıp güzel sözlerle içini rahatlatmak için...</p>

  <p>“Fler şey yoluna girecek Ariella,” diye söz verdi. Böyle bir söz vermenin aptalca olduğunu bile bile...</p>

  <p>Ariella içini kaplayan ümitsizlikten kurtulmak için Malcolm’un gözlerine baktı. O an, güven veren o gözlerin derinliklerinde bir umutsuzluk belirtisi hissetti. “Buna sen de inanmıyorsun, MacFane,” dedi Malcolm’un kollarından uzaklaşırken.</p>

  <p>Malcolm bu kez kıza daha sıkı sarıldı. “Bildiğim tek bir şey varsa, o da Roderic’in sana zarar veremeyeceğidir Ariella,” dedi öfkeli bir ses tonuyla. “Çünkü ilk önce onu öldüreceğim.” Malcolm, Ariella’ya sarılırken acı çekiyordu. Tam Ariella, Malcolm’dan uzaklaşacakken Malcolm kızı serbest bıraktı. Malcolm’un yüzü hâlâ öfke saçıyordu ama Ariella’nın anlayamadığı, garip bir ifadesi vardı. Ariella’ya pişmanlıkla bakarak kızın yanaklarını hafifçe okşamaya başladı.</p>

  <p>“Aşağı git, Ariella,” dedi yumuşak bir ses tonuyla. “Benim katılmam gereken bir savaş var.”</p>

  <p>Malcolm, arkasını döndü ve merdivenleri çıkmaya başladı. Onu yavaşlatan tek şey aksak bacağıydı. Ariella, ne yapacağım bilmeden, uzaklaşana kadar Malcolm’u izledi.</p>

  <p>Sonra ilk ok atışları duyuldu ve Ariella, Catherine’i almak için merdivenlere doğru koşmaya başladı.</p>

  <p>“Alın sizi lanet, şişko pislikler,” diye bağırıyordu Ramsay, Duncan’la birlikte korkuluk duvardan aşağı kocaman bir taşı yuvarlarken.</p>

  <p>Ramsay ve Duncan, attıkları taş tırmandığı merdiveni bitirmekte olan savaşçıya çarparken dikkatle izlediler. Üzerine gelen taştan korunmak için ellerini yukarı doğru kaldıran savaşçı, bir anda dengesini kaybederek arkaya doğru yuvarlanmaya başladı. Düşerken merdiveni ve tabii ki kendisiyle birlikte tırmanmakta olan arkadaşlarını da düşürdü.</p>

  <p>“Onu yaraladık,” diye haykırdı Duncan sevinçle.</p>

  <p>“Aslında dört adam vurduk,” dedi Ramsay Duncan’ın sırtını sıvazlarken. “Bak, alçaklardan ikisi ayaklanmış, kaçıyor.”</p>

  <p>“Kapıyı zorluyorlar, neredeyse kıracaklar,” dedi Gavin kapının diğer tarafındaki adamları göstererek. “Su hazır mı?”</p>

  <p>“Evet,” dedi Andrew, Graham kaynamakta olan kazanın ateşi körüklerlerken.</p>

  <p>“Dur, bekle,” diye bağırdı Gavin, Roderic’in adamlarının ileri doğru koştuğunu görerek. “Bekle, bekle, şimdi!”</p>

  <p>Andrew ve adamları kaynar kazandaki suyu aşağıdaki düşmanlarının üzerine boşalttılar.</p>

  <p>Düşmanlar ellerindekileri fırlatıp kapıdan uzaklaşırken ortalığı feryat figan, çığlık sesleri sardı.</p>

  <p>“Harikasınız,” dedi Gavin. “Diğer kazam da hazırda bekletin.”</p>

  <p>“Tekrar tırmanıyorlar,” dedi Malcolm elinde kılıcıyla kalenin diğer ucunda belirerek. “Haydi, tekrar gruplara ayrılın ve tırmanmalarını engelleyin.”</p>

  <p>İlk iki antrenmana katılan grup, kalenin diğer kısmını korumak için buradaki yerini terk etti.</p>

  <p>“Bu tarafa yayılın, boşlukları doldurun,” dedi Malcolm.</p>

  <p>“Gavin, sağ tarafa doğru kayar mısın lütfen?” dedi Elizabeth ok ve yayını fırlatırken.</p>

  <p>Ok Gavin’i sıyırdı geçti ve neredeyse kılıcıyla Gavin’i öldürecek olan adama isabet etti.</p>

  <p>Gavin şaşkınlıkla adama baktı. Sonra bakışlarını Elizabeth’e çevirdi. “Teşekkür ederim,” dedi, kızın yeteneğinden ve soğukkanlılığından etkilenmişti.</p>

  <p>“Lütfen daha dikkatli ol Gavin,” dedi Elizabeth gergin ses tonuyla.</p>

  <p>Gavin gülümsedi. “Dikkatli olmaya çalışacağım, Elizabeth.”</p>

  <p>“Okçular! Aşağıda merdivenlere tırmanmakta olan adamları hedef alın,” diye bağırdı Malcolm.</p>

  <p>Kaledeki ve mazgaldaki kadınlar hemen merdivenlere tırmanmaya çalışan adamları hedefe aldılar. Oklar havada uçuşmaya başladı. Adamlardan birkaçı vuruldu, kalanları da kaçışmaya başladılar.</p>

  <p>“Harika bir vuruştu,” dedi Malcolm.</p>

  <p>“MacFane, onları daha fazla tutamayız,” dedi Gordon, duvarın dibinde iri yarı bir adamla mücadele ederken.</p>

  <p>“Birkaçınız arka tarafa gitsin,” dedi Malcolm destek olmak için duvara doğru giderken. “Okçular da gitsin, ama sadece erkekler.”</p>

  <p>“Al sana, seni pislik herif!” diye bağırdı Gordon kılıcını düşmanının beline saplarken.</p>

  <p>Adamın gözleri büyüdü. “Lanet olsun! Siz MacKendrickler’i alt etmesi kolay olur sanmıştık,” dedi.</p>

  <p>“Size de sürpriz oldu değil mi,” dedi Gordon, belki de onun katili olacak olan adam yere yığılırken...</p>

  <p>“Niall!” diye bağırdı Malcolm. “Arkanda!”</p>

  <p>Niall hemen arkasını döndü ve kılıcını çevirerek düşmanını omzundan yaralayıp kılıcını düşürmesini sağladı. “Eğer hayatta kalmak istiyorsan,” diye söze başladı Niall, kılıcı adamın boğazında dayayıp, “yere çömel ve hareket etme.”</p>

  <p>Adam kanayan omzunu tutarak olduğu yerde çömeldi.</p>

  <p>“Teşekkürler, MacFane,” dedi Niall, ama Malcolm başka bir gruba direktif veriyordu ve Niall’ı duymamıştı.</p>

  <p>Ariella koridordaki merdivenlerden mazgala doğru ilerliyordu. MacFane’in odasının önünden geçerken hayal meyal pencereye tırmanmakta olan birisini gördü. Duvarın dibine saklanarak yayını gerdi. Tam oku düşmana atacakken arkadan birisinin daha geldiğini fark etti. Dudağını ısırdı. Bir kişiyi vurmak kolay olabilirdi. Ama hedef alıp İkinciyi vurmadan evvel adam ona saldırabilirdi. En azından birisini bile öldürmenin işe yarayacağını düşünerek okunu gerdi.</p>

  <p>Birdenbire tavandan bir ağ düşerek iki adamı da içine aldı.</p>

  <p>“İşte!” dedi Angus bir köşeden belirerek. Elindeki kılıcı düşmanlara doğru sallıyordu. “Bizi alt edebileceğinizi sandınız, değil mi, sizi alçaklar!” dedi.</p>

  <p>“Angus!” diye bağırdı Ariella.</p>

  <p>“Ah! Merhaba Ariella!” dedi Angus neşeli ses tonuyla. “Paniğe gerek yok. Ben bunları kontrol altında tutarım.”</p>

  <p>Karşı köşeden Dugald belirdi. “Biz MacFane’in odasını gözetliyoruz,” dedi kılıcını arkasında tutarken.</p>

  <p>“Ama nasıl…”</p>

  <p>“Malcolm penceresinin yere yakın ve büyük olduğu için dikkat çekeceğini biliyordu. Dün de bize bu ağı hazırlamamızı söyledi.”</p>

  <p>“Aramızda iş paylaşımı yaptık,” dedi Dugald. “Şimdi Bryce ve Hugh gelip bu alçakları buradan alıp aşağıdaki gizli odaya kilitleyecekler. Şimdiye kadar altı adam yakaladık.”</p>

  <p>“Bu harika!” Angus ve Dugald’ın bu işten gayet memnun oldukları apaçık ortadaydı. Hem bu sayede hayatları da tehlikeye girmemiş oluyordu. Ariella başını salladı. MacFane’in tam da bu iki yaşlıya göre bir iş bulmasına çok şaşırmış, bir o kadar da sevinmişti.</p>

  <p>“Sizi gidi bunaklar! Biz buradan kurtulduğumuzda bu yaptıklarınıza pişman olacaksınız,” dedi savaşçılardan birisi.</p>

  <p>“Gerçekten mi?” dedi Angus alaycı bir ses tonuyla. “Bence, Kara Kurt sizinle ilgileneceği zaman siz daha çok pişman olacaksınız, evlat. O sizin gibi toyları kahvaltı niyetine yer,” dedi.</p>

  <p>“Kara Kurt ayyaşın teki,” dedi düşmanlardan diğeri. “O sarhoş olduğu için onca kadın ve çocuğun öldürülmesine sebebiyet verdiğinden dolayı kendi klanından kovulan pisliğin teki.”</p>

  <p>“Ne yazık ki burada kalıp da o pis yalanlarınızı dinleyemeyeceğim,” dedi Dugald, ağır kılıcını kaldırmaya çalışırken. “Söylediklerini geri al yoksa o kahrolası dilini koparırım,” dedi.</p>

  <p>O anda Bryce içeri girdi. “Neler oluyor burada?”</p>

  <p>“Bu alçak adam MacFane’e iftira atıyor.”</p>

  <p>“Demek öyle,” dedi Bryce. “Bakalım birkaç yıllığına zindana kapatılınca da böyle konuşabilecek misin?”</p>

  <p>İki savaşçı da donakalmıştı. Ariella, Bryce’ın söylediklerinin gerçek olmadığını bilmesine rağmen adamların korkmalarından zevk alıyordu.</p>

  <p>“Ben diğerlerinin yanma gidiyorum. Lütfen siz de dikkatli olun,” dedi Ariella, Angus ve Bryce’a.</p>

  <p>“Bizi merak etme sen,” diye cevap verdi Angus.</p>

  <p>“Dugald ve ben yıllardır savaşıyoruz.” Birden durdu ve beyaz saçlarını kaşımaya başladı. “Biz önceden hiç savaşa katılmış mıydık, Dugald?” diye sordu.</p>

  <p>Dugald eğilerek kılıcından destek almaya çalışırken bir yandan da Angus’un sorduğu soruyu düşünüyordu. “Gençken Bessie için savaşıyorduk. Bu sayılır mı?” dedi Dugald.</p>

  <p>“Tabii ki de sayılır,” dedi Angus. “Özellikle de benim kazanmama rağmen…”</p>

  <p>“Neden böyle düşündüğünü anlamıyorum,” diye karşı çıktı Dugald. “Onunla ben evlendim, hâlâ konuşuyorsun.”</p>

  <p>Ariella gülümsedi ve yoluna devam etti.</p>

  <p>Duvar, Roderic’in adamlarının yukarı çıkmasını önlemek için sağa sola koşuşturan adam ve kadınlarla doluydu. Düşmanlardan birisi duvara tırmanmayı başarsa, yukarıda ellerinde kılıç ve okla bekleyen ya da kendisini aşağı itmek için hazır bulunan MacKendrick halkını görünce şaşkına dönüyordu. Ariella, karanlıkta MacFane’i arıyordu. Sonunda, onu perde duvarın arkasında, karşısında Malcolm’un bile yanında kısa kaldığı dev bir adamla savaşırken buldu. MacFane, acımasızca savaşıyordu. Öfkesi vücudunun tüm aksaklıklarını maskeliyordu. Ama düşmanı da oldukça güçlü ve çevikti. O kadar ki Malcolm’un darbeleri hep boşa gidiyordu. Ariella, düşmana atmak için okunu gerdi ama o kadar hızlı hareket ediyorlardı ki Ariella okun yanlışlıkla MacFane’e isabet etmesinden korkuyordu. Gözünün ucuyla Gavin’in MacFane’e yardım etmek üzere geldiğini gördü.</p>

  <p>Birden, uzun boylu, düz saçlı bir adam duvarı tırmandı ve Gavin’i arkadan yakaladı.</p>

  <p>“Silahını bırak, cesur yürek Gavin,” dedi Roderic, kılıcını Gavin’in boğazına doğru tutarak.</p>

  <p>Gavin silahını yere bıraktı. “Seni korkak tavuk!”</p>

  <p>“Gavin!” diye bağırdı Elizabeth, korkudan gözleri kocaman olmuştu.</p>

  <p>Roderic şaşkınlıkla Elizabeth’e baktı. “Ah, Elizabeth, sakın bana bu yaşlı savaşçıdan hoşlandığını söyleme! Çok yazık!” dedi ve Gavin’i bir kalkan gibi önünde tutmaya başladı. “Bu kadar yeter, Gregor!” dedi Malcolm’la savaşmakta olan savaşçıya seslenerek. “Bana bırak.”</p>

  <p>Devasa adam çürümekte olan altın dişlerini göstererek gülerken kılıcını indirdi.</p>

  <p>Malcolm eski savaşçısıyla karşılaşmak için arkasını döndüğünde içinde köpüren öfkeyi dindirmeye çalışıyordu.</p>

  <p>“Merhaba, Malcolm!” dedi Roderic. “İtiraf etmeliyim ki beklediğimden daha iyi görünüyorsun. Hâlâ birilerini korumaktan aciz olduğunu öğrenemedin mi sen?”</p>

  <p>“Ne istiyorsun, Roderic?” diye sordu Malcolm, aldatıcı bir şekilde ılımlı ses tonuyla.</p>

  <p>“Her erkeğin istediğini...” dedi Roderic omuz silkerek. “Sahibi olacağım bir kale, hizmetimi görecek birkaç adam ve yatağımı ısıtacak güzel bir kadın,” dedi ve bakışlarını Ariella’ya çevirdi. “Merhaba, tatlım. Her zamanki gibi çok güzelsin. Saçını kesmiş olman bile güzelliğini bozmamış.”</p>

  <p>Ariella okunu Roderic’e doğrultmuştu, ama Gavin, Roderic’in elinde olduğu sürece onu vurabileceğini sanmıyordu.</p>

  <p>“Bırak artık, Roderic,” dedi Malcolm. “Adamlarının yarısını ele geçirdik, birçok adamın da yaralı. MacKendrick halkına gelince, onlar çoktan savaşmayı öğrendiler ve dolayısıyla bu kaleyi ele geçirmek gibi bir şansın yok.”</p>

  <p>“Belki haklısın, en azından sadece bu gecelik,” dedi. Sonra Ariella’ya döndü ve “Okunu yere bırak, tatlım. Yoksa zavallı Gavin’in boğazını kesmek zorunda kalacağım,” dedi.</p>

  <p>Ariella bir an için tereddüt etti ve okunu bıraktı.</p>

  <p>Roderic güldü. “Aferin! Şimdi de sırada sakat liderinizle halletmem gereken kişisel bir konu var. Onlara bu işe karışmamalarını söylemeni öneririm, Malcolm, yoksa Gregor zavallı Gavin’in boğazını kesmek zorunda kalır.” Gavin’i Gregor’un yanına götürdü ve Gregor, bıçağını Gavin’in boğazına dayadı.</p>

  <p>“Hayır!” diye bağırdı Ariella, korkmuştu.</p>

  <p>Malcolm yavaşça kılıcını kaldırdı. “Hiç kimse müdahale etmesin,” dedi sert bir sesle.</p>

  <p>Roderic gülümsedi. “Harika! Şimdi de dostum,” dedi kılıcını kaldırarak, “Bakalım ne tür bir rakipsin,”</p>

  <p>Roderic ve Malcolm birbirleriyle savaştıkça Ariella’yı korku sarıyordu. İkisi de ölümüne kararlı görünüyordu. Birbirlerine karşı üstünlük sağlamaya çalışırlarken kılıçlarından çıkan ses gitgide artıyordu. Roderic daha gençti, dolayısıyla vücudu daha dinçti ama Malcolm da Ariella’nın daha önce hiç görmediği bir hırsla savaşıyordu. Roderic’le dişe diş mücadele ediyordu. Kılıcını iki eliyle tutuyor ve arada bir çıkardığı inleme seslerinden anlaşılıyordu ki bu savaş onun için çetin bir mücadele oluyordu. Ariella, Roderic’in Malcolm’u yorana kadar oyalayıp sonra da öldüreceğinden korkuyordu. Ama Malcolm kararlılık ve azimle mücadelesini sürdürerek aşama aşama Roderic’i asma duvara doğru ilerletti.</p>

  <p>“Demek ki,” diye söze başladı Roderic, Malcolm’un darbelerine karşılık verirken. “Onu hâlâ sana vermedi.”</p>

  <p>Malcolm, Roderic’in dikkatini dağıtmasına izin vermemek için söylediğini duymazdan geldi. Bildiği tek şey, Roderic’in duvarın üzerinden atlamak üzere olduğuydu.</p>

  <p>“Sanırım bu gecelik bu kadar yeter,” dedi Roderic kılıcını önünde tutarken. “Sen de artık bırak şunu, Gregor.”</p>

  <p>Koca adam birden Gavin’i bırakıp duvardan atlayarak merdivenleri inmeye başladı.</p>

  <p>“Hoşça kal, güzel Ariella,” dedi Roderic. Sonra, kılıcını beline sokup, mazgaldan sarkıtılan ipe tutunarak aşağı indi.</p>

  <p>O an, herkes duvara doğru koştu. Roderic, yaklaşık on adım attıktan sonra atma bindi.</p>

  <p>“Geri çekilin!” diye bağırdı birdenbire arkasına dönerek.</p>

  <p>Verilen emir üzerine, adamları atlarını bulmak için etrafa dağıldılar.</p>

  <p>Halk, sevinçle bağırmaya başladı.</p>

  <p>“Başardık!” diye bağırdı Duncan, Andrew’un sırtını sıvazlarken.</p>

  <p>“Tanrı’ya şükür başardık!” dedi Gordon. Sonra kızına doğru ilerlerdi. Ona sarılmak istemişti. Oysa Elizabeth, elindeki ok ve yayı fırlatıp Gavin’e doğru koşmaya başlamıştı bile.</p>

  <p>“İyi misin?” diye sordu Elizabeth.</p>

  <p>Gavin şaşkınlıkla Elizabeth’e baktı. Elizabeth’in mavi gözlerinden yaşlar boşanıyordu ve dudakları da titriyordu. “Ben iyiyim, Elizabeth,” dedi Gavin.</p>

  <p>Elizabeth solgun yüzüyle öylece dikilerek Gavin’e baktı. Gavin’den daha fazlasını beklediği belliydi, ama Gavin sanki bunu anlamamıştı.</p>

  <p>“İyiyim,” diye tekrarladı.</p>

  <p>Elizabeth başını salladı ve gerisin geri döndü. Sonra kendini tutamayıp hıçkırıklara boğularak Gavin’e döndü ve başını göğsüne yaslayarak hüngür hüngür ağlamaya başladı.</p>

  <p>Gavin şaşırmış, ne yapacağını bilmiyordu. Sonunda iç çekti ve kollarını Elizabeth’e doladı. “Sakin ol, Elizabeth,” dedi nazikçe saçını okşayarak. “Hepimiz güvendeyiz. Her şey yoluna girecek.”</p>

  <p>Roderic ve adamları uzaklaşırken Malcolm derin bir sessizlikle onları izledi. Eski savaşçısının savaş alanını kendi isteğiyle terk etmesinden huzursuz olmuş bir şekilde Ariella’ya baktı. Kızın gözlerindeki korku ifadesi, Roderic’in geri döneceğinden onun da emin olduğunu gösteriyordu.</p>

  <p>“Bu zafer MacFane için!” dedi Ramsay kılıcını kaldırarak. “O olmasa, o alçakları asla alt edemezdik!”</p>

  <p>Bir anda herkes alkış tutmaya başladı. Ardından Malcolm’a tezahürat yapıldı.</p>

  <p>“MacFane, MacFane, Macfane/”</p>

  <p>Bir grup adam Malcolm’a doğru koşmaya başladı. Malcolm daha itiraz edemeden onu omuzlarına aldılar.</p>

  <p>“Kara Kurt’a alkış!”</p>

  <p>Herkes tezahürat eşliğinde alkışlamaya başladı. Bu sevgi gösterisine şaşırmış olan Malcolm, kendisini aşağı indirmelerini söyledi ama gürültüden onu hiç kimse duymadı.</p>

  <p>“Haydi, bu güzel gecede bize böyle bir zafer kazandıran MacFane ve büyük başarısı şerefine kadeh kaldıralım,” dedi Dugald.</p>

  <p>“MacFane, MacFane, MacFane!”</p>

  <p>Halk, sevinçle Malcolm’un etrafında toplanırken Ariella onları izledi. Malcolm’u omuzlarında kalenin girişine kadar götürüp kapının girişinde yere indirdiler. Merdivenleri inerken de tezahüratlarına devam ettiler. Sonra da bu büyük savaşçının yeteneklerini kutlamak için büyük salona ilerlediler.</p>

  <p>Kazanmalarına sevinmesine rağmen, Ariella bu eğlenceye katılmayacaktı.</p>

  <p>Bunun yerine, mazgalda durdu, Roderic’in ne zaman döneceğini merak ediyordu.</p>

  <p>Gökyüzünden kayan yıldızlar, gecenin kadifemsi görüntüsüne renk katmıştı.</p>

  <p>Saatler süren kutlamadan sonra, nihayet kale sessizliğe bürünmüştü. Ariella oturmakta olduğu banktan kalkarak sırtını duvara yasladı, sırtının arkasındaki duvarın soğukluğunun içini ferahlatmasını bekliyordu. Burası, perde duvarın henüz tamamlanmayan cephesiydi, bu da duvarı oldukça savunmasız kılıyordu. Burası, ayrıca, bir bankın üzerine oturup, kaleyi çepeçevre saran doğal güzelliklerin izlenebileceği bir yerdi. Ariella’nın önünde büyük, karanlık ve artık uykuya geçmiş bir orman vardı. Batıda ay ışığının altında parlayan, derin, soğuk suları binlerce balığa ve belki de bir ya da iki deniz perisine ev sahipliği yapan koy uzanıyordu. Ve bir de dağlar vardı. Bunlar, yıllardır onları diğer doğa harikalarından ayrı tutan, görkemli, güçlü, gizemli zirveleri olan ve Ariella’nın en çok sevdiği doğa mucizeleriydi.</p>

  <p>O güne kadar...</p>

  <p>Ne kadar da masumlardı. Klan halkı yüz yıllarca bu funda kokulu dağların eteğine sığınarak hayatlarını sürdürmüşlerdi. Dış dünyayla ilgili neredeyse hiçbir şey bilmiyorlardı. Elbette bir dönem kendilerinde tanrı misafiri olarak kalan o tuhaf ziyaretçiden ve Alpin’den efsaneler, liderler ve savaşlar hakkında hikâyeler duymuşlardı. Ve bir de Kara Kurt gibi büyük savaşçıların hikâyelerini... Ama tüm bunlar, onlara çok uzak, bambaşka bir dünyaya aitmiş gibi geliyordu. MacKendrick halkının büyük bir lideri ve onların hırsızlık ya da canilik gibi şeyler yapmayacaklarını bilmenin verdiği rahatlık vardı... Tek istedikleri şey, etraflarındaki güzelliğin kıymetini daha iyi bilebilmek ve eğer mümkünse ona kendilerinden bir şeyler katabilmekti. Bu nedenle manzarayı görmelerini engellemeyen taştan bir duvar örmüşlerdi. Anlayamadıkları tek şey ise bir gün birilerinin gelip tüm bu güzellikleri kendilerinden almak isteyebileceğiydi. O kişinin, bu insanların ortaya çıkardıkları güzelliği çalıp, onları zorbalıkla yönetip, seçilen kişi olmamasına rağmen kutsal kılıcın gücüne sahip olmak isteyebilmesiydi.</p>

  <p>Bu elbette Ariella’nın değil, Roderic’in istediği bir şeydi. Roderic, Ariella’nın kalesine ve topraklarına göz koymuş ve halkını esir almak istemişti. Her şeyden önemlisi, Roderic, savaştığı rakipleri yenmek için can atıyordu. Kılıç efsanesinin doğru olup olmadığı kesin olmamasına rağmen, bu gücü ona ancak kılıcın vereceğine inanıyordu.</p>

  <p>Ve işte bunun için geri dönecekti.</p>

  <p>Ariella, birden yumuşak bir nefes alma sesi duydu. Arkasını döndü ve Malcolm’u orada öylece dururken buldu. Malcolm’un yüzü gecenin gölgelerine bürünmüştü. Ariella, Malcolm’un uzun bir süre orada olduğu hissine kapılmıştı.</p>

  <p>“Seni rahatsız etmek istememiştim,” dedi Malcolm sessizce.</p>

  <p>Ariella başını salladı. “Herkesin uyuduğunu sanmıştım.”</p>

  <p>“Herkes uyuyor zaten,” dedi Malcolm, Ariella’ya doğru yanaşarak. “Hepsi zafer sarhoşu oldu ve bunu bolca bira ve şarapla kutladılar. Roderic’in bu gece geri döneceğini düşünsem, onlara daha fazla savunma antrenmanı yapmalarını söylerdim.”</p>

  <p>Ariella belli belirsiz gülümsedi. Ama Malcolm bunu fark etmişti. “Neden güldün?”</p>

  <p>“Senin binlerinin çok içtiğini düşünmene güldüm sadece.”</p>

  <p>Malcolm başını eğdi, kızın söylemeye çalıştığı şeyi anlamıştı. Sonra ellerini yere yaslayıp etraflarını saran nefes kesici manzarayı izlemeye koyuldu. “Burası çok güzel bir yer,” dedi, bunu neden daha önce fark etmediğine o da şaşırmıştı.</p>

  <p>Ariella ona şaşkınlıkla baktı. Malcolm’un bir şeyi yalnızca güzelliğinden dolayı takdir edebilme gibi bir özelliği olduğunu bilmiyordu. O, bir savaşçıydı ve her şeyi askeri özelliklerine göre değerlendirme gibi bir alışkanlığı olmalıydı. Acaba, gerçekten böyle muhteşem bir gecede fevkalade gökyüzünün büyüsünü anlayabilen bir yanı var mıydı?</p>

  <p>“Bu güzellikleri koruduğun için teşekkür ederim.”</p>

  <p>“Onu ben değil, senin halkın korudu. Ben sadece onlara bunu nasıl yapacaklarını gösterdim.”</p>

  <p>“Bizi zafere sen taşıdın. Saldırıya uğradığımızı anladığımız ilk anda herkes panik içindeydi. Sen bizi sakinleştirdin ve Roderic ve adamlarıyla başa çıkabileceğimize inandırdın.”</p>

  <p>Malcolm bir an sessiz kaldı. Ariella’nın söylediklerini düşünüyordu. Gerçekten MacKendrick halkını zafere o mu taşımıştı? Böyle düşünmek ona çok hoş geliyordu. Özellikle de Roderic’i alt ettikten sonra böyle bir iltifatın yapılması... Oldukça güzel, kısa bir an için halk onu omuzlarına alıp alkışladığında Kara Kurt olmanın ne demek olduğunu anlamıştı. O an kendisini son derece güçlü, yetenekli ve cesur hissetmişti. Ama şimdi gecenin o karanlığında yaralı vücudunun sızladığını ve zihninin alkolün etkisiyle bulanıklaşmasını istediğini hissediyordu.</p>

  <p>Bunlar bir savaşçıda bulunması gereken özellikler değildi.</p>

  <p>“Roderic böyle güçlü bir halkla karşılaşacağını hiç beklemiyordu. İşte bu yüzden onu alt etmesi kolay oldu,” dedi Malcolm. “Bir dahaki sefere daha da kurnaz yöntemlerle karşımızda olacaktır,” dedi. Bir an duraksadı, sonra devam etti. “Ve daha da acımasız olacaktır...”</p>

  <p>Ariella, Malcolm’un söylediklerini sindirmeye çalışırken duvara yaslanmış, duvarın sertliğinden güç almaya çalışıyordu. “Belki de geri dönmez,” dedi. O bile bu söylediklerinin yalnızca bir umuttan ibaret olduğunu biliyordu.</p>

  <p>Malcolm, Ariella’ya döndü. “Dönecek, Ariella. O, bir zamanlar MacFane halkından birisiydi. Onu bir savaşçı olarak ben eğittim.”</p>

  <p>“Sen mi eğittin?” dedi Ariella, donup kalmıştı.</p>

  <p>Malcolm başıyla onayladı. “O zamanlarda bile güç delisiydi. Beni bile alt etmek istiyordu. Ben de onu sürgüne yollamıştım.</p>

  <p>Sanırım hâlâ yöneteceği bir klan arıyor. MacKendrick halkının gösterdiği güç karşısında şaşkına döndü ama emin ol geri dönecektir. Benim bilmek istediğim tek şey ise: ‘Demek onu hâlâ sana vermedi,’ derken neyi kastettiği...”</p>

  <p>Ariella bakışlarını Malcolm’dan kaçırdı. “Bilmiyorum,” dedi.</p>

  <p>Kızın yüzü ay ışığıyla aydınlanıyor, güzelliği ortaya çıkıyordu. Ariella’nın bu soruya cevap verirken sakin bir ifadesi olmasına rağmen, Malcolm kızın bu sorunun cevabını bildiğini ama kendisine söylemek istemediğini biliyordu. Yüzünün güzel hatlarını, kirpiklerinin kıvrımını ve düzgün çene yapısını inceleyerek ona dikkatle baktı. Kestane rengi saçları, akşam rüzgârının altında hafifçe dalgalanıyor, yumuşacık yanaklarını sıyırıp geçiyordu. O an, Ariella nefes kesecek derecede güzeldi. Çünkü bu sevimliliğin altında inanılmaz derecede cesur ve güçlü bir kız yatıyordu. Klan liderinin el bebek gül bebek büyütülmüş, halkını korumak için gerekirse saçını kesip, yüzüne karalar sürerek erkek kılığında dolaşan o güzel kızı... Teslim olmaktansa her ne pahasına olursa olsun savaşmayı kabullenen bir kız... Ariella, ay ışığının parlattığı duvara yaslanıp karşıdaki orman ve dağları izlerken Malcolm, Roderic’in neden geri döneceğini anladı.</p>

  <p>Kendini biraz olsun değerli hissetse, o da Ariella için savaşırdı.</p>

  <p>Düşündüklerinden ürkerek, bunları içine attı. Onun bir kadınla birlikte olduğu günler artık sona ermişti. O sarhoş haliyle kabuğuna çekilip insanların o kanlı günde ölmelerine sebebiyet verdiği gün her şey bitmişti. İçinde ruh ve gurura dair kalan son parça da savaşçılarını kaleden gönderip kadın ve çocukları Roderic’in barbarlığına maruz bıraktığı o gece tükenmişti. Masum insanların ölümüne sebebiyet verdiği için duyduğu azap taşıyamayacağı kadar ağır bir yüktü omuzlarında. Yaptıklarının affedilecek bir yanı yoktu. Halkını bu derece hayal kırıklığına uğratan böyle bir erkeği hiçbir kadın istemezdi elbette.</p>

  <p>Özellikle de Ariella MacKendrick gibi büyük hayalleri olan bir kadın...</p>

  <p>“Klan için iyi eğitilmiş bir ordusu olan bir lider bulmalıyız,” dedi birden Malcolm. “Burada daha fazla kalamam.”</p>

  <p>Ariella panikledi. “Neden?”</p>

  <p>Malcolm ona ne söyleyebilirdi ki? Ait olmadığı bu yerde kalıp da insanların her geçen gün boş yere kendisine saygı duymasının gittikçe katlanılmaz olduğunu mu? Ne kadar acı çekse de ya da bir önceki gece ne kadar sarhoş olmuş olsa da her gün erkenden kalkıp kendisini kanıtlamak durumunda olduğu bu yerde kalmanın güçlüğünü mü? Belli bir amacı olması gereken ama kendisinin başkalarına muhtaç olduğu bu yerde kalmanın zorluğunu mu? Ariella’nın sıra dışı güzelliğiyle her geçen gün kendisini büyülediği ve sahip olmayı asla hayal bile edemeyeceği bu güzellik karşısında yaşadığı acıyı mı?</p>

  <p>Burayı terk etmek ona fazla acı vermeden, bir an evvel buradan gitmek en iyisiydi...</p>

  <p>“Sen güvende olana kadar kalacağımı söyledim ve öyle de yapacağım,” dedi Malcolm. “Ama bu klanda Roderic’e senin hayatta olduğunu ispiyonlayan bir casus var. Roderic seni kendi gözüyle gördüğüne göre tekrar saldırıya geçmek için çok fazla beklemeyecektir. Halkın güçlendi ama hâlâ Roderic gibi bir savaşçıyı alt edecek kadar güçlü sayılmazlar. Dolayısıyla senin güçlü bir ordusu olan bir lidere ve çevredeki klanlarla yapılacak ittifaklara ihtiyacın var.”</p>

  <p>Ariella, Malcolm’un söylediklerinde haklı olduğunu fark etmişti. Ama onun anlayamadığı şey neden MacFane’in buradan gitme fikrinin onu bu derece üzdüğüydü. O, aslında Malcolm’un yalnızca kısa bir süre için geldiğini biliyordu. Üç ay için. Böyle anlaşmışlardı. Roderic tekrar dönmeden kılıç uygun kişiye verilmeliydi yoksa halkın hayatı büyük tehlikeye girerdi. Ariella yeni lider olacak kişiyi seçtiğinde MacFane’in gitmemesi için bir neden kalmayacaktı. Sonuçta, o bu klana ait değildi. Aslında hiçbir yere ait değildi. Ona anlaştıkları altınları ödeyecekti ve her şey sona erecekti.</p>

  <p>Ariella birden üşüyerek kollarını kendi etrafına doladı.</p>

  <p>“Yarın Alpin’le konuşacağım. O belki bana yeni lideri bulmam konusunda yardımcı olur.”</p>

  <p>“Çok güçlü, son derece cesur ve güvenilir bir adam olmalı,” dedi Malcolm, Ariella’nın daha önce kendisine söylediği nitelikleri tekrar ederek. Bir zamanlar bende olduğunu düşündüğün her şeye sahip olmalı diye düşündü içinden.</p>

  <p>Ariella başını salladı.</p>

  <p>“Bu söylediklerin bir liderde bulunması gereken en temel özellikler,” dedi Malcolm, kendisinin bu özelliklere hiç sahip olup olmadığını merak etmişti. “Peki ya sen, Ariella? Sen eşin olacak, hayatını paylaşıp çocuk yapacağın ve birlikte yaşlanacağın adamda ne gibi özellikler ararsın?”</p>

  <p>“Ben, kendi isteklerimi hiçbir zaman düşünmedim,” diye cevap verdi Ariella. “Benim isteklerimin hiç önemi yok. Tek istediğim halkımı koruyabilecek bir insan olması.”</p>

  <p>Ariella bunları ilgisiz bir ifadeyle söylemişti ama Malcolm, Ariella’nın buna inandığını düşünmüyordu. Ariella kollarını kendi etrafına dolamıştı ve Malcolm çok iyi biliyordu ki Ariella yalnızca korktuğunda böyle yapardı.</p>

  <p>Ya da kendisine acı veren bir şey düşündüğünde.</p>

  <p>“Hayır, Ariella!” dedi Malcolm ona daha da yaklaşarak. “Tek istediğin bu değil, biliyorum. Senin eşin olacak adam cesur ve saygıdeğer olmalı, tıpkı senin bahsettiğin gibi.” Malcolm ellerini uzattı ve kızın yumuşak yüzünü okşamaya başladı, bunu yapmaya hakkı olmadığını bile bile... “Ve sana saygı duymalı,” diye ekledi. “Sana en iyi şekilde bakacağına söz vermeli.”</p>

  <p>Ariella, Malcolm’a baktı, hareket edemiyordu. Yanağındaki Malcolm’un eli sıcacık ve güçlüydü. Nasıl oluyordu da bir savaşta onlarca insanın ölümüne sebebiyet veren bir savaşçının eli onun yanağını böyle nezaketle okşayabiliyordu? Bunu nasıl başarıyordu? MacFane’in mavi gözleri alev gibi yanıyor, yüz hatları kızın yanağını okşadıkça adeta değişiyordu. Ariella, Malcolm’un iç dünyasında kendisinin bile hiç alışık olmadığı fırtınaların koptuğunu fark etmişti. Adamın ifadesi pişmanlık ve arzu doluydu ve Malcolm’un bu bakışlarını tanıdığı için kızın kalbi hızla atmaya başlamıştı. Ariella, Malcolm onun çenesini tutup da yukarı doğru kaldırdığında hemen kendisini geri çekmesi gerektiğini biliyordu. Malcolm başını eğdiğinde karşı koyması gerektiğini de... Ve Malcolm dudaklarını onun dudaklarına değdirip onları sıcaklığıyla ısıttığında dur demesi gerektiğini de...</p>

  <p>Dur MacFane, dedi içinden...</p>

  <p>Ariella kollarını Malcolm’un boynuna doladı ve onu daha önce hiç hissetmediği ve sebebini de bir türlü anlayamadığı bir ümitsizlikle öpmeye başladı...</p>

  <p>Lütfen dur.</p>

  <p>Malcolm onu duymuyordu. Bu yüzden kızı daha da içten öperek dudaklarının tadına vardı. Onu öperken adeta yaşadığı ümitsizliği onunla paylaşıyordu...</p>

  <p>Lütfen, yalvarırım, bunu yapmamalıyız, diyordu Ariella içinden. Bir yandan da sanki Malcolm onu Roderic’in tehditlerinden, henüz kim olduğunu bilmediği kocasından ve klanının geleceğini belirleyecek olmanın verdiği sorumluluktan korurmuşçasına ona tutunuyordu. Bunu yapmamalıyız, diyordu içinden, tutkuyla. Malcolm uzun süredir bu anı bekliyormuş ve bir süre sonra bu anı deli gibi özleyecekmişçesine kızın saçlarını, omuzlarını, belini okşarken o da Malcolm’a daha sıkı sarılıyordu. Kendimi yalnızca klanımın yeni liderine teslim etmeliyim. Ama Malcolm onu duymuyordu ki... Neden sesini duyuramadığını merak ediyordu Ariella, Malcolm'un saçlarını okşayıp, ona daha sıkı sarılıp, ona sarılıp kendisini daha önce hiç hissetmediği kadar güvende hissederken...</p>

  <p>Malcolm, Ariella’nın dudaklarını öpüp, kokusunu içine çekip, elbisesinin altındaki nazik kıvrımlarını hissederken şiddetli bir arzu duyuyordu. Tüm yaşananlar rüya gibiydi. Bunu fark etmişti ama bir türlü buna bir son veremiyordu. Ariella’nın da kendisini Malcolm’un duyduğu hislerle öpüp ona gitgide daha sıkı sarılarak, ona daha önce hiç yaşamadığı inanılmaz bir güç kattığını fark etmişti. Bu bir çılgınlıktı, ümitsizlikti. Belki de bir hataydı ama bir son veremiyordu. Kızın ince belini, narin kıvrımlarını okşayıp kiraz dudaklarını öpüyor, onu kendisine daha da yaklaştırarak vücudunun her detayım öğrenmek istiyordu. Böylece eski hayatına geri döndüğünde onu tam olarak hatırlayabilecekti. Onu öyle bir tutkuyla arzuluyordu ki, elbisesini çıkarıp onu yere yatırarak gecenin bu gümüşi ışığı ve kızın sevdiği dağların, ormanların şahitliği eşliğinde onun olmak, ona sahip olmak istiyordu. Ama onunla geçireceği bir geceyle asla yetinemezdi. Onunla sadece bir gece geçirip daha sonra ona asla dokunamayacağını bilmek ona bir kere sahip olmaktan çok daha fazla acı verirdi. Ariella kendisine nasıl delicesine sarılırsa sarılsın, kızın ona bir geceden fazlasını vaat edemeyeceğini fark etmişti.</p>

  <p>Tüm gücünü toplayarak ellerini kaldırdı ve kızın kendisine sarılan kollarını nazik bir tavırla aşağı indirdi.</p>

  <p>“Bağışla beni, Ariella,” diye fısıldadı. Ariella’yı arzuladığı için mi yoksa onun istediği savaşçı, Kara Kurt, olamadığı için mi af diliyordu, kendisi de bilmiyordu...</p>

  <p>Ariella sendeledi. Malcolm’a baktı. Malcolm’un sert bir ifadesi vardı ama Ariella bunun kızgınlık olmadığını iyi biliyordu. O an birden Ariella kim olduğunu ve ne gibi sorumlulukları olduğunu hatırladı. Yaptıklarına şaşırarak aralarındaki alevi ancak oradan uzaklaşmak çözecekmişçesine bir adım geri attı.</p>

  <p>“Gi-gitmem lazım,” diye kekeledi. Bir an önce oradan, Malcolm’un etkileyici cazibesinden uzaklaşmak istiyordu. Malcolm’u hep yaralı, yalnızca fiziksel olarak değil, ruhen de güçsüz, hayatın imtihanlarına yenik düşmüş bir adam olarak görürdü. Ama Malcolm yanı başında dikilince uzun, gölgelere ve ay ışığına karışan kaslı yapısı ve onu arzulayan o haliyle çok güçlü bir adam gibi görünüyordu. Bunun bir göz yanılması olacağını düşündü Ariella. Ama bu defa kendisini bu yanılsama konusunda ikna edememişti.</p>

  <p>“İyi geceler, Ariella,” dedi Malcolm, sakin ama emir verir gibi bir ses tonuyla.</p>

  <p>Ariella, Malcolm’un yanından uzaklaştı. Omuzları dik, asil bir duruşu vardı. O benim aradığım kişi değil. Bu geceye rağmen, o benim aradığım kişi değil.</p>

  <p>Geri dönüp kendisini Malcolm’un huzur veren kollarına atmaktansa yürümeye devam etmesini sağlayan şey işte bu acı veren, su götürmez gerçekti. Malcolm onun aradığı kişi değildi...</p>
</body>
</html>
