<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Karyn Monk - Savaşçı</title>
  <link href="../Styles/TezaT.css" rel="stylesheet" type="text/css" />
</head>

<body>
  <p class="b2">Beşinci Bölüm</p>

  <p>Ariella iç çekti ve gördüğü kâbuslardan kaçmak istercesine başını yastığa iyice gömdü.</p>

  <p>Duyduğu ısrarcı çekiç sesi, gözlerini açmasına neden olarak uykusunu böldü. Yatağından kalktı ve soğuk taşlara basarak büyük bir ihtiyatla avluyu gözetlediği pencereye doğru yürüdü. Gavin, Duncan ve Andrew iki ahşap yapının inşası için bir sürü adamı yönlendiriyordu. Ariella bu yapının dün gece Malcolm’un elinde tuttuğu taslaktaki yapı olduğunu fark etti birden. Malcolm’un bu iskeleleri nasıl kullanacağını merak etmişti. Sabahlığını çıkararak yatağa fırlattı. O pis gömleği, tartanı ve temiz botlarını giyerek tekrar Rob kılığına büründü. Saçını, yüzünü, ellerini şömineden aldığı külle siyaha boyarken nefretini içine atıyordu.</p>

  <p>Kapı açıldı. Ariella hemen başını bir yana çevirip omuzlarını düşürerek on üç yaşındaki bir erkek çocuğunun kayıtsız tutumunu taklit etti.</p>

  <p>“Duncan büyük oyuncak bebeklerle oynamama izin vermiyor,” diye huysuzca şikâyet etti Catherine. “Bu hiç hoş değil.” “Hangi büyük bebekler?” diye sordu Ariella erkeksi tavrını bir kenara bırakarak.</p>

  <p>“Dün gece Agnes, Elizabeth ve Meagan’a dikmelerini söylediği bebekler,” diye açıkladı Catherine. “Bu sabah onları salondaki masanın üzerinde gördüm. Elizabeth onları bitirdiğini söyledi. Ama onlara yüz çizmeyi unutmuşlar. Bu yüzden bebekler çok üzgün görünüyordu. Ben de elime boyayı alıp onlara kocaman gülümsemeleri olan güzel yüzler çizdim. Sonra saçlarının da olmadığını fark ettim. Düşünebiliyor musun o hallerini?” dedi, küçücük yüzü buna inanamıyor gibiydi. “Onlara saç da yaptım. Isabel’in seninki gibi koyu simsiyah, Flora’nın da Elizabeth gibi sapsarı saçları olması gerektiğini düşündüm. Saçları da çok güzel olmuştu. Ama saçları ve yüzleri olduğuna göre kıyafetlerinin de olması gerektiğini düşündüm. Aşağıdaki salonda herhangi birisinin onları görebilecekleri kadar büyüklerdi. Benim kıyafetlerim bile onlara küçük gelirdi. Ben de bir şey söylemeyeceğini düşündüğüm için Agnes’ın kıyafetlerinden bazılarını aldım. Tam Isabel’e eflatun sabahlığı giydirirken Duncan içeri girdi ve bana ne halt ettiğimi sordu. Evet, aynen böyle söyledi. Ben de ona bebekleri öylece çırılçıplak salonun ortasında bırakmanın doğru olmadığını söyledim. O da onların bebek olmadığını ve onlara dokunmamam gerektiğini söyledi,” diye devam etti yatağa atlarken. “Bu konuda sen ne düşünüyorsun?”</p>

  <p>“Ben onunla konuşurum,” diye söz verdi Ariella gülmemeye çalışarak. O ‘bebek’lerin ne işe yarayacağını gerçekten çok merak etmişti. “Ama Catherine, gerçekten de sana ait olmayan şeylere dokunmaman gerektiğini bilmen lazım.”</p>

  <p>“Ama onlar sade suratları ve kel kafalarıyla çok üzgün görünüyorlardı,” diye itiraz etti Catherine. “Gözleri olmadan hiçbir şey göremezlerdi ki.”</p>

  <p>“Öyle olsa bile, onlar senin değil,” dedi Ariella ve devam etti. “Birisi gelip de Matilda’nın saçının kesilmesi ya da farklı bir renk olması gerektiğine karar verse ne yapardın?”</p>

  <p>Catherine oyuncak bebeğine sımsıkı sarıldı. “İzin vermezdim,” dedi.</p>

  <p>“İşte Duncan için de durum aynı. O, bebeklerin o şekilde olmasını istemiş ve onların bambaşka olmalarına sen ya da ben karar veremeyiz. Anlıyorsun değil mi?”</p>

  <p>Küçük kız somurtarak başını salladı. Ablası onun tarafını tutmadığı için üzgün olduğu aşikârdı.</p>

  <p>“Aferin sana,” dedi Ariella. Sonra yanına oturdu ve ona sımsıkı sarıldı.</p>

  <p>“Daha ne kadar bu kıyafetleri giymek zorundasın?” diye sordu Catherine kokudan burnunu buruşturarak.</p>

  <p>“MacFane burada olduğu sürece,” diye cevap verdi Ariella. “Ben yeni liderimizi bulana kadar, hiçbir yabancı hayatta olduğumu bilmemeli. Yoksa bu haber yayılır ve Roderic geri döner.”</p>

  <p>“Ben MacFane’in yeni liderimiz olacağını düşünmüştüm.”</p>

  <p>“Ben de öyle düşünüyordum. Ama o liderlik için uygun değil,” dedi ve ellerini küçük kızın saçlarında dolaştırdı. “Şimdi seni Agnes’a yardım etmen için mutfağa götüreceğim. Bu gece de küçük kızı denizde yaşaması için kaçıran deniz perisi ile ilgili hikâyeyi bitireceğiz.”</p>

  <p>“O kötü birisi değil, biliyorsun değil mi?” dedi Catherine küçücük ellerini Ariella’nınkilere kenetleyerek.</p>

  <p>“Deniz perisi mi?” diye sordu Ariella.</p>

  <p>“Hayır. Kara Kurt.”</p>

  <p>“Bunu sen nereden biliyorsun?”</p>

  <p>“Buraya ilk gediği günkü halinden anlamıştım,” diye açıkladı Catherine merdivenlerden aşağı inerlerken.</p>

  <p>“Çok üzgün görünüyordu. Bu yüzden o işlemeyi ona verdim.”</p>

  <p>“Çok düşüncelisin.”</p>

  <p>Catherine ona katılırmışçasına kafasını salladı. “Kara Kurt el işimin çok güzel olduğunu söyledi,” dedi ve sonra birden gülümsedi. “MacFane, Duncan’ın bebeklerine çizdiğim yüzleri görünce ne diyecek acaba çok merak ettim.”</p>

  <p>Malcolm, ağaca asılı figürleri görünce öfkeli bakışlarla onları inceledi.</p>

  <p>“Bu bir şaka mı?” diye sordu.</p>

  <p>“Çok üzgünüm. Küçük Catherine onların yüzleri olması gerektiğine karar vermiş,” dedi Duncan özür dileyerek. “Catherine onlara bir de kadın giysileri giydiriyordu. Onu zar zor durdurdum.”</p>

  <p>“Bence çok hoş olmuş,” dedi Gavin. “Sevimli görünmelerini sağlamış.”</p>

  <p>“MacKendrick halkı bunları, kendilerine saldıramayacak kadar sevimli buluyor demeyeceksiniz bana değil mi?” diye sordu Malcolm dikkatini halka vererek.</p>

  <p>“Bugün düşmana nasıl hücum edileceğini öğreneceğiz. Ama bu defa birbirinize saldırmak yerine karşınızda gördüğünüz figürlere saldıracaksınız. Siz onlara saldırdıkça onlar ipte sallanacaklar. Bu yüzden doğru anda saldırmanız lazım. Onlara olabildiğince sert vurmaya çalışın sonra sırayı yanınızdaki arkadaşınıza verin. Şu aşamada silahlarınızı kullanmayacaksınız. Bu figürlerin içi kumaş parçaları ve kumla dolu. Bu yüzden sandığınızdan daha da ağırlar.”</p>

  <p>MacKendrick halkı birbirlerine tereddütle baktı. Anlatılanların çoğunu önceden akıllarından bile geçirmedikleri apaçıktı.</p>

  <p>“Duncan ve Andrew, sizler, saldırmak için arkadaşlarınız yaklaştıkça figürleri sağlam bir şekilde onlara doğru iteceksiniz. Kalanınız da ikiye ayrılıp saldırmaya başlayın.”</p>

  <p>“Affedersin evlat,” dedi Angus şüpheli bir ses tonuyla. “Sence gerçekten bu şekilde bir şey öğrenebilecekler mi?”</p>

  <p>“Kum torbasından yapılmış bir adama saldırmak gerçek bir adama saldırmak gibi değildir. Kum torbası darbelere karşılık veremez ki,” dedi Dugald da.</p>

  <p>“Biliyorum,” dedi Malcolm.</p>

  <p>Alpin kıkırdadı ve “Bence MacFane de zaten tam olarak bunu yapmak istiyor,” dedi.</p>

  <p>“İçi kum ve kumaşla dolu bebeklere vurmak bir insana ne kazandırabilir ki?” diye sordu Angus şaşkın bir şekilde.</p>

  <p>“Klanınız hem yaralanmaktan hem de karşısındakini yaralamaktan korkuyor,” diye açıkladı Malcolm. “Bu da savaşa silahla katılmalarını imkânsızlaştırıyor. Bu figürler onlara zarar veremeyeceği ve kendileri de incinmeyecekleri için, adamlarınızın bu şekilde korkularını yenip daha agresif bir şekilde saldıracaklarını düşünüyorum. Damarlarında akan kanda intikam ateşi yanmasının ne demek olduğunu öğrenmelerini istiyorum. Ancak bu şekilde ilerleyebiliriz. Kadınlara gelince, Gavin’in, hedefleri kaleden uzak bir yere yerleştirdiğini düşünüyorum. Dolayısıyla geçen seferki gibi üzerimize ok yağacak diye endişelenmemize gerek yok.”</p>

  <p>“Kadınlardan bazıları çok iyi hedef alıyor,” dedi Gavin atıyla birlikte kapıdan çıkarken. “Bence onlar başarılı birer okçu olacaklar.”</p>

  <p>“O zaman kulenin etrafında bir yerlere birkaç delik açalım ki oradan atış yapabilsinler,” dedi Malcolm.</p>

  <p>Yavaş yavaş sıralarını oluşturan MacKendrick halkı, artık saldırıya geçmeye hazırdı. İlk önce Bryce başladı. O vurdukça Duncan figürü ona doğru salladı. Bryce korku içinde çığlık atarak figüre doğru koştu. Fakat hamlesini yanlış yere yapmıştı, gülümseyen figüre vuramadı.</p>

  <p>Malcolm, bağırıp çağırarak Bryce’ı azarlama isteğini bastırdı. “Acele etme. Onun sana doğru gelmesini bekle,” dedi.</p>

  <p>“Bu daha çok bir kıza benziyor,” dedi Ramsay.</p>

  <p>“Çirkin bir kız,” dedi Hugh.</p>

  <p>Diğerleri de güldüler.</p>

  <p>“Onun en büyük düşmanın olduğunu düşün, Bryce,” dedi Malcolm adamların rahatlığına aldırış etmeyerek. “Tıpkı senin gibi o da silahsız. Tamam, biraz büyük ama unutma ki büyük adamların da zayıf noktaları vardır. Dizine indireceğin sert bir darbe diz kemiğini kıracak ve onu yere serecektir. Kasıklarına atacağın sert bir tekme en amansız düşmanı bile acıdan gözyaşlarına boğacaktır. Kaburgalarına iki elinle yumruk atarsan nefes almasını engellersin. Kollarını kavrayıp beline doğru bükersen omzunu incitirsin. Ona doğru gittikçe nasıl saldıracağını planla fakat düşüncelerin gözlerinden okunmasın. Sonra da darbeni en can alıcı noktasına indir.”</p>

  <p>Erkekler, Malcolm’a ifadesiz gözlerle baktılar. Malcolm da bu kadar çok şey anlatarak hata yaptığını fark etti. Önerilerinin onları şok ettiği belliydi.</p>

  <p>“Bırak ben saldırayım,” dedi Graham aniden, figüre doğru koşarken. Tüm gücüyle figüre bir darbe indirdi ve onu metrelerce uzağa savurdu.</p>

  <p>“Çok iyi, Graham,” dedi Malcolm, şaşırmıştı. “Bir dahaki sefere daha hafif vurmaya çalış. Yoksa onu patlatacaksın.”</p>

  <p>“Sıra bende,” dedi Ramsay. Yere doğu çömeldi. Sonra birden fırladı. Figürün karnına iki yumruğunu birden indirdi ve “Al sana alçak!” diye bağırdı.</p>

  <p>“Hedeflediğin yer çok başarılıydı, Ramsay,” dedi Malcolm. “Bu gibi darbeler onu iyice güçsüz kılar. Bir dahaki sefere daha öldürücü bir darbe indirmek için iki yumruğunu birleştirip tek bir elmiş gibi yumruk at.”</p>

  <p>Sonraki iki saat boyunca MacKendrickler kendilerini toparlayıp ağaçta sallanan figüre saldırdıkça Malcolm olanları hayretler içerisinde izliyordu. Yolculukları boyunca öğrettiği taktikleri göstermek için Rob, Andrew ve Duncan’ı kullandı. Figürler, cansız oldukları için, adamlar çekingenliklerini aşıp onlara olağanüstü bir gayretle saldırdılar. İlk bölüm bitip diğer grup eğitim için geldiğinde, ilk grup ikinci gruba başarılarını böbürlene böbürlene anlatarak onlardan daha iyi olduklarını iddia ettiler. Yalnızca bir saat sonra daha zor saldırı teknikleri öğrenmek üzere yeni öğrencileri Malcolm’u bekliyorlardı.</p>

  <p>Malcolm atından inip avlunun ortasında durdu ve kendisiyle çarpışmaya gönüllü birileri olup olmadığını sordu. Hiç kimse gönüllü olmamıştı. Malcolm, bunu, adamlar sonuçtan emin olmadıkları için değil, kendisinin sakat bir insandan hallice olduğunu düşündükleri için olduğunu biliyordu. Hiç kimse savunmasız bir adamla savaşarak bundan utanç duymak istemiyordu. Sonunda Duncan ve Andrew’a kendisine saldırmalarını emretti. Malcolm büyük bir ustalıkla ikisini de alt ederken adamlar olanları şaşkınlıkla izlediler. O andan sonra diğerleri de ona saldırmayı denediler. Sonunda hepsi yere serildi ama Malcolm yine de hepsini tek tek methetmeyi sürdürdü. Malcolm da böylelikle MacKendrick halkının övgü aldığı zaman eleştirildiği zamanlardan çok daha iyi şeyler yapabildiğini öğrenmiş oldu. Söylediği her övgü sözcüğü sonrası MacKendrickler ellerinden gelenin en iyisini yapabilmek için mücadele ettiler. Malcolm, o günlük eğitimin bittiğini söylediğinde onlar bırakmak için pek de istekli değildi.</p>

  <p>Malcolm’un sırtı tutulmuştu ve ağrıları yeniden başlamıştı. Yatağa girmek için sabırsızlanıyordu.</p>

  <p>“Ona ne kadar sert vurduğumu gördünüz mü? Kafasının yerinden çıkacağını düşündüm,” dedi Ramsay somon balığı uzanırken.</p>

  <p>“O da bir şey mi?” diye karşılık verdi Hugh. “Ben ona iki yumruğumla birlikte vurdum ve resmen kumaşın dağılmaya başladığını hissettim. Eğer sağlam dikilmeseydi, eminim bel kısmındaki kumlar etrafa dökülürdü.”</p>

  <p>“Kumaşın neredeyse dağılacağını hissettin çünkü ben senden önce onu zaten güçsüzleştirmiştim,” dedi Graham. “Sen sadece benim yarım bıraktığım işi tamamladın.”</p>

  <p>“Ona omuz atmaktan omzum morardı,” dedi Bryce, tişörtünün kenarını sıyırıp omzunu arkadaşlarına göstererek. “Eğer o gerçek bir adam olsaydı kaburgaları kesin çatırdardı.”</p>

  <p>“Kaburgaları mı çatırdardı? Ben dirseğimle ona öyle bir vurdum ki eğer gerçek bir adam olsa kaburgaları ortadan ikiye ayrılır, organlarından birisini delik deşik ederdi. Roderic’in savaşçılarından birisi ondan sonra ayağa kalkabiliyor muydu bakalım,” dedi Hugh.</p>

  <p>“Eğer Roderic ya da başka birileri tekrar kalemize saldıracak olursa, sizi alt etme şansları olmayacak,” dedi Elizabeth. “Bugün ben de tam üç kere hedefi on ikiden vurdum. Meagan ve Agnes da iki kere vurdular. Bu haftanın sonuna kadar hedefimiz normal bir savaşçının attığı gibi düzgün atabilmek.”</p>

  <p>“Genç kızlarımız bugün oldukça istekliler anlaşılan,” dedi Angus neşeli bir ses tonuyla. “Sizce bu iyi bir şey mi?” diye sordu sonra kaşlarını çatarak.</p>

  <p>“Kızım babasına benziyor,” dedi Gordon gururla.</p>

  <p>“Tabii benim onun yetişmesinde bir payım yok değil mi?” dedi Helen kocasının omzuna hafifçe vurarak.</p>

  <p>Ariella, insanların gün içerisinde yaptıkları kahramanlıkları böbürlenerek anlattıklarını duyunca şaşırmıştı. Daha dün gece ağrıyan vücutlarından şikâyet ediyor ve savaşçı olmak için doğmadıklarından yakmıyorlardı. Bu gece ise vücutlarındaki yara berelerden, kendilerine verilen birer ödülmüş gibi bahsediyor, kendilerine saldırma cüretinde bulunacak insanların başlarına neler geleceği hakkında konuşuyorlardı. Nasıl olmuşsa MacFane, tavır ve tutumlarında derin bir değişiklik meydana getirmişti. MacKendrick halkı sandıkları kadar tehlike altında olmasalar da bu harika bir başlangıçtı.</p>

  <p>“İyi akşamlar.”</p>

  <p>Tüm gözler MacFane’e çevrilirken salon sessizliğe büründü. MacFane merdivenlerin dibinde ayakta duruyordu. Gayet sakin bir ifadesi vardı. Ama Ariella onun o sakin ifadesinin altındaki yorgunluk belirtilerini fark etmişti.</p>

  <p>“Bugünkü performansınızdan çok memnunum,” diye söze başladı Malcolm. “Sadece eğitimde gösterdiğiniz başarıdan değil, kalede yaptığınız değişiklikten de... Duncan’a ahşap kılıç ve kalkanların hazırlanması için talimat verdim. Böylelikle yarın kılıç kullanmayı öğrenmeye başlayabileceğiz. Tekniğinizi geliştirdiğinizde gerçek kılıçlarla eğitime başlayacağız. En son üretim kılıçlarla...”</p>

  <p>Salondan heyecanlı mırıldanmalar yükseliyordu.</p>

  <p>“Yemeğinizi güzelce yiyin ve derin bir uyku çekin. Yarın yine sabahın ilk ışığıyla çalışmaya başlayacağız.”</p>

  <p>Arkasını döndü, bu hareket umduğundan daha çok acı vermiş gibi hafifçe yüzünü buruşturdu. Duvardan destek alarak temkinli bir şekilde merdivenleri çıkmaya başladı. Aynı zamanda bacağındaki aksaklığı da en aza indirgemeye çalışıyordu. Halk, onu derin bir sessizlikle izledi. Sonunda odasının kapısı kapandı.</p>

  <p>“Görünen o ki bugünkü eğitim saygıdeğer eğiticimize çok zarar vermiş,” dedi Niall.</p>

  <p>“Seni tanımasam neredeyse onu acı çekerken görmenin sana zevk verdiğini düşüneceğim Niall,” dedi Ariella. “Ya da onun biz eğitememesini ümit ettiğini...”</p>

  <p>Ariella, Niall’ın söyleyeceği hiçbir şeyi duymak istemiyormuşçasına, masadan bir şişe şarabı kaptığı gibi merdivenleri çıkmaya başladı.</p>

  <p>“Girin!”</p>

  <p>Malcolm, şöminede yanan sönmeye yüz tutmuş ateşin önünde duruyordu. Yine oldukça güçlü gözüküyordu ve dimdik duruyordu. Vücudu, daha dakikalar önce çektiği acıdan hiçbir iz taşımıyordu. Ariella kapıyı kapatır kapatmaz Malcolm elini şömine rafının üzerine koydu ve yavaşça sandalyesine oturdu. Gelen Rob olduğuna göre artık iyiymiş gibi davranmasına gerek yoktu.</p>

  <p>Ariella masaya yaklaştı ve Malcolm’a büyük bir kadeh şarap doldurdu. “Klan bugünkü eğitimden oldukça memnun görünüyor. Sen onları başarabileceklerine inandırdın. Oysa daha dün yeteneksiz olduklarını düşünüyorlardı.”</p>

  <p>Malcolm bardaktaki şarabı bitirdi. Ümitsizce, bacağına ve beline doğru inen ağrıyı uyuşturmaya çalışıyordu. “Biraz daha şarap,” dedi elindeki boş bardağı uzatarak. Rob bardağı tekrar doldurdu ve Malcolm onu da bitirdi. Yatıştırıcı alkol göğsüne doğru yayılmaya başlamıştı. Ama bu da huzursuzluğunu gidermeye yetmemişti. “Biraz daha,” dedi yine.</p>

  <p>Rob bir an tereddüt etti, ardından bardağı doldurdu. Malcolm bu kez yalnızca bir yudum aldı.</p>

  <p>“Ben savaşçıdan başka bir şey olmayı düşünmeyen adamları eğitmeye alışkınım,” diye söze başladı vücudunun ağırlığını sol tarafına verirken. “Yürüdüğü andan itibaren oyuncak kılıç ve baltalarla oynayan adamlar. Böyle çocukların babaları onların cesur ve güçlü olmalarını istemiş ve en ufak bir güçsüzlük belirtisi gösterdiklerinde onları cezalandırmıştır. Dün, çocukluktan itibaren duvar eşiğinin gökyüzünü izleyebilmek için bir yer olduğu öğretilip, nazikçe yetiştirilen sanatçı ve şairlerden aynı şeyi bekleyemeyeceğimi iyice anladım.”</p>

  <p>Malcolm, düşünceli bir şekilde koyu sarı alev toplarını izlerken Ariella da onu izliyordu. Kaşları oldukça sık ve yüz hatları belirgindi. Ariella bu gece Malcolm’un yüz ifadesini kızgınlık olarak değil vücudunun kendisine çektirdiği ıstıraba karşı verdiği mücadelenin resmi olarak görmüştü. Gözlerinin mavisi onu mutlu eden anları hatırlıyormuşçasına buğuluydu. Eğittiği savaşçılardan bahsetmiyordu, Ariella bunun farkındaydı.</p>

  <p>Kendisinden bahsediyordu ve babasının kendisiyle ilgili isteklerinden.</p>

  <p>“MacKendrick halkı çocuklarına hep güzelliğin peşinde olmalarını öğütler ve de bir şekilde o güzelliğe katkıda bulunmayı,” dedi Ariella ve devam etti. “Sürekli bir savaş halinde olan klanların nasıl olup da bir şeyler başarabildiğini anlayamıyorum. Barış içinde olmamız bizim doğal güzelliklerin farkında olup ona katkıda bulunmamızı sağladı, onu mahvetmemizi değil.”</p>

  <p>“Bu ayrıca sizi hassaslaştırmış da.”</p>

  <p>“Şu an için öyle, evet. Ama savaşçı olabilmek için, yalnızca kısa bir an için yıllarımızı harcamamız gerekecekti.”</p>

  <p>Malcolm düşünceli gözlerle yanan ateşe baktı. “Bunu savaşçı bir adama söylüyorsun. Bana kalırsa öyle olmalı,” dedi. Tekrar doğruldu ve canı yanınca yüzünü buruşturdu.</p>

  <p>“Neren acıyor, MacFane?” diye sordu Ariella.</p>

  <p>Malcolm acı bir kahkaha attı. “Neren acımıyor desen daha iyi olurdu,” dedi.</p>

  <p>“Ne zamandır bu haldesin?”</p>

  <p>Malcolm şaraptan büyük bir yudum aldı. “Neredeyse üç yıldan fazla oluyor. Baş belası bir İngiliz kralına karşı kral William’ın ordusunu yönetiyordum. Savaşçılardan birisi mızrağını atımın beline doğru fırlattı. Hayvan yere düşerken altında kaldım. Bacağım kırıldı ve belim incindi. Savaşmaya devam ettim ama köşeye sıkışmıştım. Tabii bu da o alçağın işini kolaylaştırdı. Kılıcıyla bana birkaç defa saldırdı, tam beni öldürecekken Gavin onu öldürdü.” Malcolm zeminin adamın kanıyla nasıl ısınıp ıslandığını hatırlarken alevlere bakıyordu. Sonra başını salladı. Bu anısını aklından atmaya çalışıyordu. “Hatırladığım son şey de Gavin’in yaralarımı dikmesi...” dedi.</p>

  <p>“Bacağını hemen dikti mi yoksa bekledi mi?”</p>

  <p>“Hatırlamıyorum. Sanırım birkaç saat kadar beklemişti.” “Peki ya kolun? Gavin diktikten sonra kolun için başka bir şeyler de yapıldı mı?”</p>

  <p>Malcolm, elindeki bardağın kenarından çocuğa baktı ve “Neden yaralarımla bu kadar ilgileniyorsun?” diye sordu.</p>

  <p>Rob omuz silkti. “Sana önceden de söylemiştim, MacFane. Yara iyileştirme konusunda oldukça başarılıyım.” Karşısında duran sandalyeyi aldı ve sözlerine devam etti. “Hırsızları öldürdüğün geceyi hatırlıyor musun? Yaralarına çok iyi pansuman yapmıştım. Bazı yaraların oldukça eski ama eğer sen de istersen onları iyileştirebiliriz.”</p>

  <p>“Eve döndüğümüzde doktorumuz benimle ilgilendi. Vücudum ateşler içinde yanıyordu. Zehirli kandan kurtulmam için yaralarımı iyice kanattı. Sonra onları birtakım kötü kokulu iksir ve bitkilerle sardı. Bir süre bilincim yerinde değildi. O yüzden başka ne yaptığını hatırlamıyorum. Tekrar kendime geldiğimde bana dinlenmemi söyledi.”</p>

  <p>“Ne kadar süre dinlenmen gerekiyordu?”</p>

  <p>“Bilmiyorum. Belki de tekrar kendimi iyi hissedene kadar.” “Pekâlâ, kol ve bacağını tekrar kullandığın güne kadar ne kadar süre dinlendin?”</p>

  <p>“Kolumdaki yara, kaslarıma zarar verdi. Kolumu tekrar kullanmak istediğimde acı katlanılmaz bir hal almıştı. Doktor da bana sağ kolumun sol kolumdan daha zayıf ve güçsüz olacağı gerçeğini kabullenmem gerektiğini söylemişti.”</p>

  <p>“Ama yine de sağ kolunu kullanabilmişsindir,” dedi Rob sabırsızca. “Ne kadar dinlenirsen o kadar iyi olurdu senin için. Peki ya bacağın?”</p>

  <p>“Gel kendi gözlerinle gör. Sakat bir bacak işte...”</p>

  <p>“Peki, kemik düzeldikten ne kadar zaman sonra egzersiz yapmaya başladın?”</p>

  <p>“Acıya dayanabildiğim andan itibaren yürümeye başladım.</p>

  <p>Yara, aşama aşama iyileşmeye başlamıştı. Ama yine de hiçbir zaman eskisi gibi aksamadan yürüyemedim.”</p>

  <p>“Sadece yürüyebilmenden bahsetmiyorum, MacFane. Bu doktor kaslarını güçlendirmek için egzersiz yapmanı önermedi mi?” diye sordu Rob.</p>

  <p>“Yürüyüş yaptığım ve ata bindiğim için onlar zaten güçlenmiş olmalı.”</p>

  <p>“Yürüyüş ve ata binmek kaslarının güçlenmesi için yeterli değildir,” dedi Rob. “Annem bana herhangi bir bacak veya kol kırıldığında ya da sakatlandığında kaslarını güçlendirmek için birtakım egzersizler yapılması gerektiğini öğretmişti. Bu egzersizler günde birkaç defa, kısa sürelerle yapılmalı. Yavaş yavaş kaslar güçlenmeye başladıkça yaptığın egzersizlerin süresini artırabilirsin. Bu şekilde de yaranı iyileştirmeye başlarsın.”</p>

  <p>“Ben o yaranın hiç iyileşmeyeceğini kabullendim bile,” dedi Malcolm yorgun bir ses tonuyla. “Şu aşamada, yalnızca acımı dindirmek istiyorum,” dedi ve bir yudum şarap daha aldı.</p>

  <p>“O zaman sarhoşluktan başka çareler de araman lazım.” Malcolm bakışlarını küstah çocuğa çevirdi. Çocuğun bu kabalığına neden sesini çıkarmadığını anlayamıyordu. Belki de bu, genç Rob’un son derece dürüst olmasından kaynaklanıyordu. Garipti ama Rob her zaman Malcolm’un hissettiği şeyleri söylüyordu ve bu da ona huzur veriyordu.</p>

  <p>“Aklından ne geçiyor?” diye sordu Malcolm “Kaslarını rahatlatacak sıcak bir banyo.”</p>

  <p>“Banyo yapmak beni pek rahatlatmaz.”</p>

  <p>Çünkü sen gölün ya da nehrin soğuk sularında yıkanmaya alışmışsın. Göreceksin, bu bambaşka olacak,” dedi Rob kapıya doğru yönelirken.</p>

  <p>Malcolm daha fazla itiraz etmeden Rob çoktan banyoyu hazırlamak üzere ortadan kaybolmuştu bile. Bir süre sonra ellerinde ağır bir küvetle Graham ve Ramsay göründü. Onların ardından da içi sıcak suyla dolu ahşap kovalar taşıyan diğer insanlar geliyordu. Agnes isimli kız Malcolm’a selam verip odadan çıkmadan önce sandıkta sakladığı sabun ve havlulardan getirdi. Malcolm sandalyesinde oturup buharlaşmakta olan küveti izlemeye devam ediyordu. Bunun çektiği acılara iyi gelmeyeceğinden emindi.</p>

  <p>Birkaç dakika sonra Rob tekrar göründü.</p>

  <p>“Hâlâ sıcakken artık şu küvete girsen fena olmaz,” dedi hiddetle. Sonra küvete doğru gitti ve elindeki kahverengi şişeyi küvetin içine boşalttı. Tatlı ve keskin bir koku odaya yayıldı. “Bu sıvının içinde bulunan bitki acılarına iyi gelecek,” dedi Rob eliyle suyu karıştırırken. “Su ılıklaşana kadar içinde kalmalısın, çok soğumadan da çıkmalısın. Sen küvetten çıkıp kurulandığında geri dönece…”</p>

  <p>Rob’un kül rengi gözleri şaşkınlıktan fal taşı gibi açıldı.</p>

  <p>Malcolm çırılçıplak bir halde yanından geçerek küvete girdi. Çocuğun onun yara bere içindeki vücudunu huzur bozucu bulmasından rahatsız olmuştu. Çocuğun daha önce hiç vücudunda bu kadar yara olan bir adam görmediği aşikârdı. Rob arkasını döndü ve Malcolm’un umarsızca ortalığa fırlattığı kıyafetleri toparlamaya başladı. Malcolm gözlerini kapattı ve suyun içinde kayboldu. Şaşırtıcıydı ama suyun içinde bulunan bitki, Malcolm’a iyi geliyor gibiydi. Tekrar suyun yüzüne çıktığında Rob onun kıyafetlerini katlıyordu. Küçük elleri yün kumaşın üzerinde ustaca geziniyor, saniyeler içinde onu muntazam bir şekle büründürüyordu. Malcolm, bu dış görünüşüne bile dikkat etmeyen çocuğun kıyafetlerini bu kadar özenli katlamasına şaşırmıştı doğrusu.</p>

  <p>“Seni küvetinle baş başa bırakıyorum,” dedi Ariella, dev vücudunun küvetin içinde kaybolmuş olduğuna emin olamadan ona doğru bakarak. Aslında Ariella, Malcolm’un sırt ve bacaklarını keselemeyi düşünüyordu. Ama Malcolm’un o güçlü vücudunu çıplak görmesi onu heyecanlandırmış ve şaşırtmıştı. O an tek istediği şey oradan uzaklaşmaktı.</p>

  <p>“Çıkmadan önce sırtımı yıkar mısın?” diye sordu Malcolm.</p>

  <p>“Bu-bunu yapması için Agnes’ı gönderirim birazdan,” diye kekeledi Ariella.</p>

  <p>“Agnes benim yanımdayken korkağın tekiymiş gibi davranıyor. Benimle ilgilenmesini istemiyorum. Al,” dedi üzerinden sular damlayan bir bezi Ariella’ya uzatırken.</p>

  <p>Ariella yerinden kıpırdamadı bile.</p>

  <p>“Yüzüne biraz su ve sabun sıçramasından bu kadar mı korkuyorsun?” diye sordu Malcolm.</p>

  <p>Ariella isteksiz bir şekilde Malcolm’a doğru yürüdü ve bezi elinden aldı.</p>

  <p>“Tanrı korusun, belki ellerinin temizlendiğini görürüm değil mi?” dedi Malcolm, Ariella elindeki bezi suya sokup yıkarken.</p>

  <p>“İlk tanıştığımızda sen de çok iyi görünmüyordun, MacFane,” diye cevap verdi çocuk elindeki beze sabun dökerken. “Dış görünüşüm hakkında şikâyetçi olacağın hiç aklıma gelmezdi.”</p>

  <p>“O günden beri standartlarım değişti. Burada senden başka -çocuklar da dâhil- hiç kimsenin bu kadar pis olduğunu görmedim.”</p>

  <p>“Nasıl göründüğüm beni ilgilendirir, seni değil,” dedi Ariella elindeki bezle gayretli bir şekilde Malcolm’un güçlü ve kaslı omuzlarını ovalarken.</p>

  <p>“Lanet olsun!” diye inledi Malcolm.</p>

  <p>Ariella, Malcolm’un canının yandığını anlamıştı. “Affedersin,” dedi ve daha nazik bir şekilde ovalamaya devam etti.</p>

  <p>Ariella bezi bir kere daha suya batırdı ve Malcolm’un bronz tenini rahatlatıcı bir şekilde ovalamaya devam etti. Su Malcolm’u rahatlatmaya başlayınca Ariella bezi bir kere daha yıkadı ve yine sırtının özellikle ağrıyan yerlerini ovaladı. Su sıcaktı. Sabun ve Ariella’nın attığı bitki sayesinde güzel de kokuyordu. Ariella’nın Malcolm’un omzuna döktüğü sular yavaşça beline doğru iniyordu. MacFane ileri doğru eğildi ve içini çekti. Ariella, Malcolm’un kendisini biraz olsun iyi hissettiğini anlayana kadar hareketlerini tekrarladı. Onun kaburga kemiklerini, omurgalarını ve vücudunun derinliklerini hissedebiliyordu. Sırtının üst kısmındaki kasları öyle kasılmıştı ki sanki ellerinin altındaki bir adam değil de sıcak bir taştı. Sırtının bu kısmının çok acıdığını biliyordu, bu yüzden bezi elinden attı ve bu bölgeye masaj yapmaya başladı. Annesi ona insanın canını acıtmadan nasıl basınç uygulanacağını, dokuları nasıl tekrar harekete geçireceğini ve kaskatı kesilmiş yerlere nasıl kan toplayacağını öğretmişti. Ariella gözlerini kapadı ve Malcolm’a iyice yaklaştı. Onun katılaşmış adeta donmuş kaslarım ovalayarak ve bunun sonucunda Malcolm’un çıkardığı inleme seslerini dinleyerek bir yandan rahatlatan bir yandan acı veren bu uygulamayı devam ettirdi.</p>

  <p>Yavaş yavaş Malcolm’un hissettiği kasılma kaybolmaya başlıyordu. Tabii ilk başta bunu anlayamıyordu. Çünkü başlarda bir iğnenin batması gibi belli belirsizdi. Ariella’nın dokunuşları gitgide daha sert, daha ısrarcı olmaya başlıyordu. Sanki yaraya, Malcolm’un yıllarca çektiği acının son bulması için baskı yapar gibiydi. Sonra Ariella bu acıyı yalnızca bir gecede dindiremeyeceğini fark ederek bu rahatlığa deli gibi ihtiyacı olan, elinin altındaki bu eğri büğrü sırtın kenarlarına masaj yapmaya başladı. Sıcak vücudunun omurgalarında, sırtının yan taraflarında ve geniş omuzlarında ısrarcı parmaklarını gezdirerek ve çıkardığı inleme seslerini dinleyerek onu adeta muayene etti.</p>

  <p>Ariella, Malcolm’un yorgun ve ağrıyan kaslarına masaj yaptıkça Malcolm büyük bir keyifle iç çekmeye devam ediyordu. Daha önce hiçbir doktor ve hatta hiçbir kadın, vücuduna böylesi nazik ve güvenilir ellerle dokunmamıştı. Sanki çocuk vücudunun hangi bölgelerinin ağrıdığını ezbere biliyor gibiydi. Ayrıca kasların acıyla değil, rahatlamayla tepki vermesi için nereye ve ne kadar süre basınç uygulayacağını da çok iyi biliyordu. Acıları uzun süredir birisinin kendilerini bu şekilde rahatlatmasını, bağlı oldukları esaret zincirini kırmasını bekliyor gibiydi. Malcolm oturduğu yerde gözlerini kapamış, yalnızca suyun o mis gibi kokusunu içine çekiyordu. Vücudu sırılsıklamdı. Sonra yalnızca sırtına uygulanan o yumuşak darbelere değil, aynı zamanda gitgide daha da araştırmacı olan bu ellerin dokunuşuna da cevap vermeye başladı.</p>

  <p>Yavaşça kıpırdandı ve kendi kendine saçmalamaya başladığını düşünerek kısa bir süre önce yaşadığı sükûneti tekrar aramaya başladı. Ama bir şeyler değişmişti sanki. Sırtına yapılan masaj rahatlatıcı ve tedavi edici etkisini gitgide kaybediyordu. Tenine değen parmaklar daha farklı bir şekilde dokunuyordu artık. Sanki sırtında gezinen parmaklar bir çocuğa değil de sırtını okşayan bir kadına aitti. Rob, Malcolm’a daha da sokuldu. Öyle ki artık Malcolm, çocuk onun omzunu kavrarken ıslak bedenine doğru sıcak nefesini hissedebiliyordu.</p>

  <p>Kapıldığı hislere şaşırarak, Malcolm birden etrafına sular sıçratarak ayağa kalktı.</p>

  <p>“Bu kadar yeter,” dedi sonra. “Beni yalnız bırak.”</p>

  <p>Çocuk ona şaşkın gözlerle baktı. “Ama henüz bitirmedim ki. Sana özel bir merhem getirmiştim.”</p>

  <p>“Merhemini falan istemiyorum. Hemen şimdi beni yalnız bırak.”</p>

  <p>Malcolm sinirlenmişti. Ariella onu böyle kızdıracak kadar ne yaptığını anlamayarak ona şaşkınlıkla baktı. Oysa dokunuşunun altında kaslarının rahatladığını hissetmişti. Ama şimdi gergin vücuduyla acılar içerisindeymişçesine orada öylece oturuyordu.</p>

  <p>“Pekâlâ, MacFane,” diyebildi yalnızca.</p>

  <p>Ağır ağır yürüyerek odadan çıkarken kapıyı hızla çarptı.</p>

  <p>Aralarında bir şeyler değişmişti, Ariella bunun farkındaydı. Çünkü o sıcak ve ot kokan odada, Malcolm’un acısını dindirmekten çok daha öteye gitmişti. Dokunuşu adeta yaralar içinde ama hâlâ güçlü vücuduna yaptığı gizli bir sefer olmuştu.</p>

  <p>Ve her ne kadar kabullenmek istemese de, ona dokunabilmek Ariella’nın çok hoşuna gitmişti.</p>
</body>
</html>
