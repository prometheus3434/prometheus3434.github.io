<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Karyn Monk - Savaşçı</title>
  <link href="../Styles/TezaT.css" rel="stylesheet" type="text/css" />
</head>

<body>
  <p class="b2">Birinci Bölüm</p>

  <p>Her zaman olduğu gibi ilk hissettiği şey acıydı.</p>

  <p>Kaşlarını çattı ve hızla çekilmeye başlayan uyku denizinin derinliklerine dalmaya çalışarak yatağında huzursuzca kıpırdandı. Uyurken, acıları bir koya demir atıyordu. Tamamen ya da uzun bir süreliğine olmasa da bu, onun, puslu ve alkolle geçen zaman dilimini gündüzün acı veren berraklığına tercih etmesine yetiyordu.</p>

  <p>Amansız düşmanı olan acıya karşı verdiği uyku mücadelesini kaybetmişti artık. Acı, hızla beline doğru yayıldı. Sol bacağında bilindik bir sızı hissetti. Kolu da ağrıyordu zaten. Bir zamanlar sahip olduğu gücün gölgesinde kalan koluna ve güçsüzleşen kaslarına yayılan sancı, bildiği herhangi bir savaşçı ve silah kadar zorlayıcıydı sanki. Tekrar uyku kalkanına sığınmayı denedi. Uyurken kendisini bir bütün gibi hissedebiliyordu.</p>

  <p>“Uyan artık, Malcolm,” dedi bir ses, sinir bozan neşesiyle. “Ziyaretçilerin var.”</p>

  <p>Gözlerini aralama zahmetinde bile bulunmadan tüm hırçınlığıyla “Başını gövdenden ayırmamı istemiyorsan defol buradan,” diye haykırdı Malcolm. Dili, kuruyan ağzının içinde kaskatı kesilmişti.</p>

  <p>Gavin, soğukkanlı bir şekilde pencere kenarına yaklaşarak sert kepengi açtı. Gün ışığı tüm parlaklığıyla odaya dolarak dağınık ve kirli zemine çarptıktan sonra Malcolm’un yüzüne yansıdı.</p>

  <p>“Lanet olsun!” diye bağırdı. Işığa karşı yüzünü buruşturarak yanında duran boş sürahiyi kaptığı gibi Gavin’e fırlattı.</p>

  <p>Gavin yana doğru hamle yapınca sürahi duvara çarparak paramparça oldu. “Biliyorum, uyanman için çok erken bir vakit,” dedi. “Ama dışarıda seni bulabilmek için günlerdir yollarda olduklarını ve acilen seninle görüşmeleri gerektiğini söyleyen birileri var.”</p>

  <p>Malcolm ışıktan sakınmak için ağrıyan kolunu gözüne siper ederek bitkin bir ses tonuyla, “Onlara rahatsız olduğumu söyle,” dedi bıkkınlıkla.</p>

  <p>“Söyledim zaten. Hatta eğer yardıma ihtiyaçları varsa Harold’ı bulmaları gerektiğini de söyledim. Fakat adamlar MacFane Kalesi’ne giderek Harold’la görüştüklerini ve kendisinin onları buraya gönderdiğini söylediler,” diye cevap verdi Gavin.</p>

  <p>“Boşa zaman harcamışlar,” dedi Malcolm, kesin bir ifadeyle. “Harold onları buraya göndermekten fazlasını yapabilirdi.”</p>

  <p>“Ama onlar Harold’a Kara Kurt’u aradıklarını söylemişler.”</p>

  <p>Malcolm bir an için tereddüt etti. Neden sonra, yüzünü ekşiterek homurdandı. “Kara Kurt öldü,” dedi. Gavin’i kapı dışarı etmek için yüzünü duvara döndü. “Onlara böyle söyle.”</p>

  <p>“Korkarım öyle olmadığını biliyorlar,” dedi Gavin. “Bana Kara Kurt’la görüşmeden buradan gitmeyeceklerini söylediler. Oldukça kararlı görünüyorlar. MacKendrick Klanı’ndan geliyorlarmış.”</p>

  <p>Malcolm kaşlarını çattı ve ‘MacKendrick’ kelimesini hatırlamak için hafif dumanlı zihnini şöyle bir yokladı. Biraz sonra hatırlamıştı. “Tanrı aşkına! O klanın lideri inatçı adan Hâlbuki daha önce gönderdiği elçilere teklifiyle ilgilenmediğimi söylemiştim. Benden hâlâ ne istiyor ki?” diye söylendi.</p>

  <p>“Bilmiyorum,” dedi Gavin omuz silkerek. “Eğer bu adamlardan kurtulmak istiyorsan dışarı çıkıp onlarla konuşman gerekiyor.”</p>

  <p>“Tanrım!” diyerek yavaşça yattığı yerden doğruldu Malcolm. Ağrı dayanılmaz bir hal almıştı artık. Ama en azından dünkü, geçen haftaki ya da geçen seneki kadar acı vermiyordu. Ağrısız geçen bir günü hatırlamak neredeyse imkânsız hale gelmişti.</p>

  <p>Gavin’in peşinden giderken göz kamaştırıcı parlaklıktaki güneş ışınları her yanını sarmıştı. Gözlerini kısarak istenmeyen ziyaretçilerine baktı. Ziyaretçilerden ikisi boylu poslu, iri yarı adamlardı. Birisinin kapkara, diğerininse omuzlarına kadar uzanan kahverengi saçları vardı. Malcolm adamların iki metreden uzun olmadıklarını düşündü. Üçüncüsü; kirden rengi seçilemeyen, birbirine girmiş saçları ve haftalardır yıkamadığı her halinden belli olan yüzüyle delikanlılık çağında gibi görünüyordu. İronik bir biçimde, onları görünüşlerine göre yargılayacak konumda olmadığını fark etti. Her zaman olduğu gibi Gavin, verandada bira, peynir ve ekmekten oluşan bir kahvaltı sofrası hazırlamıştı. Malcolm ziyaretçilerine aldırış etmeden bira şişesine uzandı. Bir yudum aldıktan sonra ağzında çalkalayarak hızla yere tükürdü. Böylece kendine gelmiş oluyordu. Sonra başını geriye doğru attı ve şişede ne varsa son damlasına kadar kana kana içti. Islak ağzını koluyla sildi ve hiçbir şey olmamış gibi kendisini şaşkınlık-tiksinti karışımı bir ifadeyle izleyen ziyaretçilerine baktı.</p>

  <p>“Ne istiyorsunuz benden?” diye sordu kabaca.</p>

  <p>Şoku ilk atlatan uzun boylu, kahverengi saçlı adamdı. “Adım Duncan MacKendrick. Bu Andrew, bu da Rob,” dedi ters ters Malcolm’a bakan çocuğu göstererek. Buraya ‘Kara Kurt’ lakaplı savaşçıyla konuşmak için geldik,” dedi ve sustu. Karşılarında uzun adamın, aradıkları o güçlü savaşçı olduğundan şüphe eder gibiydi.</p>

  <p>“Evet, onu buldunuz,” diye cevap verdi Malcolm, ters bir şekilde.</p>

  <p>İki adamın yüzüne acıma duygusunu takip eden dehşet ifadesinin gölgesi düşmüştü. Malcolm, adamların kendisini dikkatle incelemesine aldırış etmezken, onlara karşı duyduğu aşağılama duygusunu belli etmedi. Yalnızca delikanlı Malcolm’un halinden etkilenmemiş görünüyordu. Acıma duygusundan çok öfke dolu bakışlarla Malcolm’u süzmeye devam ediyordu.</p>

  <p>“Bağışlayın bizi,” diye kekeledi, adı Andrew olan siyah saçlı çocuk. “Önce MacFane Kalesi’ne gittik ve artık orada yaşamadığınızı öğrendik. Kalenin yeni lideri bizi buraya gönderdi. Ama bize bu-bundan bahsetmedi,” diye tamamladı sözlerini. Sonra birden duraksadı.</p>

  <p>Malcolm, Harold’ın bu adamları neden kendisine gönderdiğini merak ederek içinden lanet okudu.</p>

  <p>“Klan liderinizin bana gönderdiği diğer elçilere ne oldu?” diye sordu.</p>

  <p>“Geri dönmediler,” dedi Duncan. “Size liderimizin teklifini sunduklarından bile şüpheliyiz.”</p>

  <p>“Sundular,” dedi Malcolm. “Ben de onlara birazdan size de söyleyeceğim gibi ilgilenmediğimi söylemiştim. Liderinize konunun kapandığını ve bir daha rahatsız edilmek istemediğimi söyleyin.” Arkasını döndü ve odanın karanlık köşesine doğru ilerledi.</p>

  <p>“O öldü,” diye bağırdı delikanlı net bir sesle.</p>

  <p>Malcolm duraksadı. Çocuğun gri gözleri, liderin ölümünden Malcolm’un bir şekilde sorumlu olduğunu düşünür gibi öfke saçıyordu.</p>

  <p>“Nasıl?” diye sordu Malcolm.</p>

  <p>Rob cevap vermeye yeltendi fakat Duncan araya girdi. “Klanımız bir grup yağmacının saldırısına uğradı,” diye açıkladı. “Liderimiz MacKendrick, kılıçla öldürüldü. Sana, bize katılma daveti gönderdikten birkaç hafta sonra oldu.”</p>

  <p>“Tüm gücümüzle onlara karşı koymaya çalıştık,” diye ekledi Andrew. “Fakat savaş konusunda tecrübeli değiliz. MacKendrick senin ve ordunun bizi koruyabileceğini umut ediyordu,” dedi.</p>

  <p>Malcolm buruk gülme arzusunu kontrol etti. Planından ötürü MacKendrick’i suçlayamazdı. Çünkü kendisi bir zamanlar iyi eğitilmiş ve savaşmaya, uğrunda ölmeye hazır binden fazla savaşçısıyla, MacFane Klanı’nın lideriydi. Altı yıl boyunca Kral William’ın ordusunda bulunmuş ve fedailerini onlarca kanlı savaştan zafere taşımıştı. Ama bu uzun bir süre önceydi. Bugün görüştüğü tek insan Gavin’di. Eğer Malcolm, MacKendrick’e liderlik teklifini kabul ettiğini söylese, adam gülmekten yerlere yatardı.</p>

  <p>Ve bu lanet olası üç adam bunu iyi biliyorlardı.</p>

  <p>“Çok yaralı var mı?” diye sordu, öyle olmadığını ümit ederek.</p>

  <p>“On dört kişi öldü,” diye cevap verdi Duncan. “Onlarca da yaralımız var. Savaşçılar kaledeki kıymetli eşyalarımızı aldıktan sonra ortalığı ateşe verdiler.”</p>

  <p>“Üzüldüm,” dedi Malcolm.</p>

  <p>Başka zaman kolayca koruyabileceği insanları o an koruyamadığı için üzgündü. Lider MacKendrick mektubunda ona klanının birkaç yüz insandan oluşan küçük bir klan olduğunu söylemişti. Hiç müttefikleri yoktu ama düşmanları olduğu da söylenemezdi. MacKendrick muhteşem Kara Kurt’un tekliflerini kabul ederek kendilerini onurlandıracağını ümit ediyordu. Bir inanç simgesi olarak da Kara Kurt’a mükemmel ve son derece sadık bir eş olacağını düşündüğü biricik kızını ortaya koymuştu.</p>

  <p>Fakat Malcolm o mektubu yakmıştı.</p>

  <p>“Gördüğünüz gibi, zaten sizin için yapabileceğim çok fazla bir şey yoktu,” dedi sözcükleri uzatarak. “MacFane Klanı’nın lideri olduğum zamandan beri durumlar değişti.” Birden arkasını döndü. Başındaki ağrı dayanılmaz bir hal almıştı ve bu ağrıyı bir içkiyle bastırması gerekiyordu.</p>

  <p>“Bizimle gelmek zorundasın, MacFane.”</p>

  <p>Malcolm arkasını döndü ve sesin sahibi delikanlıya dik dik baktı. “Sen benimle dalga mı geçiyorsun?” diye sordu saldırgan bir ses tonuyla.</p>

  <p>“Tabii ki de hayır,” diye araya girdi Duncan. “Rob’un söylemek istediği şey sana acilen ihtiyacımız olduğu. Eğer bizimle gelirsen bundan onur duyarız,” dedi eliyle çocuğun ağzını kapatarak.</p>

  <p>Malcolm bir an onu inceledi. Kör müydü yoksa çıldırmış mıydı? Sonunda böyle aptalca bir teklifte bulunduğu için hem kör hem de çılgın olduğuna karar verdi.</p>

  <p>“Ben artık lider MacFane değilim,” dedi artan öfkesini kontrol etmeye çalışarak. “Ve artık Kara Kurt da değilim. Eğer yardıma ihtiyacınız varsa tekrar Harold’a gidip ondan yardım isteyin.”</p>

  <p>Duncan ve Andrew tereddütle Rob’a baktılar. Rob, kaşlarını çattı ve durumu onaylamıyormuş gibi başını salladı. “Bize sen yardım etmek zorundasın,” dedi. Kül rengi gözlerini Malcolm’a dikmişti. “Bunu yapabilecek başka hiç kimse yok.”</p>

  <p>Malcolm belli belirsiz gülümsedi. “Size nasıl yardım edebilirim? Ordum yok. Vücudum bir kötürümün vücudundan hallice. Tanrı aşkına, bu durumda klanınızı korumak için ne yapabilirim ki?”</p>

  <p>“Bilmiyorum,” diye cevap verdi delikanlı. “Ama bizimle geleceksin.”</p>

  <p>Öfke dolu bakışlarla, teslimiyeti kabul ederek baktı delikanlı</p>

  <p>Malcolm’a. Fikrini değiştirmesini diledi içinden. Malcolm, kendisini eleştiren bu bakışlardan tuhaf bir şekilde etkilendiğini fark etti bir an. O bakışlar ayıplayan ve oldukça kötü, asla unutamayacağı şeylere şahitlik etmiş bir çocuğun bakışlarıydı. Üçü birbirine baktıkça Malcolm acısını unutuyordu. Kısa bir süreliğine, kendisini, bir zamanlar olduğu gibi, korkutulmuş, işkenceye uğramış klanının yardımına koşmak için bir an bile tereddüt etmeyen güçlü ve sağlıklı bir lider gibi hissetti. Fakat bu his onu ağrıları, yorgunluğu ve içine düştüğü boşlukla baş başa bırakarak geldiği hızla kayboldu.</p>

  <p>Hiç kimseye -güçlü bir ordu ve lidere ihtiyacı olan küçük bir klana bile- vaat edecek bir şeyi olmadığının bilincindeydi.</p>

  <p>“Size yardım edemem,” diye çıkıştı. “Şimdi buradan gidin ve beni yalnız bırakın.”</p>

  <p>Arkasını döndü ve bitkin, mahcup, bir yudum içeceğe muhtaç bir şekilde, aksayan bacağıyla kulübesinin kuytu köşesine doğru ilerlemeye başladı.</p>

  <p>Ariella dalgın gözlerle ateşe bakıyor, kızıl ve sarı alevler kendilerinin var olma sebebi olan odunu tüketirken meydana gelen güzelliği ve sıcaklığı izliyordu. Alpin bir zamanlar ona dünyada hiçbir şeyin yalnız olamayacağını ver her şeyin hayatta kalabilmek için bir başka şeye bağımlı olduğunu söylemişti. Ariella birden babasına duyduğu koşulsuz sevgiyi hissetti ve anladı ki babası olmadan yaşayamazdı.</p>

  <p>Babasının öldürüldüğü o korkunç günde yanma kıvrılarak onunla birlikte ölmeyi dilemişti. Fakat büyük bir hayal kırıklığına uğramış ve ölmemişti. Babasının acısıyla yanan kalbine ve buna bir an daha dayanamayacağı hissine kapılmasına rağmen haftalar geçtikçe kendini daha hayat dolu hissediyordu.</p>

  <p>Sonunda devam etmek zorunda olduğunu anlayarak içindeki kederin yerine intikam tohumları ekmeyi öğrendi.</p>

  <p>Başta Roderic’e nefret duydu. Roderic ona yalan söylemişti. Dost gibi görünüp ordusunu klanın üzerine salarak onu kılıcı kendisine vermeye zorlayıp, klan lideri olmayı isteyerek ona ihanet etmişti. Roderic’den nefret etmek kolaydı. Ama bu yeterli değildi. Bu yüzden nefret çatısı altına Roderic’in tüm savaşçılarını da dâhil etmişti. Halkına ve evine saldıran, bir silah kullanmayı bile doğru düzgün bilmeyen, savunmasız insanları canice katleden ve bundan zevk duyan o aşağılıklardan da nefret ediyordu. Fakat bu saldırıyı gerçekleştirenler kimliği belirsiz, meçhul kişilerdi ve onlardan nefret etmek, damarlarında dolaşan öfkeyi hafifletmeye yetmezdi.</p>

  <p>Bu yüzden içindeki nefret bıçağını biledi ve acımasızca Kara Kurt’un kalbine sapladı.</p>

  <p>Alpin, Ariella’nın babasına Kara Kurt’un geleceğini söylemişti. Öngörülerinden birisiydi bu ve zaman zaman bulanık olsalar da Alpin asla yanılmazdı. Babası da klanının gelecekteki liderinin olağanüstü bir cesarete ve ‘Kara Kurt’ olarak tanınmanın onuruna sahip bir adam olacağının verdiği mutlulukla beklemişti. Roderic’in hainliği hakkında daha fazla bilgi sahibi oldukça ve Kara Kurt klana katılmadıkça babasının endişeleri de artmıştı. Bu yüzden Kara Kurt’a iki elçi göndererek büyük ordusuyla birlikte bir an önce kendilerine katılması durumunda onu klan lideri yapacağını ve kızı Ariella ile evlendireceğini söylemişti.</p>

  <p>Ama Kara Kurt gelmemişti.</p>

  <p>Bu yüzden Ariella onu asla affetmeyecekti. Gelmeme sebebini bilmemesine rağmen, Kara Kurt’un, Alpin’in öngörüsünü boşa çıkarması affedilemeyecek kadar korkunç bir durumdu. Alpin’e sinirli bir şekilde artık gelse de fark etmeyeceğini, bu saatten sonra onunla işbirliği yapmak istemediğini söyledi.</p>

  <p>Ama Alpin çok farklı düşünüyordu.</p>

  <p>MacKendrick klanı yalnız bir klandı ve lideri de yoktu. Bu da klanın savunmasız olduğu anlamına geliyordu. Yüzyıllardır huzur içinde yaşadıklarından, sonunda savaşmayı unutmuşlardı. Klan halkı, savaş için sığınak yapıp kendilerini geliştirmek yerine sanatta gelişmeyi tercih etmişti. Bu da onların muhteşem bir gümüş çatal bıçak takımı, oyma eserler, duvar kâğıdı dokuması, mücevher, mobilya ve kumaş koleksiyonuna sahip olmalarını sağlamıştı. MacKendrick halkı tüm bunları günlük yaşamın bir parçası olarak görürdü. Fakat Roderic onlara diğer insanların hayatı bu kadar basit görmediğini öğretmişti. Bir yabancı için bu eşyalar servet değerindeydi. Bu da, Roderic’in adamları diğerlerine neler bulduklarını anlatırlarsa onların da gelip bu eşyalara sahip olmak isteyebilecekleri anlamına geliyordu.</p>

  <p>Ve tabii bir de kılıç vardı.</p>

  <p>Ariella, Roderic’in kılıcın varlığından nasıl haberdar olduğunu bilmiyordu. Halkından birisinin klana ihanet edeceğine inanmak istemiyordu. Ama Roderic kılıçtan haberdardı ve onu kendisine verebilecek tek kişinin Ariella olduğunu biliyordu. Yüzyıllardır bir savaşta kullanılmadığı için kimse kılıcın gücünün farkında değildi. Ama efsaneye göre kılıca sahip olan kişi en kanlı savaşlara bile korkusuzca girebilirdi. Kılıç bir orduyu deviremezdi belki ama ona sahip olan kişiyi koruyabilirdi. Ne yazık ki, yüzyıllardır süregelen barışın sonrasında kılıç artık kutsal ve törensel bir nesne olarak görülüyordu ve babası onu değil yanında, kalenin sınırları içerisinde bile tutmuyordu. Kılıç, onu o hain saldırı gününde bu yüzden koruyamamıştı. Babası erkek bir vâris bırakamadan öldüğü için, artık klana liderlik yapıp kılıcı ve klanın adını taşıyacak olan kişiyi bulmak Ariella’nın göreviydi. Ariella doğru kişiyi seçerse, klan barış ve huzur içinde yaşamaya devam edebilirdi. Ama yanlış bir seçim yaparsa da ölüm ve yıkıma neden olur ve bu da hızla tüm İskoçya’ya yayılırdı. Bu, muazzam bir sorumluluktu. Kılıcı Roderic’e vermeyi kabul etmeyince, Roderic onu kaleye kilitlemiş ve kararını değiştirmezse klandaki herkesi tek tek öldüreceğine dair yemin etmişti. Ariella, onun bu söylediğini yapacak kadar cani olduğunu çok iyi biliyordu.</p>

  <p>Bu yüzden Ariella MacKendrick’in ölmesi gerekiyordu.</p>

  <p>Ariella’nın ateşte yandığına emin olduğunda Roderic öfkeli bir şekilde yapacak bir şeyi kalmadığına karar vermişti. O ve adamları alabilecekleri her şeyi almıştı ama Roderic yine de o her şeyden çok arzuladığı şeyi almadığı için hayal kırıklığına uğramıştı. Fakat Ariella, Roderic ya da onun gibi başka birisinin klanına yeniden saldırmasının an meselesi olduğunu biliyordu. Buldukları eşyaların hikâyesi, kılıç efsanesi ve MacKendrick klanının zayıflığı dilden dile dolaşırdı artık. Klan halkı tehlikedeydi ve onları korumak Ariella’nın göreviydi. Bu yüzden Alpin onun Kara Kurt’u bulmasını ve kılıcı ona teslim etmesini istemişti. Bu kutsal görevle Ariella’yı, o yüce savaşçıyı ve adamlarını bulup klana getirmeye göndermişti.</p>

  <p>Ariella bugün, o pis kokulu, sarhoş, kötürüm adamla karşılaşınca gülse mi sinirlense mi şaşırmıştı.</p>

  <p>“Bir şeyler yemen lazım, Ariella,” dedi Duncan yumuşak ses tonuyla, Ariella’nın düşüncelerini bölerek. Yere oturdu ve ona bir parça kızarmış tavşan uzattı. “Hadi.”</p>

  <p>“Aç değilim,” dedi Ariella, elini kirden birbirine girmiş saçlarında dolaştırarak.</p>

  <p>Andrew, küçük arpının tellerini tıngırdatmayı bir kenara bırakıp Ariella’ya endişeyle baktı ve “Önümüzde uzun bir yol var. Eğer hastalanırsan Alpin huzursuz olur,” dedi.</p>

  <p>“Asıl Kara Kurt’u klana katılmaya ikna edemediğimiz için huzursuz olacak,” dedi Ariella acı içinde.</p>

  <p>“Bugün gördüğümüz adam Alpin’in sezgilerindeki adam olamaz. Ya Alpin bu konuda yanılmaya başladı ya da biz yanlış adamı bulduk. Belki de başka bir savaşçı Kara Kurt lakabını almıştır,” dedi ümit dolu ses tonuyla.</p>

  <p>“Alpin onun MacFane olarak tanındığını söylemişti,” diye karşı çıktı Ariella. “O, bugün gördüğümüz adamdı. Klanından kovulmuş ve artık o ismi kullanıyor olmasa da.”</p>

  <p>“O zaman Alpin’in sezgilerinde bir sorun var,” dedi Duncan, ellerini çalgısının üzerinde hafifçe gezdirerek. “Çünkü o zavallı sarhoş bırak bir klanı, kendisini bile koruyamaz.”</p>

  <p>“Biliyorum,” diye iç çekti Ariella. “Ama Alpin onun klana katılması konusunda oldukça kararlıydı. Bu yüzden her ne kadar sefalet içinde ve acınacak bir halde olsa da onu ikna etmeyi denemem gerekiyordu. Bizi reddetse bile,” dedi. “Geri döndüğümüzde Alpin’e ve konseye MacFane’in neden klanımıza uygun olmadığım anlatacağım. Belki Alpin’in başka sezgileri de vardır. O zamana kadar idman yapmalıyız. Böylece ani saldırılara karşı tetikte olmayı öğreniriz,” dedi ince bir sopayla önündeki ateşi karıştırırken.</p>

  <p>“Ama Roderic senin öldüğüne inandığı müddetçe geri dönmez ki,” dedi Andrew. “O, kılıcın peşinde ve sen olmadan kılıca ulaşamayacağını da biliyor.”</p>

  <p>“Roderic gelmezse başkası gelir,” diye çıkıştı Ariella. “Roderic’in savaşçıları sözde servetimizi ve ne kadar kolay lokma olduğumuzu tüm dünyaya yayarlar. Benim ölümümün haberini yaysalar da kılıç efsanesi çarpıtılabilir ve birisi çıkıp klanı kılıcı teslim etmeye zorlayabilir.”</p>

  <p>“Böyle düşünerek kendine ıstırap çektirme,” diye onu sakinleştirmeye çalıştı Duncan. “Böyle bir şey olmadan evvel liderimizi bulacaksın ve o, bizim güvende olmamızı sağlayacak.” “Birkaç gün içinde klanımızda olacağız ve sen güzel bir banyo yapıp zarif elbiselerini giyeceksin,” dedi Andrew onu neşelendirmeye çalışarak. “İtiraf etmeliyim ki tüm bu kirin içinde neye benzediğini unuttum.”</p>

  <p>“Ben de öyle,” diye mırıldandı Ariella gözyaşları kirli yanaklarına doğru süzülürken. “Bu kirlilik tanınmamı engellese de banyo yapmayı ve elbiselerimin zarafetini özledim.”</p>

  <p>“Bu yolculuktan sonra ‘Rob’ olmayı bir süreliğine bırakırsın. Yalnızca klana bir yabancı gelirse ‘Rob’ kılığına girersin. Yeni bir lider bulana kadar dışarıdan hiç kimse hayatta olduğunu bilmez, böylece de bu bilgi Roderic’e ulaşmaz,” dedi Duncan.</p>

  <p>Andrew, arpının tellerini tekrar tıngırdattı ve çalmaya başladı. “Bir zamanlar bir genç kız varmış, ceylan gibi ve adil bir kız, ekose elbiseler giyermiş, saçlarında küller varmış...”</p>

  <p>“Yüzünü karalara boyayıp ağaçlara doğru yol almış,” diye devam etti Duncan. “Rengi solmuş dizlerini saklamak için mücadele edermiş!”</p>

  <p>“Duncan!” diye bağırdı Ariella. Kısa olan ekose desenli elbisesinin örtemediği dizlerini ya da bacaklarının bir başka bölümünü gördükleri için utanmıştı. Neşeyle Duncan’ın omzunu sarstı.</p>

  <p>Aniden, Ariella’nın başının üzerinden bir ok, teğet geçti.</p>

  <p>“Kıpırdamayın,” diye bağırdı bir ses karanlığın içinden. “Yoksa hepiniz ölürsünüz.”</p>

  <p>Ağaçların arasından dört kişi belirdi. Bunlardan üçü kılıç sallıyor, dördüncüsü de fırlamaya hazır, gergin bir ok tutuyordu. Adamlar ateşin oluşturduğu atmosfere yaklaştıkça Ariella onların gür sakallı, eski püskü kıyafetler giymiş kaba saba kişiler oluklarını fark etti. Her biri eski kıyafetleriyle tezat oluşturan görkemli mücevherler taşıyorlardı. İçlerinden birisinin kalın ve kaslı boynunda özenle işlenmiş bir kadın kolyesi vardı. Diğer üçünün ekose desenli kıyafetlerinin omuzlarında birkaç parlak broş tutturulmuştu. Hırsızlar, diye düşündü Ariella, korkudan midesine kramp girmişti. Hemen kamp alanına bir göz attı. Yay ve okunu arıyordu. Ama maalesef ok ateşin diğer tarafında, ulaşamayacağı bir yerde, battaniyesinin üzerinde duruyordu.</p>

  <p>“Eller yukarı!” diye haykırdı içlerinden en iri yarı olanı kılıcını sallayarak. “Silahlarınızı ve eşyalarınızı, neyiniz varsa hemen çıkarın.”</p>

  <p>Duncan ve Andrew şaşkınlıktan konuşamıyorlardı bile. Broşlarını çıkarıp yere bıraktılar. Ardından kamalarını da çıkardılar. Ariella tereddüt içinde rozetini çıkarmaya başladı. Aynı zamanda da ümitsiz bir şekilde kamasını saklamaya çalışıyordu.</p>

  <p>“Haydi, evlat,” dedi içlerinden en tıknaz olanı sabırsızca. “Çıkar o kamayı belinden.”</p>

  <p>Ariella saklayamayacağını anladığı için, isteksizce, kamasını da yere bıraktı.</p>

  <p>“Atlarını alın,” dedi hırsız yanındakilere.</p>

  <p>Atlarını almak için yaklaşan adamları gördüğünde Ariella’nın kalbi hızla atmaya başladı. Yaşadıkları kaleye varmalarına daha üç günlük yol vardı. Atları, silahları ve erzakları olmadan eve nasıl gideceklerini bilmiyordu.</p>

  <p>“Ayakkabılarınız da güzelmiş,” dedi diğerlerinin lideri olan hırsız. “Onları da alacağız.”</p>

  <p>Andrew ve Duncan hemen diz çöktü ve ayakkabılarının bağcıklarını çözmeye başladı.</p>

  <p>“Ama zaten atlarımıza el koydunuz,” diye karşı çıktı Ariella, yalın ayak kalma korkusuyla dehşete düşmüştü. “Ayakkabılarımızı da alırsanız evimize gidemeyiz.”</p>

  <p>Hırsız, gür kaşlarını şaşkınlıkla kaldırdı. Kurbanlarının yaptıklarına karşı çıkmalarına alışık olmadığı aşikârdı. “Evet, sanırım haklısın, delikanlı,” dedi düşünceli bir şekilde sakalını sıvazlarken. “Yalın ayak eve gidemeyeceğinize ve yiyecek ve silahlarınıza da el koyduğumuza göre biraz merhamet etmemiz lazım,” dedi. “Duff, Claum ve Giles buradan ayrılmadan evvel boğazınızı kesmekten zevk duyacaktır,” diye ekledi ve yüksek sesle, sinir bozan bir kahkaha patlattı.</p>

  <p>“İşte ayakkabılarım,” dedi Duncan aceleyle. “Ben onlarsız da yapabilirim.”</p>

  <p>“İşte, benimkiler de burada,” diye ekledi Andrew. “İyi günlerde kullanın.”</p>

  <p>“Çok cömertsiniz,” dedi hırsız kıkırdayarak. “Ama gideceğiniz yerde zaten onlara ihtiyacınız olmayacak.”</p>

  <p>Gözünü Ariella’ya dikmişti. “Hadi sen de acele et. Bütün gece burada durup bu kılıcı sallamaya niyetim yok,” dedi.</p>

  <p>Ariella eğildi ve elini bağcıklarına götürdü. “Düğüm olmuşlar,” dedi. “Onları kesebilmem için kamama ihtiyacım var.”</p>

  <p>Hırsız çarpık ve çürük dişlerini açığa çıkaran sinsi bir kahkaha attı. “Benim daha iyi bir fikrim var,” diye cevap verdi Ariella’nın yapmaya çalıştığı kurnazlıkla dalga geçerek. “Onları benim kılıcımla keselim. Ne dersin?”</p>

  <p>Hırsız kendisine doğru yaklaşırken Ariella ayağa kalktı, hırsız da tek dizi üstüne çöktü.</p>

  <p>“Pekâlâ,” dedi başını eğerek. “Hangisi düğüm oldu?”</p>

  <p>“İşte bu,” dedi Ariella tüm gücüyle hırsızın yüzüne tekme atarken.</p>

  <p>Hırsız acı bir çığlık attı ve sırtüstü yere yapıştı. Bir an için afallayarak elini kanayan burnuna götürdü. Bu da Ariella’nın kılıcını almasına olanak sağladı.</p>

  <p>Kılıcını gür kaşlı hırsızın boynuna tutarak “Kıpırdamayın,” dedi Calum, Duff ve Giles’a. “Yoksa boğazını keserim.”</p>

  <p>Hırsızlar küçük dillerini yutmuşçasına Ariella’ya baktılar. Sonra Calum yayını gerdi ve Andrew’a nişan aldı. “Bir adamın boğazını onun kendi kılıcıyla kesecek cesaretin olduğunu sanmıyorum, evlat,” dedi alaycı bir edayla. “Hemen Owen’a kılıcını geri ver yoksa bu oku arkadaşının kalbine saplarım.”</p>

  <p>Ariella bir an için tereddüt etti ve çılgına dönmüş bir şekilde ne yapabileceğini düşündü. Calum, elindeki oku daha da yukarı doğru kaldırdı. O an Ariella başka seçeneği olmadığım anladı. O sırada kılıç elinden kaydı ve pat diye yere düştü.</p>

  <p>“Vur şu piç kurusunu!” diye kükredi Owen kana bulanmış ellerini burnuna siper ederken. “Burnumu kırdı.”</p>

  <p>Bunun üzerine Calum hedefini değiştirdi ve okunu Ariella’ya doğru çevirdi.</p>

  <p>Ariella sendeledi ama ok hedefe varmamıştı. Şaşırmış bir şekilde gözlerini Calum’a dikti. Afallamış bir halde, adamın göğsüne saplanmış olan kamaya baktı. Calum, kaşlarını çatarak bakışlarını Ariella’ya çevirdi. Yere çökerken boğazından bir hırıltı yükseldi. Ariella’ya çevirdiği ok hâlâ elindeydi.</p>

  <p>Sessizliği korkunç bir inilti böldü. Ariella ateşin yaydığı ışık altında kılıçları parlayan hırsızları şaşkınlıkla izliyordu. İki eliyle kılıcına sarılmış olan Kara Kurt atını ustalıkla yönlendirerek Owen’ı alt ediyordu. Dehşete düşen Owen, yalnızca bir darbeyle yıkılmıştı. Ardından, MacFane kılıcını Giles’a yöneltti. Hırsız, korkan gözlerle yaklaşan katiline baktı ve koluna bir yumruk indirdi. O an, adeta kükreyerek, kılıcını ölümüne bir kararlılıkla Giles’ın bedenine sapladı MacFane. Bu arada, MacFane’in arkadaşı Gavin de yerde yatan yandaşlarına katılmadan önce birkaç küçük darbesine maruz kaldığı Duff’la savaşıyordu.</p>

  <p>Aniden ortam sessizleşti, yalnızca şahlanan atların kişneme sesleri duyuluyordu. Ariella boş gözlerle, yerde yatan, cansız bedenlere bakıyordu.</p>

  <p>“Lanet olsun!” dedi Malcolm kılıcını yere atarken. Elini, kolunun ön kısmında açılan taze yaraya bastırmıştı. Yüzünü acıyla buruşturdu. Gözlerini Gavin’e dikti ve “Gel ve aşağı inmeme yardım et,” dedi.</p>

  <p>Gavin atını beceriksizce döndürdükten sonra inerek, arkadaşının da attan inmesine yardım etti. “Çok acıyor mu?” diye sordu.</p>

  <p>“Daha kötülerini de gördüm,” diye cevapladı Malcolm gergin bir şekilde. “Ama bu lanet olasıca kolumun daha ne kadar dayanabileceğini bilmiyorum.”</p>

  <p>Malcolm’un yaralandığını fark eden Ariella, birden silkinerek kendine geldi. “Dur koluna bir bakayım, MacFane, belki dikiş atabilirim,” diye öneride bulundu.</p>

  <p>Malcolm ve Gavin, şüpheyle Ariella’ya baktılar. “Eve vardığımızda ben ilgilenirim onunla,” dedi Gavin.</p>

  <p>“Ama çok kanıyor,” diye karşı çıktı Ariella sabırsızca. “Çantamda gerekli malzemeler var. Hemen dikiş atılıp sarılırsa yara temizlenir ve daha çabuk iyileşir.”</p>

  <p>Malcolm ona öfkeyle karışık acı dolu bir bakış attı. “Senin gibi toy biri yara iyileştirmekten ne anlar?” dedi.</p>

  <p>Ariella az kalsın ilk yardım konusunda onlarca yıllık tecrübesi olduğunu söyleyecekti. Sonra birden MacFane’in Ariella’yla değil, Rob’la konuştuğunu fark etti. Daha makul bir açıklama yaparak, “Annem bana tedavi için yapılması gerekenleri öğretmişti,” dedi. “Ben onun tek çocuğuydum ve hünerlerini bana öğretti.”</p>

  <p>MacFane bir an Ariella’yı inceledi. Kanayan kolunu tutarken acıdan yüzünü buruşturuyordu. “O zaman al iğneni ve şu lanet olası yarayı dik,” dedi Ariella’ya. Sonra Duncan ve Andrew’a dönerek “Siz ikiniz de bu pis koku kurtların ilgisini çekmeden evvel Gavin’e şu cesetleri kamp alanının dışına taşıması için yardım edin,” dedi.</p>

  <p>Duncan ve Andrew’un rengi iyice atmıştı. Gergin bakışlarla etraflarını süzdükten sonra botlarını giyerek aceleyle ölü hırsızları ata yüklemeye çalışan Gavin’in yanma gittiler.</p>

  <p>“Belli ki üçünüz de dışarıda pek uyumamışsınız,” dedi Malcolm.</p>

  <p>Biraz sonra Ariella elinde bir su şişesi, tahta bir kap ve ilaçlarının olduğu çantayla geri döndü. MacFane’in yanına oturdu, suyu kaba boşalttı ve ellerini yıkamaya başladı.</p>

  <p>“Neden öyle söyledin?” diye sordu ellerini yıkarken.</p>

  <p>“Çünkü yalnızca aptallar can güvenliklerinin olmadığı bir yerde bu kadar büyük ateş yakarlar,” diye cevap verdi Malcolm. “O adamlara resmen sizi soyması için davetiye çıkarmışsınız. Neden biriniz de etrafı kolaçan etmiyordu ki?”</p>

  <p>“Gerekli olduğunu düşünmemiştik,” dedi Ariella kendini aptal gibi hissederek. Malcolm haklıydı. Onlar ormanlık alanda ateş yakmanın doğuracağı tehlikeli sonuçları tahmin edememişlerdi. Daha önce hiçbirisi evden bu kadar uzağa gitmemişti ve MacKendrick topraklarında saldırıya uğrama tehlikesi yoktu zaten.</p>

  <p>Yani Roderic’in saldırısına uğradıkları o güne kadar hiç olmamıştı, diye düşündü acı içinde.</p>

  <p>Kaptaki suyu Malcolm’un koluna dökerek yere akmasını sağladı. Kirli kan temizlenir temizlenmez yara yeniden kanamaya başladı. Ariella hızla temiz bir bez parçasını yaraya sardı ve hafif basınç uyguladı. “Ben iğnemi hazırlarken sen de burayı sıkıca tut, böylece kanaman yavaşlayacak,” dedi.</p>

  <p>Soluk renkli kumaş parçasının üzerinde eli iri ve koyu renk görünüyordu. Malcolm’un güneşin bronzlaştırdığı ve ağır bir silah kullanmanın sebep olduğu güçlü bir eli vardı. O gün tanıdığı acınası, bitkin adam onlara yardım etmek için kamplarına gelen savaşçıyla herhangi bir benzerliğe sahip değildi sanki. Ama şimdi derin nefes alarak karşısında oturan adam acıdan sımsıkı kenetlenmiş çenesi ve alnındaki kırışıklıklarla ona bir kez daha tanıdık gelmişti. Malcolm’un atını ustalıkla yönlendirerek iki eliyle kılıcına sarılmış hali bir an için gözünün önüne geldi. Yaralı koluna baktı ve derin bir izin boylu boyunca uzandığını fark etti. Dirseğinden başlıyor, sıkıca tuttuğu bezin altında kayboluyor ve bezin bittiği yerde tekrar görünüyordu. Kolunun üzerinde bir balığın ikiye ayrılmış vücudu gibi bölünen şey aynı zamanda kaslarını da ikiye ayırıyordu. Kolu eğri büğrü dikiş izleriyle doluydu. Yara derindi ve bir an önce kapatılması gerekiyordu. İki kolu birbirine yakın durduğu için sağ kolunun sol kolundan hafif kısa olduğunu fark etti. O derin yara, kolunun gücünü ve çevikliğini alıp götürmüştü; Malcolm’u yalnızca sol kolunu, çok zorunlu olduğu anlarda da her ikisini de kullanmaya mecbur ediyordu. Ariella yeni yaranın bu gücünü yitirmiş kola daha ne kadar zarar vereceğini merak ediyordu.</p>

  <p>“Elini çekebilirsin artık, MacFane,” dedi Ariella.</p>

  <p>Elini kaldırırken “Ben artık MacFane değilim,” dedi Malcolm sert bir tavırla. “Bana Malcolm de.” Bu bir emirdi, rica değil.</p>

  <p>Ariella yaradan akan kanı temizlerken bir süre bunun hakkında düşündü. MacFane Klanı’nın yeni lideri Harold onlara Kara Kurt’un liderlikten atılmasından sonra klandan utanç içinde ayrıldığını anlatmıştı. Fakat bunu söylerken hiçbir kızgınlık ya da ayıplama ifadesi yoktu yüzünde. Aksine, olanları değiştirebilmeyi diliyormuş gibi pişmanlık dolu bir ifadesi vardı. Ariella, Kara Kurt’un neden bu cezaya çarptırıldığını sormayacak kadar akıllıydı. Bu, MacFane klanını ilgilendiren bir durumdu ve bir yabancının bunu sorgulaması klanı aşağılamak olurdu. Kara Kurt’un fiziksel durumu ve alkole olan düşkünlüğü mutlaka bu kovulmanın başlıca sebeplerinden olmalıydı. Ama bir insanın adını almak ve onu klandan kovmak yalnızca en ağır suçlara verilen cezalardı. Ariella iğnesini Malcolm’un koluna batırırken onun klan tarafından bu şekilde cezalandırılması için nasıl büyük bir suç işlediğini merak ediyordu.</p>

  <p>“Annenin sana öğrettiklerini iyi öğrenmişsin, Rob,” dedi Malcolm yarasını diken Rob’a dönerek. Çocuğun eli hafifti ve sıradan bir erkek eline hiç benzemiyordu. “Belli ki tecrüben var,” diye ekledi.</p>

  <p>“Klan saldırıya uğradıktan sonra birçok yaralı vardı.”</p>

  <p>Malcolm’un içini suçluluk duygusu kaplamıştı. Söyleyecek hiçbir şey bulamıyordu. Bu yüzden sessiz kaldı.</p>

  <p>“Neden bize yardım ettin?” diye sordu Rob kısa bir sessizlikten sonra.</p>

  <p>Malcolm omuz silkti. Sonra, bu hareketin ona verdiği acıdan dolayı yüzünü buruşturdu.</p>

  <p>MacKendrick Klanı’nın lideri, Malcolm’a yazdığı mektupta, klanını barışçıl ve savaş konusunda tamamen yeteneksiz bir klan olarak tanıtmıştı. Bu sözler ve gönderilen önceki elçilerin geri hiç dönemediği gerçeği Malcolm’a bütün gün ıstırap çektirmişti. Karanlık çökünce huzursuzluğu daha da artmıştı. Gavin’e ata binerek bir tur atması gerektiğini söylemişti ki bu son derece saçmaydı. Gavin, Malcolm’un hırpalanmış vücudunun ata binmekten zevk alamayacak kadar ağrıdığını biliyordu. Ama yine de onu sorgulamadan hızla atlarını eyerledi, kılıç ve kamalarını hazırladı. Kılıçları her an çıkabilme ihtimali olan savaşlar için bilenmiş bir şekilde hazır tutmak Gavin’in göreviydi. Bunun, Gavin’in iyi bir savaşçı olduğunu gösterdiğini düşünmüştü Malcolm parlayan kılıcının ucunu gördüğünde. Gavin ondan daha büyüktü ve savaşçılığa Malcolm’dan çok önce başlamıştı. Savaşçılık Gavin’in ruhuna işlemişti.</p>

  <p>“Gavin, beni başınızın dertte olduğuna ve kendinizi savunamayacağınıza ikna etti,” diye yalan söyledi.</p>

  <p>“İyi ki Gavin peşimizden gelmek istemiş,” dedi Rob son dikişi de atarken. Sonra, çantasından bir kavanoz çıkardı ve içindeki kötü kokulu sıvıyı Malcolm’un koluna sürdü. “Göründüğünden daha güçlüsün,” dedi.</p>

  <p>“Değilim,” diye cevap verdi Malcolm. Neyse ki adamlar acemiydi. Kibirleri dikkatsiz davranmalarına, korkmaları da güçsüz düşmelerine neden oldu. Eğer savaşçı olmanın ne demek olduğunu biraz olsun bilselerdi sonuç çok daha farklı olabilirdi.”</p>

  <p>“Ne yani, doğru düzgün eğitilselerdi seni yenebilirler miydi?” diye sordu merakla, koluna bandaj sararken.</p>

  <p>“Evet. Düzgün idman ve doğru strateji,” diye onayladı Malcolm. Bağırarak kampa gelip kılıçlarımızı çekince her şeyin bittiğini anladılar. Bu sayede onları yendik.”</p>

  <p>Ariella kaşlarını çattı. Hiç şüphesiz Kara Kurt ağır yaralıydı. Sağ kolu tek parçaydı ama işlevini yitirmişti. Topallayarak yürüyordu. Ağır hareketleri ve sürekli yüzünü buruşturması şiddetli bel ağrısı çektiğini gösteriyordu. Bunun ötesinde, ordusu da yoktu ve muhtemelen acısını hafifletmek için, alkole başvuruyordu. Ama yine de o ve arkadaşı kilometrelerce uzaklıktan gelip onu, Duncan ve Andrew’u öldürmek üzere olan o dört adamı mağlup etmişlerdi.</p>

  <p>İdman ve strateji.</p>

  <p>“Savaşçılığın eğitimi olur mu?” diye sordu</p>

  <p>“Savaşçılığın eğitimi olmasa da iyi savaşabilmenin bir eğitimi vardır,” dedi Malcolm. Bu eğitim, deneme, yanılma ve yoğun tekrardan oluşur. İyi eğitilirsen hiç tereddüt etmeden ani ve öldürücü darbeler indirebilirsin. Yalnızca silah kullanmasını değil aynı zamanda kendine bir silah yapmayı öğrenirsin. Saldırıya uğradığında korkudan değil aldığın eğitimin nitelikleriyle karşı koyarsın. Bu seni düşmana karşı daha da tehlikeli kılar.</p>

  <p>“Sen Kara Kurt lakabına sahipken ve ordun varken onları eğiten sen miydin?” diye sordu Rob.</p>

  <p>Malcolm’un yüzünü hüzünlü bir ifade kapladı. “Ben MacFane Klanı’nın lideri olduğum zamanlar, emrim altında binlerce insan vardı,” diye karşılık verdi, gururla. “Ve ben onların her birini eğittim.”</p>

  <p>Malcolm, o günleri hatırlayarak karanlığa doğru baktı. Kirli sakalının ardına saklanan yüzünü, sönmeye yüz tutmuş bir alev parçası aydınlattı. Dağınık saçları, kendisini toplumdan soyutlayıp dış görünüşüne önem vermeyen bir adamın saçları gibi aşırı uzundu ve yıkanması gerekiyordu. Fakat alevlerin eşlik ettiği o sakin anda Ariella’yı meşgul eden şey Malcolm’un gözleriydi. Ateşin parlaklığıyla ya da muhtemelen aklından geçen anılarla parlayan gözlerinde bir an acı belirtisi hissetti. Önce sarhoş ve bencil sonra da güçlü ve acımasız görünen bu adamda böyle bir hassasiyet görmesi Ariella’yı ürküttü. Ariella, onu daha fazla inceleyemeden, Malcolm gözlerini kapadı ve başını salladı.</p>

  <p>“Bir şeyler içmem lazım,” dedi. “Sonra da Gavin’le birlikte yola çıkmalıyız.” Sakar bir şekilde ayakta durmaya çalıştı. Ayağa kalkarken de elini ağrıyan belinin üzerine koydu.</p>

  <p>“Sana bir şey sormam lazım, MacFane.”</p>

  <p>“Ben artık MacFane değilim,” diye çıkıştı Malcolm tekrar. “Eğer bana yardım etmek istediğini falan söyleyeceksen benim hiç kimseye ihtiyacım yok. Bunun dışında, benimle gelmek istediğini arkadaşlarına söylersen bunu kabul edeceklerini de hiç sanmıyorum.”</p>

  <p>“Ben seninle gelmek istemiyorum ki, senin bizimle gelmeni istiyorum,” dedi Ariella.</p>

  <p>Malcolm başını salladı ve “Sana önceden de söyledim. Klanına yardım edemem,” dedi.</p>

  <p>“MacKendrick, ordunla birlikte bize katılıp liderliği üstleneceğini ümit ediyordu,” diye devam etti Malcolm’a aldırış etmeden. “Ordun yok tabii, ama gelip bizi savaş konusunda eğitmek için hâlâ vaktin var. Eğer söylediklerin doğruysa doğru düzgün eğitilen herhangi birisi de, doğru kişiyle çalışmak kaydıyla, savaşçı olabilir. Ben bile,” dedi Ariella, ümit doluydu.</p>

  <p>“Evet, sen de savaşçılık eğitimi alabilirsin. Ama bu eğitimi ben vermem. Benim için o defter kapandı,” dedi ve Gavin’e doğru yürümeye başladı.</p>

  <p>“Binlerce kişiyi eğittin,” diye üsteledi Ariella. “Ordularını sayısız zaferlere taşıdın. Yeni bir lider bulana kadar bize de yardım edebilirsin.”</p>

  <p>“Hayır.”</p>

  <p>“Neden? Arkanda bıraktığın hiçbir şey yok ki.”</p>

  <p>“Haklısın. Ama bu şekilde yaşamayı kendim seçtim. Hiç bir sorumluluk almadan,” dedi Malcolm gittikçe sertleşen bir ifadeyle.</p>

  <p>Ariella küplere binmişti. Alpin, onu Kara Kurt’u bulmaya göndermişti ve o da tüm nefretine rağmen gitmişti. Ariella ilk başta bu sarhoş, sakat adamın klanına hiçbir faydası olmayacağına ikna olmuştu. Ama daha sonra hırsızlarla olan mücadelesini gördükten sonra, bu konudaki fikirleri değişmişti.</p>

  <p>Ayrıca Malcolm, Ariella’yı hayal kırıklığına uğrattığı için ona bir şeyler borçluydu.</p>

  <p>“MacKendrick Klan’ı saldırıya uğradı çünkü sen gelip bize yardım etmedin,” dedi Ariella sert bir ses tonuyla. “Şimdi yine tehlike altındayız. Yeni bir lider bulana kadar kendimizi savunmayı öğrenmemiz lazım. Başımızda tecrübeli birisi olmadan bunu başaramayız. Bunu klanıma borçlusun, MacFane.”</p>

  <p>“Duygularıma hitap etmeye çalışıyorsan, boşuna çabalama,” diye açıklamaya başladı Malcolm. “Suçluluk duygusuna gelince, zaten o duyguyu fazlasıyla yaşıyorum. İçimdeki ateşe yenilerinin eklendiğini bile zar zor fark ediyorum,” diye devam etti. “Gavin!” diye bağırdı, “Haydi, gitme vaktimiz geldi,” dedi ve atına doğru yöneldi.</p>

  <p>Ariella, onu kaybetmek üzereydi. Duncan’a ümitsiz bir bakış fırlattı.</p>

  <p>“Parası neyse veririz,” dedi Duncan hızla.</p>

  <p>Malcolm, bir an için tereddüt etti.</p>

  <p>“Fazlasıyla,” dedi Andrew, ilgisini çektiğini fark edince. “Altınla öderiz.”</p>

  <p>Malcolm, teklifi reddetmekle kabul etmek arasında gitti geldi. Sonunda “Kaç altın?” diye sordu.</p>

  <p>Ariella konuşmak için ağzını açtı ama Duncan, Ariella’yı uyaran bir bakış atarak konuşmaya başladı.</p>

  <p>“Ücret, bizimle ne kadar kalacağına ve bizi ne kadar memnun edeceğine göre değişir. Bizim araç gereçlerimizle bizi eğitmen altı aydan az sürmez sanıyorum,” dedi, Ariella’ya gizlice göz kırparken.</p>

  <p>Ariella da gizli bir göz kırpmasıyla bu fikri onayladığını belirtti.</p>

  <p>“Altı ay çok fazla,” dedi Malcolm kesin bir tavırla. “İki aydan fazla kalamam. Bu süre içerisinde klandakiler kendilerini savunmak için bir şeyler öğrenirlerse ne ala, ama öğrenemezlerse yine de paramı alırım.”</p>

  <p>Ariella dört parmağını kaldırarak sıradan bir tavırla yüzünü kaşımaya başladı.</p>

  <p>“Dört ay,” dedi Duncan. “Ve klandakilerin performansına göre paranı alırsın.”</p>

  <p>“Üç ay,” diye karşılık verdi Malcolm. “Ve performanslarına bakılmaksızın yüz altınınızı alırım. Ayrıca Gavin’e de belli bir miktar ödersiniz.</p>

  <p>Duncan belli belirsiz başını sallayan Ariella’ya baktı ve “Tamam,” dedi.</p>

  <p>Malcolm kaşlarını çattı ve bir an kendisini parayla satın almalarına fırsat verdiği için sinirlendi. “Sen,” dedi Andrew’a bakarak. “Bugün nöbete çıkarak ilk eğitimine başlayacaksın. Önünden geçen yabancı bir şey görürsen derhal vur ve gelip bana haber ver. Anlaşıldı mı?”</p>

  <p>Andrew şaşırmıştı. Başıyla onayladıktan sonra gidip yay ve okunu aldı.</p>

  <p>Malcolm ateşin kenarına oturdu ve karamsar gözlerle ateşe bakarak ağrıyan kolunu dinlendirmeye çalıştı. Kaba bir ses tonuyla “Tanrı aşkına Gavin, bana içecek bir şeyler getir,” dedi.</p>

  <p>Ariella kiralık savaşçısı ve kendisiyle aralarına bir mesafe koyarak ateşin diğer tarafına geçti. Battaniyesini omuzlarına doğru çekti ve yere uzandı. Bir süre sonra Gavin ve Duncan da yere uzandılar. Malcolm oturmaya devam etti. Bir yandan içkisini içiyor bir yandan da sönmekte olan ateşi izliyordu. Ariella, bir saat boyunca onun gitgide sarhoş oluşunu seyretti. Sonunda Malcolm iniltiyle yere çöktü ve horlamaya başladı. Ariella da gözlerini kapatıp uyumaya çalıştı ama zihni yaptığı şeyin belirsizliğiyle huzursuzdu.</p>

  <p>Kara Kurt’u bulmuştu. Bir barbara benziyor ve onlar gibi davranıyordu, sakattı, ordusu yoktu ve tam bir alkolikti. Kısacası, yardım etmek için değil altınlar için geliyordu.</p>

  <p>Klan halkını, kısa bir süreliğine de olsa, böyle bir adamı yeni liderleri olarak kabul etmeleri konusunda nasıl ikna edebileceğine dair hiçbir fikri yoktu.</p>
</body>
</html>
