<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Karyn Monk - Savaşçı</title>
  <link href="../Styles/TezaT.css" rel="stylesheet" type="text/css" />
</head>

<body>
  <p class="b2">On İkinci Bölüm</p>

  <p>Lavantalar kalenin etrafını sarmış, kaleyi göz alıcı bir hale getirmişti. Sanki birdenbire bu yemyeşil tepede ortaya çıkmış ve her an kaybolacakmış gibi görünen, gizemli bir kaleydi. Bacası tüten, inci gibi dizilmiş çatılar da bu görkemi katbekat artırıyordu.</p>

  <p>Çok yakında, dedi Roderic heyecanla, tüm bu güzellikler benim olacak.</p>

  <p>MacKendrick halkı Roderic’in saldırısına karşı koyalı neredeyse iki hafta geçmişti. Başlangıçta bu sanatkârlar ordusunun bu kadar kısa sürede savunma yapmayı öğrenip ona ve askerlerine karşı koymalarına inanamamıştı. Ama daha sonra Malcolm’u görünce bu merakı yerini giderek öfkeye bırakmıştı. Kralın topraklarında bir yerlerde içki içip ölümünü beklemesi gereken bu zavallı Kara Kurt bir yolunu bulup MacKendrick Kalesi’ne girmişti. Daha da şaşırtıcı olanıysa, eski liderin sarhoşluğa dair en ufak bir iz taşımaması ve acı çekiyor gibi görünmemesiydi. Roderic önce Ariella’nın kılıcı Malcolm’a verdiğinden ve kılıcın sihirli güçlerinin Malcolm’u iyileştirdiğinden, bu gördüğünün tamamen kılıcın etkisiyle olduğundan şüphelenmişti. Ama Malcolm’la kılıç savaşı yaptıktan sonra durumun böyle olmadığını anlamıştı. Malcolm hâlâ güçlü bir rakip olmasına rağmen, kullandığı kılıç ona sıra dışı hiçbir güç katmıyordu. Sağ kolu güçsüz görünüyordu. Bu yüzden kalkanını iki eliyle birlikte kaldırıyordu. Sakat bacağı da hâlâ aksıyordu. Birkaç dakikalık kılıç oyunu sonrasında Malcolm kolayca alt edilebilirdi.</p>

  <p>Roderic, yüzündeki derin yaraya dokunurken, tek sorunun, savaşmaya istekli onlarca MacKendrick olduğunu düşündü.</p>

  <p>Adamlarının çoğu o gece öldürülmüş ve yaralanmış, yaklaşık on tanesi de esir alınmış, bu da Roderic’e sadece yirmi kadar yetenekli savaşçı bırakmıştı. Kaleye yapılan güç takviyelerini ve MacKendrick halkının savaşma konusunda istekli oluşunu göz önünde bulundurunca ani bir saldırı gerçekleştirmek şu an için mantık dışı gibi görünüyordu. Kılıcı ele geçirmenin tek yolu Ariella'yı kaçırıp onu kendisine vermesini sağlamaktı. Kılıcı ele geçirip Ariella’yı da rehin alırsa Malcolm’u öldürüp kaleye sahip olmak için kimse, önünde duramazdı. Bu sayede de kendi kalesi ve toprakları olur, klanın endüstriyel potansiyeli sayesinde de tahmin ettiğinden çok daha zengin olabilirdi. Daha da önemlisi kılıcın ona verdiği güç sayesinde sayısız klan işgal edip gücünü kuzey İskoçya’ya kadar genişletebilirdi.</p>

  <p>Ariella’ya gelince, o da Roderic’i ikinci defa kandırdığı için çok ağır bir cezaya çarptırılırdı. Roderic gülümsedi.</p>

  <p>Artık o küçük fahişeye yeni liderinin sabrının tükendiğini gösterme zamanı gelmişti.</p>

  <p>“İşte bu yüzden gitmesi gerekti, tatlım,” dedi Ariella küçük Catherine’in saçlarını toplarken.</p>

  <p>Catherine, Ariella’ya hayal kırıklığına uğramış o iri gözleriyle baktı. “Ama giderken hoşça kal bile demedi.”</p>

  <p>“Saat çok geçti ve onun da hemen gitmesi gerekiyordu. Bana da onun yerine senden özür dilememi ve klanının ona ihtiyacı olduğunu söylememi istedi,” dedi Ariella.</p>

  <p>“Ama bizim de ona ihtiyacımız var,” diye cevap verdi Catherine. “Bana bugün at binmeyi öğretecekti, söz vermişti,” dedi.</p>

  <p>“Yeni liderimiz şu an yolda ve büyük bir orduyla geliyor. Bu yüzden artık MacFane’e ihtiyacımız olmayacak. Harold geldiğinde büyük bir parti vereceğiz ve sen de istediğin saate kadar bize eşik edebilirsin. Bu hoşuna gider mi?” diye sordu.</p>

  <p>Catherine omuz silkti. “Ben MacFane için yeni bir işleme yapmıştım ama artık o bunu hiç göremeyecek,” dedi, ağlamaktan konuşamıyordu.</p>

  <p>“İstersen onu MacFane’e gönderebiliriz,” dedi küçük kıza sarılırken. Böyle söylemesine rağmen onu gönderemeyeceğini kendisi de biliyordu. Sadece Malcolm’u daha fazla sinirlendirmeye yarayacak bir bez parçası için kimseyi bir haftalık yola gönderemezdi.</p>

  <p>O sabah uyku tozunun etkisi geçtiğinde Malcolm öfkesini hayal edemiyordu.</p>

  <p>“Gavin de mi gitti?” diye sordu Catherine, ıslak gözlerini elleriyle silerken.</p>

  <p>“Evet,” dedi Elizabeth sessizce, işlemekte olduğu bezden gözünü ayırmadan. “Gavin de onunla birlikte gitmek zorunda kaldı.”</p>

  <p>İçindeki ümitsizliğin üstesinden gelmeye çalışırmışçasına solgundu Elizabeth’in yüzü. O an, Ariella, Gavin ve Elizabeth’in birbirlerine ne denli derin duygular beslediklerini fark etmişti. Arkadaşına bu konu hakkında hiçbir şey sormamıştı ama aralarındaki ilişkinin de masumane bir flörtten öteye gittiğini hiç düşünmemişti. Elizabeth’in yüzündeki ifade, Ariella’nın Elizabeth ve Gavin arasında çok derin bir ilişkiye zarar verdiğini gösteriyordu. Acaba bu mümkün mü? diye düşündü kendi kendine Ariella. Elizabeth ve Gavin birbirlerine âşık olmuş olabilirler mi?</p>

  <p>Aralarındaki ilişkinin boyutu her ne olursa olsun, dün gece Malcolm ve Ariella arasında olanlarla boy ölçüşemezdi bile.</p>

  <p>Malcolm’un güçlü vücudunu ve ona sımsıkı sarılışını hatırladıkça Ariella’nın yanaklarını sıcak basıyordu. Nasıl oluyordu da Malcolm bu kadar güçlü fakat bir o kadar da kırılgan, bu kadar öfkeli fakat bir o kadar da hassas olabiliyordu? Ariella, daha önce Malcolm’u defalarca sarhoşken, kendinden geçmişken ve acı içinde kıvranırken görmüştü. Fakat sonunda onu zafer kazanmış bir komutan edasında gurur içinde de görebilmişti. Gavin’i saymazsak, onu herkesten çok daha iyi tanıdığını düşünürdü hep Ariella. Ama dün gece aslında Malcolm, MacFane’i hiç tanımadığım düşündü. Onunla ilgili bildiği her şey dün gece ona yeni ve farklı gelmişti. Sanki tüm bildiklerini ilk defa duyuyordu ve aylar önce kaleye getirdiği o zavallı savaşçı evrim geçiriyordu.</p>

  <p>“Ben senin için kaldım,” demişti Malcolm ona, arzu dolu gözleriyle bakarak. Ve o Malcolm’un gerçekleri söylediğini biliyordu. Kendisine ne kadar para verilirse verilsin, o kadar aşağılanmaya, fiziksel zayıflığıyla o kadar dalga geçilmesine ve kendisine saygı duymayan insanları eğitmenin zorluğuna asla katlanmayacağını da biliyordu. “Senin için kaldım,” demişti... Klan halkını eğitemeyeceğine inandığı gün bile, okla ve atının eyerine demir parçası koyularak defalarca öldürülmek istenmesine rağmen, onun için kalmıştı. Aslında gayet kolay bir şekilde parasını isteyip Ariella ve halkını onları bekleyen tehlikelerle baş başa bırakıp gidebilirdi. Ama her şeye onun için katlanmıştı.</p>

  <p>Onun için...</p>

  <p>Ve Ariella da ona, onu ilaçla uyutup, elini kolunu bağlayıp korumak için yoğun çaba sarf ettiği kaleden kovup, zar zor saygısını kazandığı insanlardan uzaklaştırarak teşekkür etmişti.</p>

  <p>Ariella, bütün gece doğru olanı yaptığı konusunda kendini ikna etmeye çalıştı. Gece, onun elini kolunu bağlayıp, Duncan ve Andrew’un onu battaniyeye sararak merdivenlerden indirmelerini izlerken kendisine defalarca doğru olanı yaptığını söyleyip durmuştu. Sonunda odada yalnız kalıp da uzaklaşmakta olan at nalı seslerini duyunca odasının neden ona bu kadar büyük, soğuk ve anlamsız geldiğini merak etmişti. Şömineye daha fazla odun atıp battaniyesine sıkıca sarılmıştı, ama hiçbir şey vücudunu saran o soğukluğu, o ürpertiyi alıp götüremiyordu. Sanki vücudunun tüm sıcaklığı Malcolm’da kalmış, onunla birlikte gitmiş gibiydi. Bunu yapmak zorunda olduğunu hatırladı tekrar. Gerçek lider MacFane geldiğinde olacaklar karşısında Malcolm’u, kendi halkını ve hatta Harold’ı bile korumaya çalışıyordu Ariella. Ona bu denli güvenen ve saygı duyan insanların onun geçmişini öğrenince olacaklardan korumaya çalışıyordu Malcolm’u.</p>

  <p>Dahası, kendisini de yeni eşini ve liderini karşılarken Malcolm’un duyacağı nefretten koruması gerekiyordu.</p>

  <p>“Yani MacFane ve Gavin’in bir daha dönmeyeceğini mi söylüyorsun sen şimdi?” diye sordu Agnes şaşkınlıkla.</p>

  <p>Ariella başım saldı.</p>

  <p>“Duncan ve Andrew da mı onlarla gitti?” MacFane, Duncan ve Andrew’un kendisiyle birlikte gitmesini istedi. Çünkü onları MacLean Klanı’yla tanıştırıp yeni bir ittifak kurmasını sağlayacakmış. Sanırım bir hafta içinde geri dönerler,” diye yalan söyledi.</p>

  <p>Oysa kendisi Duncan ve Andrew’a MacFane’i kulübesine kadar götürmelerini, sonra da hizmetlerinden ötürü kendisine teşekkür edip anlaştıklarından çok daha fazlasını ödemelerini emretmişti. Biliyordu, hiçbir şey Malcolm’un öfkesini dindiremezdi ama en azından belki bu parayla kendisine çok daha güzel bir ev yapabilirdi. Belki daha iyi bir hayatı olurdu.</p>

  <p>Pek olacak bir şey değildi bu.</p>

  <p>“Peki, Harold ne zaman geliyor?” diye sordu Agnes, an itibariyle bir liderleri olmamasından dolayı endişeli olduğu besbelliydi.</p>

  <p>“Her an gelebilir,” dedi Ariella. “Hatta bugün bile gelebilir.”</p>

  <p>Bir an için herkes sustu.</p>

  <p>“Gel hadi, Catherine,” dedi Agnes küçük kızın yaptığı işlemeyi bir kenara koyarak. “Gel büyük bir sepet alıp güzel çiçekler toplayalım. Onları büyük salonun girişine koyalım ki yeni liderimiz geldiğinde hoş bir karşılama olsun.”</p>

  <p>“Ben onun için çiçek toplamak istemiyorum,” diye itiraz etti Catherine.</p>

  <p>“O zaman körfeze gidip deniz perilerine bakmaya ne dersin?” dedi bu sefer Agnes. Elini uzatarak küçük kızın elini tuttu. “Belki de güzel deniz taşları bulup koleksiyonuna ekleriz, olmaz mı?”</p>

  <p>Catherine şüpheyle ablasına baktı.</p>

  <p>“Hadi, Catherine,” dedi Ariella. “Dışarı çıkıp temiz hava alman lazım. Eğer bana güzel taşlar toplayıp getirirsen bu gece sana küçük bir kızın evine girip yaramazlıklar yapan perinin hikâyesini anlatırım.”</p>

  <p>Catherine yaşlı gözlerini sildi ve iç çekti. “Pekâlâ, o zaman,” dedi isteksizce Agnes’a doğru ilerlerken.</p>

  <p>“Aferin sana, akıllı kız,” dedi Agnes. “Akşam yemeğinden önce döneriz.”</p>

  <p>Agnes, Ariella’ya bakıp gülümsedi, sonra Catherine’in elini tuttu ve birlikte uzaklaştılar.</p>

  <p>Malcolm’un, sinirden midesi ağrıyordu. Öfkesi o kadar yoğundu ki belindeki ve bacağındaki ağrıyı da kamçılıyordu.</p>

  <p>Artık zihni Ariella’nın kendisine verdiği o karışımdan tamamen arınmıştı ve ağrılarını hissedebiliyordu. Bu sonuç onun için çok ağırdı. Ellerini arkadan bağlamasalardı kesinlikle Andrew ve Duncan’ı bunu yaptıkları için öldürebilirdi.</p>

  <p>Kendisini, Ariella’yı tekrar görse neler yapacağı düşüncesiyle mutlu etmeye çalışıyordu.</p>

  <p>Ariella’nın tüm bu olanları çok önceden planladığını fark etti. Aptallığına yanıyordu. Malcolm başka klanlarla ittifak kurup Ariella’nın güvende olması için elinden geleni yaparken Ariella evliliğini ve Malcolm’dan kurtulmanın yollarını planlıyordu. İttifakları kurup döndüğü gün avluda Ariella’nın kendisine endişeli gözlerle bakmasının nedenini de çok iyi anlıyordu artık. Malcolm aptal gibi, o gece duvar dibinde aralarında olanlardan sonra Ariella’nın çok etkilendiğini, o yüzden böyle baktığını düşünmüştü. Oysa Ariella, klanının Malcolm’u tıpkı bir lideri karşılar gibi coşkulu karşılamasını endişeli gözlerle izliyordu. Aslında o an, halkının Malcolm’a ne kadar saygı duyduğunu anlaması gerekirdi. Belki de Ariella, Malcolm’un bu saygıdan hoşnut kaldığını ve yıllar süren suçluluk duygusu, sinir ve öfkeden sonra tekrar kendisine ihtiyaç duyulmasına sevindiğini fark etmişti.</p>

  <p>Ve o andan itibaren Ariella’nın artık Malcolm’un orada daha fazla kalamayacağına karar verdiğini fark etti.</p>

  <p>Ariella, Malcolm’a klanı terk etmesini emretmeyi denemişti. Ama halk onu öyle coşkuyla karşılayınca, onu işe yaramaz bir hizmetçi gibi kovamayacağını anlamıştı. Malcolm, halka savunma öğretmek ve kaleyi güçlendirmek için çok çaba sarf etmişti. Çalışma imkânları da göz önünde bulundurulduğunda aslında çok iyi bir iş çıkarmıştı. Başlangıçta Malcolm kendisine altın teklif edildiği için Ariella’ya yardım etmeyi kabul etmişti. Ama daha sonra bu insanların başa çıkmak zorunda olduğu şeyleri görünce kendisine teklif edilen altının hiçbir önemi kalmamıştı. MacKendrick Klanı’nda kalmayı kabul etmişti çünkü daha önce Ariella’nın Büyük Kara Kurt’u beklerken intihara teşebbüs ettiği gerçeğinden büyük bir üzüntü duymuştu. Ariella’nın içinde bulunduğu durumu görüp onun masumiyeti ve güzelliğinden etkilenmiş, bu müstakbel masum gelini ölüme terk edemeyeceğini anlamıştı. Bu tabii ki de o kişinin zavallı Rob olduğunu öğrenmeden önceydi.</p>

  <p>Acı bir kahkaha attı.</p>

  <p>“İkimizden birinin bu durumda eğlenceli bir şeyler bulmasına sevindim,” dedi Gavin. “Tanrı aşkına, Duncan, sizin için yaptığımız onca şeyden sonra böyle suçlular gibi bağlanıp kovulmayı hak ettik mi?”</p>

  <p>“Kaçmamanız için ellerinizi bağlamak zorundaydık,” dedi Duncan özür dilercesine. “Bu sizi aşağılamak için yapılmış bir şey değil.”</p>

  <p>“Aşağılamak için yapılsın ya da yapılmasın bu ip canımı acıtıyor ve belim de kollarım da ağrıyor,” dedi Malcolm. “Tüm yol boyunca bizi bu şekilde bağlı mı tutacaksınız?”</p>

  <p>“Evet.”</p>

  <p>“Hangi cehenneme kaçacağımızı sanıyorsunuz ki?” dedi Malcolm sabırsızca. “Tüm bu olanlardan sonra gerçekten klanınıza döneceğimi mi sanıyorsun?”</p>

  <p>“Ariella gitmeni istediğinde senin karşı koyacağını biliyordu,” dedi Andrew. “Yeni liderimiz geldiğinde klanda olmamanız gerekiyordu. Sizi evinize götürdüğümüzde geri dönseniz bile en az üç gün sürer, o vakte kadar da yeni liderimiz çoktan gelmiş olur zaten.”</p>

  <p>“Lideriniz geldiğinde ben orada olsam ne olur olmasam ne olur?” dedi Malcolm.</p>

  <p>“Ariella orada olmanızı istemiyor. Sanırım bunun sebebini sen de tahmin ediyorsundur, MacFane,” dedi Duncan, ayıplayan gözlerle Malcolm’a bakarak.</p>

  <p>Demek Duncan ve Andrew de Malcolm'la Ariella’nın birlikte olduğunu biliyorlardı. Malcolm, Duncan ve Andrew kendisini almaya geldiklerinde çıplak olup olmadığını merak etmişti.</p>

  <p>Lanet olsun.</p>

  <p>“Emin olun bu saatten sonra yalvarsanız bile asla o topraklara dönmem,” dedi sert bir şekilde. “Tekrar ilaçla uyutulup avlanmış geyik gibi kovulmaya niyetim yok. Bizi serbest bırakın da kendi yolumuza koyulalım biz de.”</p>

  <p>“Bana emredilen, seni evine kadar bırakmak, MacFane,” dedi Duncan. “Ve ben de öyle yapacağım.”</p>

  <p>Bir süre sessizce yola devam ettiler. Malcolm’un bileğindeki ip gitgide canını acıtıyordu. Sonunda acısını biraz olsun unutmak için, “Ariella’nın yeni lider olarak seçtiği kişi kim?” diye sordu.</p>

  <p>Duncan bir an için tereddüt etti. “Bunu sana söyleyemeyiz.”</p>

  <p>Gavin kaşlarım çattı. “Neden söyleyemeyesiniz ki?” diye sordu.</p>

  <p>“Ariella söylemememizi istedi,” dedi Duncan omuz silkerek.</p>

  <p>“Ben o kişiyi tanıyor muyum?” diye sordu Malcolm.</p>

  <p>Duncan sessiz kaldı.</p>

  <p>“Niall değil, değil mi?” dedi Malcolm, bu fikre son derece sinirlenmişti.</p>

  <p>Niall’ın Ariella’ya uzun süredir ilgi duyduğunu biliyordu Malcolm. Niall, Ariella’ya her bakışında gözleri onun özlemiyle kavruluyordu adeta. Ve Niall de Malcolm’a duyduğu nefreti hiçbir zaman gizlememişti. Bu nedenle Malcolm başlarda kendisini vuranın ve atının semerinin altına demir parçasını koyanın Niall olduğunu düşünüyordu. Daha sonra bundan çok fazla emin olamamıştı. Niall, Roderic’in kaleye yaptığı saldırıda cesurca savaşmış ve hatta Roderic’in adamlarından birisi kendisini neredeyse öldürecek olmasına rağmen karşı koymuştu. Eğer Niall, Roderic’le ittifak kurmuş olsa neden o saldırıya karşı koymuştu ki?”</p>

  <p>Tabii ki de Malcolm’a yapılan saldırıların Roderic’le bir ilgisi olmayabilirdi. Niall kendisinden nefret ettiği için ya da Kara Kurt’un Ariella’nın hâlâ hayatta olduğunu öğrenmesinden korktuğu için ya da onun Ariella’ya olan ilgisini fark ettiği için onu klandan uzaklaştırmak isteyebilirdi.</p>

  <p>“Niall’ın ordusu yok ki. Bence yeni lider o değildir,” dedi Gavin.</p>

  <p>Tabii ki de olamazdı, diye fark etti Malcolm o an. Ariella halkının iyi eğitilmiş savaşçılar ordusuna ihtiyacı olduğunu çok iyi biliyordu.</p>

  <p>“Belki de komşu klanlardan birisidir,” diye düşündü Malcolm, bu fikre sinirlenmişti. Hemen ittifak kurma sırasında tanıştığı, eşi olmayan liderleri düşündü. “O yaşlı Fraser değil, öyle değil mi?” diye sordu. Fraser’ın MacKendrick halkını tehlikeden koruyacak yaklaşık beş yüz kişilik güçlü bir ordusu vardı. Ama o adam yetmişli yaşların çok üstünde, solgun, buruşuk yüzlü, dağınık saçlı bir adamdı ve neredeyse ağzında diş yoktu. Onun Ariella’ya dokunduğunu düşünmek Malcolm’un midesini bulandırdı.</p>

  <p>“Saçmalama, MacFane,” dedi Duncan. “Fraser, MacKendrick olamayacak kadar yaşlı.”</p>

  <p>Elbette. Ariella yeni liderin mükemmel ya da mükemmele yakın birisi olmasını istiyordu. “O sen olabilirdin,” demişti Ariella, Malcolm’a titreyen sesiyle. “Sen olmalıydın.” Malcolm asla Ariella’nın bir zamanlar sandığı kadar mükemmel bir adam değildi. Malcolm, bu aciz vücuda mahkûm, genç ve güçlü olduğu zamanlarda yüklendiği onca sorumluluğun vebalini omuzlarında hâlâ taşıyan zavallı bir adamdı. Gençliğine güvenip sonunda yaşadıklarının bedelini asla ödeyemeyecekti.</p>

  <p>‘Korkusuz savaşçı Kara Kurt’ olarak bilindiği zamandan kalma bir sorumluluğu taşıyordu hâlâ.</p>

  <p>Acılarını artıran bir yorgunluk çöküvermişti Malcolm’un omuzlarına. Ariella haklıydı. O, MacKendrick Klanımın lideri olmak için uygun değildi ve o muazzam sorumluluğu da taşıyamazdı. Geçen gece bunun kendisi için son derece zor olacağını düşünmüştü. En azından denemek için istekliydi ama denemek de yetmezdi. Başarısız olacaklarım düşünmek gibi bir lüksleri yoktu. Ariella ve halkıyla geçirdiği süre zarfında kendisini tekrar savaşçı olduğuna, en azından ordu lideri olduğuna inandırmıştı. Geçen gece kısa bir an için bile olsa ne olduğunu unutmuştu. Masum insanların hayatlarım korumaktan aciz olduğunu unutmuştu.</p>

  <p>Çektiği acı katlanabileceğinden çok daha fazlaydı.</p>

  <p>Ariella istediği adamla evlenebilir, klanı da kendilerini bekleyen tehlikelere karşı canlarının istediği gibi davranabilirlerdi. Bu, artık onun sorunu değildi. Hayat onun için Ariella’yla tanışmadan önce oldukça basitti ve yine öyle olabilirdi.</p>

  <p>Malcolm, bileğine bağlanan ipin düğüm yerini araştırıyordu. Düğüm, parmaklarının ulaşacağı yerin çok yukarısındaydı. Kendisini bu aşağılayıcı durumdan kurtarmak için başka bir taktik denemeliydi. Evine dönecekse bu, kendisi istediği için olmalıydı, isteği dışında ilaçla uyutularak değil.</p>

  <p>“Durmamız lazım,” dedi Malcolm bacaklarıyla Cain’i yavaşlatarak.</p>

  <p>“Neden?” diye sordu Duncan.</p>

  <p>“Sence neden olabilir?” dedi Malcolm.</p>

  <p>Duncan bir an ona şüpheyle baktı. “Pekâlâ. Burada bir süre dinleneceğiz, ama sakın kaçmayı düşünme, MacFane.”</p>

  <p>“Bir an önce işemekten başka hiçbir şey düşünmüyorum şu an,” dedi Malcolm. “Ne yazık ki ellerim arkamdan bağlanmışken yardım almadan attan inemiyorum.”</p>

  <p>Duncan attan inerek Malcolm’un yere inmesine yardım etti. Malcolm, bir şey beklermişçesine ona baktı.</p>

  <p>“Sorun ne?” diye sordu Duncan.</p>

  <p>“Eğer belimdeki tartanı aşağı indirmeyi düşünmüyorsan sanırım ellerimi kullanmam gerekecek.”</p>

  <p>“Hiçbir şey yapmaya kalkışına, MacFane,” dedi Duncan, Malcolm’un kamasını belinden çıkarırken. “Arkam dön.”</p>

  <p>Malcolm Duncan’ın söylediklerini dinledi. Bileklerindeki ip çözülünce kan dolaşımı tekrar başlayana kadar kollarını esnetti. Sağ kolu sandığı kadar güçsüz değildi.</p>

  <p>“Daha iyi hissediyor musun?” diye sordu Duncan onun acı çektiğini görünce.</p>

  <p>Malcolm arkasını döndü ve sol yumruğunu Duncan’ın çenesine indirdi. Duncan geriye doğru düştü ve yere uzandı. Hareketsiz yatıyordu.</p>

  <p>“Şimdi çok daha iyiyim,” dedi Malcolm. “Andrew, Gavin'in ellerini çöz ve silahlarını ona geri ver,” diye emretti, Duncan’ın atına doğru ilerleyip onun kılıcını alırken.</p>

  <p>“Bu-bunu yapamam, MacFane,” diye kekeledi Andrew kılıcını belinden çıkarırken.</p>

  <p>Malcolm kılıcını aldı. “Komik olma, Andrew. Senden daha yaşlı ve güçsüz olabilirim ama sana savaşmayı ben öğrettiğim için şu an ne yapabileceğini adım gibi biliyorum. Ayrıca...” diye devam etti. “Gerçekten bizden birisine zarar verebileceğini mi düşünüyorsun?”</p>

  <p>Andrew bir an için çaresiz bir şekilde Malcolm’a baktı.</p>

  <p>Sonra atından indi ve Gavin’in ellerini çözmeye başladı.</p>

  <p>Malcolm, Duncan’ın çantalarından birisini açıp yiyecek bir şeyler aradı. Parlayan altınları görünce şaşkına döndü. Sonra bir çantayı daha açtı ve sonra iki tane daha... Dört çanta da altınlarla doluydu.</p>

  <p>“Bunlar da ne böyle?” diye sordu sonra.</p>

  <p>“Senin ücretin, MacFane,” dedi Andrew. “Bize savaşmayı ve savunmayı öğrettiğin için.”</p>

  <p>Gavin, şaşkınlıkla önündeki servete bakmakta olan Malcolm’un yanına gitti.</p>

  <p>“Tanrım!”</p>

  <p>“Biz bu kadar fazlası için anlaşmamıştık ki,” dedi, kendisine ne oyun oynadıklarını merak ederek.</p>

  <p>“Ariella, hak ettiğinden çok daha fazlasını ödememiz için özel emir verdi. Sana ne kadar minnettar olduğunu -olduğumuzu- bilmeni istedi.”</p>

  <p>Malcolm çantalardan birisindeki altınlardan bir avuç aldı. Elini güneşe doğru uzattı ve gördüğü parlaklık karşısında adeta büyülendi. Burada ona ve Gavin’e hayatlarının geri kalanında yetecek kadar altın vardı. Büyük bir toprak sahibi olabilir, çok güzel bir ev inşa edip, içini değerli eşyalarla donatabilir, hizmetçiler ve atlar satın alabilirlerdi. Tüm bu altınlarla istediği her şeye sahip olabileceğini düşündü biran.</p>

  <p>Ariella dışında...</p>

  <p>“Hepsini geri götürün,” diye bağırdı elindeki altınları çantaya fırlatırken.</p>

  <p>Andrew ve Gavin ona şaşkınlıkla baktılar. “Ne?”</p>

  <p>“Bunları istemiyorum. Gavin ve benim ihtiyacımız olan tek şey biraz yiyecek ve bira ya da şarap, artık yanınızda ne varsa...”</p>

  <p>Andrew, Malcolm’un söylediklerine inanamamıştı. “Ama…” diye kekeledi.</p>

  <p>“Leydinize Kara Kurt’un hizmetleri karşılığında bir şey beklemediğini söyleyin,” dedi ata binerken. “Özellikle de kendisine ihanet edenlerden bir şey almayacağını söyleyin.”</p>

  <p>Andrew şaşkın gözlerle ona baktı. “Ama bize yardım etmeyi kabul ettiğin gece…”</p>

  <p>“Sadece yiyecek ve şarap istiyorum, Andrew,” dedi Malcolm. “Hepsi bu.”</p>

  <p>Andrew, şaşkın bir şekilde başını sallayarak atma doğru ilerlerdi ve yiyecekleri çıkardı.</p>

  <p>“Duncan birkaç dakika içerisinde kendine gelecektir. O kendine gelince ikiniz birlikte klanınıza dönün. Hanımefendinin o görkemli düğününü berbat edeceğimden korkmanıza gerek yok. Bir daha MacKendrick topraklarına ayak basmayacağım. Asla.” dedi.</p>

  <p>Atını hızlandırdı.</p>

  <p>Böylesi daha iyi, diye düşündü sinirle. Yine kendisinden başka hiç kimseden sorumlu değildi. Geç saatlere kadar uyuyabilir, istediği kadar içebilir, gece için yeteri kadar şarabı olup olmadığından başka hiçbir şey düşünmemeye devam edebilirdi.</p>

  <p>İçine düştüğü boşluk, ona büyük acı veriyordu.</p>

  <p>“O gitti derken neyi kastediyorsun?” diye sordu Angus.</p>

  <p>“Sonsuza dek gitti demek istemiyor,” dedi Dugald. “Sadece at binmeye gitti, birazdan geri gelecek, öyle değil mi, evlat?”</p>

  <p>“Hayır,” dedi Ariella. “O ve Gavin evlerine geri döndüler. Sonsuza dek. Gordon bunu klana duyurmadı mı?”</p>

  <p>“Evet, duyurdu. Ama hiç kimse ona inanmadı,” dedi Angus.</p>

  <p>“Neden böyle aniden gitti ki? Hiç onluk bir davranış değil,” dedi Dugald.</p>

  <p>“Dün gece, klanının ona ihtiyacı olduğuna ve acil dönmesi gerektiğine dair bir mektup aldı,” diye yalan söyledi Ariella, gergin bir şekilde Alpin’e bakarken. Alpin, gayet sakin bir şekilde Ariella’ya baktı.</p>

  <p>İfadesiyle hiçbir şey açığa vermiyordu. “Ansızın gitmesi gerekti, ama endişelenmeye gerek yok. Yeni liderimiz şu an yolda.”</p>

  <p>“Kılıcı taşıyacak olan yeni kişiyi bize danışmadan mı seçtin?” diye sordu Angus, şaşırmıştı.</p>

  <p>“O gelene kadar size bir şey söylememeye karar verdim. Çünkü siz ikiniz MacFane’e çok düşkündünüz.”</p>

  <p>“Yeni liderimiz kim peki?” diye sordu Dugald, incinmişti.</p>

  <p>“Malcolm’un kuzeni, Harold MacFane,” diye cevap verdi Ariella. “MacKendrick kılıcını taşımak için seçilen kişi, o.”</p>

  <p>Angus kaşlarını çattı. “MacFane’in kuzeni mi?”</p>

  <p>“Ama bu çok saçma,” dedi Dugald, başım sallayarak. “Bence büyük bir ordusu ve güçlü bir klanı olan MacFane’le yola devam etsek çok daha iyiydi, kuzenine gerek yoktu.”</p>

  <p>“Bence de hiç gerek yoktu,” dedi Angus. “Harold geldiğinde bunu ona da söyleyeceğim. Eminim bizi anlayışla karşılayacaktır.” İki yaşlı adam bu fikirde karar kılmışlardı.</p>

  <p>Ariella endişeli gözlerle Alpin’e baktı. Bu iki yaşlı adama Malcolm’un geçmişiyle ilgili gerçekleri söylemenin zamanının gelip gelmediğini merak ediyordu.</p>

  <p>“Bu senin seçimin,” dedi Alpin ona. “Ama eğer sen söylemezsen Harold söyleyecek. Sence kim bu durumu daha iyi açıklayabilir?”</p>

  <p>Ariella, Alpin’in haklı olduğunu fark etti. Harold, Malcolm’un önceden burada bulunduğunu öğrendiğinde o korkunç katliam gecesini, Malcolm’un liderlik pozisyonundan alınıp kendi topraklarından kovulduğunu ve klanın adını kullanmaktan men edildiğini elbet söyleyecekti.</p>

  <p>O zaman halk hem Ariella’nın hem de Malcolm’un kendilerine yalan söylediğini düşünürdü.</p>

  <p>Ariella söze başlamadan önce derin bir nefes aldı. “Size söylemem gereken bir şey var: Malcolm MacFane, aslında göründüğü gibi birisi değil.”</p>

  <p>“Ben de öyle düşünüyorum,” dedi Angus. “O, bu topraklara ilk adım attığı zaman bizim için yaptıklarını yapabilecek kapasitede birisi olduğunu hiç düşünmemiştim,” diye devam etti.</p>

  <p>“Dış görünüşe aldanmamak lazım,” dedi Dugald. “Kimi insanlar da bize bakınca iki savaşçı yerine yaşlı iki adam görebilir mesela.”</p>

  <p>“MacFane bunun ne demek olduğunu daha iyi bilir,” dedi Angus.</p>

  <p>“Bence de,” dedi Dugald.</p>

  <p>“Ben Malcolm’un fiziksel yetersizliğinden bahsetmiyorum,” dedi Ariella. Yaşlı adamların söylediklerine şaşırmıştı. Onlar, kılıcı taşıyabilmek için gerekli olan kriterleri bilmiyorlar mıydı? Ancak olağanüstü güçleri olan birisinin o kılıcı taşıyabileceğinin farkında değiller miydi? “Ben onun geçmişinden bahsediyorum,” dedi sonunda.</p>

  <p>“Ve bir başkasında rastlayamayacağın kadar başarılı bir kariyer,” diye araya girdi Angus, kırışık yüzünde gurur dolu bir ifade vardı. “Kara Kurt’un başarıları neden efsanevi?” diye sordu Dugald’a. “Ben onun kuzeni Harold’la ilgili hiçbir başarı öyküsü duymadım, sen duydun mu?”</p>

  <p>“Ben de duymadım. Ama Ariella onu lider olarak seçiyorsa mutlaka Ariella için çok önemli bir şey yapmıştır,” dedi. “Ne yaptı?” diye sordu Ariella’ya dönerek.</p>

  <p>“Bi-bilmiyorum,” diye kekeledi Ariella, yardım isteyen bakışlarla Alpin’e bakarak.</p>

  <p>Alpin gözlerini kapadı ve Harold’la ilgili bir şeyler görebilmek için düşünmeye başladı. Gözünün önüne önemli bir şeyler geldi. Gümüş-siyah pelerinini dev kanatlar gibi açarak kollarını iki yana doğru uzattı ve kırılgan vücudu titremeye başladı.</p>

  <p>“Hiçbir şey yapmadı,” dedi omuz silkerek.</p>

  <p>“Hiçbir şey mi?” diye sordu tekrar Angus.</p>

  <p>“Mutlaka bir şey yapmış olması lazım,” diye karşı çıktı Dugald. “Yoksa Ariella neden onu seçsin ki?”</p>

  <p>“O güçlü ve adil bir adam,” dedi Ariella. “Bize çok iyi bir lider olacak.”</p>

  <p>Angus şüpheyle Ariella’ya baktı ve “Nereden biliyorsun?” diye sordu.</p>

  <p>“Ben bir kere onunla tanışmıştım ve bir kere de onu rüyamda gördüm,” diye cevap verdi Ariella.</p>

  <p>İki yaşlı adam şüpheli gözlerle birbirlerine baktılar.</p>

  <p>“Çok iyi bir lider olacak,” diye tekrarladı Ariella.</p>

  <p>“MacFane de gayet iyi bir lider olabilirdi,” dedi Angus.</p>

  <p>“MacFane lider olmak için uygun değil,” dedi Ariella kesin bir tavırla. “O bu kılıcı asla taşıyamayacak ve asla MacKendrick olamayacak.”</p>

  <p>İki yaşlı adam da hayal kırıklığına uğramışlardı. Ariella’yla tartışamayacaklarını, bu kararı yalnızca onun verebileceğini biliyorlardı. Ama Harold’la henüz tanışmamalarına rağmen Ariella’nın kararını umursamadıkları da bir gerçekti. Onları ikna etmenin tek yolu Malcolm’un geçmişini anlatmaktı. Ama yine de bunu yapamıyordu Ariella. Klana yaptığı onca şeyden sonra bir anda saygınlığını kaybettirmek çok ağır olurdu.</p>

  <p>Zaten ona inanacaklarını da düşünmüyordu.</p>

  <p>Güneş altın sarısı ve turuncu ışınlarını gökyüzünün her tarafından saçıyordu. Ariella odasının penceresinden Catherine ve Agnes’ın ellerinde çiçek sepetiyle dönüşünü bekliyordu. Gün neredeyse batmak üzereydi ve Ariella çoktan dönmüş olmaları gerektiğini düşünüyordu. Catherine’in Malcolm’un ani gidişine çok üzüldüğünü biliyor, bu yüzden onu bu sıkıntıdan kurtarmak için akşamı onunla geçirmek istiyordu. Orada kaldığı süre boyunca Malcolm, bu küçük kızla kuvvetli bağlar geliştirmiş ve Catherine de Malcolm’un kendisini böyle aniden bırakıp gitmesine çok üzülmüştü. Etrafta Catherine’i de Agnes’ı de göremeyince odasına geri dönerek onlar dönene dek kendini meşgul edecek bir şeyler aramaya koyuldu.</p>

  <p>Yatağının üzerindeki geceliğin altında duran katlanmış bir kâğıt dikkatini çekti. Meraklı gözlerle yatağa doğru ilerledi. Bu, Catherine’in çizimlerinden birisiydi. Resimde, kendini taşı yamayacak kadar küçük bir ata binmiş bir savaşçı ve daha küçük bir ata binmiş küçük bir kız vardı. Resmin altında çocuksu harflerle Kara Kurt ve Ben, yazıyordu. Ariella, kâğıdın dün gece Malcolm’un belindeki kemeri çıkarırken ondan düşmüş olabileceğini fark etti.</p>

  <p>Nasıl olmuştu da Catherine bu sakat savaşçıya bu kadar bağlanmıştı? Ariella, Malcolm’u klana ilk getirdiği gün insanların ona uzun süredir bekledikleri Kara Kurt olduğuna inanamayarak baktıklarını hatırladı. Malcolm atından inip meydana doğru yürürken yalnızca Catherine ona hayran hayran bakıyordu. Ani bir hareketle koşup Malcolm’un yaralı ellerini tutmuştu. Daha en başından, Catherine Malcolm’un görünüşünün ardında bambaşka bir adam yattığını fark etmişti sanki. Ariella’nın bunu anlaması çok daha uzun sürmüştü. Onun imkânsızlıklarla mücadele etmek zorunda kalan bir adam olduğunu... Ariella onu ilk bulduğunda Malcolm kendi hayatını bile yönetemiyordu neredeyse. Ama isteksiz de olsa o klana gelip, halka savaşmayı öğretmişti. Savaşta önemli olanın fiziksel güç değil, yetenek, cesaret ve zafere duyulan inanç olduğunu öğretmişti.</p>

  <p>Catherine, Malcolm’un o sakat vücudunun altında yatan gücü, klandaki herkesten çok daha önce fark etmişti.</p>

  <p>Duyduğu ayak sesleri onu düşüncelerinden sıyırmıştı. “Ariella!”</p>

  <p>Odanın kapısı açıldı ve Niall ona kederli gözlerle baktı. Soluk soluğa kalmıştı. Elinde kırışık bir kâğıt parçası vardı. Niall’ın arkasında Gordon, Helen, Elizabeth ve Ramsay vardı. Hepsi üzgün görünüyordu.</p>

  <p>“Ne oldu?” diye sordu Ariella. “Harold gecikeceğini söyleyen bir mektup mu gönderdi?”</p>

  <p>Niall başını salladı. “Hayır. Konu Roderic. O geri döndü,” dedi.</p>

  <p>Bu anı yaşayacağını zaten biliyordu Ariella. Alpin bunu önceden görmüştü. Ama o Roderic’in Harold’ın varışından önce dönmeme ihtimaline umut bağlamıştı.</p>

  <p>“Savaş için hazırlanmalıyız o halde,” dedi daha önceki saldırıda Malcolm’un yaptığı gibi kendinden emin ve otoriter olmaya çalışarak. “Roderic’i bir kere alt ettik. Bunu bir kere daha yapabiliriz. Tek yapmamız gereken Harold ordusuyla birlikte gelene kadar onu kaleden uzakta tutmak.”</p>

  <p>Hiç kimse olduğu yerden kıpırdamadı. “Catherine’i esir almış,” dedi Niall sert bir ifadeyle.</p>

  <p>Ariella’yı müthiş bir korku sarmıştı. Nefesini kesen, onu güçsüzleştiren ve adeta tam olarak ne söylendiğini bile anlayamamasına neden olan bir korku... “Catherine mi?” diye tekrarladı, gözlerinden akan yaşlara engel olmaya çalışarak.</p>

  <p>“Onu Agnes’la birlikte dışarıda oyalanırlarken yakalamış olmalı,” dedi Elizabeth parmaklarını çıtlatırken. “Agnes da ortalarda yok çünkü.”</p>

  <p>Bu söylenenler imkânsızdı. Yanılıyor olmalıydılar. Tam böyle söyleyecekti ki Niall elindeki kâğıdı Ariella’ya uzattı.</p>

  <p>Sevgili Ariella,</p>

  <p>Emin ol, şartlar gerektirmedikçe çocukları rehin alma gibi bir alışkanlığım yoktur. Ne yazık ki sen ve klanın bana iki kere karşı koydunuz ve be bu defa aptallık etmeyeceğim. Bu kez sen, yanında MacKendrick kılıcıyla birlikte bana geleceksin. Sonra da kılıcın gücünü bana bahşetmek için ne gerekiyorsa onu yapacaksın. Ben bu güçlerin tamamen bana geçtiğine inandığımda hep birlikte klana döneceğiz ve orada insanlar silahlarını bırakıp bana sadakat yemini edecekler.</p>

  <p>Agnes bana hiç kimsenin aslında o kılıcı görmediğini söyledi. Tabii baban aptallık edip de kılıcı kullanmayınca doğal bir şey bu. Ben anlayışsız bir adam değilim ve senin kılıcı bulmak için zamana ihtiyacın olduğunu anlayışla karşılayabilirim. Yarın sabahın ilk ışıklarına kadar süren var.</p>

  <p>O zamana kadar gelmez, ya da yanında başkalarını getirirsen küçük Catherine ’in boğazını keserim.</p>

  <p>Roderic</p>

  <p>Oda, Ariella’nın etrafında dönmeye başlamıştı. Bu anı daha önce Roderic kılıcı kendisine verene kadar tüm klanı öldüreceğini söylediğinde de yaşamıştı. O zaman, kılıcı Roderic’e vermemek için intihar numarası yapmıştı. Ama bu defa Roderic’i kandıramayacağını biliyordu. Bu sefer gerçekten intihar etse bile Roderic’in sırf öfkesini dindirmek için dahi olsa Catherine’i ve Agnes’ı öldüreceğini biliyordu.</p>

  <p>Roderic’in kılıca dokunduğunu düşününce kâğıdı yere fırlattı. Niall’ın arkasındaki kalabalık da gitgide artıyor, herkes onu izliyordu.</p>

  <p>Karşı karşıya kaldığı durum oldukça güç bir durumdu. Harold’ın gelmesi saatler, hatta günler sürebilirdi. Harold, yarın sabahın ilk ışığıyla gelse bile, Roderic, Harold ve ordusunun geldiğini görünce Catherine’i kesin öldürürdü. Küçük kardeşi ve Agnes’ı kurtarmanın tek yolu kılıcı Roderic’e vermek ve klanını onu lider olarak kabul etmeye zorlamaktı. Ama bunu yaparak klanına ihanet etmiş olurdu.</p>

  <p>Ve bu da, halkı ölüme mahkûm etmek anlamına gelecekti.</p>
</body>
</html>
