<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Karyn Monk - Savaşçı</title>
  <link href="../Styles/TezaT.css" rel="stylesheet" type="text/css" />
</head>

<body>
  <p class="b2">Altıncı Bölüm</p>

  <p>MacFane’le aranızda neler oldu?”</p>

  <p>Ariella sandalyesinde huzursuzca kıpırdandı. “Hiçbir şey.”</p>

  <p>“Hiçbir şey mi?” diye sordu Dugald inanmayarak. “Önceden yalnızca seninle konuşurdu. Ama şimdi eğitimlerden sonra hiç kimseyle konuşmadan hemen odasına çekiliyor’”</p>

  <p>“Agnes’la konuşuyor,” dedi Andrew. “Agnes onun yemeğini götürüp banyo yapacağı zaman banyosunu da hazırlıyor.”</p>

  <p>Ariella küplere binmişti. Ona masaj yaptığı o geceden sonra MacFane ile aralarında bir şeyler değişmişti. Bir sonraki gün Malcolm, Rob’a kızgınmış gibi onu görmezlikten gelmişti. Onun bu kabalığına sinir olan Ariella da Malcolm’un Agnes’ı etrafında görmek istemediğini bildiği için o gece banyosunu hazırlamak üzere bilerek Agnes’ı göndermişti. Malcolm, Ariella’nın umduğu gibi Agnes’ı reddetmek yerine banyo yaptığı her gece onu çağırarak yardımını istemeye başlamıştı.</p>

  <p>“MacFane artık akşam yemeklerini de salonda yemiyor,” dedi</p>

  <p>Gordon. Bütün gün klanı eğittikten sonra odasına kapanıyor ve bir daha dışarı çıkmıyor. O kadar vakit orada tek başına ne yapıyor bu adam?”</p>

  <p>“Muhtemelen içiyordur, başka ne yapacak,” diye cevap verdi Niall.</p>

  <p>“Nereden biliyorsun?” diye sordu Duncan sinirli bir ses tonuyla. “Öyle olsa bile bir sonraki gün vaktinde uyanıp bizi eğitmeye devam ettiği sürece bunu sorun edemeyiz.”</p>

  <p>“Yemeğini herkesle birlikte yiyip biraz neşelenmeli,” diye söze başladı Angus. “Ben küçükken…”</p>

  <p>“MacFane odasında kalmak istiyorsa bu onun tercihi,” diye araya girdi Ariella. “Sonuçta bu bizi eğitmesine engel bir durum değil.”</p>

  <p>Ariella, halkın Malcolm’un alkole olan düşkünlüğünün derecesini bilmesini istemiyordu. Geçen hafta içerisinde Malcolm, saldırıya uğrarlarsa buna karşılık verecek güçte olduklarını öğreterek halkın öz güven kazanmasını sağlamıştı. Her yeni hareketten ya da taktikten sonra, halkın ona olan hayranlığı artıyordu. Onun geceleri kendi haline acıyan zavallı bir sarhoşa dönüştüğünü öğrenmeleri bu hayranlığı zedelerdi.</p>

  <p>“Bu saçmalığa neden zaman harcadığımızı anlamıyorum,” dedi Niall. “Her an tekrar saldırıya uğrayabiliriz. Ama biz hâlâ oyuncak bebeklerle ve tahta kılıçlarla savaşıyoruz. Kuvvetli ordusuyla bizi koruyacak yeni bir savaşçı bulmak için daha ne kadar bekleyeceğiz?”</p>

  <p>“Sanırım öyle birisini bulana kadar ya da Alpin öyle birisini görene kadar bu şekilde idare etmek zorundayız,” dedi Ariella.</p>

  <p>Dugald, Alpin’e baktı ve “Böyle birisini henüz görmedin, değil mi?” diye sordu.</p>

  <p>Bir an odaya sessizlik hâkim oldu. Alpin dikkatlerin, üzerinde olmasının keyfini çıkararak onlara bilmiş bilmiş baktı. Sonunda, “Hayır,” dedi başını sallayarak.</p>

  <p>“Böyle bir şeyin ne zaman olacağını bilemeyeceğimiz için MacFane’le yolumuza devam etmeliyiz,” dedi Ariella.</p>

  <p>“Bu olanlara inanamıyorum,” dedi Niall öfkeyle. “Biz bir kötürümün emri altındayken Ariella hayatta kalabilmek için erkek kılığında dolaşmak zorunda. Bu çok saçma.”</p>

  <p>“O kötürüm değil diye homurdandı Ariella.</p>

  <p>“MacFane’in güçlü bir ordusu olduğunu unutmayın,” diye araya girdi Angus neşeyle. “Belki daha sonra onlar da aramıza katılırlar. O zaman ne Roderic’ten ne de başka birisinden korkmamıza gerek kalmaz.”</p>

  <p>“Onlar şu an başka bir savaştalar,” diye hatırlattı Ariella. “Bizi korumaları için onlara güvenenleyiz.”</p>

  <p>“Kara Kurt’un ordusunun o olmadan savaşıyor olması size de saçma gelmiyor mu?” diye sordu bu kez Niall.</p>

  <p>“Ariella, MacFane’in yeni liderimiz olamayacağına karar verdi,” dedi Duncan. “Bu da ordusu başka bir savaşta olduğu için böyle zaten. O sadece bize yardım etmek için burada. Daha fazlası için değil.”</p>

  <p>“Ve olası bir saldırıya karşı koyamayacağımız da apaçık ortada. Bana kalırsa bir an önce bu saçmalığı bir kenara bırakıp yeni liderimizi aramaya koyulmalıyız,” dedi Niall sabırsızca. “Ariella evlenip kılıcı yeni sahibine bahşetmedikçe klanımız güvende olmayacak.”</p>

  <p>Salonu yine sessizlik kaplamış, yaşlı üyeler bu durumu düşünmeye başlamıştı.</p>

  <p>“Haklı olabilirsin,” dedi Gordon sonunda.</p>

  <p>Ariella’nın canı sıkılmıştı. Niall ve Gordon, MacFane hakkında bu şekilde düşünüyorsa kim bilir başka kimler böyle düşünüyordu.</p>

  <p>Malcolm atı Cain’in boynunu sımsıkı kavradı. Ormanın derinliklerine doğru ilerlerken bu manevranın ona verdiği acıyı umursamadan Cain’e sıkıca tutundu. Gavin, Ramsay ve Hugh ellerinde ok ve yaylarıyla gördükleri ala geyiğin peşinden gittikçe yerdeki otlar titriyordu. Malcolm kendini toparladı ve daha hızlı gitmesi için atını zorladı. Ama vücudu buna karşı koyuyordu. Sonunda atı yavaşlatarak devam etmek zorunda kaldı.</p>

  <p>Nefretle başını salladı.</p>

  <p>Bu sınırlamaları kabullenmek kolay değildi. Sinir bozucu, küçük düşürücü ve hatta erkekliğe yakışmayan bir durumdu. Buraya ilk geldiği günden beri adımlarını izleyen her gözde acıma duygusu ve hayal kırıklığı ifadesi vardı. Sanki kendisine sürekli bir değer biçiliyordu ve bu değeri hak etmediği düşünülüyordu.</p>

  <p>O da kendisini aynı gözle yargılayınca bunun şaşırtıcı bir sonuç olmadığını anlamıştı.</p>

  <p>Derin bir nefes aldı. Toprağın, atın, derinin güzel kokusunu içine çekiyor, güneşin batmakta olduğu bu yaz akşamında bu basit görüntüden mutlu olmaya çalışıyordu. İki hafta önceki gelişinden bu yana kalenin avlusundan başka bir yere gitmeye cesaret edememiş, üzerine düşen görevlerle meşgul olmuş sonra da odasına çekilmişti. Ama halk geçen hafta çok çalışmıştı. Ayrıca kendilerine söylenenleri de harfiyen yerine getirdikleri için bir ödülü hak ettiklerini düşünüyordu. Bu yüzden onlara bir gün boyunca eğitim veya inşa çalışması yapmayacaklarını, o gün izinli olacaklarını söyledi. O gün boyunca dinlenebilir ya da isterlerse kendisiyle birlikte ava gidebilirlerdi. Onu şaşırtan şeyse o gün hemen hemen herkesin alışılagelmiş o erken saatte avluda at binme ve okçuluk konusundaki maharetlerini göstermek üzere toplanmış olmalarıydı. Etraftaki orman vahşi hayvanlarla doluydu. Ava gidenler onlarca tavşan, kuş ve üç tane de alageyik vurmuşlardı. Akşama bu başarıyı kutlamak için ziyafet verilecekti. Tabii bu ziyafetin içinde müzik ve dans da olacaktı.</p>

  <p>Bu ziyafete katılamayacak kadar ağrı içinde olması çok yazıktı.</p>

  <p>Rob’un önerisi üzerine her gece sıcak bir duş alıyordu. Bu onu rahatlatsa da içtiği şaraplar kadar huzur vermiyordu. Bu yüzden hırpalanan kemik ve kaslarına iyi geleceği ümidiyle ikisini birlikte uyguluyordu. Sade bir güzelliği olan ve çok da utangaç olan Agnes ona ihtiyacı olan havlu ve sabunu getiriyor, sonra o küvete girene kadar gözlerini başka yöne çevirerek titrek bir sesle başka bir şeye ihtiyacı olup olmadığını soruyordu. Agnes, Malcolm’un yanına gittiği ilk gece, Malcolm bir önceki gece Rob’u odadan kovduğu için bilerek Agnes’ı gönderdiğini biliyordu. Agnes’a, gitmesi için izin vermek yerine ona sırtını keselemesini söylemişti. Kızın küçük, kahverengi gözleri şaşkınlıktan kocaman açılmış ama yine de kendisine söyleneni yapmıştı. Agnes, Malcolm’un sırtını ovalarken neden böyle bir talepte bulunduğunu Malcolm’un kendisi de merak etmişti doğrusu. Belki de uzun zamandır ona hiçbir kadın dokunmuyordu ve Malcolm vücudunda öyle hassas parmakların dolaşmasını özlemişti. Kesinlikle bu yüzden bir önceki gece Rob sırtını keseleyince o rahatsızlık veren hisleri duymuştu. O gece zihni yorgun, vücudu dingindi ve o an sırtını keseleyen ellerin bir erkek çocuğuna değil de bir kadına ait olduğunu düşünmüştü. Ertesi gün, onun bu tutumu karşısında şaşkına dönen Rob’a da sanki o suçluymuş gibi soğuk davranmıştı. Böyle bir şey için Rob’u cezalandırmanın saçma olduğunun farkındaydı. Ama yine de o an belki o rahatsızlık verici duygulardan kurtulabilmek adına Rob’u kendisinden uzaklaştırmak istemişti. Savunma eğitimi boyunca günün geri kalan kısmında da Rob’u görmezden gelmeyi başarmıştı. Gece yine odasına çekilmişti ve Rob her zaman onunla konuşmaya gitmesine rağmen o gece gitmemişti.</p>

  <p>Malcolm, küçük asabi arkadaşını kaybettiğinin farkındaydı.</p>

  <p>Yer, başka bir atlının geldiğini haber verircesine titremeye başlamıştı. Ağaçların arasından inci renginde bir at belirdi. Rob avlayacağı hayvana öylesine odaklanmıştı ki önce Malcolm’u fark etmedi bile. Kısa bir süre sonra Rob, gelenin avlayacağı hayvan olmadığını fark etmişti. Atını dizginledi ve hafif bir tebessümle onu övermişçesine boynunu okşadı. Esen rüzgâr Rob’un kahverengi saçını, yüzüne doğru savurmuş ve tıpkı bir bayanınkine benzeyen hassas yüz yapısını ortaya çıkarmıştı. Kül rengi gözleri de ışıl ışıl parlıyordu. Malcolm, Rob’da daha önce hiç böyle bir değişiklik fark etmemişti. At şöyle bir silkindikten sonra kişnedi ve bakışlarını Cain’e çevirdi. Rob’un gözleri bu kısa anı takip ediyordu.</p>

  <p>Malcolm’u ilk gördüğünde afallamışsa da çabuk toparlanmıştı. İnce vücudu birden şekil değiştirdi, omuzları belli belirsiz bir şekilde düştü. Böylece kahverengi saçları da yüzüne düşerek kadınsı yüz hatlarını gizledi. Malcolm bütün bu olup bitenleri büyük bir şaşkınlıkla izledi. İki dakika önce gülümseyen o delikanlı birdenbire kaybolmuştu. Malcolm, kendi varlığının böyle bir değişime sebep olmasından dolayı üzülmüştü.</p>

  <p>Bir an için ikisi de sessiz kaldılar.</p>

  <p>“Nasıl gidiyor avlanma?” dedi Malcolm sessizliği bozarak.</p>

  <p>“Fena değil,” dedi Rob omuz silkerek.</p>

  <p>Malcolm, Rob’un konuşmaya devam etmesini bekledi. Ama sessizlik hâlâ devam edince “Bu sabah seni kaleden çıkarken görmedim,” dedi.</p>

  <p>“Ben ava sonradan katıldım,” diye cevap verdi Rob. Sen gittikten sonra, diye düşündü içinden.</p>

  <p>Bu soğukluk Malcolm’un canını sıkıyordu. Aralarında büyük bir uzaklık olduğunu ve garip olayların cereyan ettiğini fark etmişti Malcolm, hiçbir zaman arkadaş olamayacaklarını düşünmüştü. Ama şimdi tuhaf bir şekilde aralarında gerçekten de bir bağ olduğunu ve ona zarar verdiğini hissediyordu.</p>

  <p>“Klanın performansı oldukça yüksek,” dedi aralarını düzeltmeyi umarak.</p>

  <p>“Agnes’dan ne haber? Onun performansı da iyi mi?” diye sordu Rob alaycı bir üslupla.</p>

  <p>Malcolm gülmemek için kendisini zor tuttu. Çocuğun kendisine kızgın olmasının sebebi apaçık ortadaydı şimdi.</p>

  <p>“Kıskanç bir eş gibi konuştun,” dedi Malcolm aynı alaycı tavırla. “Ondan hoşlanıyorsan neden bana yardımcı olması için gönderdin ki?”</p>

  <p>“Ondan hoşlanmıyorum!” dedi şaşkınlıkla.</p>

  <p>“Neden?” diye sordu Malcolm. Onu kızdırmak hoşuna gidiyordu. “Bence gayet hoş bir kız,” diye konuşmaya devam etti. Agnes oldukça soluk bir yüze sahipti ve geniş vücut hatlarının on üç yaşındaki bir çocuğa çekici gelemeyebileceğini düşünmüştü.</p>

  <p>“Beğenmiyorum işte,” dedi Rob.</p>

  <p>“O zaman Agnes’ın benimle ilgilenmesi neden seni kızdırıyor?” diye sordu Malcolm içten içe keyiflenerek.</p>

  <p>“Kızdırmıyor.”</p>

  <p>“Onun, senin gibi yaraları iyileştirebilme yeteneği yok,” diye itiraf etti Malcolm. “Ama senin gibi sivri bir dili de yok.” Bir süre bu söylediğini düşünüyormuş gibi sessiz kaldı ve iç çekti. “Sessizliğinin verdiği zevkin tadını çıkarmak için hatalarını görmezden gelmeliyim sanırım.”</p>

  <p>“Sen benim klanımı eğitmek için buradasın, MacFane, kadınlarla yatmak için değil.”</p>

  <p>Rob birden ciddileşmişti ve kül rengi gözleri Malcolm’un yaptığını onaylamayan bakışlarla bakıyordu. Malcolm kendisini tutamadı ve başını geriye doğru eğerek kahkaha attı. Bu öyle bir kahkahaydı ki, gülerken adeta göğsünden sıcaklık yayıyordu.</p>

  <p>Birden Rob onun göğsünden itti. Malcolm homurdandı ve düşerken içgüdüsel olarak Rob’a tutundu ve ikisi birden yere kapaklandılar.</p>

  <p>Malcolm’un bütün vücudu acımaya başlamıştı. Sanki tüm organları ateşe verilmişti.</p>

  <p>“Lanet olsun,” dedi Rob’u kendisinden uzaklaştırarak. “Bunu neden yaptın?”</p>

  <p>Ağaçların arasından gelen at sesi bir an dikkatini dağıttı. Dikkatli bakınca pelerinli birinin dörtnala oradan uzaklaştığını gördü. Kaşlarını çatarak yanında yere sere serpe uzanmış olan Rob’a baktı.</p>

  <p>Rob’un kolunun üst kısmına bir ok saplanmıştı.</p>

  <p>Malcolm kamasını çekti ve etrafı kolaçan etmeye başladı. Yalnız olduklarına emin olduktan sonra Rob’un yanına diz çöktü.</p>

  <p>“Sakın bana dokunma,” dedi Rob öfkeyle.</p>

  <p>“Yaranın derinliğini görmem lazım, Rob,” dedi Malcolm. “Bırak şu gömleğini sıyırıp bakayım.”</p>

  <p>“Hayır,” dedi Rob. “Sadece beni yalnız bırak.”</p>

  <p>“Eğer ok çok derine saplanmadıysa kaleye gitmeden evvel onu çekip çıkarmamız daha iyi olur,” dedi Malcolm sabırlı olmaya çalışarak. “Aksi takdirde yara daha da derinleşecek.”</p>

  <p>“Dokunma bana, MacFane,” diye haykırdı Rob yaşlı gözlerle.</p>

  <p>“Tanrı aşkına, Rob!” dedi Malcolm, Rob daha fazla itiraz etmeden. Gömleğin kolunu kesti ve okun saplandığı bölümü dışarı çıkardı.</p>

  <p>“Fazla derine saplanmamış,” dedi yarayı incelerken. “Şimdi çıkarabilirim.”</p>

  <p>“Hayır!” diye haykırdı Rob.</p>

  <p>Malcolm Rob’un kolunu sıkıca tutarak oku tek hamlede çıkardı. O an Rob acı bir çığlık attı.</p>

  <p>“İşte burada!” dedi Malcolm. Oku bir kenara fırlattı ve yırttığı gömlek parçasıyla çocuğun yaralı kolunu sarmaya başladı. “İyi misin?” diye sordu.</p>

  <p>Rob derin bir nefes aldı ve başını evet anlamında salladı. Gözlerinden süzülen yaşlar yanaklarına doğru inmeye başlamıştı.</p>

  <p>“Güzel. Kaleye gittiğimizde yarayı dikip saracak birisini buluruz. Benimle birlikte geliyorsun,” dedi Malcolm.</p>

  <p>“Ben kendi atımla gidebilirim,” dedi Rob titreyen sesiyle.</p>

  <p>“Elbette gidebilirsin. Ama şu an yaralısın ve benimle birlikte gitmen çok daha iyi olur,” dedi.</p>

  <p>Ayağa kalktı ve Rob’a destek olarak onun da ayağa kalkmasını sağladı. Sonra elleriyle belinden tutarak ata binmesini sağladı. Kaslı ve kemikli olan yaşıtlarına rağmen Rob, şaşırtıcı bir şekilde son derece narin bir vücuda sahipti. Malcolm, kaşlarını çatarak bu şaşkınlığını gizledi. Rob'un narin kalça kıvrımları adeta Malcolm’un ellerini alevlendirmişti.</p>

  <p>“Ellerini üzerimden çek,” diye bağırdı Rob. “Sana kendi atıma binebileceğimi söylemiştim,” dedi kendi kendine ata binmeye çalışarak.</p>

  <p>Malcolm, konuyu uzatmamaya çalışarak atma bindi. Ormanlık alana doğru giderlerken aralarında yine o soğuk rüzgârlar esiyordu. Malcolm arkadaşının canı yanmasın diye hızlı gitmemeye özen gösteriyordu. Bu da ona, olanları gözden geçirme şansı vermişti.</p>

  <p>Ve elbette okun kendisine atılmak istendiği gerçeğini de kabullenmesi gerekiyordu.</p>

  <p>İleriden kahkahalar ve müzik sesleri geliyordu. Bu da festivalin hâlâ devam ettiğini gösteriyordu. Kalenin pencerelerinden altın sarısı ışıklar saçılıyordu ve ortalığı kızarmış et kokusu sarmıştı. Malcolm yavaşça atından indi.</p>

  <p>“Klana olayın tüm ayrıntılarını anlatmayalım, MacFane,” dedi Rob kasvetli bir ses tonuyla.</p>

  <p>Malcolm inanamayarak ona baktı. “Sen aslında bana atılmak istenen bir okla vurulduğunun farkındasın, değil mi?” diye sordu.</p>

  <p>“Klanın bunu bilmesi bir şeyi değiştirmeyecek ki. Sadece onları daha da endişelendirecek.”</p>

  <p>“Bırak da endişelensinler. Ölebilirdin, Rob. Ve vurulmak benim de hoşuma gitmiyor.”</p>

  <p>Rob sabırsızlıkla başını salladı. “Bunu kimin yaptığını bulmak istiyorsak ortalığı yaygaraya vermemeliyiz. Saldırgan, rastgele bir okla yaralandığımı düşündüğüme inanırsa bizim için daha iyi olur.”</p>

  <p>Malcolm bir an için düşündü. Belki de Rob haklıydı. Tanınmadığını düşünen saldırgan daha az dikkatli olup muhtemelen tekrar saldırıya geçecekti. “Pekâlâ,” dedi Malcolm. Attan inmeye çalışan arkadaşına yardım etmek için elini uzattı.</p>

  <p>“Ben kendim inebilirim,” dedi Rob gergin bir ses tonuyla. İnmeye çalışırken canının acısından yüzünü buruşturuyordu. Atından indi ve bir süre dinlendikten sonra oradan uzaklaştı.</p>

  <p>Malcolm, tam yere düşecekken yakaladı Rob’u.</p>

  <p>“Yaran kanıyor ve bu da seni halsizleştiriyor,” dedi onu kucaklarken.</p>

  <p>“Beni taşımanı istemiyorum,” diye karşı çıktı Rob.</p>

  <p>“Bence fazla seçeneğin yok,” dedi Malcolm aksayarak kaleye doğru ilerlerken. “Bir dahaki sefere de sen beni taşırsın.”</p>

  <p>Büyük salondan kahkaha ve müzik sesleri geliyordu. Malcolm, kucağında Rob’la içeri girdiğinde herkes şok içinde onlara baktı.</p>

  <p>“Hayır!” diye bağırdı Elizabeth, Gavin’e ikram etmekte olduğu şarap kadehini de Gavin’in üzerine dökmüştü. Hemen onlara doğru ilerledi. Ardından da Agnes, Helen ve küçük Catherine geldi.</p>

  <p>“Sen nerede böyle yaralandın?” diye sordu Duncan.</p>

  <p>Gavin şarap dökülen gömleğine aldırış etmeden oturduğu yerden kalktı. “Ne oldu?”</p>

  <p>“Önemli bir şey değil,” dedi Rob insanları sakinleştirmeye çalışarak. Av esnasında koluma nerden geldiği belli olmayan bir ok isabet etti. Korkulacak bir şey yok. MacFane oku çıkardı.” Küçük kız kardeşinin elini tuttu ve gülümseyerek “Merak etme. İyiyim ben,” dedi.</p>

  <p>Odada bulunanların içi rahatlamıştı. Malcolm insanların surat ifadelerine dikkat kesildi. Kendisini suçlayan ya da okun hedeflendiği yere gitmemesine üzülen bakışları arıyor gibiydi. Ama tek gördüğü şey şaşkınlık ve endişeydi, - Alpin hariç. Alpin, Malcolm’un araştırmacı bakışlarına, böyle bir şeyin olacağını önceden biliyormuş ya da bundan bir rahatsızlık duymamışçasına karşılık verdi.</p>

  <p>Ve sinirden yüzü kıpkırmızı olan Niall hariç.</p>

  <p>“Yaranın temizlenip dikilmesi lazım,” dedi Malcolm, Duncan’a. “Çocuğu benim odama götürüp şu kirli kıyafetleri üzerinden çıkar. Bu sayede de banyo yapmış olur.”</p>

  <p>Odada bulunanlar birden sessizliğe büründü.</p>

  <p>Malcolm bu tepkinin sebebini anlayamayarak kaşlarını çattı.</p>

  <p>“Malcolm, belki de Rob’un ben ve Andrew’Ia kalması daha iyi olur,” dedi Duncan. “Odamız oldukça büyük, biliyorsun. Hem gece boyunca ona refakat da edebiliriz.”</p>

  <p>“Evet, evet,” dedi Rob. “Bu kesinlikle çok daha iyi olur.”</p>

  <p>“Agnes ve ben de yarasıyla ilgileniriz,” dedi Elizabeth.</p>

  <p>“Ben de kendisini daha iyi hissetmesi için ona masal anlatırım,” dedi Catherine, ablasının yaralı olmayan koluna sıkıca sarılarak.</p>

  <p>Malcolm omuz silkti. Çocuğa iyi bakıldıktan sonra kimin baktığı fark etmezdi. “Pekâlâ.”</p>

  <p>“Öyleyse Rob da iyileşeceğine göre şenliği sürdürmememiz için hiçbir neden yok,” dedi Angus, Rob odasına götürülürken. Sonra Alpin’e döndü ve “Yoksa var mı?” diye sordu.</p>

  <p>“Yok. Hiçbir sebep yok,” dedi Alpin. Müzisyenlere eliyle işaret etti. “Çalın.”</p>

  <p>Ortalığı kulakları sağır eden bir cümbüş havası sardı. Malcolm bu gürültüden rahatsız olduğu için arkadaşı Gavin’e işaret ederek odasına doğru yol aldı.</p>

  <p>“Okun sana atılmak istendiğini mi düşünüyorsun?”</p>

  <p>“Rob oku atan adamı gördü ve bu yüzden beni kenara itmeye çalıştı.”</p>

  <p>“Ama saldırgan hata yaptığını anlayınca tekrar saldırmadı, öyle mi?” dedi Gavin. “Belki de yalnızca sizi korkutmak istiyordu, öldürmek değil.”</p>

  <p>“O zaman çok iyi hedef alıyor olmalı,” dedi Malcolm belli belirsiz. Sonra bir yudum şarap aldı ve devam etti. “Öyle ya da böyle birileri beni burada istemiyor. Beni öldürmek gibi bir niyeti yoksa bile kendiliğimden gitmemi istiyor. Asıl soru neden benim gitmemi istediği.”</p>

  <p>Gavin dalgın gözlerle ateşe bakıyordu. “Gördüğüm kadarıyla MacKendrick halkı seni yeni liderleri olarak kabul etmeye başladılar. Para karşılığı burada olduğunu bilmedikleri için gerçekten onlara yardım etmek istediğini düşünüyorlar. Birçoğu da hiç olmazsa yeni liderlerini bulana kadar senin yardımına ihtiyaçları olduğunu kabul ediyorlar. Ama Elizabeth bana klana yapılan saldırının senin suçun olduğunu düşünenlerin varlığından da bahsetmişti.”</p>

  <p>Malcolm inanamayarak Gavin’e baktı. “Beni ne diye suçlasınlar ki?”</p>

  <p>“Eski liderleri, Alpin’in de önceden gördüğü üzere senin büyük ordunla gelip kızıyla evleneceğin ve yeni lider olacağın konusunda onlara söz vermiş,” diye açıklamaya başladı Gavin. “Herkes senin geçmişteki başarılarını duymuş ve Kara Kurt’un yeni liderleri olması ihtimali bile onları heyecanlandırmaya yetmiş. Sonra klan saldırıya uğrayıp lider ve kızı öldürülünce halk perişan olmuş. Eski liderlerine ve onun kızına herkes hayranmış. Görünen o ki kız oldukça güzelmiş.”</p>

  <p>Malcolm masanın üzerindeki heykele bir göz attı. O heykel biraz olsun gerçeği yansıtıyorsa Ariella gerçekten mükemmel bir kız olmalıydı.</p>

  <p>“Ayrıca kız çok da cesurmuş,” dedi Gavin. “Halkı için canını feda edebilecek kadar cesur...”</p>

  <p>Malcolm heykele daha fazla bakamayarak, bakışlarını yanmakta olan ateşe çevirdi. Kızın o güzel yüzüne baktığında huzur bulmak yerine ıstırap duyuyordu.</p>

  <p>Beni ne kadar bekledi acaba?</p>

  <p>“Onun hakkında konuşmaya pek istekli değiller gibi geliyor bana. Elizabeth, bunun acılarının çok taze olmasından kaynaklandığını söyledi.”</p>

  <p>Elbette öyleydi. Tıpkı Marrian’ın ölümünün Malcolm’a acı vermesi gibi. Marrian’ın ve diğer tüm MacFane kadınları ve çocuklarının onun sarhoşluğu yüzünden can vermesi gibi.</p>

  <p>Malcolm, kendinden nefret ederek şarabından bir yudum daha aldı.</p>

  <p>“Dolayısıyla sana saldıran kişi zamanında gelmediğin için seni cezalandırmak istemiş olabilir,” dedi Gavin. “MacKendrick halkı neredeyse yüz yıl süren barış uykusundan son derece vahşi bir biçimde uyandırıldılar. Belki de içlerinden birisi bu masumiyetlerini kaybetmesinde seni suçluyor. Belki de onlara zamanında yardım edemediğin için şimdi burada kalmaya hakkın olmadığını düşündüğü için gitmeni istiyor.”</p>

  <p>“Haklı da.”</p>

  <p>Gavin, Malcolm’a kızgın gözlerle baktı. “Hakkın olduğunu düşündüğün için değil, senden yardım istendiği için buradasın, Malcolm,” dedi.</p>

  <p>“Hayır,” diye cevap verdi Malcolm aşağılayıcı bir ses tonuyla. “Teklif ettikleri altınlar için buradayım.”</p>

  <p>“Öyle bile olsa, buraya geliş sebebinin burada olduğun süre boyunca başardıklarınla bir ilgisi yok, Malcolm. Sen MacKendrick halkına yardım ettikten sonra bunun için sana para ödeseler ne fark eder ki?”</p>

  <p>Malcolm bir süre sessiz kaldı ve Gavin’in söylediklerini düşündü. Belki de para karşılığında birisine yardım etmek sıradan bir savaşçıyı rahatsız etmezdi. Duncan kendisine böyle bir teklif sunduğunda bu, onu da rahatsız etmemişti. Ama o sıradan bir savaşçı değildi. O, büyük MacFane Klanı’nın lideri, Kara Kürt’tü. Daha birkaç yıl öncesine kadar insanlara para karşılığında değil, bu bir insanlık görevi olduğu için yardım ederdi.</p>

  <p>“Bunun dışında, daha kötü bir ihtimal de var. Ben buradayken klan güçlendiği için benim ölmemi isteyen birileri de olabilir,” dedi Malcolm oturduğu yere iyice çökerek.</p>

  <p>Gavin kaşlarını çattı. “Kim bu klanın güçsüz olmasını istiyor olabilir ki?” diye sordu.</p>

  <p>Malcolm elindeki kadehi bitirmişti. “Klanın tekrar saldırıya uğrayacağını bilen birileri,” dedi.</p>

  <p>Malcolm son şarabı da içerken şöminedeki ateş, pembemsi ve gri renkte köz yığını haline gelmişti. Şarap şişesinin boşaldığını gören Malcolm öfkeyle şişeyi yere fırlatırken çıkarttığı sesi tamamen kayıtsızlıkla dinledi. Bitkin bir halde gözlerini kırpıştırırken bakışlarını sönmekte olan muma çevirdi. Mumun sönmesini istemiyordu. Eğer mum da sönerse, bir zamanlar eşi olabilme ihtimali olan kızın düzgün yüzünü, yanaklarını ve küçücük burnunu aydınlatacak hiçbir şey kalmayacaktı. Birden, eğer hâlâ MacFane Klanı’nın lideri olsaydı bu kızın onun eşi olamayacağını düşündü. Yaralanmasaydı, bu kadar acı çekmeseydi ve kalan günlerini bitirmek için bu kadar alkol bağımlısı olmasaydı, o zaman zaten bu kızla değil, Marrian’la evli olur, onunla ve çocuklarıyla yaşardı.</p>

  <p>Sağlam kolunun üzerinde yatağa uzandı ve kendisine Marrian’ın saçlarını hatırlatan altın sarısı ve kızılımsı ateşi izlemeye koyuldu. Küçük kuzeni tombul ayakları yere değdiği ilk andan itibaren kendisini hiç yanından ayırmadığı için adeta Malcolm’a minnettardı. Sonra bu küçük kuzen, büyüyüp servi boylu, güzeller güzeli bir genç kıza dönüşmüştü. Malcolm da, babası onları evlendirmeye karar verdiği zaman aslında kendisini çok mutlu hissetmişti. Kız on altı yaşındaydı, Malcolm ise yirmi sekizindeydi ve Malcolm savaşı bitirip eve döndükten sonra evlenmelerine karar verilmişti. Malcolm geceleri dışarıda olduğu günlerde sürekli büyük ordusuyla birlikte savaştan galip ayrılıp eve döndüğünü ve Marrian’ın kıpkırmızı yanakları ve rüzgârda savrulan güneş sarısı saçlarıyla, çayırda kendisini karşılamak için koşuşturduğu o anı hayal ederdi.</p>

  <p>Ama bunların hiçbirisi gerçekleşmemişti. Gavin, yaralı ve kan revan içinde olan Malcolm’u bir at arabasının üzerinde eve götürmüştü. Malcolm o kadar afallamıştı ki o an nişanlısının yüzündeki dehşeti bile görememişti. Dehşet, acıma duygusu ve hatta tiksinme ifadesini...</p>

  <p>İşte o an asla evlenemeyeceğini anlamıştı.</p>

  <p>Ariella isimli kızın taştan yüzü sessizce ona bakıyordu. Utanarak bakışlarını başka yöne çevirdi. Evlenme ihtimali olan iki kadın da ölmüştü ama o hâlâ hayattaydı. Marrian, o sarhoş bir halde kalesinden uzakta klanı yönlendirip onları savunmasız bıraktığı sırada katledilmişti. Ve Ariella... Klanını canından çok seven Ariella da halkının acı çekmesindense kendisini feda etmiş, günler sonra Malcolm’un gelmeyeceğini anlayıp ölüme gitmişti. Acaba o son anında bile Malcolm’dan nefret etmiş miydi? Alpin’in kendilerini kurtaracağına söz verdiği adamın gelişine dair son bir ipucu görebilmek için başını kaldırıp da ufka bakmış mıydı? Malcolm o kadar derin bir suçluluk duygusu yaşıyordu ki adeta bunalmıştı. Ve bu duygu yaşadığı odayı bile kasvete bürümüş, nefes almasını zorlaştırmıştı. Bir an MacKendrick’in odasında olduğunu hatırladı. Burada olmaya hakkı yoktu. Mum da sönerek onu tamamen yalnız bırakmıştı. Karanlığın içerisinde yürümeye çalışıyor, el yordamıyla kapıyı arıyordu. Sonra koridora geldi ve merdivenlerden inmeye başladı. Büyük kapıdan dışarı çıktı. Gecenin sonsuz karanlığında bu sersemletici düşüncelerden kurtulmak istiyordu.</p>

  <p>Yukarıda sessiz ve uçsuz bucaksız kadifemsi bir gökyüzü vardı. Bakışlarını üzerinde yoğunlaştıracağı bir yıldız arıyordu. Ama gökyüzünde yalnızca ay vardı. Ay o kadar büyük, o kadar parlak görünüyordu ki neredeyse ihtişamıyla gözlerini kör edecekti. Gözlerini kapadı ve olduğu yere çöktü. Altında bulunan sert topraktan kendisine huzur vermesi için medet umuyordu. Tüm bedeni ağrıyordu. Ama bu acı damarlarında dolaşıp ona başka şeyler düşündüren şarap sayesinde biraz olsun hafiflemişti. Marrian’ı düşünüyordu. Her şey eskisi gibi olsa, dudaklarını onun tatlı dudaklarına dokundurabilse nasıl hissederdi acaba, merak ediyordu. Marrian’ın üvey kardeşi, kendisinin de kuzeni olan Harold’ın, Marrian’a bir şey olsa ne yapacağını sorması gözlerinin önünden film şeridi gibi geçiyordu. Harold beni öldürmeliydi, diye düşündü acıyla. Merhametli davranıp, gitmeme izin verdi.</p>

  <p>Kılıcıyla beni öldürüp benden kurtulmalıydı, diye düşündü sessizce.</p>

  <p>Dudaklarından bir şeyler dökülmüştü. Bu bir hıçkırık mıydı yoksa bir inleme mi? Emin olamamıştı. İrkilmiş bir halde kimsenin duyup duymadığını anlamak için karanlıkta etrafına bakındı. Tüm kale uyuyordu -üst katlardan, ışığın parladığı bir oda hariç. Bakışlarını ışığın geldiği yöne çevirdi. Yalnız olmadığı fikrine kapılmıştı. Birden, karanlığın içinden altın gibi ışıldayan bir kadın belirdi. Yüzü gölgeli, vücudu küçük ve sevimliydi. Ama hareketlerindeki sakinlik, gördüğünün bir çocuk değil, bir kadın olduğu fikrini güçlendiriyordu. Kadın, gökyüzünde, bir şeyler görmek istercesine ya da belki sadece ferahlığın keyfini çıkarmak için öne doğru eğildi. Ay ışığı yüzünü aydınlatıyor, düzgün yüz hatlarını açığa çıkarıyordu.</p>

  <p>Malcolm olduğu yerde kalakalmıştı.</p>

  <p>Uyuşmuş bir halde, aklının ona oyunlar oynadığını fark etti. Ona bu kadının Ariella olduğunu düşündüren şey onca yorgunluğun üzerine aldığı alkoldü. Hayaletlere ya da ruhlara inanmıyordu. Hatta kâhinlere ya da Kuzey İskoçya bölgesindeki insanların çok düşkün olduğu saçma batıl inançlara da inanmıyordu. Ama yine de olduğu yerde öylece dikkatle ayı izleyen kadını seyrediyordu. Bir an gözünü kırpsa karşısındaki kadının sonsuza dek kaybolacağı korkusuyla donakalmıştı. Sonunda gözünü kırptı ama kadın hâlâ oradaydı. İçi rahatlamıştı.</p>

  <p>Sonra, kadın arkasını döndü ve onu öylece yapayalnız bırakarak gözden kayboldu.</p>

  <p>Ona olanlar için ne kadar üzgün olduğunu söyleyemeden gitmesine izin veremezdi. Ariella onun yüzünden ölmüştü. Odasını ateşe vererek intihar etmişti. Bu ne kadar korkunç, ne kadar acılı bir ölümdü. Kendisini bağışlamasını beklemiyordu elbette. Affedilmeye değmezdi. Ama yine de bunun için ona yalvaracaktı. Bu korkunç şeylerin olmasını asla istemediğini bilmesini istiyordu.</p>

  <p>Ve de gelecek halde olsaydı mutlaka geleceğini...</p>

  <p>Uykusunu getirmesi için aldığı şifalı ot, soluk bir bulut gibi Ariella’nın kırmızı şarap kadehine dökülmüştü.</p>

  <p>Ariella kadehi eline alıp tozun erimesi için birkaç defa hafifçe salladı. Kolu, o tertemiz çarşaflara yatıp uykuya dalmasını engelleyecek kadar ağrıyordu. Elizabeth yarasını dikkatlice dikip sarmıştı. Agnes da ağrıyan kaslarını rahatlatmak için ona sıcak bir banyo hazırlamıştı. Arkadaşları hep beraber saçını yıkayarak yarın yine Rob kılığına gireceği zaman saçma süreceği küllere ve çamura biraz olsun ara vermesini sağladılar ve ona yumuşak bir gömlek giydirdiler. Ariella, ağrıdan dolayı uyku zorluğu çekeceğini bildiği için uyumasına yardım edecek birtakım bitkisel ilaçlar almıştı. Saatler geçmesine rağmen hâlâ uyuyamamıştı. Şöminenin önüne oturmuş şarabını yudumlarken kendisini uykunun rahatlığına bırakacağı anı bekliyordu. Ama ne kadar uğraştıysa da o gün yaşanan dehşeti aklından silemiyordu.</p>

  <p>Binleri MacFane’i öldürmeye teşebbüs etmişti.</p>

  <p>Önceleri kendisini bunun bir kaza olduğuna inandırmaya çalıştı. Ama ormanın derinliklerinden tıpkı avına yaklaşan bir avcı gibi gizlice ve yavaş yavaş yaklaşan, pelerinli saldırganı görmüştü. O an ortalık MacFane’in kahkahalarıyla inliyordu. O her kimse, bu fırsatı kaçırmak istememişti.</p>

  <p>Saldırgan, orada olduklarını biliyordu ve onları bulmak istemişti. Ortaya çıktığında okunu germiş, hızlı ama dikkatli davranmıştı. Ariella güç bela kendisini Malcolm’un önüne atmıştı. O an duyduğu acı, binlerinin Kara Kurt’u öldürmeye teşebbüs ettiği gerçeğinin yanında hiçbir şeydi.</p>

  <p>Üstelik Ariella’nın kendi klanından birisi...</p>

  <p>Ariella, Malcolm’u istemediklerini biliyordu. Zamanında kendilerini korumaya gelmeyen bir adam tarafından eğitildikleri için kızgın olduklarını anlıyordu. Ve Malcolm’un mevcut durumunun gelip kendilerini koruyacaklarını umdukları o güçlü savaşçıyla alakası yoktu. Ama Ariella kılıcın koruyucusuydu. Bu yüzden klan halkı onun sözlerine uymak zorundaydı. Binlerinin sırf korkutmak için bile olsa MacFane’i öldürmeye teşebbüs etmesi ürkütücüydü. Bu aşamada kendilerini Roderic veya bir başkasından doğacak olası bir saldırıya karşı savunabilmeyi öğrenebilmek için tek ümitleri Malcolm’du. Ariella yeni liderlerini bulup kılıcı ona bahşedene kadar klan büyük bir tehlike altında olacaktı. Birileri MacFane’den kurtularak neyi elde edebileceklerini sanıyor olabilirdi ki?</p>

  <p>Ariella şarabını yudumlarken dalgın gözerle yanmakta olan ateşe bakmaya devam etti. Aldığı ilaçlar onu sersemletirken o hâlâ doğru düzgün düşünebilmeye çalışıyordu. Belki de klanda Ariella’nın, kılıcı MacFane’e vereceğinden korkan birileri vardı. Bu çok saçma bir fikirdi. Çok iyi bir eğitmen olmasına rağmen MacFane’in yaralı vücudu, kendi klanındaki başarısızlığı, alkol bağımlılığı ve ordusunun olmayışı onun yeni lider olmasının önündeki en büyük engellerdi. MacFane’i yeni lider olarak seçmek halkı acılara ve yıkıma uğratmak olurdu. Ama klan halkı Malcolm’un yaralarının derinliğini, MacFane Klanı liderliğinden kovulduğunu, ordusunun artık başka birisi tarafından yönetildiğini ve kendisini günbegün alkole verdiğini bilmiyorlardı ki. Bu kadar zayıf, bu kadar güçsüz birisi MacKendrick Klanı’nı yönetemezdi. Malcolm fiziksel güç ve yeteneğinin zirvesindeyken tanışsalardı ne olurdu acaba, merak ediyordu. Kılıç, onun kendi yıkımını da engelleyebilir miydi?</p>

  <p>Ariella birden bütün bunların saçma olduğunu düşündü. Malcolm onlara gerçekten yardım etmek istediği için değil kendisine altın teklif edildiği için buradaydı. Anlaşmaları gayet basitti. Ariella, Malcolm’un savunma bilgisini kullanacak ve klanın bu konuda çaba sarf ettiğini görecekti.</p>

  <p>Artık Malcolm’a ihtiyaç kalmadığından emin olduğunda ise onu hemen gönderecekti.</p>

  <p>Kapı sessizce çaldı. Ariella kafasını kaldırdı, bu saatte kimin onunla konuşmak isteyeceğini merak etmişti.</p>

  <p>Karşısındakinin Malcolm olduğunu görür görmez birden sıçradı ve elindeki şarabı üzerine döktü.</p>

  <p>Malcolm, karşısındaki bu mükemmel görüntüye korkuyla ve büyük bir hayranlıkla baktı. Parlak, ahşap rengi saçlarında bakır rengi gölgeler vardı ve ateşin karşısında büyük bir ihtişamla parlıyordu. Heykeldeki gibi gür ve dalgalıydı. Yalnızca uzunluğu onu şaşırtmıştı. Heykeldeki gibi beline kadar inmesi gerekirken omuzlarına kadar iniyordu. Yarısının yangında yanmış olabileceğini düşündü Malcolm, içi acıyarak. Yüzü solgun, yüz hatları belirgin ve zarifti. O yüzü nasıl da iyi biliyordu: Küçücük, düzgün bir burun, çenenin yapısını belirleyen zarif yanaklar... Karşısında gördüğü şey heykelde gördüğünün aynısıydı, dudaklarının kıvrımından iri kül rengi gözlerine kadar... Kız, Malcolm’a bakarken gözlerinde dehşet ifadesi vardı. Malcolm bunun nedenini bir türlü anlayamıyordu. Şöminedeki ateşin kayısı rengi alevleri, kızın elbisesini adeta saydam bir örtüye döndürüp, vücudunun narin hatlarını ortaya çıkarıyordu. Malcolm’da kıza karşı bir arzu cereyan etti. Kız, Malcolm’un bu münasebetsiz tavrından hoşnut kalmadığı için başını önüne eğdi. Ancak o zaman elbisesindeki kırmızı lekeleri fark edebildi.</p>

  <p>Elbise, kan revan içindeydi.</p>

  <p>“Bağışla beni,” diyebildi Malcolm, kalın sesiyle sessizliği bozarak.</p>

  <p>Ariella da şaşkın gözlerle olanları anlamamışçasına Malcolm’a baktı.</p>

  <p>“Be-ben bilemedim,” diye söze devam etti Malcolm. Çaresizdi ve utanıyordu da. “İçinde olduğun tehlikeyi anlayamadım.”</p>

  <p>Ariella konuşmadı ama sessizliği sanki Malcolm’u kınıyor gibiydi.</p>

  <p>“Bilsem bile ne yazık ki yapabileceğim bir şey yoktu,” diye devam etti Malcolm üzgün bir ifadeyle. “Sizi kurtarabilmek için bir ordum, silahlarım, kalkanlarım, atlarım bile yoktu. Hatta savaşabileceğim sağlam bir vücudum bile...”</p>

  <p>Ariella’nın kül rengi gözleri buğulanmıştı. Öylece oturarak sanki hazin mazeretlerini korkakça buluyormuşçasına Malcolm’u izliyordu.</p>

  <p>Tabii ki bu bahaneler korkakçaydı...</p>

  <p>“Sen haklısın, leydim. Zamanında gelmeliydim,” dedi sonunda.</p>

  <p>Bu suçluluk duygusu katlanabileceğinden çok daha fazlaydı. Duyduğu derin vicdan azabının tesiriyle karşısındaki kana bürünmüş silueti görmemek için gözlerini kapadı ve onun yerine ölmüş olmayı diledi. En azından bir zamanlar Ariella’nın onu seven ve ona ihtiyacı olan insanlarla birlikte, yaşanmaya değer bir hayatı vardı. Ama Ariella o hayatı yaşamak yerine acı veren bu yükü Malcolm’un omuzlarına yükleyerek ölmeyi tercih etmişti.</p>

  <p>Malcolm bu acıya katlanamayacağını düşünüyordu.</p>

  <p>“Ariella,” dedi sessizce aklına kazınmış o acı-tatlı ismi fısıldayarak. “Çok üzgünüm.”</p>

  <p>Ariella ona şaşkınlıkla baktı. MacFane’i daha önce hiç bu şekilde görmemişti. MacFane daha önceleri işkence görmüş gibi dolanırdı ortalıkta. Ama bu kendisinden kaynaklanan bir işkenceydi. Kendisine acıyarak aldığı onca alkolden kaynaklanan bir işkence... Önünde duran adam sanki o sarhoş MacFane değildi ve o ünlü Kara Kurt’un yaptıklarını gerçekten yapıp yapmadığını merak ediyordu. Evet, belki bu adam da sarhoştu ama bu defa kendisine acımıyordu. Bu adam bir kadının ölümüne sebebiyet vermekten azap duyan bir adamdı. Bu suçluluk duygusu Malcolm’a o kadar azap veriyordu ki Ariella’nın hayaline bile bakamıyordu neredeyse.</p>

  <p>Ariella’nın Malcolm’dan nefret etmek için o kadar çok sebebi vardı ki... Malcolm, onu, babasını ve halkını hayal kırıklığına uğratmıştı. Ama bu eşsiz, sessiz anda ondan nefret edemezdi. Ariella Malcolm’un çektiği acıların derinliğinden oldukça etkilenmişti.</p>

  <p>Ariella, Malcolm’un odada daha fazla kalamayacağını fark etti. Biraz daha kalsa Ariella’nın hayalinin neden hâlâ kaybolmadığını merak edebilirdi.</p>

  <p>“İç, Malcolm,” dedi içine uyku ilacı kattığı bir bardak şarabı Malcolm’a uzatarak. “Hepsini bitir.”</p>

  <p>Malcolm gözlerini açtı ve Ariella’ya baktı. Bir hayaletin konuşabildiğine şaşırsa da bu konuda yorum yapmadı. Sıcacık elleriyle kızın buz gibi ellerine dokunarak kadehi elinden aldı. Mavi gözlerini ona odaklayarak başını eğdi ve büyük bir itaatle şarabı içmeye başladı. Sonra elinin tersiyle ağzını sildi ve kadehi masanın üzerine bıraktı.</p>

  <p>“Benim ölümümden dolayı kendini suçlama, Malcolm, oldu ve bitti,” dedi Ariella.</p>

  <p>Malcolm başını salladı. Bu affı hak etmiyordu.</p>

  <p>“Benim yüzümden korkunç bir şekilde öldün. Babanın öldüğünü gözlerinle gördün. Halkın, klanını korumak isterken gözlerinin önünde katledildi. Belki de son ana kadar benim geleceğimi umuyorlardı. Ama lanet olsun ki…” diye devam etti Malcolm kızgın bir şekilde. “Biraz daha bekleyemediniz mi? O savaşçıyla evlenmeyi kabul etseydin belki de şimdi yaşıyor olacaktın. Eğer bana bir kez daha haber gönderseydin ben bir şekilde sana yardımcı olurdum.”</p>

  <p>“Onunla evlenemezdim,” diye cevap verdi Ariella. “Onu klanımın lideri yapamazdım. Halkımın acı çekmesine katlanamazdım.”</p>

  <p>“En zalim, en acımasız adamlar bile öldürülebilir. Kimse yenilmez değildir,” diye karşı çıktı Malcolm.</p>

  <p>Babamın kılıcıyla, yenilmez olabilirdi. Kılıcı biraz daha yakınında tutsaydı babam da yenilmez olabilirdi, diye düşündü Ariella. Yalnızca silaha sahip olmanın klanını koruyamayacağını biliyordu. Ama en azından babası, Roderic’in kılıcına yenik düşmezdi.</p>

  <p>“Onunla evlenemezdim,” diye tekrarladı Ariella soğuk bir ifadeyle. Gözünün önünde o gün şahit olduğu o kötü hatıralar canlanıyordu. “Yaptığı onca şeyden sonra bana dokunmasındansa ölmeyi tercih ederdim,” dedi ve kollarını kenetleyerek aklına gelen kötü düşüncelerden kurtulmaya çalıştı.</p>

  <p>Malcolm onu anlıyordu. “Elbette, haklısın,” dedi, böyle bir şeyi teklif etmesi bile aptalcaydı. Kıza yaklaştı ve “Sana dokunmaya hakkı yok,” dedi.</p>

  <p>Uzandı ve kızın yanağına dokundu. Bir hayalet olduğu için hiçbir gerçekliği olamayacağını unutmuştu. Ama ellerinin altında yanaklarının varlığını hissedince şaşırdı. Gerçek, ama narin ve hassas bir teni vardı kızın. Ve soğuktu da. Malcolm kızın titrediğini hissediyordu. Şöminede yanmakta olan ateşin yanı başında olmasına rağmen vücudu soğuktu. Malcolm kendisine dokunduğu anda Ariella ondan uzaklaşmamıştı, buna yeltenmemişti de. Bunun yerine olduğu yerde kalıp Malcolm’u izlemeyi tercih etmişti. Ateşin verdiği parlaklık altında kül rengi gözleri parıldıyordu. Arzu, Malcolm’un bedenini sarmıştı. Gelip de klanı korusaydı bu kızla evlenmesi teklif edilmişti. Bu kız geceleri onun kollarında yatıp, ağrıyan göğsüne ipeksi dokunuşuyla derman bile olabilirdi belki. Kaybettiklerini düşününce kendinden geçerek parmaklarını kızın narin çenesinde ve yumuşacık boynunda gezdirdi. Bu dokunuşun ardından ani bir nabız hissetti parmak uçlarında. Geceleri görünen kelebeklerin kanatları gibi belli belirsiz bir nabız atışı... Ama o Ariella’nın ölü olduğunu biliyordu. Fakat o an Ariella sanki Malcolm’un varlığıyla ya da ateşin çıkardığı alev parçacıklarıyla ya da odadaki atmosferle bütün olup da canlanmış gibiydi.</p>

  <p>“Ariella,” dedi Malcolm o kalın sesiyle. Ellerini kızın ipeksi saçlarının derinliklerine götürerek kokusunu içine çekti. Kızın gözleri adeta parlıyordu. Ariella geri çekilmedi. O an Ariella artık bir hayalet olmaktan çıkmıştı, ya da bu aklının Malcolm’a oynadığı bir oyundu. Alkol ve arzulardan başı dönen Malcolm ellerini kıza doladı.</p>

  <p>Sonra delirdiğini düşünerek başını eğdi ve kızın dudaklarına yapıştı.</p>

  <p>Ariella dudaklarında hissettiği sıcaklık ve baskıdan öyle irkilmişti ki nefesini tutuyordu. Onu kendinden uzaklaştırması gerektiğini biliyordu. Malcolm’un ona böyle dokunmaya, onu bu şekilde kendine çekmeye ve sımsıkı sararak gözü dönmüş bir şekilde öpmeye hiç hakkı yoktu. Ama yine de kollarını kendisinden uzaklaştırarak ona karşı koyamıyordu. Ariella’yı garip bir duygu sarmıştı. Önce belli belirsiz hissetti bu duyguyu, sonradan tüm benliğine yayıldı ve midesine adeta bir kramp gibi saplandı. Malcolm kızın sanki gerçek olup olmadığını anlamak istermişçesine beline, boynuna, dudaklarına ve vücudunun tüm kıvrım ve derinliklerine dokunurken Ariella tüm bu duyguları zihninden silmeye çalışıyordu. Malcolm’un öpüşü gitgide daha da ısrarcı ve arzu dolu bir hal almıştı. Diliyle onu tadıp dudaklarını emerken Ariella da tüm benliğini kaplayan bu tuhaf duygu seline kapılmıştı. Bu, Ariella’nın itirazının kalan son parçasını da sıyırıp atarak Malcolm’un kızı soluksuz öpmesini sağladı. Kızın midesindeki kıvılcım birden büyük bir yangına dönüştü. Arzularına engel olamayarak ellerini Malcolm’un boynuna doladı. Malcolm’un uzun boyu, Ariella’nın parmak uçlarında yükselip Malcolm’un iri vücuduna yaslanmasına sebep olmuştu. Malcolm kıza daha sıkıca sarıldı, olanca kuvvetiyle kızın vücudunu sarmaladı, mutluluktan başını döndürene kadar öptü. Ve Ariella dünyaya ilk defa geliyormuş da bu andan önce yaşadığı hiçbir şey gerçek değilmiş, bir zamanlar kocası olacak olan bu adamı öpene kadar hissettiği her şey bir hayalden ibaretmişçesine öpmeye devam etti.</p>

  <p>Bu, kendisine ihtiyacı olduğunda gelmeyen, klanını acılar içinde bırakan adamdı.</p>

  <p>Ariella birden yaptıklarından utandı. Tam da bu anda Malcolm kızın ağrıyan kolunu sıkıp, kızın acı bir çığlık atmasında sebep oldu. Bunun üzerine ellerini üzerinden çeken Malcolm kızdan uzaklaştı.</p>

  <p>“Seni incittim mi?” diye sordu Malcolm endişeyle.</p>

  <p>“Hayır...” diye cevap verdi Ariella. “Önemli değil.”</p>

  <p>Malcolm’un bakışları alkolün ve uyku ilacının tesirinden dolayı yarı uykuluydu. Ama yine de bir hayaletin kolunun acısını sıra dışı bulacak kadar bilinci yerindeydi. Kaşlarını çatarak ellerini kızın omzuna doğru götürdü ve birden elbisesini omuzlarından sıyırarak çekti ve kolundaki bandajı gördü. Şaşırmıştı.</p>

  <p>Gözlerini kıstı.</p>

  <p>“Bu da ne?” diye sordu.</p>

  <p>Ne söyleyeceğini bilemeyen Ariella makul bir açıklama düşünüyordu.</p>

  <p>Ariella daha konuşmaya başlamadan Malcolm artık bu konuyla ilgilenmiyormuşçasına bir iç çekti. Sonra gözlerini kapadı ve yere devrilerek derin bir uykuya daldı.</p>
</body>
</html>
