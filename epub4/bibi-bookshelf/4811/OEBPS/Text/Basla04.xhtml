<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Karyn Monk - Savaşçı</title>
  <link href="../Styles/TezaT.css" rel="stylesheet" type="text/css" />
</head>

<body>
  <p class="b2">Dördüncü Bölüm</p>

  <p>Ariella koyu renkli kapıyı birkaç kere vurdu. Sonunda sürgüyü çekti ve kapıyı açtı, gerekirse MacFane’i yatağından sürükleye sürükleye götürmeye hazırdı.</p>

  <p>MacFane odada değildi.</p>

  <p>Ariella kaşlarını çatarak koridor boyunca gezindi. Geçtiği her kapının ardından esneme ve su sesleri duyuluyordu. Alt katta dışarı çıkmak için acele ederken bir yandan da birer parça ekmek yemeye çalışan Duncan ve Andrew’u gördü. Sabahın o sisli vaktinde halkın geri kalanının esneyerek ve kıyafetlerini düzelterek MacFane’in gelmesini beklediği yere doğru onları takip etti.</p>

  <p>Malcolm, siyah atının üzerine oturmuş, MacKendrickler’in toplanmasını izliyordu. Bir kez daha, düzgün bir biçimde sardığı tartanını, deri yeleğini ve önceki gün dökülen şarabın izlerini artık taşımayan safran rengi gömleğini giymişti. Keskin yüzü yeni tıraş edilmiş, koyu renk saçları taranmıştı. Uykusunu almış, ayık bir duruşu vardı. Sabahın erken saatlerinde toplanmaya alışkın olmayan, geceden kalmış bütün herkesten daha zinde görünüyordu. Ariella büyük bir şaşkınlıkla onu inceledi. Dün gece aldığı onca alkolden sonra nasıl bu kadar erken kalkıp hazırlandığına hayret etmişti doğrusu. Eve dönüş yolculukları boyunca MacFane hep en geç uyanan kişi olmuştu. Gavin ona doğru ilerlerken cevabını birdenbire buldu. Arkadaşı onu erkenden uyandırmış, böylece Kara Kurt, klan halkının önünde daha fazla rezil olmamıştı.</p>

  <p>“Yakışıklı adam değil mi?” diye sordu Elizabeth, Ariella’ya.</p>

  <p>“Bu kadar kaba görünümlü birisini beğeneceğini hiç düşünmezdim,” diye cevap verdi Ariella şaşkınlık içinde.</p>

  <p>“Aslında ben onu kaba bulmuyorum,” dedi Elizabeth hayal kuran gözlerle. “Bence çok kibar ve asil bir duruşu var, özellikle de gülümsediği zaman.”</p>

  <p>Ariella şaşkın gözlerle Malcolm’a bakmaya devam etti. Malcolm son derece sakin görünüyordu. Ama sakin haliyle bile ifadesi sertti. Bu, hayattan hiç zevk almayan bir adamın ifadesiydi ve hiçbir kibarlık da taşımıyordu. “Onu gülerken gördün mü ki?” diye sordu sonunda.</p>

  <p>“Tabii ki de,” dedi Elizabeth. İlk tanıştığımız zaman gülümsemişti ve o an kalbim neredeyse duracaktı. Yine dün geceki yemekte de sürekli güldü ve ben her defasında nefesimin kesildiğini hissettim.” Elini boynuna götürdü ve iç çekti.</p>

  <p>“Sen hayal görüyorsun, Elizabeth,” dedi Ariella başını sallayarak. Ben bu adamla üç gün boyunca seyahat ettim ve sana MacFane’in asla gülmediğine yemin edebilirim.</p>

  <p>Elizabeth bir kahkaha patlattı. “Ben MacFane’den bahsetmiyorum ki. Onun hiç gülmediğine ben de eminim. Özellikle de o korkunç yaralar vücudunu mahvettiğinden beri eminim hiç gülümsemiyordur. Ben onun savaşçısı Gavin’den bahsediyorum.”</p>

  <p>Malcolm’dan bu şekilde bahsedilince Ariella bir an için rahatsız oldu ama bu hissi hemen bastırdı. Bir yandan da kendisi de aynı şeyi defalarca düşünmesine rağmen bu konunun neden onu rahatsız ettiğini merak ediyordu. Dikkatini, insanlar avluda toplanırlarken MacFane’le konuşmakta olan Gavin’e vermeye çalıştı. Ona bakmanın daha keyif verici olabileceğini düşündü o an. Gavin’in düzgün, pürüzsüz hatları, inci gibi dişleri ve kimi yerlerine ak düşmüş gür, siyah saçları vardı. Gavin’de çekici olmayan hiçbir şey yoktu. Üstelik sürekli gülümsüyordu da. Ama böyle düşünmek doğru muydu?</p>

  <p>“O sana göre çok büyük, Elizabeth. Eminim kırkın üzerindedir. Sen daha yirmi iki yaşındasın. Ayrıca MacFane’in burada işi bittiği zaman o da onunla birlikte gidecek. Bu yüzden bence kalbini kontrol etmelisin.” ,</p>

  <p>“Kalbimi zaten uzun süredir kontrol ediyorum. Ve hiçbir MacKendrick de onun böyle çarpmasını sağlayamadı,” dedi Elizabeth, yüzünde beliren gülümsemeyle Gavin’i izlemeye devam ederken.</p>

  <p>Ariella bir süre sevimli arkadaşını düşündü. MacKendrick Klanı kendi kabuğuna çekildiği için klandaki kadın ve erkekler eşlerini klan içinden seçiyorlardı. Ariella da küçükken, oynadığı çocuklardan hangisinin ileride eşi olacağını merak ederdi. Ama annesi bir erkek çocuk dünyaya getiremeden ölünce Ariella eş seçiminde klanına karşı büyük bir sorumluluk taşıdığını anlamıştı. Küçükken sesiz, sakin ve dediğim dedik bir çocuk olan Niall büyüdükçe uzun boylu, yakışıklı ve ciddi bir genç olmaya başlamıştı ve Ariella, Niall’ın kendisine büyük bir hayranlık duyduğunu da biliyordu. Ariella, Niall’ın hissettiklerinin arkadaşlıktan çok öteye gitmeye başladığını fark ettiği anda Alpin’e giderek Niall’ın yeni lider olup olamayacağını sormuş, Alpin de ona yeni liderin klan halkından birisi olmayacağını söylemişti. O zamandan beri Ariella ve Niall iyi arkadaş olarak kaldılar ve başka hiçbir kadın Niall’ın kalbini çalamadı. Ariella evlenerek klana yeni bir lider getirmesinin görevi olduğunu biliyordu ama aynı zamanda Niall’ın bu konuda hiç de istekli olmadığının da farkındaydı. Ariella, Roderic’i ormanda yaralı halde bulup kaleye getirdiği gün Niall, Ariella’nın Roderic’e karşı olan hislerini fark etmişti. Niall, Roderic’le tanıştıktan sonra Ariella’yı bir kenara çekip bu yakışıklı yabancıya güvenilmemesi gerektiğini söylemişti.</p>

  <p>Ariella da aptal gibi Niall’ın kıskançlığa kapıldığı için öyle söylediğini düşünmüştü.</p>

  <p>“Erkekler avlunun batısında, kadınlar doğusunda toplansın,” dedi Malcolm.</p>

  <p>Uykulu gözlerle yavaş yavaş toplanmaya başladı halk. Sabahın bu kör vaktinde ayaklanmaya alışkın değillerdi.</p>

  <p>Tıpkı bir zamanlar Malcolm’un da olduğu gibi.</p>

  <p>“Şimdi hem kadınlar hem erkekler kendi aranızda dörderli gruplara ayrılın. Erkeklerden ilk üç grup yeni kapıları, korkuluk duvarlarını inşa etmekten ve silah üretiminden sorumlular. Kadınlardan ilk üç grup da yiyecek depolayıp, ok ve yay hazırlayacak, günlük yemek yapımı da dâhil olmak üzere ev işlerini yapacak ve çocuklarla ilgilenecekler. Geri kalanınız da ilk eğitim için burada kalacak.”</p>

  <p>İçlerinden birisi bu söylediklerine itiraz etmek istese bile, tartışarak zaman harcamak istemiyorlardı. Buna rağmen Malcolm’un emirlerini yerine getirmek için dağıldıklarında hepsinin suratları asıktı.</p>

  <p>“Yanında ok ve yay getirenler onları kadınlara versin. Kadınlar bugün perde duvarın arkasında Gavin’le birlikte okçuluk öğrenmeye başlayacaklar,” dedi.</p>

  <p>Kadınlar, yeni silahlarını kuşandıktan sonra kapıdan tek sıra halinde çıkmaya başladılar. Rob da ok ve yayını omzuna atıp onların peşinden gitti.</p>

  <p>“Nereye gittiğini sanıyorsun sen?” dedi Malcolm, Rob’a.</p>

  <p>“Gavin’e yardımcı olacağım.”</p>

  <p>“Gavin kadınları tek başına eğitebilecek kadar yeteneklidir. Sen erkeklerle çalışacaksın.”</p>

  <p>“O bizimle çalışamaz,” diye itiraz etti Niall. Öfkeden deliye dönmüştü. “O daha çocuk.”</p>

  <p>“Erkeklerle çalışacak,” dedi Malcolm kesin bir tavırla.</p>

  <p>Rob, bir anlık endişeden sonra erkeklere katıldı.</p>

  <p>“Evet, şimdi!” diye söze başladı Malcolm. “İlk yapmak istediğim şey…”</p>

  <p>“Başlamayın, bekleyin,” diye bağırdı Angus elinde eski bir kılıçla. “Biz de geliyoruz.”</p>

  <p>Dugald oflaya puflaya Angus’un peşinden geliyordu. Elindeki paslanmış kılıcı Angus’tan biraz daha iyi taşıyordu. Sonunda görkemli bir zümrüt rengi elbise giyinmiş olan Alpin göründü. Elinde asasından başka bir şey yoktu. Angus ve Dugald erkeklerin önünde yerlerini aldıktan sonra kendi aralarında kimin daha ağır bir kılıç taşıdığı üzerine münakaşa etmeye başladılar. Alpin neşeli bir şekilde Malcolm’a selam verdikten sonra kenara geçerek onları izlemeye koyuldu.</p>

  <p>Malcolm şaşkın gözlerle beyaz saçlı bu iki yaşlı adama baktı “Siz orada ne yapıyorsunuz?” diye sordu.</p>

  <p>Angus ve Dugald ona şaşkınlıkla baktılar.</p>

  <p>“Biz de savunma eğitimi almaya geldik, evlat,” dedi Angus, cevap apaçık ortadaymış gibi.</p>

  <p>“Savaşçı olmak için,” diye ekledi Dugald. Malcolm başka bir şey düşünmesin diye.</p>

  <p>Angus solgun, kahverengi benekli kollarıyla eski kılıcını güçlükle kaldırıp Malcolm’a gösterdi. “Babamın kılıcını aldım,” dedi gururla. “'Neredeyse yüz yaşından fazla ve hiç kullanılmadı.”</p>

  <p>“Benimkisi daha ağır,” dedi Dugald. İnleyerek kılıcı kaldırmaya çalıştı, titreyen sırtıyla. Kılıcı belinden yukarı kaldıramadığı için elinden bıraktı ve yere düşürdü. “Altmış yıl önce çok daha iyi kılıçlar yapılıyordu.”</p>

  <p>“Senin kılıç kullanmak için sebebin olmadığından bunu bilmezsin,” diye karşılık verdi Angus.</p>

  <p>“Ama şimdi onu kullanmak için geçerli bir sebebim var ve en aptal insan bile bunun seninkinden daha ağır bir kılıç olduğunu anlar,” diye cevap verdi Dugald ters bir şekilde. “İstersen MacFane’e sor.”</p>

  <p>İki adam da sorunu çözmesi için Malcolm’a baktılar.</p>

  <p>Malcolm onlara şaşkınlıkla baktı. İkisi de Malcolm’a diğerleriyle eğitim alma konusunda ne kadar ciddi olduklarını göstermek için kesin bir ifadeyle baktılar.</p>

  <p>“Eğitim alma isteğiniz beni çok memnun etti,” diye tatlı bir dille söze başladı Malcolm, onların kalbini kırmadan bu konuyu halletmek için. “Bu, kilosundan, boyundan ve korkularından dolayı eğitim almak istemeyen herkese örnek olacak bir davranış,” diye devam etti. Yaş konusuna değinmemeye özen gösteriyordu. “Ama eğer sizler diğerlerini eğitmem konusunda bana yardımcı olursanız bu beni daha çok onurlandırır. Eminim ki hepimiz sizin engin bilgi ve tecrübelerinizden birçok şey öğrenebiliriz.”</p>

  <p>Angus’un yüzünü bir sevinç ifadesi kapladı. “Tabii ki evlat,” dedi. Sonra Dugald’a dönerek “Üzgünüm Dugald, ama Kara Kurt’un bana ihtiyacı var,” diyerek öne atıldı. Sevinçten babasının kılıcını bile arkasında unutmuştu.</p>

  <p>“Ben de Kara Kurt’a en az senin kadar yardımcı olabilirim,” dedi Dugald kılıcını kendisine baston yaparak ileri doğru yürürken.</p>

  <p>“Hadi gel meydanda duralım ki onları daha iyi görebilelim,” diye önerdi Angus.</p>

  <p>“Uzun süre ayakta durunca ayaklarımı şişiriyor,” dedi Dugald.</p>

  <p>“Birisi onlara sandalye getirsin,” dedi Malcolm sakin kalmaya çalışarak.</p>

  <p>Hemen üç tane sandalye getirildi. Angus, Dugald ve Alpin sandalyeye oturduklarında Malcolm da dikkatini önünde duran savaşçı adaylarına verdi.</p>

  <p>Akla gelebilecek her kilo ve boydan 12-60 yaş arası insanlardı bunlar. MacKendrickler, kendilerine söylendiği gibi kılıçlarını bulmak için bütün dolap ve sandıkları iyice araştırdılar. Sonuç pek iç açıcı değildi: Muhtemelen büyük büyük babalarının kullandığı paslanmış, delik deşik olmuş kılıçlar, ot kesmekten körelmiş baltalar, hayvanların derisini yüzmede ve mobilya yapımında kullanılan körelmiş, uçları kararmış kamalar... Bazı çalışkan erkekler, kullanılmayan, parlak kumaş örnekleri ve ince dalları bir araya getirerek renkli kalkanlar yaptılar. Diğerleri kafalarına türlü türlü kovalar, leğenler geçirerek kafalarını ve gözlerini bu şekilde korudular. Sonunda bir araya geldiklerinde hepsi çok komik görünüyorlardı. Malcolm da gülmemek için bakışlarını yere indirmiş, gülümsemesini öksürüğüyle gizliyordu.</p>

  <p>“Başlangıçta herhangi bir silah veya zırh kullanmayacağız,” diye bildirdi. Bunun iyi bir yol olacağını düşünüyordu. “İkili gruplara ayrılın ve arada onar adım mesafe olacak şekilde karşılıklı olarak dizilin.”</p>

  <p>Onu dinleyenler bu sözler karşısında hayal kırıklığına uğradılar ve homurdanmaya başladılar. Kılıçlarla çalışmaya hazır olduklarını düşünüyorlardı. Malcolm heveslerinden cesaret mi almalıydı yoksa acemiliklerinden korkmalı mıydı bilmiyordu.</p>

  <p>“Ben emir verdiğimde saldırıya geçmenizi ve rakiplerinizi yere sermenizi istiyorum,” dedi ve sustu. Hazır olduklarına emin olduğunda “Saldır!” diye emretti.</p>

  <p>Karşılıklı iki grup oluşturmuş olan MacKendrickler birbirlerine saldırmaya başladılar.</p>

  <p>Devam eden çarpışmada çoğu birbirinin üzerine atladı ve diğerini yere serdi. Bazıları da yere düştü ve büyük bir öfkeyle rakibinin ayak bileğini kavrayarak onu da yere serdi.</p>

  <p>Bu da çamurun içinde yatıp yuvarlanmalarına ve birbirleriyle çekişmelerine neden oldu. Adamlardan birisi nefesi kesildiğini söyleyince oradan uzaklaştırıldı. Bir başkası da düşme esnasında omzunu incittiğini söyledi ve etrafına biriken meraklı topluluktaki herkes omzunu ovabileceğini söyledi.</p>

  <p>“Bu şekilde nasıl savunma öğrenecekler bilemiyorum, evlat,” dedi Angus. “Bırak kılıçlarını kuşansınlar da öyle çalışsınlar.”</p>

  <p>“Sen bu işe karışma lütfen,” dedi Malcolm.</p>

  <p>“Anlamadım?” dedi Dugald elini kulağına götürerek.</p>

  <p>“Kılıçlarla çalışmak için henüz erken demiştim,” dedi Malcolm bakışlarını itişip kakışmakta ve kıyafetlerinin tozunu silkelemekte olan adamlarına çevirirken.</p>

  <p>“Ayrılın ve tekrar deneyin ve karşınızdakinin düşmanınız olduğunu unutmayın. Saldırıya geçtiğinizde kazanmak için kararlı olun,” dedi Malcolm.</p>

  <p>İki taraf, bu sefer daha sinirli bir şekilde tekrar birbirlerine saldırmaya başladı. Sonuç etkileyiciydi. Bir düzineden fazla adam inleyerek yere serildi. Çarpıştıkları eşleri de özürler dileyerek canlarının çok acıyıp acımadığını soruyorlardı. İçlerinden birkaçı topallayarak oradan uzaklaştılar; ciddi bir sakatlıkları yoktu ama yine de devam etmeye gönüllü değillerdi. Diğerleri de yara berelerle uğraşmaya koyuldular ve hatta yırtık bir gömlekle.</p>

  <p>“Bu çok kötü oldu,” dedi Dugald. “O, Kenneth’ın en güzel kıyafetiydi.”</p>

  <p>“Glynis o gömleği eski haline getirecektir,” dedi Angus. “O, bu işte ustadır.”</p>

  <p>“Tekrar deneyeceksiniz,” dedi Malcolm sabırlı kalmaya çalışarak. “Yalnız bu sefer…”</p>

  <p>Duvarın dışından Malcolm’un konuşmasını yarıda kesen bir sürü ok geçti. Şaşkına dönen halk, oklar kendilerine doğru geldikçe koşarak oradan uzaklaşmaya çalıştılar. Maalesef Gordon hızlı koşamadı ve oklardan birisi sırtına isabet etti. Başka bir ok da Malcolm’un atının ayağını teğet geçerek hayvanın sendeleyip şahlanmasına sebep oldu.</p>

  <p>“Neler oluyor burada?” diye haykırdı Malcolm eliyle atı Cain’i sakinleştirmeye çalışarak.</p>

  <p>Ok akını sona erdi.</p>

  <p>Bir süre sonra, kapının eşiğinden, utangaç bir ifadeye bürünmüş olan Gavin göründü.</p>

  <p>“Olanlar için üzgünüm. Kadınlar okları çok alçaktan atıp hedefi şaşırıyorlardı. Ben de onlara atabildikleri en yüksek noktaya atmaya çalışmalarını söyledim,” dedi Gavin omuz silkip. “Onlar da attılar.”</p>

  <p>“Eh, olanlar için onları suçlayamazsın, evlat,” dedi Angus.</p>

  <p>Dugald, Angus’a katılarak başını salladı. “Tabii onlar da kendilerine söyleneni yaptılar.”</p>

  <p>“Demek ki kendilerine söyleneni oldukça iyi anlıyorlar,” dedi Alpin sevinçle.</p>

  <p>“Haklısın,” dedi Angus coşkuyla. “Kadınların daha ilk derste bu kadar iyi atış yapacaklarını kim tahmin edebilirdi ki?”</p>

  <p>Malcolm sustu ve ortalığın toparlanmasına yardım eden Gordon’u izledi. Toplamda dört kişi yaralanmıştı ve daha antrenmana başlayalı yalnızca on dakika olmuştu. Bu sayıya bakılırsa gün sonunda klanda sağlam kimse kalmayacaktı.</p>

  <p>“Size, ona ihtiyacımız olmadığını söylemiştim,” dedi Niall. “Bütün gün boyunca silah taşıyıp kolumuzu ağrıtmaktan başka ne yaptık ki?”</p>

  <p>“Mesela ben kadınların ellerinin iğne ipliğe oktan daha yatkın olduğunu öğrendim,” dedi Gordon acıyan sırtını tutarak.</p>

  <p>“Eğitimin sonuna doğru daha iyiydik, baba,” dedi Elizabeth savunmaya geçerek. “Oklar kalenin dışına çıkana kadar çalışacağız.”</p>

  <p>“Bizi böyle birbirimizle dövüştürürken bir yandan da kadınlardan oluşan bir okçu topluluğu hazırlıyor,” diye devam etti Niall, gür sesi aşağılayıcıydı. “Şimdi herkesin bir yerleri ağrıyor, herkes sakat. Aranızda kendini yeni bir saldırıya karşılık vermeye hazır hisseden var mı?”</p>

  <p>“Yatağımdan başka hiçbir şeyle ilgilenemeyecek kadar yorgunum,” diye homurdandı Ramsay.</p>

  <p>“Kollarım bir bebeğinki kadar güçsüz. Şimdi şu kapıdan bir düşman girse kılıcımı bile kaldıramayabilirim,” dedi Graham.</p>

  <p>“Ağrıyan bir kol mu?” diye alay etti Hugh. “O da bir şey mi? Sen benim kalçamdaki yarayı görsen,” dedi ve elbisesini sıyırmaya başladı. “Bahse girerim ki bu senin yarandan daha…”</p>

  <p>“Sen o küçücük yaradan bahsediyorsun ama ben omzumu kestim. Tam bir kan gölü olmuştu,” dedi Bryce elbisesini sıyırıp yarasını göstererek.</p>

  <p>“Sen bir kesiğin lafını ediyorsun da benim kaburgalarım kırıldı. Hiç bağırırken duydunuz mu beni?” dedi Ramsay.</p>

  <p>“Ben sana yardıma gelirken avaz avaz bağırıyordun ya,” dedi Graham. “Bir ara anneni getirmem gerektiğini sanmıştım.”</p>

  <p>“Bu eğitim işi boşa zaman kaybı,” diye devam etti Niall tekrar dikkatlerini çekmeye çalışarak. “MacFane’in bizi savaşçı yapabileceğini sanıyorsak sadece kendimizi kandırıyoruz, buna emin olun.”</p>

  <p>“Savaşmak bizim işimiz değil,” dedi Gordon sinirli bir şekilde. “Bu işi başka insanlara bırakmalıyız”</p>

  <p>“Kesinlikle,” dedi Niall. “O zaman MacFane burada ne yapıyor? Onun yeni liderimiz olamayacağını anlamak için ona sadece bir kere bakmak bile yeterlidir.”</p>

  <p>“Yeni lider o değil, değil mi Alpin?” diye sordu Bryce, olabilme ihtimalinden korkmuştu.</p>

  <p>Bütün gözler liderin masasında oturmakta olan Alpin’e döndü. Alpin’in ağzından çıkacak cevap beklenirken ortalığı derin bir sessizlik kaplamıştı.</p>

  <p>Alpin oturduğu yerden kalktı ve sakin bir şekilde kendisini dinlemekte olan adamlara baktı. Kara gözleri keskin ve bilgili görünüyordu. “Şimdi size küçücük bir tohum göstersem ve bu narin bitkinin size yazın gölge olacağını, sonbaharda meyve vereceğini, evinizi döşemek için mobilya ve kışın da evinizi ısıtmak için onlarca odun sağlayacağını söylesem bana inanır mıydınız?” diye sordu.</p>

  <p>Klan hayret içinde Alpin’e baktı; bu sözün altında yatanın ne olduğunu merak ediyorlardı.</p>

  <p>Alpin memnuniyetle başını salladı ve yavaşça salonu terk etti; kırmızı cübbesi yerleri süpürüyordu.</p>

  <p>Alpin gittikten sonra orada bulunanlar cevabını bilmedikleri bir sürü soruyla baş başa kalmışlardı.</p>

  <p>“Alpin ne demek istedi?” diye sordu Angus.</p>

  <p>“Tohumlarla ilgili bir şeyler söyledi,” diye cevap verdi Dugald afallamış bir şekilde.</p>

  <p>“Sanırım geçen sene ektiğimizden daha çok tohum ekmemiz gerektiğini söyledi,” dedi Graham.</p>

  <p>“Şimdi tohumlarla uğraşmanın zamanı değil,” dedi Angus. “Kara Kurt hakkında konuştuğumuzu sanıyordum.”</p>

  <p>Dugald arkadaşına doğru eğildi ve yüksek sesle “Alpin artık eskisi gibi değil, biliyorsun. Yaşlanıyor. Yüz kırk yaşına girdiğinden beri onda birçok değişiklik fark ettim,” dedi</p>

  <p>“Kara Kurt’un büyük ordusuyla gelmesi bekleniyordu,” dedi Niall halkın dikkatini tekrar toplamak için. “Ama o bir liderin olmaması gerektiği kadar bitkin, yorgun ve yalnız geldi. Onun yüzünden daha bugün defnettiğimiz zavallı Guy ve Marcus da dâhil olmak üzere birçok insanımız katledildi, liderimiz öldü.</p>

  <p>Peki, neden biz hâlâ bu adamla zaman geçirerek onların kemiklerini sızlatıyoruz?”</p>

  <p>“Ariella bile onun yeni liderimiz olamayacağının farkında, öyle olmasaydı kılıcı çoktan ona bahşetmişti bile,” dedi Agnes.</p>

  <p>“O zaman neden onu getirdi ki?” diye sordu Helen.</p>

  <p>Duncan oturduğu yerden kalktı ve ağırbaşlı bir şekilde halka baktı. “Onu getirdi çünkü onun bize bir şekilde faydalı olacağına inanıyor. Yaralı olmasına rağmen MacFane sizin sandığınız kadar güçsüz değil,” dedi.</p>

  <p>“Duncan haklı,” dedi Andrew. “Eve dönüş sırasında biz…”</p>

  <p>“Eğer yeni liderimiz o olmayacaksa, zamanımızı yeni bir lider bulmaya çalışmakla harcamalıyız, avluda aptal aptal hareketler yapmakla değil. Bizi savunabilecek güçlü bir ordusu olan bir lidere ihtiyacımız var. Ve eğer eğitim görmemiz gerekiyorsa, bizi eğitecek kişi vücudunun her tarafı yara bere içinde olan birisi olmamalı. Malcolm daha aksamadan salonun dışına kadar bile yürüyemiyor,” dedi Niall.</p>

  <p>“O zaman sen de ona acıma.”</p>

  <p>O an tüm bakışlar merdivenlerden inmekte olan Ariella’ya çevrildi. Ariella dikkatini Niall’a vermeden önce klana, bu yaptıklarını onaylamıyormuşçasına bir bakış attı.</p>

  <p>“Görüyorum ki klanı kışkırtıp MacFane’i dışlamalarını istiyorsun Niall,” dedi Ariella sitemkâr bir şekilde. Ama dün de söylediğim gibi ben onu buraya lider olsun diye getirmedim. Ben, onu buraya kendimizi savunmamız konusunda bize yardımı dokunacağını düşündüğüm için getirdim.”</p>

  <p>“Birbirimizi itip kakarak ve boşa kılıç sallayarak mı eğitileceğiz?” diye sordu Niall.</p>

  <p>“Biz hiç onun koştuğunu, atladığını, zıpladığını ve kılıç salladığını görmedik. Bize daha kendisinin bile yapamadığı şeyleri yapmayı nasıl öğretecek ki?” diye söze girdi Ramsay.</p>

  <p>“MacFane bir sürü büyük savaşa girdi ve bir tanesini bile kaybetmedi,” dedi Ariella cesur bir ses tonuyla. Söylediğinin doğru olup olmadığından emin değildi ama etraftaki şaşkın bakışları gördüğünde onların dikkatini çekmeyi başardığını anlamıştı. '‘Binlerce insan eğitti,” diye abarttı. “İskoçya’nın her yerinden onlarca çiftçiyi bile en kahraman savaşçılara dönüştürdü. Bu sebeple bizim de eğiticimiz olabilir,” dedi ve sustu. Söylediklerinin insanlara nüfuz etmesini bekliyordu.</p>

  <p>“Evet, bir zamanlar muazzam güçlere sahip olan vücudu başarılı savaşlar sonunda yorgun düştü, güçsüzleşti. Ama onun bize faydalı olamayacağım aklınızdan bile geçirmeyin. Eve dönüş yolculuğumuz sırasında Andrew, Duncan ve ben sekiz acımasız hırsızın saldırısına uğradık. Tam öldürüleceğimiz anda MacFane karanlığın içinden atıyla birlikte çıkageldi. Biz daha kılıçlarımızı bile çekemeden o sekiz hırsızı da öldürerek bizi kurtardı,” dedi ve tekrar sustu; insanların, anlattıklarına inanması için onlara zaman tanıyordu.</p>

  <p>“Yani, yara bere içinde kalmış, ağrıyan bedeni, sakat kol ve bacağına rağmen Kara Kurt hâlâ çok iyi bir savaşçı. Beş kişiyi aynı anda -kılıçlı ya da kılıçsız- çok kolay bir şekilde alt eder. Bu müthiş yeteneği sayesinde, yeni liderimizi buluncaya kadar bize kendimizi savunmayı öğreteceğinden hiç şüphem yok.”</p>

  <p>Halk, Ariella’ya büyülenmiş gibi baktı. Ortalık sessizliğe bürünmüş ve şaşkınlıktan herkesin gözü fal taşı gibi açılmıştı. Ariella memnuniyetle başını salladı. Onları ikna edebildiğinin farkındaydı.</p>

  <p>“Bana olan güveninizden gurur duyuyorum,” dedi.</p>

  <p>Soluklandı ve arkasına döndü.</p>

  <p>Malcolm, Ariella’nın arkasında duruyordu. Malcolm’un en ince çizgilerine kadar tüm yüz hatlarını sinir kaplamıştı ve gözleri de öfke saçıyordu. Ariella bu sinirin sebebinin kendisi mi yoksa klanı mı olduğunu çözememişti.</p>

  <p>Malcolm bakışlarını Ariella’dan çekip diğerlerine yöneltti. “Eğitimlere akşam devam edeceğiz,” dedi sert bir ses tonuyla. “Biraz dinlenmenizi öneririm. Yarın yine zor bir gün olacak.”</p>

  <p>Malcolm oradan uzaklaşmadan önce Ariella’ya anlamlı bir bakış fırlattı. Bu da konuşulanların çoğunu duyduğunu gösteriyordu.</p>

  <p>“Kahretsin!”</p>

  <p>Kapı daha da sert ve gürültülü bir şekilde vurulmaya devam ediyordu.</p>

  <p>“Akşam için dinlenmem lazım. Derdin her neyse daha sonra gel,” dedi Malcolm.</p>

  <p>Büyük kapı açıldı. Rob dikkatli bir şekilde koridordan Malcolm’a bakıyordu.</p>

  <p>“Gavin bana kahvaltı için bir şeyler getirmişti,” dedi hiç dokunmadığı tepsiyi işaret ederek. Sonra tepside bulunan bardaktan bir yudum aldı ve belinin arkasına koyulmuş olan yastıklara yaslandı. Birden Rob’un taşıdığı tepside bir şişe fark etti ve “O şarap mı? diye sordu.</p>

  <p>“Hayır, su,” dedi Rob, şişeyi diğerlerinin yanma koyarken. Sonra masanın üzerinde üç boş şişeye dikkatle baktı. “Öyle görünüyor ki akşam için yeterince şarap tüketmişsin.”</p>

  <p>“Yeterli olup olmadığına ben karar veririm. Bir daha benim için üzüldüğünde bana şarap getir ya da beni rahatsız etme, anlaşıldı mı?”</p>

  <p>“Senin için üzülmüyorum, MacFane,” dedi Ariella.</p>

  <p>Rob’un surat ifadesi -ya da suratındaki kirin altında beliren her neyse- oldukça yoğundu. Onun o kül rengi gözlerine kıpkırmızı olmuş gözleriyle baktı; o gözlerin derinliklerinde bulunan acıma duygusunu söküp almak istiyordu. Rob, ellerini göğsünde birleştirdi ve birdenbire oldukça ilgisiz görünmeye başladı. Malcolm, kısa bir süre sonra onun doğruyu söylediğine karar verdi. Çocuk, ona karşı acıma duygusuna benzer bir şey taşımıyor gibiydi. Bu, kesinlikle bir aşağılama şekliydi, ama acıma duygusu olamazdı. Sonra bundan memnunmuş gibi mırıldandı ve gözlerini kapattı.</p>

  <p>Aşağılama ifadesiyle başa çıkması çok daha kolaydı.</p>

  <p>“Beni olduğum yerde bırakmalıydın,” dedi Malcolm yatağın içinde huzursuzca kıpırdanarak. “Ne hale geldiğimi anladığın an beni öylece, kendimle baş başa bırakmalıydın.”</p>

  <p>“Ben seni öylece bıraktım, MacFane, unutma sen peşimizden geldin.”</p>

  <p>Malcolm hatırlamaya çalışarak kaşlarını çattı. “Ben mi peşinizden geldim?”</p>

  <p>“Aslında başımıza bir şey gelmesinden endişelenen Gavin’di. Sen sadece onun peşinden gelmiştin.”</p>

  <p>Malcolm bir süre bunu düşündü. Hatıralar zihninde canlanıyordu ama bunu bir tülü hatırlayamıyordu. Ariella’nın söyledikleri yine de ona mantıklı gelmişti. Sonunda başını salladı ve “Evet, ben Gavin yüzünden peşinizden geldim,” dedi ve konu aydınlığa kavuştuğu için memnuniyetle gözlerini kapattı. Sonra, yüzünü buruşturdu ve gözlerini tekrar açtı. “Ama beni buraya gelmeye sen ikna ettin. Bu halde olmamın bir sorun olmayacağını söyledin,” dedi ve hırpalanmış vücuduna bir göz attı. “Ama bak sorun oldu. Bana baktıkça işe yaramaz bir adam olduğumu düşünüyorlar. Yürürken bile beni dikkatle izleyip bana acıyorlar,” dedi ve iyice sinirlenmeye başladı. Elindeki boş şişeyi odanın ortasına fırlattı. Şişe, düşündüğü gibi kırılmamıştı. Duvara çarptı ve kırılmadan yere düştü. Bu, kendisini daha da aciz hissetmesine sebep olmuştu.</p>

  <p>“Beni o lanet olası yerde kendimle baş başa bırakmalıydın,” diye haykırdı sinirle.</p>

  <p>“İşte, Kara Kurt çaresizliğe böyle meydan okuyor,” dedi Rob, sesindeki aşağılama tonu gitgide derinleşiyordu. Cevap ver bana, MacFane, sen üstesinden gelemeyeceğin bir şeyle her karşılaşmanda kendine böyle acır mısın? Böyle bir şanı kendin uydurup uydurmadığın büyük bir merak konusu olmalı. Yoksa kudretli Kara Kurt’un yaşadıkları çok basit şeyler miydi? Hiç çaba sarf etmeden mi kahraman oldun?”</p>

  <p>“Öyle kahramanlık hikâyeleri falan yok ortada!” diye bağırdı Malcolm, çocuğun cüretkârlığı karşısında çılgına dönmüştü. “Hepsi yalan. Hepsi abartma, uydurmaca... Ben ne olduğunu hatırlayamıyorum bile,” dedi.</p>

  <p>Susmuştu Malcolm. İçinden yükselmekte olan ümitsizliği bastırmaya çalışıyordu. Sonunda belli belirsiz bir sesle, “Benim geçmişim bu kadar önemsiz mi ki artık benim bile inanmayacağım kadar abartılıyor?” diye sordu.</p>

  <p>“Hayır,” diye cevap verdi Rob omuz silkerek. “Tabii ki de öyle değil.”</p>

  <p>Malcolm bir süre Rob’un cevabını düşündü. Ona inanmak istiyordu. “Böyle söylüyorsun ama klanına da gerçekleri anlatmıyorsun,” dedi gözlerini kısarak.</p>

  <p>“Yaptığım yanlıştı, biliyorum. Ama eğer kendilerini eğitmeni istiyorlarsa sana saygı duymak zorundalar. Bu yüzden onlara anlatırken dört yerine sekiz tane hırsızı öldürdüğünü söyledim, bu yüzden her şeyi abarttım.”</p>

  <p>“Üç tane,” diye düzeltti Malcolm. “Birisini Gavin öldürmüştü. Ne de büyük bir savaşçı masalı,” diye mırıldandı. Kolunu gözlerine siper etti.</p>

  <p>“Eğer bu hoşuna gitmediyse, MacFane, ya da anlatılan kahramanlık öykülerinin hiçbir önemi yoksa duvardaki kilime bir bak. O tablo, Munro Klanı’ndan elli kadar kişinin saldırdığı köye yanında on adamla baskına gidişini anlatıyor. O köydeki insanlar senin klanından değillermiş. Ayrıca Munrolar sizden sayıca üstünmüş. Ama sen ve adamların Munro’ları öyle bir bozguna uğratmışsınız ki, o günden sonra yabancı hiç kimse o köye girmeye bile cesaret edememiş.”</p>

  <p>Ariella sustu. Malcolm’dan bir tepki bekliyordu. Malcolm kolunu gözünden indirmişti ama duvardaki kilime bakmaya niyeti yoktu. Bu hikâye ona pek yabancı gelmiyordu ama yine de tam olarak hatırlayamıyordu.</p>

  <p>O gün yanında gerçekten sadece on kişi olup olmadığını düşünüyordu.</p>

  <p>“Bir de yanmakta olan bir evle karşılaştığın o hikâye var,” diye devam etti Ariella, karşı duvardaki kilimi göstererek. “O evde beş çocuk anne babalarıyla birlikte uyuyorlarmış. O geceyi hatırlıyor musun, MacFane? Her içeri girmeye teşebbüs ettiğinde üzerine alevler sıçramış. Sen yine de o çocukları dışarı çıkarmışsın. Sonra ev yıkılmaya başlamış. Ama sen buna aldırmadan kalan son çocuğu da çıkarmak için içeri girmişsin. Vücudunu ona siper ederek hayatını kurtarmışsın. Çocuğun burnu bile kanamamış ama senin ellerin yanmış.”</p>

  <p>Rob, Malcolm’un önünde, elleri belinde, ayakta duruyor, hikâyeyi doğrulamasını ya da yalanlamasını bekliyordu. Malcolm bir an için ellerine bakmak istedi. Ama sonra da bu hikâyeyi gerçek kılacak olan yara izleri yoktur diye bakmaya çekindi.</p>

  <p>“Belki ormanda atınla dolaşırken zavallı bir genç kıza tecavüz etmeye çalışan dört adamı alt ettiğin günü hatırlarsın,” diye devam etti Rob. Hepsini öldürmüşsün. Sonradan babasının ailesinin namusunu beş paralık ettiğini düşündüğü için kızı dövdüğünü öğrendiğinde kızın babasını da dövüp onu kendi himayen altına almış ve bir MacFane olarak hayatım sürdürmesini sağlamışsın. Bunu hatırlıyor musun?”</p>

  <p>Malcolm yorgun bakışlarla çocuğun hayranlık ve nefret duygularıyla yanan kül rengi gözlerine baktı. Belli ki çocuk bu hikâyeleri çok iyi dinleyip öğrenmişti ve şu an karşısında duran adama karşı duyduğu hayal kırıklığına tahammül edemiyordu.</p>

  <p>“Hayır,” dedi Malcolm, kahramanlık dolu geçmişini hatırlayamadığı için lanet okuyarak. “Hatırlamıyorum.”</p>

  <p>Rob omuz silkti. Kızgın mıydı, değil miydi, emin olamamıştı Malcolm.</p>

  <p>“Bir de çocuklara saldıran domuzu öldürdüğün gün var.”</p>

  <p>“Sen nereden biliyorsun? Ben o gün kendimi ele vermemiştim ki,” dedi hayretle. “O çocuklar ölüme ne kadar yakın olduklarının farkında bile değillerdi.”</p>

  <p>“Bana Alpin anlattı. O görmüş.”</p>

  <p>Malcolm inanamayarak homurdandı.</p>

  <p>“Alpin bunu gördü,” dedi inatla. “Tıpkı senin buraya geleceğini gördüğü gibi.”</p>

  <p>“Madem buraya gelişimi gördü o zaman neden insanlar benim bu halime bu kadar şaşırdılar?” diye sordu soğuk bir ses tonuyla.</p>

  <p>“Çünkü Alpin bu halde olduğunu görmedi. Alpin zaman zaman bazı şeyleri eksik görebiliyor.”</p>

  <p>“İşler umduğu gibi gitmeyince sizi bazı şeyleri eksik görebildiğine inandırdı yani?”</p>

  <p>“Alpin’in yeteneklerine inanıp inanmaman fark etmez,” dedi Rob sabırsızca. “Önemli olan tek şey klanıma savaşmayı öğretecek olman.”</p>

  <p>“Bugün gördüklerimden sonra, hiç kimsenin klanına savaşmayı öğretebileceğini sanmıyorum. Hatta Kara Kurt’un Kara Kurt olduğu zamanlarda bile böyle bir şey yapabileceğini düşünmüyorum.”</p>

  <p>“Tamam, benim halkım savaşmaya meyilli değil. Ama sen de ordunu yönettiğin zamanlarda çok iyi savaşabilen adamlara sahip değildin, değil mi?”</p>

  <p>“Belki başlangıçta çok iyi değillerdi ama içlerinden hiçbirisi yaralanmaktan ya da karşısındakini yaralamaktan korkmazdı.”</p>

  <p>Rob kaşlarını çatarak düşünmeye başladı. “O zaman bu, senin üstesinden gelmen gereken bir şey. Yaralanmaktan veya karşısındakini yaralamaktan korkan insanları nasıl eğiteceğini senin bilmen lazım, öyle değil mi?”</p>

  <p>“Benim bilmem gerekmiyor. Ben sadece onlara ne yapacaklarını, nasıl silah üreteceklerini ve kullanacaklarını öğretirim.” Malcolm sustu. Belki de MacKendrickler’in cesaretsizliklerinin altında yatan başka bir neden vardı. Kafasındaki sis perdesini aralamak için bir süre mücadele etti. Sonra yatağından kalktı. Masanın üzerinde bir tüy kalem ve bir kâğıt parçası buldu. Sonra bir taslak çizmeye başladı. Çizimi bittiği zaman ölçülerini ve gerekli malzemeleri belirledi.</p>

  <p>“Bunu Duncan ve Andrew’a götür,” dedi Rob’a. “Onlara, yarın sabahki antrenmanda kullanmak üzere bu gece bundan iki tane hazırlamalarını söyle. Marangozlarının yeteneğini göz önünde bulundurduğum zaman birkaç saatten fazla zamanlarını alacağını sanmıyorum. Belki bunlar sayesinde yarın insanları savaş konusunda cesaretlendirebilirim.”</p>

  <p>Ariella kâğıdı almak için uzandı. Birdenbire durdu. O an ne düşündüğü, yüzünden okunmuyordu.</p>

  <p>“Sorun ne?” diye sordu Malcolm sabırsızca.</p>

  <p>“Bir şey yok,” diye cevap verdi Rob. Kâğıdı aldı ve çıkmak üzere kapıyı açtı. “Ellerine bakıyordum da.” Kapıyı kapattı.</p>

  <p>Malcolm, şaşkın bir şekilde ellerini kaldırdı.</p>

  <p>İç geçirdi. Yangının derisini kurutup kaskatı kestiği yerde derin yanık izleri vardı.</p>
</body>
</html>
