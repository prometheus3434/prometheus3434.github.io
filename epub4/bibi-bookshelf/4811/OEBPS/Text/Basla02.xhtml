<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Karyn Monk - Savaşçı</title>
  <link href="../Styles/TezaT.css" rel="stylesheet" type="text/css" />
</head>

<body>
  <p class="b2">İkinci Bölüm</p>

  <p>Hâlâ acı çekiyordu.</p>

  <p>Kafasındaki sis bulutu, sakin olması ve yavaş yavaş nefes alması gerektiğini algılamasını sağlayacak kadar dağılmıştı. Bunlar, işine yarayacak gibiydi. Ama bacağındaki ağrı... İnleyerek yönünü değiştirdi. Kolu yere değince ağrı kolunda yoğunlaştı ve boğazından küfür eder gibi bir ses çıktı.</p>

  <p>“Uyan Malcolm, gitme vakti.”</p>

  <p>Gözlerini açtı ve “Nereye?” diye mırıldandı.</p>

  <p>Gavin’in baktığı yere baktı ve MacKendrickler’in atlarına binmiş, sabırsız bir şekilde kendisini beklediklerini gördü. “Tanrım,” dedi tekrar gözlerini kapatarak.</p>

  <p>“Yola bir çıkarsak gerisi kolay olacak,” dedi Gavin. “Onlar güneş doğduğundan beri ayaktalar ve gözlerindeki bakışlardan gitmek için can attıkları anlaşılıyor.”</p>

  <p>O zaman bırak gitsinler, diye düşündü Malcolm içinden. Sonra ayağa kalktı. Vücudu karşı koymasına rağmen acılarını bastırmaya çalışıyordu. Dimdik bir şekilde yürüyerek atma doğru ilerledi ve kendisini yukarı doğru kaldırarak ata bindi. Tüm gözlerin üzerinde olduğunu biliyordu. Bu yüzden yürümekte dahi ne kadar zorlandığını onlara belli etmek gibi bir niyeti yoktu. ‘Kara Kurt’ zamanlarında erkenden kalkıp, daha adamları uyanmadan kılıç talimi yapmayı alışkanlık haline getirmişti. Sabahın berraklığını ve erkenden uyanıp güne hazırlanmanın verdiği huzuru ve dinginliği seviyordu. Şu anki disiplinsizliği utanç verici bir durumdu. Bu adamları o yönetiyordu ve bir lider sabahın geç saatlerine kadar uyumazdı.</p>

  <p>“Haydi, gidelim artık,” dedi kaba bir sesle, sanki kendisi bekletilmiş gibi. Atma sıkıca tutunarak kuzeye doğru yöneldi ve arkadakiler de onu takip etti.</p>

  <p>Yarın daha erken uyanmayı denemeliydi.</p>

  <p>Malcolm yorgunluğuna yenik düştüğünde vakit öğleni geçiyordu. MacKendrickler heybelerinden peynir ekmek çıkararak öğlen yemeklerini hazırladılar.</p>

  <p>“Yemeğin sırası değil şimdi,” dedi. “Çalışmaya başlamalıyız.”</p>

  <p>Üçü de Malcolm’a baktı ve “Çalışmak mı?” diye sordu.</p>

  <p>“Evet, çalışmak,” dedi Malcolm. Kılıcını ve kamasını Gavin’e verdi. “Önce sen,” dedi Andrew’a bakarak. “Kılıcını ve kamanı çıkar ve bana saldır.”</p>

  <p>Andrew afallamıştı. “Sana saldırmak mı?” diye sordu.</p>

  <p>“Emirlerimi tekrar etmem,” diye uyardı Malcolm onu.</p>

  <p>“Affedersin,” dedi Andrew hemen. “Ama seni incitmek istemem.”</p>

  <p>“Bunu duydum ya, içim rahatladı. Yine de bana saldırmanı emrediyorum.”</p>

  <p>“Ama silahın yok.”</p>

  <p>“Sen de silahsız olacaksın. Dün ormanda hepinizin olduğu gibi...”</p>

  <p>Andrew, sorgulayan gözlerle Duncan ve Rob’a baktı. Duncan omuz silkti. Rob da başıyla onayladı. İsteksiz olduğu her halinden belli olan Andrew kamasını çıkardı ve tereddütlü bir şekilde kollarını uzatarak Malcolm’a yaklaştı.</p>

  <p>“Âşık adamlar gibi yürüyorsun,” dedi Malcolm ona. “Bana saldıracak mısın yoksa dansa mı kaldıracaksın belli değil!”</p>

  <p>Bu aşağılama Andrew’u adeta ateşledi. Andrew, büyük bir kararlılıkla Malcolm’un üzerine atıldı.</p>

  <p>Malcolm, Andrew’un kolunu kavradı ve onu etrafında çevirip ağrıyan sağ kolunu Andrew’un boğazına dayayarak adamı yere serdi.</p>

  <p>“Bir hareketimle boynunu kırabilirim. Çok yavaş hareket ettin ve saldırı taktiğin hiç de şaşırtıcı değildi. Sen daha bana yaklaşmadan önce ben seni nasıl alt edeceğime karar vermiştim,” dedi ve Andrew’u serbest bıraktı. Sonra Duncan’a dönerek “Şimdi de sen,” dedi.</p>

  <p>Duncan hızla kamasını fırlattı ve Malcolm’a yöneldi. O yaklaştıkça Malcolm bir adım geri gitti. Duncan’ın ayağı takıldı ve yere düştü. Malcolm ona yaklaşıp başında dikildi ve ayağıyla sırtına bastı hafifçe.</p>

  <p>“Eğer ben senin düşmanın olsaydım burada ayağım değil, kaburgalarını delik deşik eden bir kılıç olurdu. Hızlı saldırdın fakat niyetini çok belli ettin.” Ayağını Duncan’ın sırtından kaldırdı ve “Sıra sende,” dedi Rob’a bakarak.</p>

  <p>“Hayır,” diye haykırdı Duncan, dehşete düşmüştü. Bu ani tepkisinin Malcolm’a garip gelebileceğini düşünerek, “Rob daha çocuk. Daha on üç yaşında bile değil. Ondan savaşması beklenemez,” diye ekledi alelacele.</p>

  <p>“Tabii ki de savaşabilir,” diye karşı çıktı Malcolm. “Dünkü adamlar çocuk demediler ve ben de demeyeceğim. Tehlikede olacak kadar büyükse bununla nasıl başa çıkması gerektiğini bilecek kadar da büyüktür. Hadi evlat,” dedi. “Bana saldırmaya çalış.”</p>

  <p>Çocuk dudağını ısırdı. Korktuğu her halinden belliydi. “Sanmıyorum...” diyebildi yalnızca.</p>

  <p>“MacKendrick Klanı kendisini nasıl savunacağını öğrenmek istiyor mu istemiyor mu?”</p>

  <p>“Evet ama-”</p>

  <p>“O zaman bana saldır!” diye bağırdı Malcolm öfkeyle. “Hepinizi burada bırakıp eve dönmeden önce-”</p>

  <p>Çocuğun kül rengi gözleri donmuştu. Büyük bir haykırışla Malcolm’a doğru koştu. Ellerini yumruk yapmıştı. Malcolm elleriyle çocuğun yumruklarını kavradı ve tekme atmaya çalışan ayağını da bükerek onu uzaklaştırdı. İnce ve narin beli, el bebek gül bebek yaşam tarzını açığa vuruyordu. Malcolm, yüzünü buruşturarak Rob’u yere serdi.</p>

  <p>“Kalk ve tekrar dene. Ve bu kez şaşırt beni,” dedi.</p>

  <p>Duncan ve Andrew olanları endişeyle izliyorlardı. Rob ayağa kalktı.</p>

  <p>“Görünen o ki bu klan, hayatını yemek ve dinlenmek üzerine kurmuş. Ama bu artık değişecek. Hadi bana saldır,” dedi Malcolm.</p>

  <p>Rob tereddüt etti.</p>

  <p>“Şimdi!” diye haykırdı Malcolm sabırsızca.</p>

  <p>Rob, korkudan büyümüş, yalvaran gözlerle bakıyordu ona. “Yapamam,” dedi ve utançla başını eğdi.</p>

  <p>“Tanrım! Sen bana sabır ver,” diye mırıldandı Malcolm. Sonra Gavin’e döndü ve “Sanırım bugünlük daha fazlasını beklememeliyim. Bana silahlarımı ver sonra da bir şeyler yiyelim,” dedi.</p>

  <p>Arkasını dönmüş, aksayarak yürürken birden beline sert bir cisim saplandı ve acı içinde kıvranarak yüzüstü uzandı yere.</p>

  <p>“İşte!” dedi Rob, zafer kazanmış gibi bir edayla. Ayağa kalktı ve kirli elbisesini temizledi. “Seni şaşırttım.”</p>

  <p>Malcolm öfkesini kontrol etmeye çalışarak çocuğa baktı.</p>

  <p>“Eğer bir daha böyle bir şey yaparsan, seni öyle bir hale getiririm ki bir ay oturamazsın,” diye uyardı onu kısık ama sert bir ses tonuyla. Gavin’in yardım için uzattığı elini itti ve kendi kendine ayağa kalkmaya çalıştı. Sonra üç öğrencisine baktı.</p>

  <p>“Yaşadığınız topraklara varana kadar geçen süre içerisinde öğlen ve akşam yemeklerinden önce olmak üzere günde iki kere antrenman yapacaksınız. Vardığımızda savaşçı olmasanız bile en azından savaşmanın ne demek olduğuna dair ufak da olsa bir fikriniz olacak. Ve eğer yol üzerinde tekrar bir saldırıya uğrarsak muhtemelen dünkünden daha çok şey yaparsınız. Şimdi gidin ve yemeğinizi yiyin,” dedi. Onlardan ayrılarak büyük bir çam ağacının altına huzur bulmaya gitti.</p>

  <p>Ariella atının yanma gitti ve heybesinden biraz ekmekle peynir çıkardı. Malcolm’u yere serdiği için mutluydu. Malcolm, onları küçümsemeye çalışıyordu ve onun şaşkın yüzünde biraz olsun utanç görmesi Ariella’nın hoşuna gitmişti.</p>

  <p>“Ne yapacağız?” diye sordu Duncan endişeli bir şekilde. “Bir erkek gibi eğitilmen beklenemez.”</p>

  <p>“Erkek gibi eğitilmeyeceğim ki,” dedi Ariella onun yanına otururken. “Erkek çocuğu gibi eğitileceğim.”</p>

  <p>“Ama seni yere serdi,” diye karşı çıktı Andrew, endişeyle.</p>

  <p>“Ben incinmedim,” dedi Ariella onları sakinleştirmeye çalışarak. “Ayrıca, o haklı. Bize savaşmayı öğretmesini istedik. Öğrenmeye başlamamız için bundan daha iyi bir zamanlama olabilir mi? Eve döndüğümüzde savaşabilecek herkese ihtiyacımız olacak, buna on üç yaşındaki çocuklar da dâhil. Bu yüzden Rob’un çok küçük olduğunu söyleyemeyiz.”</p>

  <p>“Ama ya yaralanırsan?”</p>

  <p>“Bizi gerçekten inciteceğini sanmıyorum,” diye karşı çıktı Ariella.</p>

  <p>“Neden böyle düşünüyorsun?” diye sordu Andrew merakla.</p>

  <p>İncinmiş belini doğrulttu. Sonra da Gavin’in getirdiği şarabı içmekte olan Malcolm’a dikti gözlerini. Eğitim süresince gösterdiği muhteşem performansına rağmen, vücudunun at üstünde harcanan uzun saatlere dayanamadığı her halinden belliydi.</p>

  <p>Çünkü diye düşündü Ariella içinden, acı çekmenin ne demek olduğunu çok iyi biliyor.</p>

  <p>Malcolm gecenin karanlığında gözlerini çadıra dikmişti.</p>

  <p>Sarhoştu, ama henüz istediği kadar sarhoş olamamıştı. Gavin, uzun süreli bir yolculuğa çıkacaklarını tahmin edememiş, yalnızca bir gün yetecek kadar şarap almıştı. Malcolm bir önceki gece elindeki şarabın çoğunu tüketmişti ve sonra da yolculuğun verdiği rahatsızlığı giderebilmek için biraz daha içmesi gerekmişti. Akşama kadar yalnızca bir şişe şarap kalmıştı ve onu da çok kısa sürede tüketmişti. O bir şişe, acısını köreltmişti ama belindeki, bacaklarındaki ve kolundaki ağrıyı dindirememişti. Bütün vücudunda hissettiği ağrı tekrar uykuya dalmasını engelliyordu. Bu yüzden uyanık bir şekilde öylece uzandı.</p>

  <p>Gavin bıraksaydı da ölseydim, diye düşündü.</p>

  <p>Bu şekilde olacağını hiç düşünmemişti. Aslında hayatta kalacağını sanmıyordu. Bu yüzden geleceğinin nasıl şekilleneceğine dair hiçbir fikri yoktu. En son girdiği o ölümcül savaştan sonra, kırık bacağı ve kılıç darbeleriyle yaralanan vücuduyla öleceğini düşünmüştü. İlk hissettiği şey öfke değil şaşkınlıktı. Kral William’ın ordusunda altı yıl hizmet ettikten sonra ölüm fikrinin kendisine neden bu denli yabancı geldiğini anlayamıyordu. Sonları kötü biten onlarca adam görmüştü ve ona sıra gelmeyeceğini düşünmesi için bir neden yoktu. Zemin, kanıyla ısınmıştı, klanının ve Marrian’ın, etrafında nasıl dönüp durduğunu görüyordu. Acı çekiyordu ama bu katlanılmaz bir acı değildi.</p>

  <p>Ta ki birisi onu sürükleyerek ata bindirip savaş alanından uzaklaştırıncaya kadar... Ardından, daha öncekilere hiç benzemeyen o acıyı hissetti.</p>

  <p>Ve o acı hiç dinmedi.</p>

  <p>Gavin, onu iyileştirmek için elinden gelenin en iyisini yapmıştı. Bacağını iki sert odun parçasıyla desteklemişti, vücudunun çeşitli yerlerinde ve göğsünde bulunan yaralara dikiş atmış, sağ kolundaki derin ve keskin yarayı kapatmıştı. Sonra onu evine götürmüştü. Eve vardıklarında Malcolm acı çekiyor, ateşler içinde yanıyordu. Ama babasının öldüğünü ve klanın, onun yeni lider olarak dönüşünü iple çektiğini anlayacak kadar bilinci yerindeydi. Marrian da onun dönüşünü bekliyordu.</p>

  <p>Marrian’ın onu gördüğü zaman gözlerinde oluşan dehşet ifadesi ölene kadar aklından çıkmayacaktı.</p>

  <p>O an, içini bir huzursuzluk kapladı ve daldığı düşüncelerden sıyrıldı. Onu rahatsız eden şeyin ne olduğunu anlamak için kamp alanına bir göz gezdirdi. Gavin, Duncan ve Rob ateşin yanında uyuyorlardı. Nöbette olması gereken Andrew da bir ağacın kenarına uzanmış, horluyordu. Malcolm dikkatlice etrafı dinledi ama sıra dışı bir ses duymadı.</p>

  <p>Kılıcını alarak ormana doğru ilerledi, karanlıkta bir tehlike olup olmadığını inceliyordu. Yerdeki yaprakları ezen ayakları, hışırtı sesleri çıkarıyordu. Daha hafif adım atmayı denedi fakat yaralı bacağı buna müsaade etmedi. Ara sıra duyulan kuş cıvıltısı ve o yürüdükçe çıkan hışırtı dışında ortalık sakindi. Ormanın derinliklerine doğru ilerleyerek etrafı iyice kolaçan etti. Şarap yüzünden zihni bulanıktı ve huzursuzluğunun tamamen kendi hayal ürünü olduğundan kuşkulanıyordu. Yine de içgüdülerine güvenmeyi seçerek karanlıkta etrafı kontrol etmeye devam etti. Bir şekilde, izlendiğinden emindi. Kendi ekseni etrafında döndü, kılıcını tehditkâr bir şekilde çekti. Ama gördüğü ağaçlar ve karanlıktan başka bir şey değildi.</p>

  <p>Lanet okuyarak ağrıyan kolunu aşağı indirdi, sorunun ne olduğunu merak ediyordu.</p>

  <p>O an, vahşi bir uluma sesi duyuldu. Kafasını çevirince, kendisine doğru hızla gelen öfkeli kurdu gördü Malcolm. Kurdun devasa ağzından uluma sesleri yükseliyordu. Tam kılıcını çekecekti ki hayvan acıyla inleyip yere düştü. Malcolm, şaşkın gözlerle kurda baktı.</p>

  <p>Arkasını döndü ve Rob’u gördü. Bir oku daha, belki tekrar kendine gelir diye hayvana doğrultmuştu.</p>

  <p>“Tek başına ormana gitmemelisin,” dedi Rob kılıcını indirerek.</p>

  <p>“Böyle vurmayı nereden öğrendin?”</p>

  <p>“Babamdan. Onunla birlikte avlanabilmem için sürekli alıştırma yapmamı istiyordu.”</p>

  <p>“Ama o kurt zifiri karanlıkta koşuyordu,” dedi Malcolm şaşkın bir ifadeyle. “Benim en iyi savaşçılarım bile bu karanlıkta böyle bir atışı yapamazdı herhalde.”</p>

  <p>“Ben bu konuda oldukça yetenekliyim,” dedi omuz silkerek.</p>

  <p>“Demek ki baban sana iz sürmeyi de öğretmiş,” dedi Malcolm kendisini takip eden kişinin Rob olduğunu fark ederek. Sonra, kurdun cansız bedenine baktı ve “Babanla tanışmayı dört gözle bekliyorum. Belki bana da diğerlerini eğitmem için yardım eder,” dedi.</p>

  <p>“O öldü,” dedi çocuk kılıcını yerine koyarken. Ses tonu duygu yüklüydü ama yine de Malcolm’a suçlayıcı bir ifadesi var gibi gelmişti. Rob arkasını döndü ve kamp alanına dönmek üzere yola koyuldu.</p>

  <p>“Rob!” diye seslendi Malcolm.</p>

  <p>Rob durdu ama arkasını dönmedi.</p>

  <p>“Teşekkürler.”</p>

  <p>Malcolm onun şaşkınlığım hissedebiliyordu. Belki de Rob, Malcolm’un her şeye rağmen kibar biri olduğunu düşünmüştü. O ana kadarki tavırları göz önüne alındığında, başka bir şey düşünemezdi zaten. Bir an için ikisi de sessiz kaldı.</p>

  <p>“Bize yardım ettiğin için sana yüklü bir para ödeyeceğiz, MacFane,” dedi Rob sessizliği bozarak. “Paranı almadan önce ölmemeye bak.”</p>

  <p>Sonra da Malcolm’u ölü kurtla baş başa bırakarak kampa doğru ilerledi.</p>

  <p>“Bugün bir adamın en hassas noktalarına saldırmayı öğreneceğiz. O noktalar nerelerdir, biliyor musunuz?” diye sordu Malcolm.</p>

  <p>Duncan, Andrew ve Ariella kuşkulu gözlerle birbirlerine baktılar.</p>

  <p>“Kalp olabilir mi?” diye sordu Andrew.</p>

  <p>“Eğer silahla oyarsan elbette kalp hassas bir nokta olabilir,” dedi Malcolm. “Ama benim söylemek istediğim silahsız saldırıp da bir adamı sakat bırakabileceğiniz yerler.’</p>

  <p>“Gözler?” dedi Duncan.</p>

  <p>“Doğru cevap,” dedi Malcolm ve bunu Gavin’in üzerinde göstermek için ona doğru yaklaştı. “Düşmanınızın kafasını bu şekilde kavrayın ve parmaklarınızı o bağırana kadar gözlerine iyice sokun. Kör olduğunda kafa atarak burnunu kırın. Sonra da hayalarına bir tekme savurarak onu yere serin. Burada önemli olan şey tüm bunları o kendine gelmeden arka arkaya hızla yapabilmektir. Yere düşer düşmez kafasına ya da kaburgalarına olabildiğince sert tekmeler atın. Kafaya vurmanız daha iyi olur. Sonra da silahını alıp boğazını kesin veya göğüs kafesini oyun. Onu öldürdüğünüzden emin olun. Sakın yaralı bırakmayın. Sorusu olan var mı?</p>

  <p>Kafasını kaldırınca, kendisine dehşetle bakan öğrencilerini gördü.</p>

  <p>“Sorun nedir?” diye sordu.</p>

  <p>”Bu-bu ço-çok vahşice,” diye kekeledi Andrew.</p>

  <p>“Bu yüzden adına ‘savaşmak’ diyoruz ya,” dedi Malcolm.</p>

  <p>“Bence bu kadar vahşi olmadan da bu işi halledebiliriz,” diye itiraz etti Duncan. “Düşmanla başa çıkmanın başka yolları da olmalı.”</p>

  <p>“Tabii ona def olup gitmesini de söyleyebilirsin,” dedi Malcolm sakin bir tavırla. “Ama ben bunun işe yaradığını hiç görmedim.”</p>

  <p>Andrew başım salladı. “Rob’dan böyle vahşi olmasını bekleyemezsin. O daha çocuk.”</p>

  <p>“Ben asıl Rob için bu yöntemleri öğretiyorum,” diye savundu kendisini Malcolm. “O çok zayıf ve boyu da kısa. Bu yüzden güç kullanarak bir adamı alt edemez. Ama kolaylıkla göz oyabilir, ısırabilir, tekme atabilir ve saç çekebilir. Tüm bunlar düşmanın dikkatini dağıtıp sizi daha avantajlı kılacak yöntemlerdir. Evet, şimdi siz ikiniz savaşmaya başlayın,” diye emretti Andrew ve Duncan’a. “Sakın ha birbirinizi öldürmeyin. Rob sen de Gavin’le savaşacaksın.”</p>

  <p>Andrew ve Duncan, Ariella’ya baktı. Oldukça endişelilerdi.</p>

  <p>Ariella, kendisi için endişeleniyorlar diye Andrew ve Duncan’ı suçlayamazdı elbette. MacKendrick Klanı liderinin biricik kızı olarak nazlı bir biçimde büyütülmüştü. Babası onun şiddete ve kötü söze maruz kalmasına asla izin vermemişti ve şimdi burada olsa kızının bir adamla dövüşmesine asla izin vermezdi. Ama bu Roderic ’in o hain saldırısından önceydi, diye düşündü. Babası öldürülmeden ve klanındaki insanlar vahşice katledilip, evi yakılmadan önceydi.</p>

  <p>O, artık çok farklı bir Ariella’ydı.</p>

  <p>“Pekâlâ,” dedi Ariella, omuzlarını dikleştirerek ve Gavin’e doğru yürüdü. “Hadi başlayalım.”</p>

  <p>Eğitim süresince Ariella kaç kere yere düştüğünü sayamadı bile. Gavin onu yaralamasa bile her defasında onunla on üç yaşındaki bir erkek çocukla savaşırmış gibi savaşıyordu. Neyse ki Ariella’nın küçük göğüsleri göğüs kafesine sımsıkı bağlıydı da Gavin arada bir yakınlaştıklarında uygunsuz bir yumuşaklık hissetmiyordu. Birbirlerini incitmeden savaşmaları gerekiyordu ama Ariella’nın hareketleri anlık ve kontrolsüz olduğu için Gavin’i istediğinden daha fazla incitiyordu. Gavin ona iyi olduğunu, bir problem olmadığını söylemişti. Ariella da ona göre saldırıyor ve daha yumuşak vurmayı deniyordu. Duncan ve Andrew’da da aynı sorun vardı. Sürekli durarak attıkları tekmelerden ya da rakibin kaburgasına inen sert darbelerden dolayı birbirlerinden özür diliyorlardı.</p>

  <p>“Tanrı aşkına her tekme atışınızda durup birbirinizden özür dilerseniz nasıl savaşmayı öğrenebilirsiniz ki?” diye bağırdı Malcolm sabırsızca.</p>

  <p>“Ona olması gerekenden daha sert vurdum,” dedi Andrew özür dileyen gözlerle Duncan’a bakarak. “Üzgünüm.”</p>

  <p>“Özrünü sonraya sakla ve şimdi savaşmaya devam et. Ve sen,” diye bağırdı Malcolm, Ariella’ya bakarak “Senden daha sağlam savaşan çocuklar gördüm. Gavin’e, hayatta kalman buna bağlıymışçasına vur,” dedi.</p>

  <p>“Onu incitmek istemiyorum,” dedi Ariella.</p>

  <p>“Korkma evlat, beni incitmezsin,” diye cevap verdi Gavin neşeli bir ses tonuyla. “Hadi devam et, bana gücünü göster.”</p>

  <p>Ariella tereddüt etti.</p>

  <p>“Haydi, Gavin’in söylediğini yap!” diye emretti Malcolm. “Yoksa benimle savaşırsın ve yemin ederim, ben sana Gavin’in davrandığı gibi iyi davranmam.”</p>

  <p>Ariella mahcup gözlerle Gavin’e baktı.</p>

  <p>“Gavin’in klanını altüst etmeye geldiğini düşün,” dedi Malcolm. “İki adamını çoktan öldürmüş ve şimdi de seni kılıcıyla ortadan ikiye bölecekmiş gibi düşün. Seni öldürdükten sonra klanını yağmalayacak, klandaki kadın ve çocuklara saldıracak ve her şeyi yakıp yıkacak. Ve senin de silahın yok. Ne yapa…“ Malcolm daha sözünü bitirmeden Ariella sinir küpü olmuştu bile. Eski hatıraları gözünün önünde canlanan Ariella birden Gavin’in üzerine atladı. Gavin, Ariella’dan önce kılıcını çekti ama Ariella kılıçla nasıl başa çıkacağını iyi biliyordu. Yerden bir avuç çamur aldı ve Gavin’in gözlerine doğru fırlattı. Gavin, gözlerini kırpıştırarak başını salladı. Kılıcını indirmişti. Ariella, sert bir darbeyle, Gavin’in kasıklarına diz attı. Gavin acı içinde kıvranarak dizlerinin üzerine çöktü. Nefes nefese kalmış olan Ariella, Malcolm’a baktı.</p>

  <p>“Çok iyi,” dedi Malcolm şaşkınlığını gizlemeye çalışarak. “Normalde kılıcını alıp ona saplaman gerektiğini saymazsak.” “Bence bugünlük bu kadar alıştırma yeter. Beni delik deşik etmesini yarma bırakalım,” dedi Gavin sızlanarak.</p>

  <p>“Düşmanının ayağa kalkması için yardım et, Rob. Sanırım zavallı Gavin senin göründüğünden daha zorlu bir rakip olduğunu anlamıştır,” dedi Malcolm.</p>

  <p>Ariella, Gavin’in yanına gitti ve ona elini uzatıp “Çok üzgünüm Gavin. Seni incitmek istememiştim,” dedi.</p>

  <p>“Önemli değil evlat,” dedi Gavin. “Buna değer.”</p>

  <p>“Neden?” diye sordu Ariella kaşlarını çatıp.</p>

  <p>“Üç yıldır Malcolm’u gülümserken görmemiştim,” dedi neredeyse mutlu bir ses tonuyla. “Sırf bunun için bile ben, bir kere daha devirmene izin verebilirim.”</p>

  <p>Malcolm, yüzünü yalayıp geçen güneş ışığının sıcaklığıyla uyandı. Tamdık düşmanı, onu selamlayarak kaslarına doğru ilerliyor, bel ve bacaklarında yoğunlaşıyordu. Fakat zihni tuhaf bir şekilde açıktı, bu da yorgunluğuna rağmen uyku perdesinin kalkmasını sağlıyordu. Gözlerini açtı, tepeleri aydınlatan güneş ışığına doğru kaşlarını çatarak, alışılagelmiş sabah bulanıklığını neden hissetmediğini merak etti. Sonra, dün gece hiç şarap içmediğini hatırladı. Bu yüzden bu kadar yorgundu. O soğuk, sert zeminde, çektiği acıyla savaşarak saatlerce uyku denizine dalma mücadelesi vermişti.</p>

  <p>Sonra bir şeyler içme ihtiyacı hissetti.</p>

  <p>Etrafta kahvaltıyı hazırlayan genç Rob dışında kimsecikler yoktu. Çocuk yere bir örtü serip kırışan yerleri ve örtünün kenarlarını düzeltirken Malcolm öylece onu izledi. Rob daha sonra özenli bir şekilde bir somun ekmek, iri bir kalıp peynir, kurutulmuş ringa balığı, bir sürahi ve birkaç kap kaşık koydu. Çocuk, ortaya çıkan görüntüye kaşlarını çatarak baktı. Sonra ekmeği kesti ve diğer yiyeceklerin yanına koydu. Yiyeceklerin iştah açıcı görünmesini sağlamaya çalışıyordu. Daha sonra bir bez parçasıyla kapların içlerini sildi. MacKendrickler’in kılı kırk yaran bir klan olduğu belliydi. Malcolm sabırsızlıkla kaşlarını çattı. Zamanlarını, klandaki genç adamlara savaşmayı öğreterek harcamalarının daha mantıklı olduğunu düşündü.</p>

  <p>“Diğerleri nerede?” diye sordu ayağa kalkıp.</p>

  <p>Rob başını kaldırdı, irkilmişti.</p>

  <p>“Bu akşam yaşadığımız topraklara ulaşacağız,” dedi bez parçasını heybesine koyarken. “Dolayısıyla onlar da yıkanmaya ve hazırlık yapmaya gittiler.”</p>

  <p>Malcolm gerinirken bu hareketin ona verdiği acıya lanet okudu. Sonra gürültülü bir şekilde geğirdi. Örtünün kenarına oturarak bir parça ekmek aldı ve yemeye başladı. Nehrin kenarından Gavin, Duncan ve Andrew göründü, parlak yüzleri ve ıslak saçlarıyla. Malcolm, Gavin’in pembe yanaklarına tebessümle baktı. Uzun süredir arkadaşını sakalsız görmemişti.</p>

  <p>Umursamaz bir ifadeyle “Sakalsız halin seni çok genç gösteriyor,” dedi Malcolm, Gavin otururken. “Yaşını bilmesem, şu halinle kırkı geçmiş olduğun aklıma bile gelmezdi herhalde.”</p>

  <p>Gavin kendinden emin bir şekilde yanağını okşadı ve “Ben de senin sakalsız nasıl olacağını merak ediyorum, dostum,” dedi.</p>

  <p>“Benim tıraş olmak gibi bir niyetim yok,” dedi Malcolm peynire uzanırken.</p>

  <p>“Ama olman lazım,” diye araya girdi Rob.</p>

  <p>Malcolm kaşını kaldırdı.</p>

  <p>“Yani, demek istediğim, klanımdaki insanlar muhteşem Kara Kurt’la dönmemizi bekliyorlar. Yıllardır senin olağanüstü cesaretin, gücün ve başarılarınla ilgili hikâyeler duydular. Onlar azametli bir savaşçıyı karşılamayı bekliyorlar. Böyle görünerek onların hayallerini yıkamazsın,” diye açıkladı Rob.</p>

  <p>“Nasıl görünerek?” diye sordu Malcolm sert bir tavırla.</p>

  <p>“Yıkanmaya zamanı olmayan bir savaşçı gibi,” dedi Duncan. “Biz MacKendrickler temizlik konusunda oldukça hassasızdır.”</p>

  <p>Malcolm alaycı gözlerle Rob’a baktı ve “Emin misin?” diye sordu.</p>

  <p>“Çocukların temizliği konusunda çok hassas olduğumuzu söyleyemem. Bu hassasiyet yalnızca yetişkinler ve savaşçılar için geçerli,” diye devam etti Andrew.</p>

  <p>“Bu sizin sorununuz,” diye omuz silkti Malcolm. “Benim yıkanmak ya da tıraş olmak gibi bir niyetim yok.”</p>

  <p>“Klanımın böyle kir pas içinde, yabani, vahşi bir adama saygı duymasını nasıl beklersin?” diye sordu Rob sabırsızca. “Bu şekilde Kara Kurt olduğuna inanacaklarını mı sanıyorsun?”</p>

  <p>Malcolm’un sinir kat sayısı artmıştı. “Neye inanırlarsa inansınlar, umurumda değil,” dedi.</p>

  <p>“Sıcak bir gün olacak,” diye araya girdi Gavin. “Malcolm, yola çıkmadan önce yüzmek iyi gelecektir.”</p>

  <p>Malcolm arkadaşına sert sert baktı. O da onların tarafını tuttuğu için kızmıştı. Gavin’in sözlerini takip eden sessizlikte kimse bir şey söylemedi ama Malcolm, onların kendisini onaylamayan bakışlarla izlediklerinin farkındaydı.</p>

  <p>“İyi,” dedi sonunda. “Yüzeceğim.”</p>

  <p>Kısa bir süre sonra Ariella, Malcolm ve Gavin’i nehirden dönerken gördü. Kara Kurt’un karman çorman sakalı artık yoktu. Bu da kare şeklindeki çenesini ve düzgün şekilli elmacık kemiklerini ortaya çıkarıyordu. Beline sardığı tartandan başka hiçbir şey yoktu üzerinde. Göğüs kafesi, omuzları ve kamı kaslıydı ve vücudunda birçok yara izi olmasına rağmen güçlü bir adam olduğu belliydi. Ariella, sonra Malcolm’u kısıtlayan şeyin güçsüzlük değil sadece acı olduğunu fark etti. Malcolm’un koyu kahve saçlarından düşen su damlaları bronzlaşmış göğsüne ve omuzlarına iniyordu. Ariella, damlaların Malcolm’un çıplak vücudundan aşağı doğru kayıp belindeki kumaşta kayboluşunu büyük bir hayranlıkla izliyordu.</p>

  <p>“Daha iyi olmuş mu?” diye sordu Malcolm.</p>

  <p>Başıyla onayladı Ariella.</p>

  <p>“Bence sen de banyo yapmalısın, evlat,” dedi Malcolm. “Biraz sabun ve güçlü lif darbeleri temizlenmene yardımcı olabilir.”</p>

  <p>“Klanım benim görünüşümle ilgilenmez,” diye cevap verdi Rob, gergin bir ses tonuyla. “Ama senin görünüşünle ilgilenirler. Bu yüzden saçını da kesmem gerekecek, eğer izin verirsen tabii.”</p>

  <p>“Malcolm’un saçını kestikten sonra benimkini de kesebilirsin,” dedi Gavin, Malcolm henüz cevap veremeden. “Uzun süredir yalnız yaşadığımız için sanırım görünüşümüzü ihmal etmişiz. Klanınızın birer barbar olduğumuzu düşünmesini istemeyiz,” dedi ve Malcolm’a anlamlı bir bakış fırlattı.</p>

  <p>“O zaman acele et ve kes şu saçlarımı,” dedi Malcolm. “Tüm sabahı da bu saçmalıklarla harcıyoruz.”</p>

  <p>Ariella tarağını ve makasını aldı; Kara Kurt’a güzel bir görünüm kazandırmak için işe koyuldu. Saçın birbirine girmiş kısımlarını tarayarak açtıktan sonra Malcolm’un koyu kahverengi saçları omuzlarına doğru kıvrılmaya başladı. Malcolm, Ariella’nın bu hizmetine düşmanca bir sessizlikle katlandı. Onun bu sessizliğinden cesaret alan Ariella, Malcolm’un saçının bir kısmını ördü. Ardından yarasını yeni bir bandajla sardı ve bittiğini söyledi.</p>

  <p>“O zaman Gavin’in saçını da hallet de artık yola çıkalım,” dedi Malcolm gömleğine uzanırken. Ariella tiksinmiş bir ifadeyle Malcolm’un elinde tuttuğu pis gömleğe baktı ve “Giyecek başka bir şeyin yok mu?” diye sordu.</p>

  <p>“Sizi bulmak için yola çıktığımızda güzel görünme gereği duymamıştım,” dedi Malcolm usulca.</p>

  <p>“Ama ben hazırlıklı geldim,” dedi Gavin. Atın üzerindeki heybesinden giyecek bir şeyler ve bir çift ayakkabı çıkarıp “İşte,” diye gösterdi.</p>

  <p>Malcolm şaşkınlıkla kıyafetlere baktı. Bunlar, onun MacFane Klanı’nın lideri olduğu zamanlarda giydiği giysilerdi. Klandan kovulduğu zaman, Harold ona ne istiyorsa alabileceğini söylemesine rağmen kıyafetleri de dâhil olmak üzere her şeyini bırakıp çıkmıştı. Gavin’in daha ihtiyatlı olduğu belliydi. Ama Malcolm yalnızca MacKendrickler’in iyi olduklarından emin olup aynı gece eve dönecekleri bir günde neden bu kıyafetleri yanına almıştı ki?</p>

  <p>“Keşke şarap almayı da akıl edebilseydin,” dedi Malcolm manidar bir şekilde.</p>

  <p>“Heybemde yeteri kadar yer yoktu,” diye cevap verdi Gavin omuz silkip.</p>

  <p>Malcolm kaşlarını çattı ve beline sardığı tartanı çıkardı.</p>

  <p>Utançtan yanakları kızaran Ariella arkasına döndü ve “Gavin buraya gel de senin de saçını keseyim,” dedi.</p>

  <p>Ariella, Gavin’in saçını keserken biraz oyalandı, işi bittiğinde Malcolm’un giyiniğinden emin olmak istiyordu. Makasını ve tarağını kaldırdıktan sonra dikkatlice döndü.</p>

  <p>Ariella’nın önünde dikilen bu yabancı adam, dört gün önce tanıştığı o pis ve sarhoş münzeviye hiç benzemiyordu. Safran rengi gömleği, deri yeleği ve eski, yıpranmış bir broşla omzuna tutturduğu kahverengi, yeşil ve siyah renkli tartanıyla son derece şık görünüyordu. Kılıcı, sağlam bir kemerle beline bağlanmıştı ve yeni, geyik derisi botları paçalarının altından görülüyordu. Malcolm, sakin bir şekilde Ariella’ya bakıyordu. Mavi gözlerinden yarı alaycı bakışlar süzülüyordu. Onunla ilgili her şey güç ve güven çağrıştırıyordu. Gücünün farkında olan ve o gücü her an kullanmaya hazır olan bir adamın duruşu vardı. O an karşısında duran adam, tam olarak babasının ve Alpin’in bahsettiği Kara Kürt’tü. O adam, eşi benzeri olmayan cesaret örnekleri sergilemiş, hemen hemen her savaştan burnu bile kanamadan çıkan, binlerce kişilik orduyu yönetmiş bir savaşçıydı.</p>

  <p>Bunun bir göz yanılması olabileceğini düşündü Ariella. O bir ayyaştı ve giydiği kıyafetlerin altında yara bere içinde bir vücut taşıyordu. Bir-iki adım atmaya kalksa, bel ve bacaklarının güçsüzlüğünü gözler önüne serecekti. Ama o an üzerine güneş ışınları yansırken, Ariella kendisini Malcolm’un sergilediği o müthiş görüntüye kaptırmıştı bile.</p>

  <p>“Evet, sonunda istediğin gibi oldum mu?” diye sordu asık suratıyla Malcolm.</p>

  <p>Ariella, birden kendi pis kıyafetlerinin, dağınık saçının ve pis yüzünün farkına vararak Malcolm’a döndü. Böyle görünmekten başka seçeneği yoktu. Malcolm yüzünden kalesi saldırıya uğramıştı ve artık Ariella MacKendrick olacak kadar özgür değildi.</p>

  <p>“Yavaş yavaş oluyorsun,” dedi Ariella atına binerken. “Haydi, artık yola çıkalım.”</p>

  <p>Ariella, atı Shena’yı mahmuzladı. Nefretinin su yüzüne çıkacağı ve onu ilk gördüğü gibi aklına kazınacağı korkusuyla ondan uzaklaşma ihtiyacı hissederek, dörtnala gitmeye başladı.</p>

  <p>MacKendrick sınırına yaklaştıklarında neredeyse gün batıyordu. Kendi topraklarına ayak basacak olmak Ariella’nın içini kıpır kıpır etmişti. Daha önce klanından uzakta bir günü geçmemişti ama bu yolculuğunda tam dokuz gün ayrı kalmıştı. Bir an önce varma isteği onun diğerlerinin önünde olmasını sağlıyordu. Kaleyi ve etrafındaki küçük kulübeleri uzaktan görmeye başladıkça yalnız kalma ihtiyacı hissediyordu.</p>

  <p>Cesetleri önce Ariella gördü.</p>

  <p>Cesetler, ormanın yakınlarında bulunan çimenliği kaplayan bodur otların üzerindelerdi. Aniden gözünü alan parlak sarı bir şey olmasa onları fark edemeyebilirdi. Meraklı bir şekilde atını yavaşlattı. Birilerinin avlanırken pelerinini unuttuğunu düşündü. Yaklaştıkça o sarı kumaşın yerde yüzüstü yatan bir adamın belini örten bir gömlek olduğunu fark etti. Adam vahşice bıçaklanmıştı ve görünüşe bakılırsa öleli günler olmuştu. Dehşete kapılmış bir ifadeyle gözlerini kaçırdığında birkaç metre uzaklıkta yatan diğer adamı fark etti.</p>

  <p>Guy ve Marcus.</p>

  <p>Atını döndürdü. Yere indi. Hıçkırıklarına engel olmak için başını Shena’nın boynuna gömdü.</p>

  <p>“Ne oldu?” diye bağırdı Malcolm, Ariella’ya yaklaşırken. Vücudunun el verdiği ölçüde hızlı bir şekilde attan indi ve “Hasta mısın?” diye sordu.</p>

  <p>Ariella yutkundu ve başını salladı. O tarafa bakmadan cesetlerin bulunduğu yeri işaret etti.</p>

  <p>Malcolm ne olup bittiğine bakmaya giderken diğerleri de onun peşinden gitti.</p>

  <p>“Bunlar Guy ve Marcus,” dedi Duncan sarsılmış bir şekilde. “Klan liderimizin seninle konuşmaları için gönderdiği elçiler.”</p>

  <p>“Onlar öleli neredeyse iki ay olmuş. Sanırım dönerlerken size saldıran savaşçılarla karşılaştılar ve sizi uyarmasınlar diye de öldürüldüler,” dedi Malcolm öfkeli bir ses tonuyla.</p>

  <p>Ariella’nın her yanını nefret duygusu kaplamıştı. Roderic, klanından iki kişiyi daha öldürmüştü.</p>

  <p>“Onları yanımızda götürüp uygun bir şekilde defnetmeliyiz,” dedi Andrew.</p>

  <p>“Hayır.”</p>

  <p>Dördü de şaşkın bir ifadeyle Ariella’ya baktılar.</p>

  <p>Kararına şaşıran arkadaşlarına durumu izah etmeye çalışarak, “Klanımıza, bize yardım etmeyi kabul eden muhteşem Kara Kurt’la birlikte dönüyoruz. Bu bir kutlama sebebidir. İnsanlarımız uzun süredir bu anı bekliyorlar. Bu yüzden onlara daha fazla ölümüz olduğunu söyleyemeyiz,” dedi.</p>

  <p>“Ama onları bu şekilde bırakamayız,” diye karşı çıktı Duncan. “Biz defnedelim?”</p>

  <p>Ariella başını salladı. “Marcus ve Guy bir rahip eşliğinde, kendi klanlarında gömülmeyi hak ediyorlar. Üzerlerini örtüp son bir gece daha yıldızların altında uyumalarına izin vereceğiz. Yarın sen ve Andrew buraya gelip onları klanımıza getireceksiniz ve sonra da halka bu acımasızlıktan bahsedeceğiz.”</p>

  <p>Duncan ve Andrew başlarıyla onayladıktan sonra örtü bulmaya gittiler.</p>

  <p>Ariella, Malcolm’a döndü ve “Halka senin artık MacFane Klanı’nın lideri olmadığını söylemezsek daha iyi olur. Zira bu onların kafasında birçok soru işareti bırakacak ve onları eğitmen için görmen gereken saygıyı zedeleyecektir,” dedi. Onlara yalan söyleme fikrini sevmemişti ama başka çaresi olmadığını biliyordu.</p>

  <p>“Paramı ödeyen sizsiniz. O yüzden klanına ne istiyorsan onu söyle,” dedi omuz silkip.</p>

  <p>“Ben önden gidip klana, döndüğümüzü haber vereceğim. Siz arkamdan gelirsiniz,” dedi Ariella ve atını dörtnala sürmeye başladı. İçini, verdiği kayıpların hüznü ve nefret duygusu kaplamıştı.</p>

  <p>MacFane liderliğe devam etseydi bunların başlarına gelmeyeceğini düşündü. Babasının teklifini kabul edip, savaşçılarıyla birlikte gelmeyi kabul etseydi Guy ve Marcus’un da başlarına bir şey gelmezdi. Tıpkı Alpin’in de öngördüğü gibi Roderic’i öldürüp, adamlarını da def ettikten sonra Kara Kurt olarak kaleye gelirdi.</p>

  <p>Ne yaptığım düşününce, onu suçlamanın hissettiği umutsuzluğu hafifletmeyeceğini fark etti. Muhteşem Kara Kurt’u bulmak ve klanın yeni lideri olarak götürmek için yola çıkmıştı. Ama bunun yerine kendilerini altın karşılığında eğitecek olan ayyaş, acınacak haldeki darmadağın olmuş bir savaşçıyla dönüyordu.</p>

  <p>Halk, Malcolm’u gördüğü anda, Ariella’nın kılıcın güçlerini bahşetme yetkisini sorgulayabilirdi.</p>
</body>
</html>
