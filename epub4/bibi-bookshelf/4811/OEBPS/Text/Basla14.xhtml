<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Karyn Monk - Savaşçı</title>
  <link href="../Styles/TezaT.css" rel="stylesheet" type="text/css" />
</head>

<body>
  <p class="b2">On Dördüncü Bölüm</p>

  <p>Yanmakta olan ateş kaleyi aydınlatıyordu. Meşaleler kaleye farklı bir hava katıyor, adeta altın gibi parlamasını sağlıyordu. Kale her zamanki gibi son derece etkileyiciydi. Malcolm’un bildiği gibiydi hâlâ.</p>

  <p>Malcolm’un öfkesi arttı.</p>

  <p>Gidişine üzülmek yerine belli ki MacKendrick halkı bir kutlama yapıyordu. Tabii ya, diye düşündü içinden. Halk, yeni liderin gelmesini bekliyor, onu iyi bir şekilde karşılamak istiyorlardı. Aynısını Malcolm için de yapmışlardı. Buraya ilk geldiği gün, Ariella kendisi için onca jonglörü, şairi, sihirbazı, cambazı hazır bulundurmuştu. Bir zamanlar tüm bunlar sırf onun için yapılıyordu. Biliyordu ki attan indiği an insanlar ona acıyan gözlerle bakacak ve sakat bir adamı karşılamak için neden bu kadar hazırlık yaptıklarına üzüleceklerdi. Ama bu gece yanmakta olan meşalelere bakınca onların kendisi için yanmış olmasını dilemişti.</p>

  <p>Geçen gece Ariella’nın kendisi için yandığı gibi.</p>

  <p>“Belli ki Harold’ı bu gece bekliyorlar,” dedi Gavin. “Onu burada ne gibi güzelliklerin beklediğini bilmesini istiyorlar.”</p>

  <p>“Harold, Ariella’nın kendisine vereceklerinin kıymetini hiçbir zaman bilemez,” dedi Malcolm. “Onu buradan uzaklaştırmaya çalışması bunun göstergesi.”</p>

  <p>“Eskiden olsa sen de aynısını yapardın, Malcolm,” dedi Gavin. “Bir klan liderinin burada, dağların arasında yaşaması uygun olmaz ki... Harold’ı MacFane halkıyla ve ordusuyla birlikte yaşaması gerek. MacKendrick halkı ve bu kale ona sadece ek bir mülkiyet, fazlası değil.”</p>

  <p>“Ariella da öyle.”</p>

  <p>“Ariella’ya karşı bir şeyler hissetmesini bekleyemezsin. Onu hiç görmedi ki... En azından onun kadın halini görmedi. Harold onu gördüğünde Ariella pis, kirli bir erkek çocuğuydu biliyorsun.” Zayıf bacakları ve birbirine dolanmış kollarıyla Rob’u hatırladı Malcolm. Ariella’nın o kadar uzun süre kendisini nasıl kandırdığına hâlâ hayret ediyordu.</p>

  <p>“Zavallı Harold eminim hâlâ hatırlıyordur o görüntüyü.” Malcolm kendisini görünce Ariella’nın ne tepki vereceğini merak ederek kaleyi incelemeye devam etti. Malcolm’un öfkesinden korkar mıydı acaba? Bunu düşününce gülümsedi. Onu bu şekilde görmek isterdi doğrusu. Bu, çektiği acıları biraz olsun dindirebilirdi. Evet, onu korkutmalıydı -kısa süreliğine de olsa. Yavaşça kaleye doğru ilerlerdi. “Dinle.”</p>

  <p>“Hiçbir şey duymuyorum,” dedi Gavin.</p>

  <p>“Sence de bu tuhaf değil mi?”</p>

  <p>“Neden ki?” diye sordu Gavin.</p>

  <p>“MacKendrick halkı kutlama yaparken müziğe, eğlenceye bayılır. Harold’ın bu gece geleceğini düşünüyorlarsa ona böyle büyük bir organizasyon düzenlerlerdi. Ve bolca kahkaha, şamata olurdu. Sence de öyle değil mi?”</p>

  <p>Gavin omuz silkti. “Belki de kutlamaları bitmiştir ya da ne bileyim Harold gelmeden başlamak istememişlerdir.”</p>

  <p>Malcolm bir an Gavin’in söylediklerini düşündü. Sonra başını salladı. “Eğlenceyi bitirmeleri için daha erken. Eğer henüz başlamadılarsa bile Graham, Ramsey ve diğer müzisyenler karşılama parçalarını çalışıyor olurlardı. Hatırlamıyor musun biz geldiğimiz gün çaldıkları şarkıları daha kaç kilometre öteden duymuştuk.”</p>

  <p>Gavin kaşlarını çattı ve sessizlik içindeki kaleye baktı. “Evet, haklısın.”</p>

  <p>Malcolm, Cain’i hızlandırdı. Gözleri karanlığı araştırıyordu. Biraz ilerledikten sonra perde duvarın önünde birikmiş kalabalığı gördü.</p>

  <p>“Bu çok ilginç,” dedi. “Sanki…”</p>

  <p>O an havada iki ok uçtu ve Cain’in ürkmesine sebep oldu.</p>

  <p>Malcolm atını sakinleştirmeye çalıştı.</p>

  <p>“Kıpırdama,” dedi Angus uzaklardan. “Yoksa vücudunu okla öyle bir doldururuz ki kanın su gibi akar.”</p>

  <p>“Okumu tam kalbine isabet aldım. Eğer kıpırdarsan ölürsün,” dedi Dugald.</p>

  <p>Malcolm şaşkın gözlerle onlara baktı. “Tanrı aşkına Angus, Dugald, ne yaptığınızı sanıyorsunuz siz?”</p>

  <p>Bir an sessizlik oldu. Angus gözleriyle karşısındaki sesi tanımaya çalışıyordu. “MacFane, sen misin?” diye sordu.</p>

  <p>“Evet. Gavin de yanımda. Neler oluyor burada?” diye sordu Malcolm.</p>

  <p>“O geri döndü, herkes duyuyor mu beni, millet? Kara Kurt geri döndü!” diye bağırdı Angus.</p>

  <p>Angus’un sesi etrafa yayıldıkça herkes neler olduğunu anlamaya çalışıyordu. Sonra hepsi Angus’un olduğu tarafa doğru ilerlemeye başladı.</p>

  <p>“Bu kez ordunu da beraberinde getirdin mi?” diye sordu Gordon.</p>

  <p>“Yoksa ordun arkadaki ormanlıkta mı saklanıyor?” diye sordu Bryce.</p>

  <p>“Geri döneceğinizi biliyorduk,” dedi Helen.</p>

  <p>“Alpin bir savaşçının geldiğini söyledi ve Ariella bize onun Harold olduğunu söylese de biz senin geleceğini biliyorduk, MacFane,” dedi Ramsay.</p>

  <p>“Ariella senin ayrılmak zorunda kaldığını söylediğinde temelli gitmediğini biliyorduk,” dedi Graham.</p>

  <p>Tekrar bu şe cilde karşılanmak muhteşem bir duyguydu. Fakat yine de Malcolm’un içini bir huzursuzluk kaplamıştı.</p>

  <p>Yokluğunda bir şeyler olduğu kesindi.</p>

  <p>“Kapıyı açın,” dedi Malcolm.</p>

  <p>Kapı açıldı, Malcolm içeri girdi. Genç Colin, Cain’i almak üzere geldi.</p>

  <p>“Tekrar hoş geldin, MacFane,” dedi çocuk büyük bir hevesle.</p>

  <p>“Teşekkürler, Colin,” dedi Malcolm. “Colin, Gain’in bu akşam daha fazla bakıma ihtiyacı var. Bugün çok yol yürüdü,” dedi.</p>

  <p>“Tabii ki,” dedi Colin.</p>

  <p>Malcolm ilerleyerek, halkın büyük çoğunluğunun toplandığı büyük salon ı girdi. Meşalelerin aydınlattığı odadaki endişeli yüzleri gördü. Duncan ve Andrew dönmüş, ona büyük bir endişeyle bakıyorlardı. Elizabeth bir köşede öylece duruyordu, yüzü solgun ve korku doluydu.</p>

  <p>Ariella ortalıkta yoktu.</p>

  <p>“Ariella nerede?” diye sordu Malcolm.</p>

  <p>Bir an derin bir sessizlik oldu. Sonra, Niall, “Roderic’in yanında,” dedi.</p>

  <p>Malcolm’un içini endişe sardı o an. O kadar büyük bir endişeydi ki bu nefes alamıyordu adeta. “Ne demek istiyorsun sen?” diye sordu titreyen sesiyle.</p>

  <p>“Roderic ve adamları bu sabah Agnes ve Catherine’i kaçırdılar,” dedi Duncan. “Roderic de Ariella’ya kızları serbest bırakması karşılığında MacKendrick kılıcını istediğini bildiren bir mektup gönderdi. Kılıcı günün ilk ışığıyla istiyor. Aksi takdirde Catherine’in boğazını kesecekmiş. Ariella da bu durumdan çok endişelendiği için Roderic’e gitti. Ama kılıcı yanma almadı. Harold ordusuyla birlikte dönene kadar onu oyalamayı planlıyordu.”</p>

  <p>Malcolm, Duncan’ın elindeki mektubu aldı. “Lanet olsun! Roderic gerçekten bu sihirli kılıç hikâyesine inanıyor mu?” diye sordu.</p>

  <p>Herkes birbirine baktı.</p>

  <p>“Sakın bana siz de böyle sihirli güçleri olan bir kılıç olduğuna inandığınızı söylemeyin,” dedi Malcolm.</p>

  <p>“Ama aynen öyle,” dedi Angus tereddütlü bir şekilde.</p>

  <p>“Evet, MacFane,” dedi Dugald. “Neredeyse dört yüz yıldır böyle bir kılıcımız var.”</p>

  <p>“Dört yüz on iki yıldır var,” diye onu düzeltti Gordon. “Alpin’e göre bu, büyük MacKendrick liderinin iki kafalı bir canavarı öldürdüğü günden kalma bir kılıç.”</p>

  <p>O an Malcolm kendisini şaşırtan şeyin ne olduğunu bilemiyordu. Halkın böyle saçma bir şeye inanmasının mı yoksa Ariella’nın hayatı tehlikede olmasına rağmen onun bu saçmalığı dinlemekle zaman kaybetmesinin mi?</p>

  <p>“Tanrı aşkına, eğer böyle eski püskü bir kalıntınız varsa verin Roderic’e de kurtulun,” dedi Malcolm.</p>

  <p>“Bu öyle basit bir mesele değil, MacFane,” dedi Niall. “Yalnızca Ariella o kılıcı birisine bahşedebilir.”</p>

  <p>“Ve Ariella’nın kılıcı verdiği kişi de yeni liderimiz olur. Bizler onun izinden gideriz,” dedi Andrew.</p>

  <p>“Bu çok saçma,” dedi Malcolm sabırsızca. “Sihirli kılıç diye bir şey yoktur ve siz de istediğiniz kişinin izinden gidebilirsiniz, elinde eski bir kılıç olan birisinin değil.”</p>

  <p>“Eğer Ariella kılıcı Roderic’e verirse Roderic yeni liderimiz olur,” dedi Gordon ciddi bir ifadeyle. “Bu kadar basit...”</p>

  <p>“İşte bu yüzden kılıcı bize zarar verecek birisinden saklamak Ariella’nın görevi,” dedi Angus. “Ariella’nın doğru kişiyi seçmesi lazım.”</p>

  <p>“Bu onun doğuştan gelen hakkı,” dedi Dugald.</p>

  <p>Malcolm öfkesini kontrol etmeye çalışıyordu. O, bu saçmalığa inanmasa da MacKendrick halkının inandığı apaçıktı. Bu, Ariella’nın da inandığı anlamına geliyordu. Ve birileri Roderic’i de bu konuda ikna etmişti.</p>

  <p>İyi de tüm bu insanların sorunu neydi ki böyle bir saçmalığa inanıyorlardı?</p>

  <p>“Bu söylediğinizin doğru olduğunu kabul edelim,” diye konuşmaya başladı Malcolm. “Roderic Ariella, Catherine ve Agnes’ı rehin almışken kılıcı ona vermekten başka seçeneğiniz var mı? Roderic’in ne kadar cani birisi olduğuna dair bir fikriniz var mı?” diye sordu sert bir ifadeyle.</p>

  <p>Hiç kimse cevap vermedi.</p>

  <p>Evet, diye düşündü acı içinde. Roderic klana ilk saldırdığı zaman ne kadar cani olduğunu onlara göstermişti. Bu, MacFane Klanı’na yaptığı saldırının yanında hiçbir şeydi aslında. Ama yine de durumun ciddiyetini anlamaları için yeterliydi.</p>

  <p>“Başka bir seçeneğimiz yok ve zaman da tükeniyor,” dedi onlara. “Kılıcı bana verin ben de onu Roderic’e götüreyim. Kılıcı ona vermeden önce kızları serbest bırakacağından emin olacağım. Zaten eğer dediğiniz doğruysa ve kılıcı yalnızca Ariella bahşedebiliyorsa kılıcı Roderic’e benim vermem bir şey ifade etmeyecektir. Öyle değil mi?” diye sordu.</p>

  <p>“Ama o zaman da kılıç elimizden gitmiş olacak,” diye cevap verdi Andrew.</p>

  <p>O zaman başka bir kılıç daha yaparsınız, diye düşündü içinden Malcolm.</p>

  <p>“Ben Ariella, Catherine ve Agnes’ın güvende olduklarına emin olduktan sonra kılıcı sizin için geri alacağım, merak etmeyin,” dedi Malcolm.</p>

  <p>Angus şüpheli gözlerle baktı. “Bunu nasıl yapacaksın, evlat?”</p>

  <p>“Tabii ki de bizim yardımımızla,” dedi Duncan. “Ariella, Catherine ve Agnes güvende olunca Roderic’in kampına saldırabiliriz.”</p>

  <p>“Biz onlara savaşma yeteneğimizi çoktan gösterdik,” dedi Niall. “Onları tekrar kovabiliriz, böylece bize bir daha saldıramazlar.”</p>

  <p>Herkes teklifi kabul etmeye başlamıştı.</p>

  <p>“Hayır!” dedi Malcolm kesin bir sesle.</p>

  <p>Duncan şaşırdı. “Neden?”</p>

  <p>“İnsanları evlerinden ve sevdiklerinden etmek Roderic’in işidir. Ben bir kere ona kanmıştım. Bana başka bir klanın saldırıya uğradığını ve orduma ve bana ihtiyaçları olduğunu söyledi. Ben de geride çok az bir kısmını bırakarak ordumun çoğunluğunu o klana yardım etmeleri için gönderdim,” dedi sonra duraksadı, bu konuda daha fazla konuşmak istemiyor gibiydi. “Ama bunun klanıma verdiği zarar tarif edilemez,” dedi.</p>

  <p>MacKendrick halkı Malcolm’un bu konudaki hatasını anlamayarak ona etkilenmiş gözlerle baktılar.</p>

  <p>Malcolm onlara daha fazla yalan söyleyemeyeceğini fark etti. İnsanlar ona bu şekilde inançla bakarken onlara artık gerçeği söylemenin vaktinin geldiğini düşünüyordu. Bu yüzden devam etti: “O gece iki yüzün üzerinde kadın ve çocuk öldürüldü. Genç, yaşlı, hasta, sağlam demeden... Hamile kadınlar bile... Roderic ve adamları öldürebildikleri kadar fazla insanı öldürdüler çünkü muhteşem Kara Kurt, MacFane, sarhoştu. Aptal gibi Roderic’e inanmıştım. Düşman başucumdayken onu başka yerde aradım. Bu affedilemez hatam yüzünden klanımdan kovuldum ve liderlikten ömür boyu men edildim. Ben artık MacFane Klanı’nın lideri değilim. Büyük bir ordum da yok. Gavin ve ben Ariella’nın bizi bulduğu o yıkık kulübede yaşıyoruz,” dedi.</p>

  <p>O an herkes şok olmuştu.</p>

  <p>Malcolm sakin olmaya çalışarak afallamış suratlarına baktı, ne kadar acı çektiğini göstermemeye çalışıyordu. Yüzlerindeki hayranlık ifadesinin yok olmasını izlerken, bunu bilmeleri gerektiğini kendine hatırlatıp duruyordu. Kimse konuşmadı. Şaşkınlıktan söyleyecek bir şey bulamıyorlardı.</p>

  <p>Ben bunu hak ettim, diye düşündü kendi kendine. Ben zaten onların saygısına ve hayranlığına layık değildim. Onlar benim gerçekten Kara Kurt olduğumu sandıkları için bana güven ve saygı duydular. Beni gerçekte olduğum gibi göremediler.</p>

  <p>Sadece Ariella görebildi...</p>

  <p>İnsanların şaşkın bakışlarını izlemek ona acı veriyordu. Ama yine de bu acıya katlandı. Sadece kendi klanını hayal kırıklığına uğratmamış, MacKendrick halkına da olup bitenler hakkında yalan söylemiş i. Halk, istediği kadar onu aşağılayabilirdi. Ama tüm bu aşağılamalara rağmen kimseye danışmadan Ariella’nın peşinden gidecekti. O saçma kılıca bile aldırış etmiyordu. Hiçbir şey onu Ariella, Catherine ve Agnes’ı evlerine getirmekten alıkoyamazdı.</p>

  <p>Tıpkı hiçbir şeyin onu Roderic’i öldürmekten alıkoyamayacağı gibi...</p>

  <p>“Sanki bu korkunç olay senin suçunmuş gibi konuşuyorsun, MacFane,” dedi Angus birden sessizliği bozarak.</p>

  <p>“Benim suçumdu,” dedi Malcolm sertçe. “Klanımın huzurundan ben sorumluydum. Eğer savaşçılarımın hepsini o klana göndermeyip de kendi klanımda da biraz bıraksaydım o kadınlar ve çocuklar şimdi hayatta olurdu.”</p>

  <p>“Ama sen gerçek sandığın o olaya göre hareket etmişsin,” dedi Dugald. “Şenin yardımına ihtiyacı olan başkaları olduğuna inanmışsın.”</p>

  <p>“Sarhoştum,” dedi Malcolm kendinden nefret edercesine. “Yoksa asla o kadar adamı yanıma alıp da gitmezdim.”</p>

  <p>“Belki de,” dedi Gordon. “Ama gerçekten başka bir klana bir saldırı düzenlenmiş olsaydı ve sen de oraya az adamla gitseydin bu sefer de onların ölümlerinden sorumlu olurdun.”</p>

  <p>Malcolm şaşkınlıkla ona baktı. Neden onu savunuyorlardı ki?</p>

  <p>“Sarhoş olsan da olmasan da gerçekten zor bir kararmış,” dedi Duncan. “Sadece bir dakika önce ben de herkese ormana gidip Roderic ve adamlarını aramayı önermiştim. Eğer sen gelmeseydin belki de biz şu anda bunu yapıyor olacaktık.”</p>

  <p>“Ama eğer gitseydik ve burada kalan kadın ve çocuklar öldürülseydi bunun için Duncan’ı suçlayamazdık. Bunun tek sorumlusu yine Roderic ve adamları olurdu,” dedi Ramsay.</p>

  <p>Malcolm şaşırmıştı. Neden insanlar klana yapılan o saldırının sorumlusunun Malcolm olduğunu göremiyorlardı?</p>

  <p>“Olan olmuş,” dedi Angus. “Biz seni yalnızca burada, bizimle olduğun müddetçe yaptıklarınla yargılayabiliriz, MacFane. Ve sen de elinden gelenin en fazlasıyla bizi korumaya çalışmaktan başka bir şey yapmadın.”</p>

  <p>“Evet,” dedi Bryce. “Bu çok doğru...”</p>

  <p>“Eğer sen olmasaydın Roderic yaptığı son saldırıda hepimizi öldürürdü,” dedi Niall. “Bize savaşmayı sen öğrettin.”</p>

  <p>“Bize isteğimiz zaman her şeyi başarabileceğimizi öğrettin, MacFane,” dedi Hugh.</p>

  <p>“Kendimizi savaşçı gibi hissetmemizi sağladın, kadınların bile...” dedi Helen.</p>

  <p>“Ariella eğer başaracağına inanmasaydı seni asla buraya getirmezdi,” dedi Graham.</p>

  <p>Malcolm duyduklarına inanamıyordu. Klanını hayal kırıklığına uğratmasını ve hatta onlara yalan söylemesini bile anlayışla karşılıyorlardı.</p>

  <p>“Evet, şimdi şu Roderic meselesine dönelim,” dedi Duncan, Malcolm konusunu kapatıp, her şey normalmiş gibi davranarak. “Ben derim ki kılıcı MacFane’e verelim o da Roderic’e götürsün. Ariella, Catherine ve Agnes’ı kurtardıktan sonra geri alırız hep beraber. Kılıcı Roderic’e Ariella vermediği müddetçe kılıcın güçleri de nasıl olsa Roderic’e geçmeyecek.”</p>

  <p>“Bu iyi bir plan,” dedi Gordon. “Ariella’nın Roderic’i oyalama fikrinin işe yarayıp yaramayacağını bilmiyoruz ve Harold’ın ne zaman geleceğinden de emin değiliz.”</p>

  <p>“Harold yarın sabah ancak gelir,” dedi Malcolm. Kuzeninin klana varışını ertelediği için pişman olmuştu. “Harold beraberinde elli kadar eğitimli savaşçıyla geliyor. Öğlene kadar burada, yanımızda olmaları çok önemli...”</p>

  <p>“Sen nereden biliyorsun bunları?” diye sordu Dugald merakla. “Gavin ve ben yolda gelirken onunla karşılaştık. Onun buraya gelmekteki amacını öğrenince bu gece kamp yapması için onu ikna ettim. Böylelikle ilk ben gelecektim,” dedi Malcolm. Gordon kaşlarını çattı. “Bunu neden yaptın?”</p>

  <p>“Ariella’yla ilk önce kendisi konuşma istediği için, ne için olacak. Öyle değil mi, evlat?” dedi Angus ve gülümsedi.</p>

  <p>“Kılıç nerede?” diye sordu Malcolm soruyu duymazdan gelerek.</p>

  <p>“Bunu Alpin’le konuşmalısın,” dedi Dugald. “Kılıcın yerini yalnızca o biliyor.”</p>

  <p>“Peki. Şimdi herkes yerlerine dönsün. Kalenin her yerini dört gözle izleyeceksiniz. Benim yokluğumda Gavin buranın güvenliğini idare edecek. Sizlerden üçte ikisi görevde olacak, kalanlar uyuyup dinlenecek. İki saatte bir görev değişimi yapacaksınız. Roderic ve adamları muhtemelen bizim yorulmamızı bekliyorlardı. Bu yüzden bunun olmasına izin vermeyin. İyice dinlenin.” Herkes başıyla onayladı. Bakışları kasvetliydi ama kendilerinden eminlerdi.</p>

  <p>“Hadi o zaman, görev başına,” dedi Malcolm.</p>

  <p>Onlar dağılırken arkalarından izledi.</p>

  <p>Sonra kılıcın yerini öğrenmek için Alpin’in odasına doğru ilerledi.</p>

  <p>Malcolm odaya girince baykuş kanatlarını çırpıp garip sesler çıkararak odada başka birisinin olmasını ne kadar yadırgadığını belli ediyordu adeta. Malcolm ona aldırış etmeden odada ilerlemeye başladı. Sonunda Alpin’i masanın üzerine eğilmiş, birtakım kuşkanadı keserken buldu.</p>

  <p>“Demek döndün,” dedi Alpin elindeki kanatları toparlarken.</p>

  <p>“Kılıç için geldim, Alpin,” dedi Malcolm.</p>

  <p>Alpin onu duymamış gibi davranarak elindeki kanatlan altı yanmakta olan karışımın içine atıyordu.</p>

  <p>“Ariella, Catherine ve Agnes’ın hayatı tehlikede,” dedi Malcolm Alpin’e onun klanın içinde bulunduğu tehlikenin farkında olmadığını görünce.</p>

  <p>Alpin karışımın içine biraz daha kanat attı.</p>

  <p>“Biliyorum.”</p>

  <p>Alpin masanın üzerinde duran şişelerin içinden üzerinde ‘Ringa Balığı Yağı’ yazanı aldı. Doğru okuduğuna emin olduktan sonra bu yağdan da karışımın içine dökmeye başladı.</p>

  <p>“Onları kurtarmak için kılıca ihtiyacım var ve herkes onun yerini bir tek senin bildiğini söylüyor.”</p>

  <p>“Bu doğru,” dedi Alpin.</p>

  <p>Alpin, elindeki şişeyi masanın üzerine bıraktı. Sonra topraktan yapılmış bir kavanozu aldı, kapağını açtı ve kokladı. Aldığı kokudan emin olduktan sonra bu kavanozdan da bir kaşık alarak hazırladığı karışımın içine döktü. “Ama onu bulup bulmamak senin elinde, MacFane.”</p>

  <p>Malcolm’un sabrı taşmak üzereydi. “Böyle bir saçmalığa ayıracak zamanım yok, Alpin,” dedi.</p>

  <p>“Zaman ayırmalısın, MacFane,” dedi Alpin.</p>

  <p>Malcolm duraksadı. Derin bir nefes aldı ve sakin bir sesle tekrar sordu. “Onu bana verecek misin yoksa vermeyecek misin, Alpin?”</p>

  <p>Alpin başım hayır anlamında salladı. “Korkarım onu hiç kimseye veremem, MacFane. Sana sadece onun yerini söyleyebilirim. Onu bulup bulmamak tamamen sana bağlı. Tabii bir de Ariella’ya,” dedi Alpin kavanozu yerine koyarken.</p>

  <p>“Peki,” dedi Malcolm. “Onu nerede bulabilirim?” “MacKendrick kılıcı otuz yıldır ormanda bir yerlerde saklı duruyor. Ariella’nın babası onu yanında bir yerlerde saklasaydı Roderic’e asla yenilmezdi.”</p>

  <p>“Neden yanında bir yerlerde saklamadı peki?”</p>

  <p>“Ne Ariella’nın babası, ne onun babası ne de daha önceki liderlerden hiçbirisi kılıcı kuşatma törenleri dışında kullanmadılar. Biz barış yanlısı bir klan olduğumuz için kılıç yalnızca bir tören simgesi olarak kaldı. Onun gerçek güçleri neredeyse yüz yıldır hiç denenmedi.”</p>

  <p>“O zaman hiç kimse onun güçlerine şahit olmadı öyle mi? Zaten ben kılıcın böyle bir gücü olup olmamasını bir kişinin bile sorgulamamasına şaşırıyorum,” dedi Malcolm.</p>

  <p>Malcolm’un umursamaz yaklaşımına şaşırmamıştı, gülümsedi. “Kılıç kolayca bulunabilecek bir şey değil. Ormanlığa tek başına ve silahsız gidip bu gece orada uyumaksın. Uyuduğun zaman bir rüya göreceksin. O rüyada sana söylenenleri yap. Bu şekilde kılıcı nerede bulacağını da belki öğrenirsin. Eğer onu bulursan almaya belki hak kazanmış olursun.”</p>

  <p>“Bu saçmalığa ayıracak vaktim yok,” dedi Malcolm. “Ariella ve Catherine’in hayatı tehlikede. Bu durumda ben ormanlığa gezmeye gidip de Roderic’in beni silahsız bir şekilde bir ağacın altında uyurken bulmasına müsaade edemem. Roderic’in yanına o lanet olası kılıcı almadan gideceğim.” Bunca zamanı boşa harcadığına sinirlenerek kapıya doğru ilerledi.</p>

  <p>“O zaman ölürler.”</p>

  <p>Malcolm duraksadı.</p>

  <p>“Kara Kurt ya gider Roderic’le savaşır ya da beni dinler. Bu seçeneklerden birisi şüphesiz ki Ariella ve Catherine’i ölüme götürecektir. Diğeri en azından onların hayatta kalma ihtimalini artıracak. Karar senin, MacFane,” dedi Alpin, Malcolm’un vereceği karar onu ilgilendirmiyormuşçasına.</p>

  <p>Malcolm tereddütte kalmıştı. Sonra birden kâhinlere ve büyüye inanmadığını hatırladı. Ama Roderic de dâhil oradaki herkes bunlara inanıyordu. MacKendrick halkının ormanlıkta saklanmış eski bir kılıcı varsa Roderic’in karşısına çıkmadan önce onu elde etmeliydi. Eğer Roderic’in delice istediği bir şeye sahip olursa, onun karşısındaki gücü artardı.</p>

  <p>Şu durumda Roderic ondan daha güçlüydü.</p>

  <p>“Ben rüya gördükten sonra ne olacak peki?” diye sordu Malcolm.</p>

  <p>“Gördüğün rüya seni kılıca götürecek. Ona ulaştığın zaman bir imtihandan geçeceksin ve bu imtihanı başarman gerekecek.”</p>

  <p>Malcolm sakin olmaya çalıştı. Bu iş gittikçe daha da saçma sapan bir hal alıyordu. “Ne imtihanı?” diye sordu.</p>

  <p>“Bilmiyorum,” dedi Alpin omuz silkerek. “Kılıcın gücünü arayanlar için oldukça farklı bir imtihan olacaktır.”</p>

  <p>“Ben kılıcın gücünün peşinde değilim. Yalnızca kılıcı istiyorum o kadar,” dedi Malcolm.</p>

  <p>Alpin başını salladı. “Eğer imtihanı başarıyla geçersen kılıcı bulacaksın ama yalnızca Ariella onu bulmanı isterse... Zaten Ariella da bunu isterse seni klanının lideri olarak seçti demektir.”</p>

  <p>Malcolm duydukları karşısında gülmekten kendini alamamıştı. “O zaman ben hiç uğraşmakla zurnan kaybetmeyeyim. Geçen gece Ariella içkime ilaç katarak gecenin bir yarısında beni buradan gönderdi. Sırf benim liderliğe uygun olmadığımı düşündüğü için yaptı bunu. Fiziksel yetersizliğimi göz önünde bulundurunca imtihanı geçemeyeceğimi düşünürsek zaten Ariella da kılıcı benim almamı istemeyecektir. O, kılıcı Harold’a bahşetmek istiyor.”</p>

  <p>Alpin önündeki karışıma bir göz attıktan sonra “Emin misin?” diye sordu.</p>

  <p>MacKendrick Klanı’nın lideri büyük bir savaşçı, aynı zamanda büyük bir lider olmalıdır. Sen liderlik için uygun değilsin.</p>

  <p>“Evet,” dedi Malcolm. Ariella’nın bu sözleri sarf ettiği o günü hatırlayarak. “Eminim.”</p>

  <p>Alpin, bir süre bunu düşündü. Sonra iç çekti. “Biliyor musun MacFane, Ariella seninle evlenmesi gerektiğini ilk düşündüğü zamanlarda aklında kahraman bir görüntünü çizmişti. Bunun sebebi de benim gördüklerim ve o yolcu adamdan duyduklarıydı. Sen muhteşem Kara Kürt'tün ve senin hakkında efsanevi şeyler duyardı. Dolayısıyla tam da sana ihtiyaç duyduğu anda onu hayal kırıklığına uğratman aklındaki o görüntüyü bozmuştur. Roderic onun babasını ve halkını öldürdü ama ne yazık ki o bundan seni sorumlu tuttu. Yine de onu, seni bulması için gönderdim. Seni bulduğunda gördükleri karşısında oldukça şaşırmış. Onu hayal kırıklığına uğrattığın için sana kızgın olmasına rağmen hakkında duyduğu efsanevi hikâyeleri göz önünde bulundurup sana güvendi.” Alpin, keskin gözleriyle Malcolm’a bakıyordu. “Ve sen Malcolm MacFane, Ariella’nın şu an aklındaki MacFane görüntüsünün sorumlusu yine sensin. İnsanlar hâlâ geçmişte yaptığımız hataları kasten yapmadıysak bunlardan sorumlu tutulamayacağımızı öğrenemediler. Üzerimizdeki tüm sorumluluklara rağmen önemli olan bugün ne yaptığın ve yarın ne yapacağındır...”</p>

  <p>“Ariella artık benim nasıl birisi olduğumu gördü Alpin. Ben, o eski sarhoş Malcolm değilim artık. Bunu o da gördü. Ama yine de beni reddetti.”</p>

  <p>“Tabii ki de reddeder,” dedi Alpin elini sallayarak. “Bu seni neden bu kadar şaşırttı ki? Ariella’nın öncelikli düşüncesi klanıdır. Yeni liderde bulunması gereken özellikler annesinin öldüğü gün ona apaçık söylenmiştir. Bu hafif bir sorumluluk değil, MacFane. Ama onun kalbinden geçenlerle olması gerekenler bazen çok farklı olabilir. Ariella’nın duygularını görevi uğruna yaptıklarıyla yorumlayamazsın...”</p>

  <p>“Bence Ariella’nın yaptıkları, hislerini gayet açık bir şekilde gösteriyor,” dedi Malcolm, bir önceki geceyi hatırlayarak.</p>

  <p>“Marrian’a olan hislerini inkâr ettiğin zaman senin yaptıklarının da hislerini ortaya koyduğu gibi mi?” diye sordu Alpin.</p>

  <p>Malcolm, şaşırmış bir şekilde Alpin’e baktı. O, tüm bunları nereden biliyordu ki?</p>

  <p>“O seni sevmişti,” diye devam etti Alpin, Malcolm’un şaşkınlığına aldırış etmeden. “Bir genç kızın, klanının lideri ve kocası olması gereken yakışıklı ve cesur bir savaşçıyı sevdiği kadar çok sevdi. Ama sırf lider olursan sana bir zarar gelecek diye korktu. Sen yaralıydın çünkü. Korkmuştu ve kafası çok karışıktı. Ama yine de seni sevdi MacFane. Seni istedi. Sense onu uzaklaştırdın.” “O beni istemedi,” dedi Malcolm. “Bana sadece acıdı.” “Hiçbir kadın, fiziksel ve ruhsal olarak bu kadar yıpranmış bir adamı istemez diye mi düşünüyorsun?”</p>

  <p>Malcolm bakışlarını başka tarafa çevirdi.</p>

  <p>“Peki, o zaman, söyle bana MacFane. Geçen gece sen ve Ariella arasında olanları nasıl açıklayacaksın?”</p>

  <p>Ariella’nın kendisine sımsıkı sarılmış hali geldi Malcolm’un gözünün önüne. Öpüşü son derece istekli, dokunuşu sanki çok istediği ama sahip olamayacağı bir şeye dokunuyormuşçasına arzuluydu. Alevlerin aydınlattığı o odada, onun önünde öylece direnirken Malcolm kendisini ne çirkin ne de acınacak halde hissetmişti. Hatta bir süreliğine kendisini eskiden olduğu gibi güçlü hissetmişti. Ariella’nın karşısında çırılçıplaktı. Kız, yaralı vücuduna dokundukça sanki daha da iyi oluyordu.</p>

  <p>Ariella onu Malcolm’un daha önce hiç görmediği bir arzuyla istiyordu.</p>

  <p>Birden bunların hiçbir şey ifade etmediğini hatırladı. O an Ariella’nın onu istemesi ve klanının yeni lideri olacağını düşünmesi tamamen farklı şeylerdi. Bu yüzden o eski kılıcın peşinden gitmek zaman kaybıydı adeta. Böyle bir kılıcın varlığına bile neredeyse inanamıyordu. Ama küçük bir ihtimal de olsa böyle bir kılıç varsa ve ona sahip olması Ariella’nın bunu istemesinden geçiyorsa bunun gerçek olacağına dair hiç umudu yoktu.</p>

  <p>Artık, daha fazla zaman kaybetmeden eski kılıcı bulup Roderic’i aramaya başlamalıydı.</p>

  <p>“Kılıcı bulmaya çalışmalısın, MacFane,” dedi Alpin Malcolm’un düşüncelerini bölerek. “Sana ne kadar saçma ve aptalca gelse de bunu yapmalısın.”</p>

  <p>Alpin’in gözleri son derece keskindi. Alpin Malcolm’u süzerken oda birdenbire buz kesmişti. O dondurucu anda Malcolm, bu yaşlı adamın bir şeyler gördüğüne neredeyse inanır gibi olmuştu. Alpin’in sıra dışı güçleri yoktu. Ve bu yaşlı adamın, kendisi hakkında bu kadar şeyi bilmesine şaşırmasına rağmen yine de onun kâhin olduğuna inanmıyordu. Ama sanki yaşlı adamın gözlerindeki bir şey bu düşüncesine meydan okuyordu.</p>

  <p>Eğer Ariella ve Catherine’i korumanın yolu kılıcı bulmaktan geçiyorsa, bunu yapacaktı.</p>

  <p>Ama eğer sabahın ilk ışığına kadar kılıcı bulamazsa yine de Roderic’i bulup onu elleriyle öldürecekti.</p>

  <p>Çam ağaçlarının ortalığa yayılan kokusu nemli toprak ve dağlardan gelen fundalıkların kokusuyla birleşince ortaya çok hoş bir koku çıkmıştı. Bu, çok gizemli bir kokuydu. Malcolm ormanın derinliklerine doğru ilerledikçe adeta içine işliyor, onu kendine getiriyordu. Bir süre sonra, nefes alıp verme sesi ve kalbinin atışının oluşturduğu uyumdan dolayı yeryüzü inliyordu sanki. Daha önce hiç bu kadar kendisinin ve çevresinin farkında olmamıştı. Roderic’in adamları etrafı kolaçan ediyorlarsa bile onlar yaklaşmadan çok önce geldiklerini duyabilirdi.</p>

  <p>Tabii ki aksayan vücudunun dışında bir silahı olmadığı için herhangi bir saldırıdan sonra hayatta kalma şansı yoktu.</p>

  <p>Alpin’in kendisini buna yapmaya ikna etmesine izin verdiği için o aptalın birisiydi. Ama hâlâ mantığı ona boşa zaman harcadığını, artık geri dönmesi gerektiğini söylemesine rağmen geri dönmüyordu. Bunun yerine sonu gelmeyen ormanda ilerliyor, sabaha boğazı kesilmiş vaziyette olmamak için uyuyacak bir yer aramasının ne kadar süreceğini merak ediyordu. Karşılaştığı manzara yürümeye devam etmesini sağlıyordu. Son derece etkileyici bu manzara ve Ariella ile Catherine’in hayatının tehlikede olduğunu bildiği için o an en son yapmak istediği şey uyumaktı aslında.</p>

  <p>Roderic zeki adam, diye düşündü içinden, bir yandan da kendi aptallığına sinirlemişti. Malcolm, kaleye bir yabancının girmesini engellemek için elinden geleni yapmıştı. Yapıyı iyice incelemiş ve gerekli her yere takviyeler yapılmasını istemişti. Bir önceki gece ne kadar sarhoş ya da yorgun olursa olsun her sabah horozlar ötmeden kalkmış, bu müzisyenler ve şairler ordusuyla işe koyularak kaleyi onarmaya çalışmıştı. Yavaş yavaş insanları gerçek birer savaşçı haline getirmişti. Tabii ki savaşta insanları canice öldüren savaşçılar olmamışlardı ama gerektiğinde evlerini ve sevdiklerini savunabilecek hale gelmişlerdi. Hatta kadınlar bile. Başta öyle anlaşmalarına rağmen altın için yapmamıştı tüm bunları. Bunları yapmıştı çünkü Ariella'yı hayal kırıklığına uğrattığı için ona bunu borçluydu. Ve Ariella’nın hayatta olduğunu öğrendikten sonra bu klanın hayatını da tehlikeye atacağı için klanı eğitme konusunda çok daha fazla çalışmıştı. Kalede gerekli yerlere takviyeler yapılmış, eğitimi yoğunlaştırmış, çevre klanlarla ittifaklar kurmuştu. MacKendrick halkını güvende tutabilmek için elinden gelen her şeyi yaptığını düşünüyordu.</p>

  <p>Aklına gelmeyen tek şey Roderic’in Catherine’i rehin olarak kullanıp Ariella’yı pes etmesi konusunda tehdit edeceğiydi.</p>

  <p>Ormanın en kuytu köşesine, ağaçların en çok olduğu yere ulaşmıştı. Geldiği yerde, hemen önünde, kuru olduğu anlaşılan bir çimen ve &gt;|osun yığını vardı. Burasının uyumak için iyi bir yer olduğuna karar verdi. Başını yumuşacık çimenlere koyup sırtını da bir ağaca yasladı. Nasıl olur da ondan hemen uyumasını beklerlerdi, anlayamıyordu. Yine de uykunun bir zorunluluk olduğunu düşünerek kollarını göğsünde birleştirdi, gözlerini kapattı ve rahatlamaya çalıştı.</p>

  <p>Kısa bir süre sonra birilerinin kendisini izlediğini fark etmişti. Gözlerini açtı ve içgüdüsel bir refleksle kamasını aradı. Kaması her zaman koyduğu yerde yoktu. Bir an üzerinde silah olmadığını hatırlayarak sinirlendi.</p>

  <p>Hemen önünde bir kurdun silueti belirdi. Malcolm yerde taş ararken gözlerini de kurda dikmişti. Yerde taş yoktu. Kurt Malcolm’a doğru bir adım attı. Malcolm kurtla mücadele etmeye hazırlanırken gerilmişti. Hayvan aksıyordu. Bu sefer, daha tereddütlü bir adım attı kurt. Kurdun gözlerinden fışkıran şey tehdit değil sadece meraktı adeta.</p>

  <p>Sanırım aklımı oynatıyorum, diye düşündü Malcolm içinden.</p>

  <p>Bu yabani hayvanın onu parçalamayacağını düşünmesine sebep olan şey d^ neydi? Bir süre sonra kurt iç çekti ve yere çöktü.</p>

  <p>İlginçti ama Malcolm artık korkmuyordu. Hatta kurdun yanında olması onu rahatlatıyordu bile. Malcolm da iç çekti ve gözlerini kapadı. Kısa bir süre sonra da uyku denizinin derin sularına daldı.</p>

  <p>Sonra Ariella’nın çığlıklarıyla uyandı.</p>

  <p>Tam alevler içinde yanıp etrafa simsiyah duman yayan bir kale görüyordu ki gözlerini açtı. Kalktı ve yanmakta olan kaleye doğru koşmaya başladı. Tam kalenin önüne geldiği zaman kale çökmeye başladı. Malcolm kapıyı tekmeleyerek açtı ve dumandan zehirlenecek dereceye gelmesine rağmen yukarı doğru çıkmaya başladı. Ya Ariella’yı bulup buradan çıkaracaktı ya da bu uğurda ölecekti.</p>

  <p>Bu kadar basitti.</p>

  <p>Yukarı çıkınca üç tane kapıyla karşılaştı. Her birinden Ariella’nın çığlıkları duyuluyordu. Üçüncü kapıya yaklaşınca bir an tereddüt etti. Ariella orada, alevlerin ortasında öylece direniyordu. Kızın etrafını saran alevler neredeyse beyaz elbisesinin kenarına kadar ulaşmıştı. Malcolm kollarını kıza sardı ve onu çekip o cehennemden çıkardı. Ama alevler çıkış kapısını da sarmıştı. İkisinin de çıkması olanaksızdı. Kucağında Ariella’yla yere çökerken onu kaybettiğini düşündü.</p>

  <p>“Affet beni,” diye yalvardı kızın saçını düzeltirken. Birden kız değişmeye başladı. Soluk yüzüyle kollarında hareketsiz öylece yatan Ariella değil de Marrian’dı. Kız uzandı ve Malcolm’un yanağını okşadı. Sonra birden kayboldu. O an yerden alev dalgaları yükselmeye başladı. Bu dalgalar Malcolm’un gözlerinin önünde bir ağaç tutuşana kadar devam etti. Yanmakta olan ateşten muazzam bir ısı yayılıyordu. Etrafta bir yerlerden Ariella’nın çığlıkları duyuluyordu. Malcolm olduğu yerde sürünerek yavaşça sese doğru ilerlemeye başladı. Alev dalgaları kollarını, bacaklarını ve elbiselerini yakıyor, ciğerlerini pis bir dumanla dolduruyordu. O kadar ki Malcolm buna daha fazla katlanamayacağını düşündü ama katlanmıştı. Çünkü hiçbir şey Ariella’yı kurtarmasından daha önemli değildi. Sonunda Ariella’ya iyice yaklaştı. Tam elini uzatıp onu çekecekken gücünü kaybettiğini hissetti. İkisi de alevlerin ortasında kaldılar. Malcolm tekrar kaybettiğini hissetmişti.</p>

  <p>Belki hayata döner umuduyla kollarını kıza sardı ve “Bağışla beni, Ariella,” diye haykırdı.</p>

  <p>Ariella, iri, kül rengi gözleriyle ona baktı. Sonra hafifçe gülümsedi. “Kurdu takip et, Malcolm,” dedi Malcolm’un dudaklarını öperken. “O seni eve götürecek.”</p>

  <p>Malcolm ümitsizlikle başını sallayıp “Benim evim yok,” dedi.</p>

  <p>Ariella, Malcolm’un yanağını okşadı. “Kurdu takip et,” dedi. Sonra onu yalnız bırakarak ortadan kayboldu.</p>

  <p>Malcolm yattığı yerden doğruldu ve derin bir nefes aldı.</p>

  <p>Hava hâlâ karanlıktı ama ilk ışıklar neredeyse düşmek üzereydi. Malcolm’un gözü kurdunkilerle buluştu. Sonra, hayvan yattığı yerden doğruldu ve ağaçlara doğru ilerlemeye başladı.</p>

  <p>Malcolm da yattığı yerden kalkarak kurdu takip etti. Bacakları ağrıyordu ve beli soğuk yerde yatmaktan tutulmuştu. Kurdun arkasında karanlığa doğru ilerliyordu. Nerede olduğuna dair hiçbir fikri yoktu ama yine de bu onun için sorun değildi. Kurt, aksamasına rağmen hızla ilerliyor ama arada durmak zorunda kalıyor, böylece de Malcolm aradaki mesafeyi kapatıyordu. Uzunca bir süre ilerlediler ama hava hâlâ karanlıktı. Bu yüzden Malcolm zaman hakkında doğru tahmin yaptığından emin değildi. İlerlemeye devam ettiler ve nihayet kurt bir çalı yığınının önünde durdu. Malcolm da oraya doğru ilerlemeye başladı.</p>

  <p>Gittiği yerde dağın yamacında bir körfez görünmüştü. Hava son derece berrak ve açıktı ve çok hoş bir koku vardı. Körfezin hemen yanında muntazam bir ağaç göründü. Malcolm bu ağacın rüyasında gördüğü ağaç olduğunu fark etti. Tek fark bu ağaçtan alev topları ve çığlıklar yükselmemesiydi. Ağacın güzelliğinin aldatıcı olabileceğini düşünerek yavaşça ona doğru ilerledi. Malcolm yaklaştıkça kurt da ağacın ana gövdesine bakıyordu. Gövdede parlayan cismi gören Malcolm şaşırmıştı.</p>

  <p>Kaşlarını çatarak ağaca doğru daha da ilerledi.</p>

  <p>Ağacın gövdesinde son derece parlak gümüşi renkte bir kılıç vardı. Malcolm başta öylece bakakalmaktan başka bir şey yapamamıştı. Bu, şimdiye kadar gördüğü kılıçlardan çok farklıydı. Onu yapan kişinin harcadığı emek ve zamanı düşünemiyordu bile. Uzandı ve kılıcı eline aldı. Kılıç tam da Malcolm’un eline göreydi. Sanki başka hiçbir ele yakışmayacak gibi duruyordu. İki elini kullanarak kılıcı havaya kaldırdı sonra tekrar yere indirdi. Kılıç son derece keskin ve sert ama bir o kadar da parlak ve hafifti.</p>

  <p>Hiç şüphesiz bu, gördüğü en muhteşem silahtı.</p>

  <p>Kılıcı bulabilirsin ama yalnızca Ariella onu bulmanı isterse... Zaten Ariella da bulmanı isterse seni yeni lider olarak seçmiş oluyor.</p>

  <p>Bu imkânsızdı. Ariella daha birkaç gün önce onun klan liderliği için uygun olmadığını söylemişti. Ve muhtemelen de haklıydı. Ama şu an Malcolm’un elinde duran da MacKendrick kılıcından başkası değildi.</p>

  <p>Kurdu takip et, demişti ona Ariella. O, seni eve götürecek.</p>

  <p>Malcolm kurda baktı. Kurt da aynı dikkatli bakışlarla Malcolm’a baktı... Sonra kurt Malcolm’u orada yalnız bırakarak ortadan kayboldu.</p>

  <p>Malcolm bu sefer kurdu takip etmemişti. Kurt onu buraya getirmişti. Böyle yaparak Ariella’nın kalbinin kim için attığını da göstermiş oluyordu.</p>

  <p>Roderic ölene ve Ariella onun kollarında güvende olana kadar Malcolm’un evi yoktu, olmayacaktı.</p>
</body>
</html>
