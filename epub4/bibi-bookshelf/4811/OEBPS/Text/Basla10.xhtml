<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Karyn Monk - Savaşçı</title>
  <link href="../Styles/TezaT.css" rel="stylesheet" type="text/css" />
</head>

<body>
  <p class="b2">Onuncu Bölüm</p>

  <p>Babası onu çağırıyordu.</p>

  <p>Ses uzaklardan geliyor gibi, belli belirsizdi. Ama babasının o kibar ses tonunu her yerde tanırdı. Ona tıpkı küçücük bir kızken ormanlık alanda saatler boyu oyun oynadığı zamanlardaki gibi sıcak, neşeli bir şekilde seslenmişti. Eve ne kadar geç kalırsa kalsın babasının ona asla kızmayacağını bilirdi. O tatlı sesi duyduğunda kirlenmiş ellerini elbisesiyle siler, eve doğru hızla koşmaya başlardı. Nefes nefese kalmış bir halde kollarını babasına uzatır, babası da onu kucağına alıp başı dönene kadar havada atıp tutardı. Attığı çığlıklar birden herkesin durup onları izlemelerini sağlayan kahkahalara dönerdi. Sonunda ikisi birden güneşin ısıttığı çimenlere düşer, babası gülerken o da gökyüzünü izlerdi.</p>

  <p>Ariella, dedi bir ses</p>

  <p>Anılarını hatırlayarak, başını yumuşak yastığa iyice gömdü. Ariella, tatlım, aç gözlerini.</p>

  <p>Kalbi hızla atıyordu. Birden yataktan fırladı.</p>

  <p>Odada kimsenin olmadığını fark etmesi birkaç dakikasını aldı. Avludan sesler geliyordu, ama hiçbirisi babasının sesi değildi. İliklerine kadar üşüdüğünü hissederek yatağa uzanıp battaniyesini üzerine örttü. Bir an için sanki babasının o tatlı sesini tekrar duyabilecekmişçesine etrafı dinledi. Ama dışarıda her günkü oradan oraya koşuşturma seslerinden başka hiçbir ses yoktu...</p>

  <p>O öldü, diye hatırlattı kendine, her yeri uyuşmuştu. Kızını ve klanını korumak isterken Roderic’in kılıcına yenik düştü. Çok şerefli, mert bir şekilde öldü...</p>

  <p>Ama yine de bu ölüm onda o kadar derin bir yara açmıştı ki zaman zaman artık buna dayanamayacağını düşünüyordu.</p>

  <p>Dün gece de Malcolm’a bu yüzden böyle anlaşılmaz bir şekilde davranmıştı. Roderic’i görmek, babası, Douglas, Myles ve Roderic’in hırsı yüzünden hayatını kaybeden diğerlerinin ölümünün acı hatıralarını canlandırmıştı gözünde. Roderic, kılıcını Gavin’in boğazına dayayıp da MacFane’e meydan okuyunca klandaki herkesi öldüreceğinden korkmuştu. Muhtemelen Malcolm böyle güçlü, iyi eğitilmiş bir savaşçıyı alt edemezdi. Ve edememişti de. Evet, belki tüm fiziksel engellerine rağmen onunla dişe diş mücadele etmişti. Ama eğer Roderic durmasaydı Malcolm’u kesinlikle alt ederdi.</p>

  <p>Sonra da onu öldürürdü.</p>

  <p>Onu Malcolm’un kollarına atan şeyin Malcolm’un onun halkı için ölümü göze alması olduğuna karar verdi. Korkularına yenilmişti, bu yüzden duygularını bastırmak istememişti. Onu Roderic’den, kötü hatıralardan ve de sorumluluklarının yükünden bile koruyan Malcolm’a sımsıkı sarılmış vücudu aklına gelince içini bir sıcaklık sarmıştı. Malcolm’un dokunuşları ürkek ama istekli, uzun süredir bu anı bekleyen bir adamın dokunuşu gibiydi. Ariella da Malcolm’un öpücüklerine, kendini ona sımsıkı sarararak karşılık vermişti. Malcolm’un vücudunu kendi vücuduna bu derece yakın hissetmekten gayet memnundu. Güvende ve özgür olmak... MacFane ona dün gece bu iki duyguyu fazlasıyla hissettirmişti.</p>

  <p>Ama Ariella ne güvendeydi ne de özgürdü. Doğduğu günden itibaren klanına karşı sorumlulukları vardı ve gerçek lider bulunmadan halk da güvende olamayacaktı. Bunu MacFane kendi ağzıyla söylemişti. Yeni lideri ne kadar çabuk bulup kılıcı ona bahşederse, halk da o kadar kısa süre içinde güvende olur, Malcolm da klandan ayrılırdı. Bu tam olarak Malcolm’un istediği şeydi.</p>

  <p>Dün gece aralarında yaşananlardan sonra Malcolm’un bir an önce gitmesi en iyisi olacaktı.</p>

  <p>Yataktan kalktı ve giyinmeye başladı. Halkın Roderic’in muhtemel bir saldırısına karşı hazırlıklı olması şarttı. Dün gece onu klandan uzaklaştırmayı başarmışlardı ama bu sadece Roderic böyle bir direniş beklemediği içindi. Malcolm, Roderic’in bir dahaki sefere daha kurnaz ve acımasız olacağını söylediğinde haklıydı. Adamlarının birçoğu yaralandığı ve tutsak olduğu için Roderic uzun bir süre saldırıya geçemezdi. Ama Malcolm’a söylediklerinden, Ariella’nın kılıcı Malcolm’a bahşedeceğinden korktuğu anlaşılıyordu. Bu yüzden tekrar saldırmak için fazla beklemezdi. Bir an önce yeni lideri bulması gerekiyordu.</p>

  <p>Aceleyle merdivenleri inerken, halkın bir an önce çalışmalara başlamış olmasını umuyordu. Kadınlar etrafa dağılan okları toparlayıp düşmana verdikleri zararı ölçmeye çalışırken erkekler de dün gece düşmanlara attıkları taşları toparlıyorlardı. Bryce ve Hugh kapıya verilen zararı incelerken, Gavin de asma duvarı onaran adamlara direktifler veriyordu. Bir köşede kılıçlarıyla atışan küçük bir grup dışında hiç kimse antrenman yapmıyordu. Angus ve Dugald da her zaman olduğu gibi oturdukları yerden bir şeyler söylüyor, ama onları hiç kimse dinlemiyordu.</p>

  <p>Malcolm ortalıkta gözükmüyordu.</p>

  <p>“Günaydın, Ariella,” dedi Angus. “Dün gece çok iyi savaştık, değil mi?”</p>

  <p>“Evet, öyle oldu,” dedi Ariella. “Bununla gurur duymamız lazım.”</p>

  <p>“Malcolm’un ördüğü o ağ çok işimize yaradı,” dedi Dugald. “Dün gece yedi adam yakaladık. Bu da Roderic’in bize bir daha saldırmadan önce iki kere düşünmesini gerektirir.”</p>

  <p>“Esir aldığınız adamlara ne oldu?” diye sordu Ariella.</p>

  <p>“Gizli odalardan birinde saklıyoruz onları,” diye cevap verdi Angus. “Onları koyacak gerçek bir zindanımız olmaması ne kötü. Ama MacFane o gizli odanın da işe yarayacağını söyledi.”</p>

  <p>Ariella avluyu gözleriyle şöyle bir taradı. Malcolm’u arıyordu. Dün gece aralarında olanlardan sonra onun yüzüne nasıl bakacağını düşünüyordu. “MacFane nerede? Henüz uyanmadı mı?”</p>

  <p>“Gitti,” dedi Dugald.</p>

  <p>Ariella’yı tuhaf bir boşluk duygusu sardı. “Gitti mi?”</p>

  <p>“Evet,” dedi Angus. “Sabah erkenden yanına Duncan ve Ramsay’i de alıp gitti.”</p>

  <p>“Etraftaki klanlarla ittifak kurup kuramayacağımız konusunda birtakım araştırmalar yapıyor,” dedi Dugald. “Bizleri eğitme ve kaleyi güçlendirme işini de Gavin’e bıraktı. İki hafta içinde döneceğini söyledi. Sana bundan bahsetmedi mi?” dedi kaşlarını çatarak.</p>

  <p>Malcolm’un kendisine bu konudan bahsettiğini hatırladı birden Ariella. Geçen gece yine çevre klanlarla ittifak kurmanın gerekliliğinden bahsetmişti. Bir de güçlü bir ordusu olan, onları koruyabilecek yeni bir liderden...</p>

  <p>“Bu-bu kadar çabuk gideceğini tahmin etmemiştim,” diye kekeledi Ariella.</p>

  <p>“Liderimizi ne kadar çabuk bulursak bizim için o kadar iyi olur,” dedi Angus. “O alçak Roderic geri dönmeden kılıcın bir an önce bahşedilmesi lazım. Sonra dikkatle Ariella’ya baktı. “Hâlâ onun kim olacağı konusunda bir fikrin yok mu?” diye sordu.</p>

  <p>Ariella başını salladı.</p>

  <p>“Bana MacFane bu işi yapabilirmiş gibi geliyor,” dedi Dugald. “İlk başlarda böyle olacağını hiç düşünmemiştim ama zaman geçtikçe o çok iyi bir lider olduğunu kanıtladı. Tek ihtiyacımız olan şey o büyük ordusunun buraya gelmesi. Ondan sonra hiç kimse bize saldırmaya cesaret edemez.” Ariella’ya ümit dolu bir bakış fırlattı.</p>

  <p>“MacFane bu iş için uygun kişi değil.”</p>

  <p>Ariella konuşurken karşısındakilerin hayal kırıklığına uğradığım fark etmişti. Geçen süre boyunca halkın Malcolm’a saygı duymaya başladığı apaçıktı. Onun sakatlığının da farkındaydılar. Malcolm alkole olan düşkünlüğünü saklama gereği de duymamıştı. Bu tarz şeyler sanki halkı rahatsız etmiyor gibiydi. Ama halk onu gerçekte olduğu gibi görmüyordu. Onun artık MacFane Klanı’nın lideri olmadığını bilmiyorlardı mesela. Yaptığı o büyük hata yüzünden klanından kovulduğunu, artık o ismi taşımadığını ve Kara Kurt olarak yetiştirdiği savaşçılarına hükmetme hakkı olmadığını da bilmiyorlardı. Ariella kendisini bulduğunda bir barbar gibi, sarhoş, pislik içinde ve saçı sakalı birbirine karışmış bir şekilde yaşadığını ve buraya zorla, çıkarı için geldiğini de...</p>

  <p>Eğer bütün bunları bilselerdi, böyle bir adamın yeni liderleri olamayacağını da zaten bilirlerdi.</p>

  <p>“İçeri gir, Ariella.”</p>

  <p>Ariella, Alpin’in kendisini daha kapıyı açmadan tanıdığına şaşırmadan kapıyı açtı. Ivor, devasa kanatlarını çırpıp, sürekli öterek rahatsız olduğunu gösteriyordu. Ariella, masanın üzerine eğilmiş, gümüşi bir tozu bir kâseye boşaltmakta olan Alpin’e doğru ilerlerken Ivor’u görmezden geldi. Alpin, ellerini tozun üzerinde dalgalandırıyor, bir yandan da bir şeyler mırıldanıyordu. İşine odaklanmaya çalışırken beyaz kaşlarını bir kaldırıp bir indiriyordu.</p>

  <p>Birden büyük bir ışık patlaması oldu. O kadar parlaktı ki bu patlama, kız gözlerini kapatmak zorunda kaldı. Gözlerini tekrar açtığında tek gördüğü şey yükselmekte olan dumandı.</p>

  <p>Alpin ortadan kaybolmuştu.</p>

  <p>Alpin, kızgın bir şekilde, yamru yumru elleriyle bulut tabakasını dağıtmaya çalışıyordu. “İşe yaramadı,” dedi oradan uzaklaşırken.</p>

  <p>“Ne olması gerekiyordu ki?”</p>

  <p>“Benim bir kuşa dönüşmem gerekiyordu. Bir zamanlar bunu gayet basit bir şekilde yapabiliyordum. Ama son kırk yıldır bunu yapmaya gerek duymadığım için unutmuşum nasıl yapıldığını.” İç çekti. “Bildiklerini güncel tutmalısın, yoksa hepsini unutuveriyorsun.”</p>

  <p>“Yarın tekrar denersin,” dedi Ariella “Belki olabilir,” dedi Alpin. Pek de hevesli gibi değildi. “Bugünlerde, böyle karışık büyüler yaparken hep yoruluyorum nedense. Asasını aldı, ocağa doğru ilerlerdi. Tencerede yeşil köpükler çıkararak kaynamakta olan sıvının içine sütlü bir şey boşalttı. “Demek,” dedi bir süre sonra. “Bizi terk etti ha?” “Evet,” dedi Ariella. “Kısa bir süreliğine.”</p>

  <p>“Ve sen de korkuyorsun.”</p>

  <p>“Neden korkacağım ki?”</p>

  <p>“Ona olan duygularından.”</p>

  <p>“MacFane’e karşı hiçbir şey hissetmiyorum.”</p>

  <p>Alpin şüpheci bir şekilde kaşını kaldırdı.</p>

  <p>“Biz sadece a-arkadaşız,” diye kekeledi kız. “Fazlası değil.” “Anlıyorum.”</p>

  <p>Alpin, üzerinde ‘Kurutulmuş Örümcekler’ yazan şişeye uzanırken Ariella sessizce onu izledi. Şişenin içinden aldığı avuç dolusu örümceği küçük parçalara ayırarak çaydanlığın içine attı Alpin.</p>

  <p>Odayı ağır bir koku sardı.</p>

  <p>“Yeni lider hakkında bir fikrinin olup olmadığını merak etmiştim ben,” dedi Ariella.</p>

  <p>“Bazı şeyler görüyorum. Ama görüntüler çok net değil. Adamın fiziksel görünümünden nasıl birisi olduğunu görüyorum.”</p>

  <p>“Nasıl birisi peki?”</p>

  <p>“Sen bunu zaten biliyorsun, Ariella. MacKendrick kılıcını taşıyacak adam hakkında defalarca konuştuk seninle. Senin nasıl birisini araman gerektiğini bilmen lazım...”</p>

  <p>“Tekrar duymak istiyorum,” dedi Ariella. “Lütfen.”</p>

  <p>Alpin, düşünceli bir şekilde tencereyi karıştırmaya devam etti. “İnatçı bir vücut, zihin ve ruh gücü var,” dedi sonra.</p>

  <p>Malcolm’un yaralı vücudu geldi kızın gözünün önüne. Vücudu ve alkole olan düşkünlüğünü bir türlü engelleyemeyişi...</p>

  <p>“Başka?”</p>

  <p>“Onurlu ve cesur bir yaşam sürdürüyor. Çaresiz insanlara yardım edebilmek için aşırı istek duyuyor.”</p>

  <p>Yine aklına Malcolm gelmişti. Kendisine altın verilip sadece üç ay için geleceğini öğrenene kadar gelmeyi kabul etmeyen Malcolm...</p>

  <p>“Daha başka?”</p>

  <p>“O çok büyük bir lider olduğu için insanlar ona saygı duyuyorlar. Bu saygıyı kazanmak için çok fazla şey yaptı.”</p>

  <p>Birden Malcolm’un bir zamanlar büyük bir lider olduğunu hatırladı. Ama sonra çok yanlış bir şey yapıp klanından kovulmuştu.</p>

  <p>Sarhoş olduğu için kadın ve çocukların katledilmesine engel olamayıp klanından kovulmuştu...</p>

  <p>“Bu doğru mu?” diye sordu Ariella birden.</p>

  <p>Alpin şaşkınlıkla Ariella’ya baktı. “Ne doğru mu?” diye sordu.</p>

  <p>Bu bir yalandı. Yalan olmalıydı. Öyle bile olsa Ariella’nın bundan emin olması lazımdı.</p>

  <p>“Geçen gece Roderic’in adamlarından birisi Malcolm sarhoş olduğu için kadın ve çocukların katledilmesine engel olamayınca klandan kovulduğunu söylemişti.” Ariella bir an Alpin’in cevabını duymak istemezcesine tereddüt etti. “Bu doğru mu?”</p>

  <p>Alpin, duygusuz bir ifadeyle ona baktı. “Evet, Ariella. Doğru.” Ariella kollarını etrafına doladı. Bu, duyduğu kötü haberden sakınmak için adeta anlık bir refleksti. Malcolm, Roderic ilk saldırdığında gelmeyip de halkı hayal kırıklığına uğratınca, babasının davetine yanıt vermeyince bile Ariella onun bu iş için uygun kişi olmadığını anlamıştı. Ama Alpin, Ariella’ya MacFane’i bulması gerektiğini söylemişti. Bu yüzden Ariella onu bulmuştu. Önce MacFane Klanı’na gidip, yeni lider Harold’dan Malcolm’un yaptığı hatalardan dolayı klandan kovulduğunu öğrenmişlerdi. Ama Harold bu hataların ne olduğunu onlara söylememişti.</p>

  <p>Eğer bunu baştan bilseydi, onu asla buraya getirmezdi. “Yanılıyorsun, Ariella,” dedi Alpin alçak bir sesle. “Onu buraya getirmekle çok iyi yaptın.”</p>

  <p>Ariella, Malcolm’la ilgili öğrendiği bu kötü haberi sindirmek istercesine yutkundu. “MacFane bize klanımızı nasıl savunacağımızı öğretti ve ben bunun için ona minnettarım. Ama artık gitmesi gerekiyor. Halk ona gitgide daha da bağlanıyor. Onun kötü geçmişini ve artık MacFane Klanı’nın lideri olmadığım bilmiyorlar. Onun gerçek yüzünü bilmiyorlar.”</p>

  <p>“Bilmiyorlar mı?”</p>

  <p>“Evet,” dedi Ariella kapıya doğru ilerlerken. Sonra duraksadı. “MacFane, Roderic’in döneceğinden emin.”</p>

  <p>Alpin köpürmekte olan tencereyi karıştırmakla meşguldü. Hiçbir şey söylemedi.</p>

  <p>“O gerçekten dönecek mi Alpin?”</p>

  <p>Uzun bir süre sessizlik oldu.</p>

  <p>“Evet, Ariella,” dedi sonunda. “Roderic dönecek. Ve bu defa onu alt etmek o kadar kolay olmayacak. Bize karşı çok öfkeli ve onu aşağıladığımız için bizi cezalandırmak istiyor.”</p>

  <p>Ariella korkmuştu. “O zaman benim bir an önce kılıcın sahibini bulmam gerekiyor. O dönmeden bunu yapmam çok önemli.” “Roderic’in dönüşünü mü kastediyorsun?”</p>

  <p>“Hayır,” dedi Ariella kapıyı açarken. “MacFane’in dönüşünü kastediyorum.”</p>

  <p>Bir yerlerden bir kadının ağlama sesi geliyordu.</p>

  <p>Ariella yavaşça sis perdesine doğru ilerlerdi. Parmaklarıyla sise dokunarak onu bulmaya çalışıyordu. Kadınların iç acıtan hıçkırıkları, acıdan kalbi ortadan ikiye bölünmüş birisinin feryatları yürek burkuyordu. Ariella bu acıyı kendi yaşıyormuşçasına üzülmüştü. O an aklına babasının ölü bedenine sarılıp onu terk etmemesi için hıçkırıkla boğularak yalvardığı o gün gelmişti. Kadının üzerindeki örtü yüzünü görmesini engelliyordu. Gözlerini kapadı ve gözyaşlarının akmasına izin verdi. Ölen kadının üzerine örtülen kefenden devamlı bir keder yağıyordu sanki. Sonunda aradığı şeyi bulan Ariella, gözlerini açtı.</p>

  <p>Sis perdesi aralanmıştı. Kara bir kurdun yanına diz çökmüş bir halde duran kızılımsı-altın rengi saçlı güzel bir kadın göründü. Hayvanın derisi yara bere içinde, nefes alışı hızlı ve sığdı. Ağzından kırmızı köpükler çıkıyordu. Kadın, kurdun başını kucağına koymuş, bir yandan ağlıyor bir yandan da onu okşuyordu. Öyle şefkat doluydu ki tavırları, ancak bir sevgili bu kadar şefkatli olabilirdi. Kadın kurdun başını okşarken, kurt bir süre öylece kaldı. Sonra birden homurdanmaya başlayarak kadına saldırdı. Kadının soluk yüzü acıyla kaplanmıştı ama yine de hiç bağırmadı. Bunun yerine kızgın hayvanın kendisini bırakmasını bekledi. Kurt, kadını serbest bırakınca Ariella kadının bu çirkin yaratıktan kaçacağını düşünmüştü ama kız kanayan elini kaldırıp tekrar kurdun başını okşamaya başladı. Bir yandan da onu güzel sözlerle telkin ediyor ve ağlıyordu. Bir süre sonra kadının boğazından göğsüne ve elbisesine doğru oluk oluk kan akmaya başladı. Kadın, ilk başta bu durumu fark etmemişti. Ama daha sonra elbisesi kandan sırılsıklam olunca her şeyi anladı. Başını kaldırdı. Ariella kadının boğazının kesildiğini görünce dehşete kapıldı. Kadın sonunda yere düştü. Bir eli hâlâ öfkeli kurdun başındaydı...</p>

  <p>Ardından, kızın saç rengi gibi kızılımsı-sarı saçlı, öfkeli ve güçlü bir savaşçı göründü. Öfkeyle cansız, vücudu kanla kaplı kıza doğru ilerlemeye başladı. Kurdu kadından uzaklaştırarak sanki bir kuş kadar hafifmişçesine kaldırıp fırlattı. Sonra eğilerek kızı kollarına aldı ve onu göğsüne bastı. Odadan çıkmak için arkasını döndü. Böylece Ariella, odaya çok geç gelen savaşçıyı görmüş oldu.</p>

  <p>O adam, MacKendrick Klanı’nın lideri Harold’dı.</p>

  <p>Ariella, uyan artık.</p>

  <p>Ariella yataktan fırladı. Nefes nefese kalmıştı. Karanlık odayı inceledi. Odada hiç kimse yoktu. Huzursuz olmuştu. Yataktan kalkıp omuzlarına bir battaniye alarak şöminenin önüne gitti. Bacaklarını göğsüne çekti ve kollarını da bacaklarına doladı. Gördüğü rüyayı düşünürken tıpkı küçücük bir çocuk gibi kendini yalnız hissetmişti.</p>

  <p>Rüyasında gördüğü kara kurdun yaralı Malcolm olduğu kesindi. Ama onun yanında ağlayan o güzel kadın da kimdi? Ve kurt neden kadına acımasızca saldırmıştı? Görünen oydu ki Harold kızın ölümünden kurdu sorumlu tutuyordu. Bu yüzden de onu öylece fırlatmıştı. Belki de bu Malcolm’un klanından kovulmasını simgeliyordu. O alev rengi saçları olan kız Malcolm’un sarhoş olup da klanın katledilmesini engelleyemediği gece ölen onlarca insandan birisi miydi? O gece kaç kadın ve çocuk öldürülmüştü? Merak ediyordu. Elli? Yüz? İki yüz? Ariella böyle korkunç bir durumu gözünün önünde canlandıramayarak titremeye başladı. Böyle korkunç, affedilmesi güç bir suçun sorumluluğu katlanılmaz olmalıydı.</p>

  <p>Ariella bir an şöminenin önünde rüyasını düşünerek öylece kalakaldı. Ve klana yapılan o hain saldırıyı düşündüğü o uzun saatler boyunca bir şeyin farkına vardı. Bu şey ilk başlarda çok muğlaktı ama Ariella derin derin düşündükçe daha da belirginleşiyordu. Sonunda, ufukların ardından sabah güneşi doğmaya başladığında, rüyasının ne anlama geldiğini anlamıştı.</p>

  <p>Malcolm’u bulunduğu pozisyondan alıp, klandan kovan Harold, MacKendrick Klanı’nın yeni lideri olacaktı.</p>
</body>
</html>
