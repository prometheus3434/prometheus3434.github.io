<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Karyn Monk - Savaşçı</title>
  <link href="../Styles/TezaT.css" rel="stylesheet" type="text/css" />
</head>

<body>
  <p class="b2">Üçüncü Bölüm</p>

  <p>"Döndüler!”</p>

  <p>Ariella ormanda ilerlerken, ses her yerde yankılanmıştı. Halkı, Ariella küçük evlerin yanından geçerken ona el sallamış, sonra hemen çocuklarını toplayıp bir araya gelerek kalenin yakınlarındaki yamaca doğru ilerlerken kudretli Kara Kurt’u karşılamayı dört gözle bekliyorlardı.</p>

  <p>Ariella durmadı. Kara Kurt gelmeden onun durumu hakkında Alpin’e ve klanın yaşlı üyelerine bilgi vermek için acele ediyordu. Avluya doğru ilerlerken halkı bir hengâmenin içinde buldu. Bir yandan insanlar kapılardan taşıyor, en güzel kıyafetlerini giymeye çalışıyor diğer yandan, başka bir grup da kuyunun yanında çocukları yıkıyordu. Meydanın ortasına ahşap bir kürsü kurulmuştu ve beş genç de onun etrafında rengârenk tartanlarla bezenmiş gaydaları coşkuyla çalıyorlardı. Bir grup adam da çatıdan bayrak indirmekte olan birkaç adama gürültüden dolayı seslerini duyurmak için yüksek sesle direktif veriyorlardı. İplerden biri düşünce bayrak planlanandan biraz daha erken açıldı. Üzerinde küçük bir kuzunun başında duran görkemli bir Kara Kurt resmi yer alıyordu. Kadınlar ellerinde içleri et, ekmek ve meyve dolu tabaklarla bir oraya bir buraya koşturuyorlardı. Fıçılar dolusu şarap ve bira meydandan üzerlerinde onlarca bardağın yer aldığı masaya doğru götürülüyordu. Her yerde göstericiler vardı. Kimisi jonglörlük yapıyor, kimisi şiir okuyor, kimisi takla atıyor, kimiyse elleri üzerinde yürüyordu. Onca hengâmenin içinde hiç kimse Ariella’yı fark etmemişti. Hepsi sadece törende üzerlerine düşen görevi yerine getirmek için çalışıyorlardı.</p>

  <p>Ariella’nın gözü klanın en yaşlı üyesine takıldı. Adam ileri geri volta atıyor ve elindeki buruşmuş bir kâğıt parçasını okuyordu. “Angus!” diye seslendi atından inerken.</p>

  <p>“Şimdi konuşma zamanı değil, evlat, şimdi değil,” diye mırıldandı. “Birazdan Kara Kurt burada olacak ve benim bu konuşmayı ezberlemem lazım.”</p>

  <p>“Angus, benim, Ariella.”</p>

  <p>Angus şaşkınlıkla başını kaldırdı. “Sen hâlâ üzerini değiştirmedin mi? Birazdan nişanlın burada olacak. Git ve üzerine güzel bir elbise giy. Artık erkek kılığında dolaşmana gerek yok,” dedi.</p>

  <p>“MacFane benim hayatta olduğumu bilmiyor, Angus,” diye cevap verdi Ariella telaşla. “Alpin ve diğerleriyle konuşup olan biteni anlatmam lazım.”</p>

  <p>“Ariella, bu gerçekten sen misin?”</p>

  <p>Niall, Ariella’ya doğru geliyordu. İçinin rahat olduğu, yüzünden okunuyordu. Ariella’nın adı geçtiği anda herkes birden durdu.</p>

  <p>“Ariella!” diye sevinçle haykırdı Elizabeth, ikinci katın penceresinden. Ariella’nın görünüşünü fark ettiği an gülümsemesi birden yok oldu. “Aman Tanrım üzerini değiştirmelisin! Çabuk içeri gel,” dedi.</p>

  <p>Birkaç kadın Ariella’nın kaleye gitmesi için öncülük etti. “Hayır, hayır, bekleyin,” dedi Ariella. “Önce sizinle konuşmam lazım.”</p>

  <p>“MacFane’in ordusuyla birlikte gelmesine ne kadar var, küçük hanım?” diye sordu Dugald. “Kuledeki adam henüz onları gördüğünü söylemedi.”</p>

  <p>Ariella klanın en yaşlı ikinci üyesi olan Dugald’a döndü ve “İşte ben de bu konuda sizinle konuşmak istiyorum,” dedi.</p>

  <p>“Neden hâlâ bu kıyafetlerle duruyorsun?” diye sordu Niall. “MacFane senin kim olduğunu bilmiyor mu?”</p>

  <p>Hevesle sorulan bir dizi soru Ariella’nın cevap vermesini engelliyordu.</p>

  <p>“Gerçekten söylendiği kadar güçlü mü?”</p>

  <p>“Binlerce savaşçısı var mı?”</p>

  <p>“Yolculuğunuz boyunca hiç gücüne şahit oldun mu?”</p>

  <p>“Ona hemen kılıcı bahşedecek misin, yoksa biraz bekleyecek misin?”</p>

  <p>İnsanlar Ariella’nın etrafına üşüşmüştü. Yeni liderleriyle ilgili daha fazla şey öğrenmek isterlerken heyecanlarını gizleyemiyorlardı.</p>

  <p>“Çekilin de ben de Ariella’yı bir göreyim.”</p>

  <p>Yumuşak bir ses tonuyla verilen bu emir, kalabalık üzerinde bir yıldırım etkisi yarattı ve herkes sustu. Ariella’nın etrafındaki kalabalık, Alpin’e yol vermek üzere dağıldı.</p>

  <p>“Gel buraya, evlat,” dedi Alpin.</p>

  <p>Ariella itaatkâr bir şekilde yanına gitti. Koca adam bastonuna dayandı ve Ariella’yı incelemeye koyuldu. Simsiyah gözleri keskin ve değerlendirme yapar gibiydi.</p>

  <p>“Demek umduğun gibi birisi değil,” diye mırıldandı.</p>

  <p>Ariella başıyla onayladı.</p>

  <p>“Ve sen de bazı şeyleri yanlış gördüğümü düşünüyorsun öyle mi?” diye sordu.</p>

  <p>Ariella cevap vermedi. Klanının önünde MacFane’i kötülemek istemiyordu. Ama zaten fark etmezdi. Alpin, onun düşüncelerini sanki sesli söylemiş gibi okuyabilirdi.</p>

  <p>Alpin başını salladı. “Öyleyse biz de görelim şu yaralı, çirkin yaratığı,” dedi sessizce.</p>

  <p>“Geliyorlar,” diye bağırdı genç Colin kalenin içinden. “Duncan, Andrew ve iki kişi daha. Bunlar Kara Kurt’un ordusuna yol gösteriyor olmalılar.”</p>

  <p>Ariella halka bakarak “Beni dinleyin,” dedi telaşla. “MacFane benim kim olduğu bilmiyor. Benim yangında öldüğümü sanıyor ve bunu böyle bilmeye devam etmeli. Siz de benim adım Rob’muş gibi davranacaksınız. Anlıyor musunuz? Ve onu gördüğünüzde de-”</p>

  <p>“Geldiler!” diye bağırdı Colin heyecanla.</p>

  <p>Herkes Ariella’nın sözünü keserek bir anda konuşmaya başladı, onu görmek için ilerliyorlardı.</p>

  <p>Alana önce Duncan, Andrew ve Gavin geldi.</p>

  <p>Sonra da yavaşça Malcolm geldi.</p>

  <p>Malcolm görkemli atının üzerinde duruyordu. İhtişamı diğerlerini gölgede bırakıyordu. Önünde biriken ve kendisine güven saçan sessiz, dingin kalabalığı sakince gözlemledi. O sessizlikte Malcolm klanın heyecanla beklediği o muhteşem Kara Kurt gibi görünüyordu. Ariella konuşmadı. İnsanların ilgisini dağıtmaktan korkuyordu. MacFane’in insanlar üzerinde bıraktığı bu ilk etkinin kısa süreceğini biliyordu.</p>

  <p>Bunu bilmesi, içini korkuyla doldurmuştu.</p>

  <p>“Gaydacılar!” diye bağırdı Angus elini sallayarak.</p>

  <p>Müzik sesi her yeri kaplamıştı. Müzisyenler MacFane’in gelişi şerefine yeni bir beste yapmışlardı. Halk bu yeni besteyi beğenince bir kez daha çaldılar. Sonunda şarkı bittiğinde Angus kürsüye doğru ilerledi.</p>

  <p>“Ben, klanımızın en yaşlı üyesi, Angus MacKendrick, siz yüce MacFane Klanı’nın lideri, MacFane’e hoş geldiniz demek istiyorum,” dedi. Elindeki kâğıda baktı. “Biz, MacKendrick Klanı olarak gelişinizden onur duyuyoruz. Bildiğiniz gibi son zamanlarda çok zor günler yaşadık. Çok sevgili liderimizin ve insanlarımızın ölümü, geride kapanması zor yaralar bıraktı. Sonunda gelip bizi korumaya, bize önderlik yapmaya ve en önemlisi sevgili Ariella’mızla evlen-“</p>

  <p>“Gaydacılar!” diye bağırdı Duncan.</p>

  <p>Müzisyenler hemen o coşkulu bestelerini tekrar çalarak Angus’un konuşmasını bastırmayı başardılar. Yaşlı adam yine de konuşmaya devam etti. Ama birkaç defa halkın onun onca hengâmenin arasında nasıl duyacağını merak ederek başını kaldırıp kalabalığa baktı.</p>

  <p>Sonunda müzik şöleni bitti ve Dugald klanın dört yüz yıllık tarihi ile ilgili yazdığı, bitmeyecek gibi görünen şiirini okumak üzere hazırlandı. Dugald şiirini bitirdiğinde Elizabeth’in babası Gordon, Kara Kurt’un efsanevi kahramanlıklarını konu edinen bir şiiri okumak üzere sahneye çıktı. Gordon şiiri bitirdiğinde dört jonglörle iki gösterici hünerlerini sergilemek üzere konsey üyelerinin hemen yanındaki boş alana çıktılar. Göstericilerin şovu gitgide daha coşkulu bir hal aldı. Sonunda, bir kazaya mahal vermemek için gaydalar ve şairlerin yeri değiştirildi. Müzisyenler yeni bestelerini söylemeyi bıraktılar. Kalabalık, coşkulu alkışlarla gösterinin tekrar edilmesini istedi. Müzisyenler bu kez yeni bestelerinin farklı bir versiyonunu çaldılar. Dugald kalenin çatısında duran adama eliyle işaret ederek o ihtişamlı, Kara Kurt’un kuzunun önünde dikildiği levhayı tekrar indirmesini söyledi. Kalabalık daha da neşelendi.</p>

  <p>Ariella endişeli bir şekilde MacFane’e baktı.</p>

  <p>Malcolm ilk bakışta sakin görünüyordu. Fakat Ariella daha sonra onun oldukça gergin olduğunu fark etti. Bir an önce atına binip oradan uzaklaşmak istiyor gibiydi. Ariella, onu önceden uyarması gerektiğini anladı. Halkın, klan lideri olacağını düşündükleri adam için böyle ihtişamlı bir gösteri hazırlayacağını tahmin etmeliydi.</p>

  <p>Angus yeniden sahneye çıktı. Ellerini havaya kaldırarak kalabalığı ve müzik seslerini susturdu. “Belki MacFane de bir şeyler söylemek istiyordur. Lordum, sahne sizin. Bize ordunun ne zaman aramıza katılacağını söyleyebilirsiniz mesela.”</p>

  <p>MacFane bakışlarını Ariella’ya çevirdi. Mavi gözlerini öfke kaplamıştı.</p>

  <p>Sen anlat.</p>

  <p>“MacFane’in ordusu şu an başka bir yerde. Uzun bir süre de aramıza katılamayacaklar,” diye açıkladı Duncan aceleyle.</p>

  <p>İnsanlar umutsuzluğa kapılmıştı.</p>

  <p>“Ve maalesef MacFane’in şu an başka sorumlulukları da olduğu için bize liderlik yapamayacak,” diye devam etti endişeli bir şekilde Ariella’ya bakarak. “Ama biz ona başımıza gelenlerden bahsettik o da bize yardım etmeyi kabul etti.”</p>

  <p>“Nasıl yardım edecek bize?” diye bağırdı Gordon’ın eşi Helen.</p>

  <p>“Bize savaşmayı öğreterek,” diye söze katıldı Ariella. “Gelip bize yardım etmesi için başkasının ordusuna ihtiyacımız yok. Kendimizi korumayı öğrenmemiz lazım.”</p>

  <p>Bu sözler üzerine herkes şaşkınlıkla bir şeyler mırıldanmaya başladı.</p>

  <p>“Biz savaşçılardan oluşan bir klan değiliz Rob,” dedi Gordon katı bir ifadeyle. “Bu söylediğinin gerçekleşmesi mümkün olamaz.”</p>

  <p>Dugald da ona katılırcasına başını salladı ve “Tekrar saldırıya uğramadan önce kendimize güçlü bir ordu bulmalıyız,” dedi.</p>

  <p>“Ordu bulmak öyle kolay bir iş değil,” dedi Ariella. “Ve bizim de bekleyecek zamanımız yok. Savaşmayı ve başkaları gelip elimizden almadan önce bizim olanı korumayı öğrenmeliyiz. MacFane, İskoçya’nın en güçlü ordularından birisini komuta etti.</p>

  <p>Binlerce insanı eğitti. Silah ve mühimmat kullanımı konusunda oldukça çok şey biliyor. Yeni bir lider ve ordu buluncaya kadar onun bize kendimizi savunmayı öğretmesine izin vereceğiz.” Ariella’nın bu açıklaması halkta huzursuzluğa sebep oldu. İnsanların ona katılmadığı aşikârdı ama yine de bu konuyu Kara Kurt’un yanında tartışarak onu incitmek istemiyorlardı. Bunu daha sonra konsey arasında tartışmayı düşünüyorlardı.</p>

  <p>“Pekâlâ, MacFane,” dedi Angus ılımlı bir şekilde. “Bize yardım etmeyi kabul ettiğin için sana minnettarız. Buraya gel de bize katılmanın şerefine kadeh kaldıralım.”</p>

  <p>Malcolm tereddüt etti. Bu kadar hayranlık beklemiyordu doğrusu. Ama yine de böyle şaşalı bir karşılamadan sonra bu insanların önünde güçsüzlüğünü açığa çıkarmak istemiyordu. Angus bir çocuktan iki kadeh şarap alarak Malcolm’u sahneye çağırırken kalabalık kibarca alkışladı. Malcolm başka seçeneği olmadığını anlamıştı. Kendisini bu kaçınılmaz duruma hazırlayarak atından indi ve yavaşça sahneye doğru ilerledi.</p>

  <p>Kalabalığı, şaşkınlıkla gelen bir homurtu dalgası sardı. Alkışlar ve ıslık sesleri kesildi. Malcolm onlara aldırmadan ağır ağır yürümeye devam etti. Öfkeli bir şekilde, hiç gelmemesi gerektiğini fark etti birden. Halk, muhteşem Kara Kurt’un ordusuyla birlikte gelerek kendilerini korumasını beklemişti. Ordusu olmadığını öğrendiklerinde sergiledikleri hayal kırıklığı zaten yeterince aşağılayıcıydı. Fakat Malcolm ağır adımlarla sahneye doğru ilerlerken insanlardaki acıma duygusu o kadar yoğundu ki Malcolm buna daha fazla dayanamayacağını düşünmeye başlamıştı.</p>

  <p>Angus, boş gözlerle Malcolm’a bakıyordu, şaşkınlıktan olduğu yerde kalakalmıştı ve elindeki kadehi Malcolm’a uzatamadı. Malcolm döndü ve bakışlarını kendisini dikkatle incelemelerine karşılık verir gibi kalabalığa doğru çevirdi. Onu daha fazla aşağılamalarına izin veremezdi. Kendini buna zorlayarak belki daha da aciz bir duruma düşecekti. Zaten durumunu yeterince göstermişti.</p>

  <p>“Hayır, Catherine!” diye aniden bağırdı sade görünümlü bir kadın. “Buraya gel!”</p>

  <p>Yedi yaşlarında, kestane rengi saçlı, sevimli bir çocuk kalabalığı aşarak ilerliyordu. Kendisine söylenenleri duymazlıktan gelerek Malcolm’a doğru ilerlemeye devam etti. Kahverengi gözleri büyümüştü. Sahneye ulaştığında ellerini uzatarak yukarı çıkmak için yardım istedi. Malcolm ne yapacağını şaşırmış bir halde kızı kucaklayarak sahneye, kendi yanına çıkardı.</p>

  <p>“Adım Catherine MacKendrick. Bunu sizin için yaptım,” dedi Malcolm’un eline buruşuk bir bez parçasını tutuştururken.</p>

  <p>Malcolm buruşuk bez parçasını açtı. Bezin üzerinde siyah iplikle işlenmiş bir kurt, yıldızların altında uzanıyordu. Resmin hemen altında çocuksu harflerle Hoş geldiniz, yazıyordu.</p>

  <p>“Çok güzel olmuş,” dedi Malcolm.</p>

  <p>Catherine alçak gönüllülükten yoksun bir tavırla başını salladı ve “En zoru da harfler oldu,” dedi küçük parmaklarıyla yazıyı göstererek. “Sondan bir önceki ‘i’ harfini iki kere yazmak zorunda kaldım çünkü bir önceki ‘i’den daha büyük olmuştu,” dedi. Kaşlarını çatarak “Ama şimdi ikisi de aynı görünüyor öyle değil mi?” diye sordu.</p>

  <p>“Kesinlikle aynı,” diye cevap verdi Malcolm.</p>

  <p>Çatık kaşlarının kastığı yüzünde bir gülümseme belirdi. “Güzel. Mükemmel olması için çok uğraştım,” dedi.</p>

  <p>Sonra da onun bir dost eline nasıl ihtiyacı olduğunu anlamışçasına, küçük ellerini Malcolm’un elini tuttu.</p>

  <p>Catherine’in Malcolm’un elini tutması, Ariella’nın kuşkularını götürdü. Malcolm’u sınırlarını bilerek onu yanında getirmişti. O, onlara yardım etmek için oradaydı. Hoş onun kendilerini yenilmez bir klana dönüştürebileceğini de sanmıyordu ya. Yine de</p>

  <p>Ariella kılıcın gerçek vârisini bulana kadar Malcolm onlara kendilerini savunmayı öğretebilirdi. O adamı bulduğunda MacFane’i parasını ödeyip, gönderebilirdi.</p>

  <p>Bu kadar basitti işte.</p>

  <p>Ariella sahneye, Catherine’in yanma çıktı ve ağırbaşlı duruşuyla halka baktı.</p>

  <p>“Kara Kurt olarak bilinen, büyük savaşçı Malcolm Macfane ve arkadaşı Gavin’e hoş geldiniz demenizi istiyorum. Kendileri bir süreliğine bizim onur konuğumuz olacaklar. Bu süre zarfında MacFane bize kendimizi nasıl savunabileceğimizi öğretecek. Onunla her konuda iş birliği yapmalıyız ki engin bilgi ve tecrübelerinden yararlanabilelim.”</p>

  <p>Ariella’nın bu duyurusu halk tarafından sessizlikle karşılandı.</p>

  <p>“Biz de öyle yapacağız,” dedi Angus onaylamayan gözlerle kalabalığa bakarak. “Klanımızı güçlendirmek için elimizden geleni yapmalıyız,” dedi. Elindeki kadehlerden birisini Malcolm’a uzattı. “Hoş geldin MacFane,” dedi kadehini kaldırırken.</p>

  <p>Kalabalıktan birkaç isteksiz ‘Hoş geldin’ sesleri yükseldi. Ariella’nın getirdiği adamla ilgili halkın pek ümitli olmadığı ve hayal kırıklığına uğradığı ortadaydı. Ariella’nın Malcolm’la evlenmek gibi bir niyeti olmadığı için sevinseler bile Malcolm’un kendilerine bir faydasının dokunacağını düşünmüyorlardı. Kalabalık dağılmaya başlamıştı ve artık hiç kimse eğlence havasında değildi.</p>

  <p>“Gel, MacFane,” dedi Ariella. “Sana kaleyi gezdirelim. Hem böylelikle bize kaleyi nasıl güçlendirebileceğimizi de söylersin.”</p>

  <p>Malcolm başını salladı, MacKendrickler’in hayal kırıklığına uğramış bakışlarından uzaklaşmak için can atıyordu.</p>

  <p>Ariella eğildi ve kirli elleriyle Catherine’in yanaklarını okşadı. “Hadi şimdi Agnes’le git. Sonra yanına gelip sana yolculuğumu anlatacağım,” dedi.</p>

  <p>Catherine, Ariella’ya sarıldı ve söylediğine itaat ederek Agnes’ın yanına gitti.</p>

  <p>“Sana düşkün gibi görünüyor,” dedi Malcolm, Ariella’ya.</p>

  <p>“O benim kız kardeşim,” diye cevap verdi Ariella sahneden inerken. “BuNiall. Kalenin uğradığı zararı gidermekle sorumlu,” diye ekledi.</p>

  <p>Yakışıklı ve diri bir vücuda sahip olan genç Malcolm’a düşmanca bakışlar fırlatıyordu. Kollarını göğsünde birleştirerek elindeki iyileşmekte olan yanık izlerini Malcolm’un görmesini ister gibiydi.</p>

  <p>“Ellerin nasıl yandı?” diye sordu Malcolm.</p>

  <p>“Güneydeki kulede çıkan yangında,” dedi Niall kaba bir ifadeyle.</p>

  <p>Malcolm, avlunun bir köşesinde biriktirilmiş, darmadağın olmuş yapıdan geriye kalan yanık kalıntılarına baktı. Yeni, taştan bir kale inşa ediliyordu. Girişin geri kalan kısmı taştandı. Bu yüzden yangın kalan yerlere zarar vermemişti.</p>

  <p>“Bu ahşap kule çok eski zamanlarda yapılmış olmalı,” dedi Malcolm. “Artık her şey taştan inşa ediliyor.”</p>

  <p>“Bu dâhiyane kavrayışın için teşekkürler,” dedi Niall.</p>

  <p>“Saldırganlar girişteki kapıyı kullandılar,” dedi Ariella; Gavin, Duncan ve Andrew aralarına katılırken. “Sonra da kaleye akın ettiler.”</p>

  <p>Malcolm gözünü meydanın girişine dikilen demir parmaklıklara çevirdi ve “Kapıdan nasıl girdiler?” diye sordu.</p>

  <p>“Öylece girdiler işte,” dedi Angus. “Giriş bir atın bile rahatlıkla girebileceği kadar büyük.”</p>

  <p>“Benim demek istediğim, kapıyı nasıl açtılar?” diye sordu Malcolm.</p>

  <p>Angus ve Duncan afalladı.</p>

  <p>“Kapı kapalıydı değil mi?” diye sordu bu kez Malcolm.</p>

  <p>“O kapı hiçbir zaman kapalı olmaz, dostum,” dedi Dugald omuz silkerek.</p>

  <p>“Neden?”</p>

  <p>“Zincirleri iyice paslandı,” diye açıkladı Gordon. “En son sanırım yirmi yıl önce bakımını yapmıştık.”</p>

  <p>“Hatırlıyorum,” dedi Dugald kıs kıs gülerek. “O lanet şeyi değiştirirken çok zor anlar yaşamıştık.”</p>

  <p>Malcolm “Yirmi yıldır bakımını yapmadınız mı?” diye sordu hayret içinde.</p>

  <p>Üç konsey üyesi de omuz silkti.</p>

  <p>“Buna gerek yok ki,” dedi Dugald. “Biz barışçıl bir klanız. Bizi hiç kimse rahatsız etmez.”</p>

  <p>“Bu şimdiye kadar böyleydi,” dedi Gavin.</p>

  <p>“Evet,” dedi Angus. “Şimdiye kadar.”</p>

  <p>Malcolm bir an için bu kapı meselesini bir kenara bıraktı ve kalenin etrafını saran perde duvarın yükseklik ve derinliğini değerlendirmeye koyuldu. Cephe yeterince yüksekti ama onu çevreleyen siper çok alçaktı ve bir okçunun atış yapabileceği mazgallı siper yoktu.</p>

  <p>“Bu siper neden bu kadar alçak?” diye sordu Malcolm.</p>

  <p>“Manzarayı seyredebilmek için,” dedi Gordon. “Oturabileceğimiz basamaklar yaptık çünkü orası dağları seyretmek için harikulade bir yer. Şiir yazmak ya da beste yapmak için de son derece uygun. Orada sonsuza dek öylece oturup kalabilirsin,” diye ekledi büyük bir şevkle.</p>

  <p>“Bu da düşmanlarınızın sizi rahatça vurabilmesini sağlar,” diye karşılık verdi Malcolm sabırlı olmaya çalışarak.</p>

  <p>“Bize hiç kimse saldırmaz,” dedi Dugald öfkesini gizlemeye çalışarak, nezaketle.</p>

  <p>“Bu şimdiye kadar böyleydi,” dedi Gavin.</p>

  <p>“Evet,” diye tekrarladı Angus. “Şimdiye kadardı.”</p>

  <p>“Haydi, MacFane’e kalenin içini gezdirelim,” dedi Ariella.</p>

  <p>Kapısında bal rengi saçları olan bir kızın beklediği girişe doğru ilerlediler.</p>

  <p>“Elizabeth, bu MacFane ve bu da arkadaşı Gavin. Bu da kızım Elizabeth,” dedi Gordon.</p>

  <p>“Hoş geldiniz,” dedi kız eğilip onlara selam vererek. Gergin bir şekilde Malcolm ve Gavin’e baktı. Gülümsedi ve utangaç bir edayla başını önüne eğdi.</p>

  <p>Gri taştan yapılmış, karşı uçlarında özenle yapılmış, iki büyük şömine olan salona doğru ilerlediler. Büyük kemerli dört pencere odaya ışık dolduruyordu. Koyu ve açık renkli odunların olduğu geniş balkon bölmesinde bir adam merdivenin tepesinde zarar gören bir kısmı onarıyordu. Odanın ortasındaki kırmızı platformda klan liderinin masası ve yanında da yaklaşık on tane masa vardı. Masaların üzerindeyse birkaç kadının kesip biçtiği rengârenk kumaş yığınları vardı. Bir grup kadın köşelerdeki çarkları döndürürken, diğerleri karmakarışık görünen duvar kilimleriyle meşguldü. Zemin, odanın yanındaki mutfaktan yayılan kızarmış et kokusuna karışmış çeşit çeşit güzel kokulu otlarla doluydu. Malcolm salonun kendi odası kadar büyük olmadığını fakat daha ferah ve iç açıcı olduğunu fark etmişti.</p>

  <p>“Bu kadınlar ne dikiyorlar böyle?” diye sordu meraklanarak.</p>

  <p>“Saldırı anında çalınan duvar kilimlerini ve çeşitli süslemelerin yenisini yapmak için uğraşıyorlar,” diye yanıtladı Niall. “Sen ve muhteşem ordun gelene kadar bitirmek istemişlerdi ama yetiştiremediler.”</p>

  <p>Ses tonu açık bir şekilde alaycıydı. Ama Malcolm bunu görmezlikten geldi. Bu adamın onun varlığından rahatsız olduğu ortadaydı. Belki o da Rob gibi eğer zamanında gelseydi onun, klanı başlarına gelen felaketten koruyabileceğine inanıyordu.</p>

  <p>Daha sonra mutfakla birlikte alt kattaki malzeme odalarını ve üst kattaki odaları da gezerek turlarına devam ettiler. Gittikleri her yerde birileri kaleyi eski haline getirmek için sürekli bir şeyler dokuyor, boyuyor, yontuyor ve tamir ediyordu. Malcolm bu kaleye genel itibariyle eleştirel bir gözle bakıyordu. Ona göre burası bir savunma menzilinden çok estetiğe önem verilmiş güzel ve ferah bir mekân olarak inşa edilmişti. Malcolm, kalenin savunmaya yönelik olması ile ilgili yaptığı panjur ve okçu alanı ekleme önerileri karşısında duyduğu ‘ön panjurlar ışığın içeri girmesini engeller, ok atmak için yer ayırırsak bu da kalede rahatsızlığa neden olur’ gibi sözler karşısında gittikçe sinirleniyordu. Ama yine de bu insanların olağanüstü sanatçılık yeteneklerine hayran olmaktan kendini alamıyordu. Tüm odalarda taş yapımı pencereler, şömineler, antreler vardı ve tavana zarifçe işlenmiş oyma paneller her odaya sıcaklık ve güzellik katıyordu.</p>

  <p>“Bu geçit nereye çıkıyor?” diye sordu Malcolm, önüne kalın bir ip gerilmiş, kemerli girişi işaret ederek.</p>

  <p>“Kalenin güney kısmındaki merdiven boşluğuna çıkıyor,” dedi Gordon. “Şu an için etrafında güvenlik çemberi var çünkü yeniden yapılıyor.”</p>

  <p>Malcolm kaşlarını çattı. “Bu kule giriş bölgesi değil. Eğer söylediğiniz gibi düşmanlarınız ön kapıdan girdilerse neden bu kaleyi ateşe verdiler ki?”</p>

  <p>MacKendrickler tereddüt içinde birbirlerine baktılar.</p>

  <p>“Kalenin içinde zarar vermek istedikleri bir şey mi vardı?” diye sordu Malcolm.</p>

  <p>Kimse cevap vermedi.</p>

  <p>“Eğer size yardımcı olabilmemi istiyorsanız bana saldırıyla ilgili her şeyi anlatmanız lazım. Düşmanlarınız neden ele geçirmek istedikleri bir şeyi ateşe versinler ki?” dedi gittikçe sinirlenerek.</p>

  <p>Sonunda Rob konuşmaya başladı. “Klan liderimizin kızının odası bu kuledeydi. Eğer düşmanlarımızın lideri, kızı kendisiyle evlenmeye zorlasaydı klanın onu lider olarak kabul etmekten başka bir seçeneği olmayacaktı çünkü böylece eski klan liderimizle aralarında kan bağı olacaktı. Bu da onun doğacak olan oğlunu bir sonraki vâris yapacaktı.”</p>

  <p>“Bu söylediğin çok saçma,” dedi Malcolm başını sallayarak. “Eğer bu adamın lider olabilmesi için bu kızla evlenmesi gerekiyorsa neden kuleyi yaksın ki?”</p>

  <p>“Kuleyi o yakmadı,” dedi Niall. “Liderimizi canice yaralayıp onlarca insanımızı öldürdükten sonra Ariella’yı bu kuleye kapattı. Sonra da Ariella kendisiyle evlenmeyi kabul etmezse bütün halkımızı öldüreceğine dair yemin etti. Ariella da halkını onun caniliğine kurban vereceğine kulenin içinde yanarak ölmeyi göze aldı.”</p>

  <p>Malcolm klanın yaşlı üyelerine baktı. “Kendini mi öldürdü?”</p>

  <p>Adamlar başka yöne baktılar. Bu konunun canlarını bir hayli acıttığını gösterir gibiydiler.</p>

  <p>“Pekâlâ, yeteri kadar şey öğrendim,” dedi Malcolm beklenmedik bu bilgi karşısında. “Bir süre dinlensem iyi olacak sanırım.” Adamlar Malcolm’u alt kattaki büyük odaya götürdüler. Odada kırmızı ve altın rengi İskoç kumaşından, özenle hazırlanmış ve oldukça ihtişamlı, büyük bir yatak vardı. Ayrıca, güzel bir masa, şöminenin yanında iki tane sandalye, sandık, duvara gömülü ve suyu dışarı akıtılan taş bir lavabo ve girişte de bir gardırop bulunuyordu. Kalenin diğer odalarından farklı olarak bu odanın duvarları, her biri Kara Kurt’un kahramanlıklarını gözler önüne seren harikulade duvar kilimleriyle kaplıydı. Malcolm pencereye doğru yanaşarak aşağıda bulunan vadi ve ormanı seyre koyuldu. Tüm bu uğraşlara layık olmadığını biliyordu.</p>

  <p>Babasının odasına yapılan yeni düzenlemeleri görünce Ariella küplere binmişti. Klan halkı bu odayı büyük bir titizlikle yeni liderleri için hazırlamışlardı. MacFane klanın yeni lideri değildi. O, kendisine en çok ihtiyaç duyulduğu anda yardıma gelmeyen bir adamdı. Şimdiyse kiralık bir savaşçıdan başka bir şey değildi. Bu odada kalma şerefine layık değildi. Ariella, Niall’a baktı ve onun düşmanca bakışlarından kendisiyle aynı fikirde olduğunu anladı.</p>

  <p>“Burası eski liderinin odasıydı,” dedi Ariella, sakin olmaya çalışarak. “Burada kalacağını sanmı…-”</p>

  <p>“Burada kalacak,” dedi kapının eşiğinde duran Alpin, solgun yüzü ve metanetli ifadesiyle.</p>

  <p>“Pekâlâ,” dedi Ariella gergin bir sesle. Malcolm’a onaylamayan gözlerle baktı ve içten içe ona bu odada kalmayı hak etmediğini anlatmaya çalıştı. Sonra da onu bu odada daha fazla görmeye tahammül edemeyerek dışarı çıktı.</p>

  <p>“Rob’un kusuruna bakma sen. O, liderimize çok düşkündü,” dedi Angus.</p>

  <p>Malcolm başıyla onayladı.</p>

  <p>Dugald, odaya girmekte olan bir adamın ince bastonunu işaret etti. Bu adam altın işlemeli, camgöbeği renginde kat kat kıyafetler giymişti ve elindeki bastona sıkı sıkıya tutunuyordu. “Bu Alpin,” dedi Angus. “Kendisi bizim kâhinimizdir.”</p>

  <p>Malcolm insanları bu saçmalığa inandırmak için acaba ne gibi hikâyeler uydurduğunu merak ederek beyaz saçlı adama şüpheyle baktı.</p>

  <p>“MacFane kâhinlere inanmaz,” diye uyardı etraftakileri Alpin kıs kıs gülerek. “Ama kadere inanıyorsun, öyle değil mi, lordum?” dedi.</p>

  <p>Alpin’in simsiyah gözleri bu yaşlanmakta olan adamın kireçlenmiş kıvrımlarına karşı bilmiş bir edayla parıldadı.</p>

  <p>“Kontrolümüz dışında yaşanan bazı şeyler vardır. Eğer birileri bunun adına ‘kader’ diyorsa, öyle olsun.”</p>

  <p>“Ama olmasına müsaade ettiğimiz şeyler de vardır, öyle değil mi, MacFane?” dedi Alpin. “Kontrolümüz dâhilinde olan şeylerden bahsediyorum.”</p>

  <p>“Elbette. İnsanın çoğu hareketi, onun geleceğini belirler.”</p>

  <p>Alpin’in parlayan gözleri kısıldı. “Ya da onu geçmişe mahkûm eder.” Alpin elini salladı ve anın sessizliğini bozarak tekrar güldü. “Odanı nasıl buldun, MacFane? Bu masa ihtiyacını görecek kadar büyük mü?”</p>

  <p>Malcolm masaya ilgisiz gözlerle baktı. “Eminim bu masa ihtiyacım olandan…”</p>

  <p>Kaşlarını çattı.</p>

  <p>Masanın üzerinde daha önce hiç görmediği bir heykel vardı. Büyük bir ustalıkla, parlak gri bir taş parçası üzerine yapılmış, bir kadın heykeliydi bu. Heykeli yapılan kadının yüz hatları çocuksu ve narindi. Ama Malcolm bunun bir çocuk olmadığını iyi biliyordu. Gözleri iri, elmacık kemikleri belirgin, burnu küçük ve düzgündü. Dudakları oyulmuş olsa bile yumuşacık gözüküyordu. Çenesi, hayata meydan okurcasına ya da heykelinin yapılması için poz vermeyi saçmalık olarak değerlendiriyormuşçasına sivrilmişti. Aniden heykele karşı tuhaf bir aşinalık hissetti. Sanki eski bir arkadaşına benziyordu. Ama onu tanımasının mümkün olmadığını da biliyordu. Heykelin yüzünü ve omuzlarını iri bukleler kapamıştı. Sonra, kendisini heykelin saçının renk ve uzunluğu hakkında düşünürken buldu. Karşısındaki taştan bir heykel olmasaydı, o ipeksi saç yığınına dokunmanın nasıl bir duygu olacağını merak etmişti.</p>

  <p>“Bu kim?” diye sordu.</p>

  <p>“Ariella,” diye cevap verdi Alpin sessizce. “Eski liderimizin kızı”</p>

  <p>“Liderimiz bu heykeli bir yıl kadar önce yaptırmıştı,” dedi Gordon. “Çok değerlidir.” Sonra yüzünü buruşturdu ve manidar bir şekilde Alpin’e bakarak “Bu heykelin saldırı sırasında çalındığını sanıyordum,” dedi.</p>

  <p>Ariella. Evleneceği kız. Şanlı ordusuyla gelip kendisini ve klanını zulümden kurtarmasını bekleyen kız. Malcolm, kızın odası ateşe verilmeden önce kendisini ne kadar beklediğini merak etmişti. Beş dakika? On dakika? Ne kadar süre boyunca penceresinden ufku gözleyip Kara Kurt’a dair bir işaret aramıştı? Bir saat mi? Hayır, hayır, bir saat olamazdı. Düşman, babasını öldürmüş, ardından da Ariella kendisine boyun eğinceye kadar klandaki herkesi birer birer öldüreceğini söylemişti. Bu kız, intihar etmek için bir saat beklemiş olamazdı.</p>

  <p>Ölümünün yalnızca kendi canına mâl olacağını umarak acele etmiş olmalıydı.</p>

  <p>Malcolm, suçluluk duygusuna kapılmıştı. Uzun süredir bu duyguyla baş ediyordu. Hiçbir şeyin onu başarısızlıklarından daha çok üzeceğine inanmıyordu. Fakat klanı için kendisini ateşe veren bu güzel kıza baktığı zaman kendinden o kadar nefret etti ki bu nefret konuşma yeteneğini bile alıp götürmüştü sanki. Daha da kötüsü o hain saldırıyı önlemek için yapabileceği hiçbir şey olmamasıydı. Tekliflerini kabul edip saldırıdan önce gelse bile MacKendrick Klanı onun bu haline yalnızca gülüp onu geri gönderirlerdi.</p>

  <p>Tıpkı bugün yapmaya çalıştıkları gibi.</p>

  <p>Herkes Malcolm’a bakıyor, onun ne düşündüğünü merak ediyordu. Malcolm’un kendileri için yapacağı bir şey olmadığına inanmadıkları belliydi. Onlar, güçlü bir savaşçı ve ordusunu hayal etmişlerdi fakat sonunda karşılaştıkları şey bir ordu değil yalnızca kendisiydi. Malcolm, bu şairler ve jonglörler ordusunu bir savaşçı ordusuna dönüştüremeyeceğini biliyordu. Ama en azından onları güçlendirebilirdi. Bir daha hiç kimse bu klana kolay kolay saldıramazdı. MacKendrick ve kızına en azından bunu borçluydu.</p>

  <p>“Haydi,” dedi belindeki ve bacağındaki ağrıyı önemsemeden kapıya yanaşırken. “Dışarısını da gezmek istiyorum.”</p>

  <p>Fenerlerinden, orada bulunanları aydınlatan, puslu, sarı bir ışık yayılıyordu. O gece tüm klan akşam yemeğini büyük salonda yiyip, Kara Kurt ve ordusu için hazırlanan yiyecek ve içecekleri paylaşmaya davet edilmişti. Erkekler de kadınlar da en güzel kıyafetlerini giymişlerdi ve Ariella’nın kendilerine getirdiği savaşçı, beklentilerini tam olarak karşılamasa da genel olarak mutluydular. Sanki uzun süredir böylesi bir kutlamaya ihtiyaçları varmış ve bu bekledikleri o büyük an olmasa da fırsattan istifade etmek ister gibiydiler. Üst katta müzisyenler gayda ve arp çalıyor, cambazlar, sihirbazlar ve dansçılar salonun ortasında hünerlerini sergiliyorlardı. MacFane, bir onur konuğuna yakışır bir şekilde lider koltuğunda oturuyordu. Yanında Gavin ve konsey üyeleri, Niall, Alpin ve Rob da vardı. MacFane salona girmeden önce Ariella bu oturma düzenini büyük bir hiddetle eleştirmişti. Malcolm’u öylece babasının yeni yapılan koltuğunda, sanki buna hakkı varmış gibi otururken görmek içini acıtıyordu. Bu gece onun yakınında oturmaya niyeti yoktu. Bu yüzden başka bir masaya geçmek için müsaade istedi. Alpin bunu reddederek ona hiçbir seçenek bırakmamıştı.</p>

  <p>“Sen hiç banyo yapmaz mısın?” diye sordu MacFane, Ariella masaya geldiğinde.</p>

  <p>“Hoşuna gitmediyse başka bir yere oturabilirsin,” diye ters bir karşılık verdi Ariella.</p>

  <p>Angus, Dugald ve Gordon başlarını kaldırarak büyük bir şaşkınlıkla Ariella’ya baktılar. Daha önce onu hiç bu şekilde kaba bir tavırla konuşurken görmemişlerdi.</p>

  <p>“Rob uzun süredir suya sabuna yabancıdır,” dedi Alpin neşeli bir ses tonuyla. “Zamanla bu isteksizliğini aşacağına inanıyoruz.”</p>

  <p>Ariella asık bir suratla, başını yemeğine doğru eğdi. MacFane yüzünden bu haldeydi. Vücudunun en ufak bir bölgesini bile temizlese MacFane’in erkek olduğunu anlayabilirdi. Bir yabancının yangından kurtulduğunu bilmesini istemiyordu. Dış görünüşü umurunda bile değildi. Ama buna rağmen, tertemiz giyinmiş insanların içinde kendisini ortama uygun değilmiş gibi hissediyordu.</p>

  <p>MacFane beraberinde bir kâğıt, kuş tüyünden bir kalem ve mürekkep getirmişti. Yemek boyunca hiç kimseye aldırış etmeden sürekli not alıyordu. Angus, Dugald ve Gordon bir onur konuğuna yakışmayan bu hareket karşısında adeta şaşkına dönmüşlerdi. Birçok kez Malcolm’u konuşturup sohbete katmaya çalıştılar ama her defasında kısa cevaplarla geçiştirildikleri için sonunda pes ettiler. Malcolm’un aksine Gavin, Malcolm’la olan maceralarını anlatarak orada bulunanları eğlendirmeye kararlıydı. Anlattığı her öykü diğerinden daha çok beğeni topluyordu. Ariella, sinirli bir şekilde anlatılanların kaç tanesinin doğru olduğunu merak etmeye başlamıştı. Gavin hikâyelerini anlatırken, Malcolm birkaç defa başını kaldırıp çatık kaşlarıyla kızdığını belli etmeye çalıştı ama Gavin arkadaşına aldırmadan pervasızca anlatmaya devam ediyordu.</p>

  <p>Yemek bitmeden, Malcolm kalemini bıraktı ve masadan kalktı. O an, odayı derin bir sessizlik kapladı.</p>

  <p>“Yarından itibaren kaleyi savunma eğitimlerine başlayacağız,” dedi. “Erkekler iki gruba ayrılacak. Böylece bir kısmınız çalışırken diğerleri de eğitim görecek. Bir günde dört eğitim olacak ve herkes bunlardan en az birisine katılacak.”</p>

  <p>“Peki ya kadınlar?” diye sordu Rob.</p>

  <p>Malcolm şaşırmış bir şekilde Rob’a baktı. “Ne olmuş kadınlara?”</p>

  <p>“Onlar ne olacak? Kadınlar da eğitilmeli. Onlar da saldırıya uğradıklarında kendilerini nasıl koruyacaklarını bilmeliler,” diye cevap verdi Rob.</p>

  <p>“Tabii ki de hayır,” dedi Malcolm kesin bir ifadeyle. “Kadınların savaşa katılmasını istemiyorum.”</p>

  <p>“Saldırıya uğrayan, erkeklerin evi olduğu kadar bizim de evimiz,” diye çıkıştı Helen. “Biz de onlara yardım edebilmeliyiz.”</p>

  <p>“Saçmalıyorsun sevgili karıcığım,” dedi Gordon. “Bir kadın bir erkekle nasıl savaşır? Bırak da MacFane sözünü bitirsin.”</p>

  <p>“Saçmalık değil,” diye atıldı Rob. “Eve dönerken MacFane her gün bana savaş eğitimi verdi. Ben ufak tefek olduğum için çok fazla güç gerektirmeyen yöntemleri öğretti.”</p>

  <p>“Güçlü ve öfkeli genç bir çocuğa savaş eğitimi vermekle narin bir bayana bu eğitimi vermek birbirinden tamamen farklı şeylerdir,” dedi Malcolm. “Bir kadının sana öğrettiğim şekilde bir erkekle savaşmasını asla bekleyemem. Böyle bir şey söz konusu bile olamaz. Evet, şimdi, yarından itibaren erkekleri iki gruba ayıracağız ve…”</p>

  <p>“Rob böyle bir şeyi başardıysa ben de başarabilirim,” dedi Elizabeth ayağa kalkıp kendini göstererek.</p>

  <p>“Elizabeth MacKendrick, sana sandalyene oturmanı ve bu kadar insanın içinde beni rezil etmeyi kesmeni emrediyorum!” diye bağırdı Gordon.</p>

  <p>“Hayır, baba,” diye cevap verdi Elizabeth başını sallayarak. “Bana inandığım şeyler uğuruna mücadele etmeyi öğretmiştin. Ben de tekrar saldırıya uğrarsak insanlarımıza yardımcı olmam gerektiğine inanıyorum.”</p>

  <p>“Ve ben de,” dedi kızıl saçlı, sevimli bir kız sandalyesinden kalkarak.</p>

  <p>“Otur yerine, Meagan!” diye emretti kızıl saçlı bir baba, şaşkına dönmüş ses tonuyla. Kız bu sözler karşısında donup kalmıştı ama yine de ayakta durmaya devam etti.</p>

  <p>“Ben de,” dedi başka bir kadın daha.</p>

  <p>“Ben de.”</p>

  <p>“Ben de.</p>

  <p>Saçları ağarmış, yüzleri kırışmış olan kadınlar bile kalkıp seslerini duyurmaya başlayınca Malcolm şaşkınlıkla etrafına bakındı. Kadınların savaşmaya bu kadar istekli olduklarını bilmiyordu. Belki de bu öneriyi reddetmek için acele ediyorumdur, diye düşündü içinden. MacKendrick Klanı’ndaki erkek sayısı yüz elliden azdı ve üstelik bu sayının içinde Angus ve Dugald gibi kılıç taşıyamayacak kadar yaşlı olanlar da vardı. Küçük bir ordunun bile saldırısına uğrasalar, mağlup edilebilirlerdi. Bu sayıya kadınları da ekleyerek bir saldırı durumunda dengeleri eşitleyerek, durumu lehlerine çevirebilirlerdi.</p>

  <p>“Bana öğrettiğin her şeyi onlara öğretmek zorunda değilsin,” dedi Rob. “Ama onların da bir şekilde kendilerini savunmayı öğrenme hakları var. Ve kadınlar da erkekler kadar iyi birer okçu olabilecekleri için ok ve yay kullanımı konusunda bilgilenmeye ihtiyaçları var. Bu, olası bir saldırı anında, kılıçlarıyla savaşacak erkek sayısını da artırır hem.”</p>

  <p>Malcolm, isteksiz bir şekilde çocuğun dediklerini düşündü. Kadınların savaşa katılması fikri ona pek cazip gelmemişti. Ama Malcolm saldırı sırasında bu klana yapılan işkenceleri biliyordu. Onları öylece bırakıp gittiği gün, kendi klanının kadınları kendilerini savunmayı dahi bilmiyorlardı.</p>

  <p>Rob’un haklı olduğuna karar verdi. Bu kadınların da kendilerini savunmayı öğrenmeye hakları vardı.</p>

  <p>“Tamam, öyleyse,” dedi. “Savunma eğitimi almak isteyen, on beş yaşın üzerindeki her kadın Gavin’in vereceği savunma derslerine katılabilir. Şimdi memnun oldun mu?” dedi Elizabeth’e bakarak.</p>

  <p>Elizabeth’in yanakları al al olmuştu. “Evet,” dedi utangaç bir şekilde. Başını eğdi ve sandalyesine oturdu. Tavırlarındaki değişiklik Malcolm’u şaşırtmıştı.</p>

  <p>“Bir kısmınız eğitim görürken, diğerleri kaleyi güçlendirmek için çalışacak,” dedi Malcolm elindeki notlara bakarak. “Öncelikle korkuluk duvarının iki buçuk metreye yükseltilmesi gerekiyor.”</p>

  <p>“Ama bu, manzarayı kapatır!” diye bağırdı Dugald.</p>

  <p>“İki buçuk metre,” diye tekrar etti Malcolm kesin bir tavırla. '‘Her bir metresinde doğru düzgün mazgal ve mazgal siperi kullanmalısınız. Bu, okçuların kendilerini savunmalarına olanak sağlayacaktır. Yağlanmış bir zincirle açılıp kapanan, demirden, yeni bir kale kapısı yapılmalı. Zincir çekildiğinde her yana döşenmiş iki demir parmaklıkla emniyeti sağlayan bir kapı olmalı. Ayrıca, kale kapısının önüne de meşe ağacından yapılmış, yine iki demir parmaklıkla korunan, sağlam bir kapı yapılmalı.”</p>

  <p>“Bu boşa zaman ve malzeme kaybı olur,” dedi Niall küçümser bir ses tonuyla. “Demir bir kapı yaparsak meşe ağacından yapılmış bir kapıya ihtiyacımız kalmayacaktır.”</p>

  <p>“Hiçbir kapı geçilmez değildir,” dedi Malcolm, genç adamın ses tonundaki aşağılamayı görmezden gelmeye çalışarak. “Ama düşmanı kapıda oyalarsan, onlar içeri girene kadar okunu, taşları, kafalarına dökmek için kaynar su ve kızgın yağı hazırlayabilirsin.”</p>

  <p>“Kaynar su mu dedi?” diye sordu Angus, duymamış gibi elini kulağına götürürken.</p>

  <p>“Her bölümdeki pencerelerden en az dördüne küçük delikler açacaksınız ki okçular rahat atış yapabilsin. Ayrıca her pencerenin altında genişçe bir yer açılacak ve odalardan birisi ok depolamak için iki kişinin kullanacağı şekilde yapılacak,” diye devam etti.</p>

  <p>“Kaledeki çoğu oda yatak odası olarak kullanılıyor. Senin bahsettiğin gibi kullanılacak öyle büyük bir oda yok ki,” diye karşı çıktı Dugald.</p>

  <p>“Kale, savunma amaçlı olmalı, yatma amaçlı değil. Burada huzurla yaşamaya devam etmek istiyorsan daha küçük bir odada uyumaya alışman lazım,” diye cevap verdi Malcolm.</p>

  <p>Dugald büyük bir şaşkınlıkla Angus’a bakarak “Odalarımızı silah deposu haline getirecek,” dedi.</p>

  <p>“Perde duvarınızın tabanı yere dikey vaziyette. Bu da bir kuşatma sırasında düşmanın kolayca bir çukur açıp orada saklanabileceğini gösterir,” diye devam etti Malcolm. “Tabanı da yükseltmeniz lazım ki bu da en az bir metre yükseklik sağlasın. Bu da kazmacıları duvardan uzakta tutarak mazgallar üzerinden onlara fırlatacağınız taşlara maruz kalmalarını sağlayacaktır.”</p>

  <p>“Ne dediğini duydunuz mu?” dedi yan masalardan birinde bulunan gür bıyıklı bir adam. “Bizden insanları bir böcek gibi taşla ezmemizi istiyor.”</p>

  <p>“Kalenizin güçlenmesi için başka planlarım da var ama şimdilik onları erteleyebilirim,” diyerek sözünü bitirdi Malcolm elindeki kâğıtları katlarken. “Şimdilik kapıya, perde duvara ve kulelere yoğunlaşmanız lazım. Bu işlerde çalışmayanlar da ya savunma eğitimi alacak, ya da silah üretimine katkıda bulunacak. Çok sayıda ok, yay, kılıç, balta, kama, mızrak ve kalkana ihtiyacınız var. Ayrıca saldırı esnasında kullanmak üzere yiyecek bir şeyler de stoklamalısınız. Çoğu klan halkı her şeye karşı direnir ama açlığa asla.”</p>

  <p>Klandakiler Malcolm’a boş gözlerle bakıyorlardı, şaşkına dönmüşlerdi.</p>

  <p>“Sabah gün doğar doğmaz avluda toplanın. Sizi gruplara ayırmam gerekiyor. Sahip olduğunuz tüm silahları da beraberinizde getirin. O zamana kadar biraz uyumanızı tavsiye ederim çünkü yarın uzun bir gün olacak,” dedi Malcolm kendisini dinleyen kalabalığa.</p>

  <p>Eğildi ve Gavin’e şarap istediğini fısıldadı. Ardından merdivenlere doğru yürümeye başladı. Salonda konuşma yaparken sergilediği güç ve güven duygusu içinde çıkmak istiyordu. Ama bacağındaki ağrı, topallamasını kontrol etmeyi güçleştiriyordu. Tüm bakışların üzerinde olduğunun farkındaydı. Halkın sessiz olma sebebinin kendisini aşağılamak için mi yoksa ona acıdıkları için mi olduğunu merak ederek büyük bir ağırbaşlılıkla salonu terk etti.</p>

  <p>Ariella meşe ağacından yapılan büyük kapıyı vurduğu sırada MacFane’in odasının karşısındaki koridor boştu.</p>

  <p>“Gir.”</p>

  <p>Kapı açılırken MacFane oturduğu koltuktan öyle bir manevrayla kalktı ki Ariella böyle bir harekete daha önce tanık olmamıştı. Gelenin Rob olduğunu görünce homurdandı ve yerine oturdu. Masada bulunan şişeyi aldı ve gömleğine dökülen şaraptan bihaber, tepesine dikti. İlgisiz bakışlarla Rob’a baktı; artık göz kapakları yorgun ve ağırdı. O, eskiden, klanın başında dimdik duran ve kalesini güçlendirmek için her şeyi yapan bir savaşçıydı. Şu anda ise zavallı bir alkol bağımlısı haline gelmişti. Ariella kısa süre önceki o göz yanılmasına kandığı için kendisine kızıyordu. Salonda topalladıktan sonra artık kim inanırdı ki ona?</p>

  <p>“Ne istiyorsun yine?” diye sordu Malcolm.</p>

  <p>Ariella kollarını göğsünde birleştirdi ve gelişigüzel bir şekilde kapıya yaslandı. “Burada olduğun müddetçe çok fazla alkol almamaya özen göstermelisin, MacFane. Klandan bir kişi seni içerken görürse sana saygı duymazlar.”</p>

  <p>Malcolm omuz silkti. “Bana şu an da saygı duymuyorlar ki zaten,” dedi.</p>

  <p>“Seni geçmişindeki hikâyelerinle değerlendiriyorlar,” dedi Ariella, Malcolm’un yatağının arkasındaki duvarda asılı olan kilime bakarken. Bu duvar kilimi, Kara Kurt ve ordusunun, bir köye vahşice saldıran Munro’lu savaşçılarla çatışmasını gösteriyordu. Akşam yemeğinde Gavin, bu resmin hikâyesini insanların bunu zaten çok iyi bildiğini bilmeden anlatmıştı. Ariella’nın bakışları, sandalyesinde oturmuş kendisine acıyan bu sarhoşa takılmıştı. “Onlardan saygı bekliyorsan, onlara bunu hak ettiğini göstermelisin.”</p>

  <p>Malcolm şarabından bir yudum daha aldıktan sonra masanın üzerinde yanmakta olan mumun alevlerine baktı. “Bana saygı duyup duymadıkları umurumda bile değil,” diye cevap verdi.</p>

  <p>“Ama sana saygı duymayan adamları nasıl eğiteceksin?”</p>

  <p>Malcolm inanamayan gözlerle Ariella’ya baktı. “Gerçekten bu müzisyenler, jonglörler ve şairler topluluğundan gerçek savaşçılar çıkacağını mı sanıyorsun?” dedi ve gürültülü bir kahkaha patlattı. “Halkın gerçekten çocuk gibi. Saldırgan bir orduya karşı savaşmanın ne demek olduğuna dair hiçbir fikirleri yok. Kendilerini savunmak için bir şeyler yaparlarsa manzaranın kapanacağından, bir odayı cephaneler için ayırmaktan ve düşmanlarına atacakları taşın ona fazlaca zarar vereceğinden endişe duyuyorlar,” dedi ve tekrar sandalyesine yaslandı. Şarap şişesini kucağında döndürüp duruyordu. “Oldu olacak, bir daha saldırıya uğradığınızda hemen teslim olun. En azından o şekilde kimsenin canı yanmaz,” dedi.</p>

  <p>Ariella, Malcolm’un önüne geçti, ellerini yumruk yapmıştı. “Yanılıyorsun MacFane, müzik veya birtakım el sanatlarında başarılı olmamız savaş tekniklerini uygulayamayacağımız anlamına gelmez. Ayrıca büyüleyici gökyüzüne ya da başka bir insana merhamet duymamız bizi güçsüzleştirmez. Aksine güçlendirir. Ama sen saplantılı bir adam olduğun için bunu anlamanı beklemiyorum.”</p>

  <p>Bu aşağılama, Malcolm’un ağırlaşmış gözlerini açmasına sebep oldu. Rob’un kül rengi gözleri on üç yaşında bir çocuktan beklenmeyecek derecede öfke saçıyordu.</p>

  <p>“Sen bize kendimizi savunmayı öğretmek için buradasın ve biliyorsun ki bunun karşılığını alacaksın,” diye devam etti Rob öfkeyle. “Herkese sabahın ilk ışığında avluya toplanmasını söylediğin için sen de biraz uyusan fena olmaz hani. Sabah gelip seni uyandıracağım.”</p>

  <p>“Ben kendi kendime uyanırım.”</p>

  <p>“Şafak vakti uyanamazsın.”</p>

  <p>Malcolm daha fazla konuşamadan kapı hızla kapandı. Zihni alkolden dolayı bulanıktı. O terbiyesiz çocuğa aldırış etmeden bir kadeh şarap daha aldı. Gözleri yatağının arkasındaki duvar kilimine takıldı. Bu kilimde, Kara Kurt elli kişilik bir orduya sadece on kişiyle karşı koyuyordu. Hayret dolu bakışlarla gerçekten daha önce hiç böyle bir başarı elde edip etmediğini merak ederek kilime baktı. Ama hatırlayamadı. Hatırlayamamanın verdiği üzüntüyle mumları söndürdü ve kilim de artık karanlıkta görünmez oldu.</p>

  <p>Sonra yatağa girdi ve şarabını bitirdi. Kendisiyle ilgili tüm hikâyelerin bu kadar abartılıp abartılmadığını merak etti. Onlar artık gerçek değildi.</p>
</body>
</html>
