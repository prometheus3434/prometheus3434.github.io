<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>9-111.html</title>
  <link href="../Styles/template.css" rel="stylesheet" type="text/css" />
  <meta content="urn:uuid:1007389b-d5d0-4991-835a-e1b529e5661e" name="Adept.expected.resource" />
</head>

<body>
  <div id="x9-111.html" xml:lang="tr-TR">
    <div class="Basic-Text-Frame">
      <p class="G-vde"></p>

      <p class="arabaslik-orta" id="toc_marker-6-1-18">İstanbul Teknik Üniversitesi</p>

      <p class="paragraf-1">RedHack’in yayımladığı yeni belgelerde İstanbul Teknik Üniversitesi’nde yaşanan rektör kavgası iddiaları yer alıyordu. İddialara göre, Cumhurbaşkanı Abdullah Gül tarafından yüksek oy almasına rağmen atanmayan eski rektör Prof. Dr. Muhammed Şahin’in görevi devretmesinin ardından YÖK Başkan Vekili Prof. Dr. Şaban H. Çalış tarafından İTÜ’ye gönderilen yazıda eski rektör Prof. Dr. Muhammed Şahin hakkında inceleme/soruşturma yapılması isteniyor.</p>

      <p class="paragraf-1">Rektör Şahin’in görevi devrettiği tarih 6 Ağustos 2012. Bir grup öğretim üyesinin gönderdiği ihbar mektubunun tarihi 3 Eylül 2012. YÖK’ün soruşturma başlatılmasını istediği tarih ise 26 Eylül 2012. Öğretim üyelerinin gönderdiği herhangi bir kişi imzası bulunmayan ihbar mektubunda şu bilgiler yer alıyor:</p>

      <p class="paragraf-1">“Devlet arazileri kişisel hırslar, makam-mevki, daha fazla rant uğruna (İTÜ ya da İTÜ Teknopark binası olarak yapımı) yasal yükümlülükler (imarsız yapılaşma) göz ardı edilerek, talan edilmesi durumları vardır. Haksız kazanç sağlama ve rant durumları vardır. İlgili makamlara İTÜ’de yürütülen faaliyetlere ilişkin yalan yanlış bilgi ve belge verme durumu vardır. Devleti aldatma, sahte evraklarla dolandırma durumu vardır.”</p>

      <p class="paragraf-1">İhbar mektubunda özellikle İTÜ eski rektörü Muhammed Şahin ile İTÜ Arı Teknokent Genel Müdürü Nazire Peker’in göreve başlamalarından sonraki süreçte haksız kazanç ile gelir elde ettikleri, bu nedenle de mal beyanlarının kontrol edilmesi isteniyor.</p>

      <p class="paragraf-1">Öte yandan ortaya atılan iddialar ile ilgili olarak daha önce eski rektör Muhammed Şahin bir açıklama yaparak aklandıklarını dile getirmişti. Görevi devrettiği gün konuşan eski rektör Şahin şu açıklamayı yapmıştı:</p>

      <p class="paragraf-1">“Rektör olarak İTÜ’yü bir dünya üniversitesi yapma hedefime ulaşmanın gururu ve İTÜ’nün tüm haklarını en iyi şekilde korumayı başarmış bir yönetici olarak 6 Ağustos 2012, saat 09.00’da rektörlük binasında üniversite yönetim kurulu ile birlikte yapılacak törenle yeni yönetime devrediyorum.</p>

      <p class="paragraf-1">2008-2012 dönemi boyunca yaşanan güzel başarıların yanında ne yazık ki bazı üzücü suçlamalar olmasına karşın şahsımı hedef almış hiçbir şikâyet ve suçlama ‘İTÜ başarısını’ engelleyemedi.</p>

      <p class="paragraf-1">Dönemimde üniversitemiz bünyesinde yapılan 600’ün üzerinde ihalenin sadece 1’i olan merkezi derslik binası inşaatı ihalesine yapılan itiraz Kamu İhale Kurumu (KİK) tarafından uygun bulunmuş ve KİK’in görüşü doğrultusunda işlem yapılmış olması yönetimimizin şeffaflığının en büyük göstergesidir.</p>

      <p class="paragraf-1">Arı Teknokent bünyesinde ise toplam 2 inşaat ihalesi yapılmıştır. Bunlardan birincisi yaklaşık 60.000 metrekarelik ve bu yaz tamamlanacak olan Arı-3 binasıdır. Diğeri ise henüz inşaatına başlanan 5.000 metrekarelik Enerji Teknokent binasıdır. Kültürel bünyesinde yapılan inşaat ihalesi ise Üsküdar Küplüce’deki 25.000 metrekarelik anaokulu ve ilköğretim okulunun yapımı işidir. Gerek Teknokent’imiz gerekse de Kültürel A.Ş.’deki ihalelerimiz ile ilgili herhangi bir sorun yaşanmamıştır.</p>

      <p class="paragraf-1">Arı-3 Teknokent binamızın inşaatı ile ilgili olarak, ruhsatsız bina yapmam gerekçe gösterilerek savcılığa 10.05.2011 tarihinde üçüncü kişiler tarafından suç duyurusunda bulunulmuş ve bu konuda ifadem alınmıştır. Savcılık 17.01.2012 tarihinde yaptığı incelemelerin sonucunda konuyla ilgili takipsizlik kararı vermiştir.</p>

      <p class="paragraf-1">06.01.2012 tarihinde ise Arı-3 binasının ruhsatsız yapılması tekrar gerekçe gösterilerek yine üçüncü kişiler tarafından savcılığa suç duyurusunda bulunulmuştur. Bunun üzerine yeniden ifadem alınmıştır. 12.07.2012 tarihinde savcılık aynı şekilde tekrar takipsizlik kararı vererek süreci sonlandırmıştır.</p>

      <p class="paragraf-1">22.04.2011 tarihinde üçüncü kişilerin Sayıştay Baş-kanlığı’na ve değişik üst makamlara farklı konularla ilgili olarak yaptıkları şikâyetler üzerine Ağustos 2011’de YÖK Denetleme Kurulu başkanının başkanlığında bir heyet tarafından İTÜ Geliştirme Vakfı, Arı Teknokent ve Kültürel A.Ş. detaylı denetim ve incelemeden geçirilmiştir. Yaklaşık 6-7 ay süren denetimden sonra yapılan iddiaların asılsız olduğu tespit edilmiştir.</p>

      <p class="paragraf-1">Vakıflar Genel Müdürlüğü tarafından İTÜ Geliştirme Vakfı ve Şirketleri’nin (Arı Teknokent ve Kültürel A.Ş.) 2006-2012 dönemini kapsayan denetimi Nisan-Haziran 2012 boyunca 3 aylık bir süreç olarak gerçekleşmiştir. Yapılan denetimde incelemeye konu edilecek herhangi bir bulguya rastlanmamıştır.</p>

      <p class="paragraf-1">Bütün bunların dışında 2010 yılından bu yana üst makamlara yapılan isimsiz ve isimli şikâyetlere rektörlük olarak yaptığımız yazılı açıklamalardan sonra herhangi bir üst makam ön inceleme kararı bile almayarak tüm iddiaların asılsız olduğunu göstermiştir.</p>

      <p class="paragraf-1">Görevim boyunca üniversitemizin çok değerli arazileri ile ilgili olarak özel şirketler ve kamu kurumları aracılığıyla üniversitemize ulaşan talepler üniversite yönetim kurulu üyeleriyle paylaşılmış ve üniversitemizin menfaatleri gözetilerek hiçbir talep karşılanmamıştır. Üniversitemiz arazileri, rektörlüğü devraldığım zamandaki gibi korunmuş, ayrıca arazilerimizin artırılması yönünde birçok girişimde bulunulmuştur. Yeni yönetim tarafından bu girişimlerin takip edilip olumlu sonuçlandırılacağına inanıyorum.</p>

      <p class="paragraf-1">Tüm bunların yanında 11 Temmuz 2012 tarihinde YÖK Denetleme Kurulu Başkanlığı’na İTÜ Geliştirme Vakfı ve İştirakleri’nin (Arı Teknokent ve Kültürel A.Ş.) 2008-2012 dönemi için harcama ve yatırımlarının 06.08.2012 tarihine kadar sonuçlanacak şekilde denetlenmesi talebinde bulundum.</p>

      <p class="paragraf-1">Yukarıda bahsedildiği gibi faaliyetlerimizle ilgili olarak herhangi bir sorun yaşanmamış olmasına rağmen, üniversite yönetimini ve şahsımı yıpratmaya yönelik birçok asılsız şikâyet üst makamlara yapılmıştır. Yönetim olarak üniversitemize sağlayabileceğimiz en büyük katkının peşinden koşarken bu tip asılsız ve mesnetsiz engelleme girişimleri, huzurunuzu bozmamak için sizinle bugüne kadar paylaşılmamış, bizlerin motivasyonunu da asla bozmamıştır.”</p>

      <p class="paragraf-1">Öğretim üyelerinin gönderdiği raporda dikkat çeken bir diğer nokta da eski rektörün baldızı. İddiaya göre Şahin’i baldızı Arı Teknokent bünyesinde ikame ettirilmekte. Baldız işe gelmediği gibi her ay da düzenli olarak maaşını almakta. Arı Teknokent Genel Müdürü Nazire Peker’in Teknokent hesaplarını dilediği gibi kullandığı iddiası ile birlikte yurtiçi ve yurtdışı uçuşlarda “business yolcu” olarak seyahat ettiği söyleniyor. Peker’in Teknokent bütçesini şahsi bütçesi gibi kullandığı iddia ediliyor.</p>

      <p class="paragraf-1">Öğretim üyelerinin iddiaları bunlarla sınırlı değil. İTÜ bünyesinde faaliyet gösteren Kültürel A.Ş.’nin hesaplarının da yönetici kişiler tarafından keyfi olarak kullanıldığı ileri sürülüyor. Örnek olarak ise rektörlük konutunun imara aykırı ruhsatsız bir yapı olduğu iddia ediliyor. Eski rektör Şahin’in üniversite bütçesini kullanarak rektörlük konutunu keyfine göre düzenlediği belirtiliyor. Öğretim üyeleri bu konunun da araştırılması için talepte bulunuyor. Üyeler, İTÜ Arı Teknokent Genel Müdürü Nazire Peker ile eski rektör Şahin’in tüm gelirleri kendi çıkarları için kullandığını ileri sürerek şu örneği veriyor: Rektörün Dubai gezisinin tüm masrafları üniversitenin parasıyla karşılanmıştır.</p>

      <p class="paragraf-1">Öğretim üyeleri YÖK’e yazdıkları yazının bir kopyasını da Cumhurbaşkanlığı’na göndererek iddialarının araştırılması talebinde bulunmuş. Bu iddiaları inceleyen Cumhurbaşkanlığı Kurumsal İletişim Başkanı Kemal İlter de YÖK’e konunun incelenmesi için yazı göndermiş. Bu yazının tarihi de 16 Ekim 2012.</p>
    </div>
  </div>
</body>
</html>
