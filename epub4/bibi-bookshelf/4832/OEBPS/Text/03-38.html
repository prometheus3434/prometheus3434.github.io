<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator"/>
  <link href="../Styles/balci60.css" rel="stylesheet" type="text/css"/>

  <title></title>
</head>

<body>
  <p>&nbsp;</p>

  <h3 class="h31"><a id="ncx3092"></a>38</h3>

  <p>&nbsp;</p>

  <p class="p5"><span class="t17">S</span>imon Lovelace koca evin koridorları ve odaları boyunca uzun adımlarla ilerledi. Yürürken başı hafifçe öne eğilmiş, elleri kalçasında gevşekçe birleştirilmişti. Geçtiği yerlerdeki tablolara, heykellere, duvar halılarına ve diğer eşyalara dikkat etmiyor ve hiç arkasına bakmıyordu.</p>

  <p>Nathaniel sütundan sütuna, kitaplıktan yazı masasına geçiyor, büyücünün yeterince uzaklaştığından emin olana kadar bunların arkasına gizleniyordu. Kalbi deli gibi çarpıyor, kulakları çınlıyordu; hastalanıp ateşler içinde yattığı zamanlar gibi. Ama o anda hasta hissetmiyordu kendisini; tam tersine capcanlıydı.</p>

  <p>Lovelace'ın saldırıyı gerçekleştireceği an çok yaklaşmıştı. Bundan adı kadar emindi. Saldırının nasıl ve nerede gerçekleşeceğini bilmiyordu, fakat büyücünün omuzlarının yansıttığı gerilimden, kasılmış ve telaşlı yürüyüşünden, artık çok yakın olduğunu anlayabiliyordu.</p>

  <p>Bartimaeus'un kendisini çabuk bulmasını diledi. Cin elindeki tek silahtı.</p>

  <p>Lovelace dar bir merdivenden yukarı çıktı ve açık bir kapıdan girerek gözden kayboldu. Nathaniel da kaygan mermer basamaklara sessizce basarak peşinden tırmandı.</p>

  <p>Kapıya geldiğinde etrafı inceledi. Burası tavandaki küçük pencerelerden gelen ışıkla yetersiz olarak aydınlanan küçük bir kütüphane ya da bir çeşit odaydı. Lovelace bir dizi kitaplığın arasından yürümeye devam ediyordu. Oraya buraya, üzerlerine çeşitli tuhaf eşyalar yerleştirilmiş sehpalar konmuştu. Nathaniel yeniden bir göz attı, avının neredeyse öbür kapıya ulaştığına karar vererek parmak uçlarında odaya girdi.</p>

  <p>Aniden, Lovelace'ın sesi duyuldu. "Maurice!"</p>

  <p>Nathaniel hemen en yakındaki kitaplığın arkasına saklandı. Duvara yapıştı ve nefesini tutmaya çalıştı. Öbür taraftaki kapının açıldığını duydu. Hissedilmeyecek kadar yavaş, en ufak bir ses çıkarmamaya çalışarak, yandaki kitapların üzerinden bakabileceği yere kadar milim milim başını döndürdü. Diğer kitaplıklar odanın diğer bölümüyle arasında bir engel yaratıyordu ama iki raf arasındaki bir boşluktan yaşlı büyücü Schyler'ın buruşuk, kırmızı suratını seçebildi. Durduğu yerden Lovelace görünmüyordu.</p>

  <p>"Simon, bir terslik mi var? Neden geldin?"</p>

  <p>"Sana bir hediye getirdim." Lovelace'ın sesi normal, keyifliydi. "Çocuk burada."</p>

  <p>Nathaniel geçirdiği şoktan neredeyse bayılıyordu. Kasları gerildi, kaçmaya hazırlandı...</p>

  <p>Lovelace kitaplığın diğer ucundan çıktı. "Hiç uğraşma. Bu odadan sağ çıkamazsın."</p>

  <p>Nathaniel donup kalmıştı. İçinde bir panik düğümüyle, olduğu yerde kıpırdamadan kalakaldı.</p>

  <p>"Buraya gel Maurice." Lovelace gösterişli bir nezaketle hareket etti. Nathaniel ayaklarını sürüyerek ilerledi. "Aferin. Avamlar gibi titremeyi de kes artık. Bak sana bir ders daha vereyim: Bir büyücü asla korktuğunu belli etmez."</p>

  <p>Nathaniel ana geçide geldi ve durdu; yaşlı büyücü tam karşısında duruyordu. Titremesinin nedeni korku değil öfkeydi. Sağını solunu kolaçan etti, kaçacak bir yer arandı ama bulamadı. Lovelace dostça sırtına vurdu; çocuk ellerin dokunuşuyla irkildi.</p>

  <p>"Korkarım çene çalacak zamanım yok," dedi Lovelace. "Seni Maurice'in şefkatli ellerine teslim ediyorum. Sana bir teklifi olacak. Pardon, bir şey mi dedin?"</p>

  <p>"Burada olduğumu nasıl anladın?"</p>

  <p>"Seni Rufus Lime tanıdı. Aşağıda telaşa kapılıp yanlış bir şey yapmandan korktum, polisin seni şu... talihsiz yangın için aradığını da hesaba katarak. O yüzden sorun çıkarmadan seni kalabalıktan ayırmanın en iyisi olacağını düşündüm. Artık kusura bakmazsan yapmam gereken acil işler var. Maurice, şimdi." Schyler'ın yüzü memnuniyetle kırıştı. "Rupert geldi değil mi?"</p>

  <p>"Geldi, adamları korkunç bir ifrit kapaklamışlar. Sence şüpheleniyor mudur?"</p>

  <p>"Yok! Sanmam. Her zamanki paranoyası, Parlamento'ya düzenlenen şu lanet saldırıdan sonra artmış olsa gerek. Direniş'in de bize bir açıklama borcu var; bugünkü işi iyice yokuşa sürdüler. Yönetime geçtikten sonra Simon, bu aptal çocukların kökünü kazımalıyız. Tower Hill'de zincirlerle sallandırmak gerek bunları."</p>

  <p>Lovelace homurdandı. "Konuşma sırasında ifritin de orada olması gerekecek. Rupert'ın adamları ısrar edeceklerdir."</p>

  <p>"Ona yakın olmalısın Simon. Çıkacak en kuvvetli ilk enerji ona gitmeli."</p>

  <p>"Evet. Umarım tılsım..."</p>

  <p>"Haydii! Daha fazla zaman harcama artık! Bunu çok konuştuk. İşe yarayacağını biliyorsun." Yaşlı adamın sesindeki bir şey, Nathaniel'a kendi ustasının soğukkanlı sabrını hatırlattı. Kırışıklarla dolu yüz tatsız bir şekilde buruştu. "Kadın için kaygılanmıyorsun, değil mi?"</p>

  <p>"Amanda mı? Elbette hayır! Benim için hiçbir anlamı yok. Şimdi..." Lovelace derin bir nefes aldı... "Her şey hazır mı?"</p>

  <p>"Pentagram tamam. Salonu çok iyi görebiliyorum. Rufus boruyu yerine yerleştirdi, o iş de tamam. Ben gözetlemede kalacağım. O anda herhangi biri karşı koymaya kalkarsa elimizden geleni yapacağız. Ama buna gerek kalacağını sanmıyorum." Yaşlı adam kıkırdadı. "Bekleyemeyeceğim artık."</p>

  <p>"Uzun sürmez." Lovelace dönerek kapıya yollandı. Nathaniel'ın varlığını unutmuş görünüyordu.</p>

  <p>Yaşlı adam arkasından seslendi. "Semerkant Tılsımı yanında mı?"</p>

  <p>Lovelace arkasına bakmadı. "Hayır. Rufus'ta. O ifrit kolyenin kokusunu bir kilometre öteden alır, eline fırsat vermemek lazım. Tılsımı içeriye girmeden hemen önce takacağım."</p>

  <p>"Tamam o zaman; iyi şanslar evlat."</p>

  <p>Yanıt gelmedi. Nathaniel merdivenlerde uzaklaşan ayak sesleri duydu.</p>

  <p>&nbsp;</p>

  <p class="p5">Sonra Schyler gülümsedi; yüzündeki kırışık ve buruşuklukların hepsi göz kenarlarından çıkıyormuş gibiydi ama gözlerin kendisi kısık ve ifadesizdi. Bedeni yaşlılıktan öylesine kamburlaşmıştı ki Nathaniel'dan ancak biraz uzun görünüyordu; elinin üzerindeki deri kahverengi lekelerle kaplanmış, yapışkan görünümlüydü. Gene de Nathaniel adamın içindeki gücü hissedebiliyordu.</p>

  <p>"John," dedi Schyler. "Adın buydu, değil mi? John Mandrake. Senin burada olduğunu görmek bizi çok şaşırttı. Cinin nerede? Kayıp mı ettin? Ne sorumsuzca bir davranış."</p>

  <p>Nathaniel dudaklarını ısırdı. En yakınındaki sehpaya baktı. Üzerinde birkaç tuhaf eşya vardı: Taş çanaklar, kemik pipolar ve herhalde bir zamanlar Kuzey Amerikalı bir şaman tarafından takılmış, bazı yerleri güvelerce yenilmiş büyük bir başlık. Hiçbiri işine yaramazdı.</p>

  <p>"Ben seni hemen öldürecektim," dedi Schyler, "ama Simon benden çok daha ileri görüşlü bir adam. Sana bir teklif yapmamızın daha iyi olacağını düşündü. "</p>

  <p>"Neymiş o?" Nathaniel bir sonraki sehpaya bakıyordu; onun üzerinde de solmuş kağıt şeritlere sarılmış birkaç küçük, ne olduğu belirsiz metal küp duruyordu.</p>

  <p>Büyücü Nathaniel'ın bakışlarını izledi. "Demek Bayan Cathcart'ın koleksiyonundan hoşlandın! Güçlü bir şey bulamazsın orada. Zengin ve salak avamlar evlerinde büyülü eşya bulundurmaya bayılırlar ama onlar hakkında en ufak bilgileri yoktur. Yaa! Cehalet mutluluktur. Sosyetik aptallar böyle teneke parçaları için Sholto Pinn'in başının etini yer durur."</p>

  <p>Nathaniel omuz silkti. "Bir tekliften söz etmiştiniz."</p>

  <p>"Evet. Birkaç dakika sonra, aziz başbakanımız da dahil olmak üzere devletin en güçlü ve yetkin yüz bakanı ölmüş olacak. Simon yönetimi ele geçirdikten sonra, düşük rütbeli büyücüler bize koşulsuz boyun eğecekler çünkü artık onlardan daha güçlü olacağız. Gene de sayımız yetersiz ve hükümetin üst kademelerindeki boş yerleri dolduracak adamlara ihtiyacımız olacak. Ülkeyi yönetmemize yardımcı olacak yetenekli, genç büyücülere ihtiyacımız var. Yandaşlarımızı koca bir servet ve gücün getireceği refah bekliyor. Şimdi, sen çok gençsin Mandrake ama yeteneğinin de farkındayız. Büyük bir büyücünün bütün özellikleri sende var. Eğer bize katılırsan, hasret kaldığın çıraklığına kavuşursun. Bir düşün... Yalnız başına deneyler yapmaya son, çizmeni yalayacak kadar bile değeri olmayan aptalların önünde boyun eğmeye son! Biz sana köstek değil destek olacağız, yeteneğini ortaya çıkarıp geliştirmene yardım edeceğiz. Ve bir gün, Simon ve ben gittiğimizde, belki de tüm güç sende olacak..."</p>

  <p>Ses git gide alçalarak yerini görüntüye bıraktı. Nathaniel suskun kaldı. Altı yıldır bastırılmış olan tutkuları canlanmıştı zihninde. Yeteneğinin anlaşılması, gücünü açıkça kullanabilmesi ve büyük bakanlardan biri olarak bir gün Parlamento'ya girebilmesi için kurduğu düşler üşüştü aklına. Şimdi bütün bunlar düşmanları tarafından teklif ediliyordu. Derin bir iç çekti.</p>

  <p>"Etkilendiğini görebiliyorum John. Peki ne diyorsun?"</p>

  <p>Doğrudan yaşlı büyücünün gözlerinin içine baktı. "Simon Lovelace ona katılacağımı <i>gerçekten</i> düşünüyor mu?"</p>

  <p>"Evet."</p>

  <p>"Bütün bu olanlardan sonra?"</p>

  <p>"Bütün olanlardan sonra. O senin kim olduğunu çok iyi biliyor."</p>

  <p>"O zaman Simon Lovelace bir salak."</p>

  <p>"John..."</p>

  <p>"Kendini beğenmiş bir salak!"</p>

  <p>"Sen..."</p>

  <p>"Bana yaptıklarından sonra ha? İsterse bütün dünyayı ayaklarımın altına sersin. Ona katılmak ha? Ölürüm daha iyi!"</p>

  <p>Schyler memnun olmuş gibi başını salladı. "Evet. Biliyorum. Ben de ona böyle söylemiştim. Seni doğru tanıyan benmişim; ne yaptığını bilmeyen, aptal bir çocuksun sen, o kadar! Olması gerektiği gibi eğitilmemişsin; kafan doğru çalışmıyor. Bizim işimize yaramazsın."</p>

  <p>Adam öne doğru bir adım attı. Ayakkabısı parlak zeminde gıcırdadı.</p>

  <p>"Ee, kaçmayacak mısın çocuk? Artık cinin yok. Güçsüzsün. İlk adımı sen atmak istemez miydin?"</p>

  <p>Nathaniel kaçmadı. Bunun ölümcül olabileceğini biliyordu. Çabucak diğer sehpalara göz gezdirdi ama üzerlerindeki eşyaları tam olarak göremedi; düşmanı görüş alanını daraltıyordu.</p>

  <p>"Biliyor musun," dedi yaşlı adam, "seni ilk gördüğümde beni çok etkilemiştin; bu yaşta bu bilgi demiştim kendi kendime. Simon'ın sana fazla sert davrandığını düşünmüştüm; kurtçuklarla yaptıkların bile eğlenceliydi, girişimci bir ruhun olduğunu gösteriyordu. Başka zaman olsa seni ağır ağır öldürürdüm; bu daha çok hoşuma giderdi. Ama şimdi önemli işlerim var ve boşa harcayacak zamanım yok."</p>

  <p>Büyücü tek elini kaldırarak bir sözcük söyledi. Parmaklarının etrafında yükselip alçalan, parlak, siyah bir hale belirdi.</p>

  <p>Nathaniel kendini yana attı.</p>

  <p>&nbsp;</p>
</body>
</html>