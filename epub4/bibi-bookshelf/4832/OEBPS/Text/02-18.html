<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator"/>
  <link href="../Styles/balci60.css" rel="stylesheet" type="text/css"/>

  <title></title>
</head>

<body>
  <p>&nbsp;</p>

  <h2 class="h21"><a id="ncx1383"></a>Nathaniel</h2>

  <h3 class="h31"><a id="ncx1384"></a>18</h3>

  <p>&nbsp;</p>

  <p><span class="t17">A</span>d almasını izleyen iki gün Nathaniel için zor günlerdi. Fiziksel olarak zayıf düşmüştü: Bartimaeus'u çağırması ve yaptıkları büyü düellosu canına okumuştu. Thames'e yaptığı yolculuktan geri dönerken hafiften burnunu çekmeye başlamıştı bile; akşam olduğunda burnundan bir domuz gibi sesler çıkarıyordu; ertesi sabahsa "göz-burun-çeşme" dört başı mamur bir soğuk algınlığına yakalanmış haldeydi. Bir hayalet gibi görünerek mutfağa girdiğinde, Bayan Underwood şöyle bir ona baktı ve topuklarının üstünde gerisin geriye döndürerek tekrar yatağa yolladı. Kendisi de biraz sonra bir sıcak su şişesi, üstüne çikolata serpiştirilmiş bir sürü sandviç ve buharı tüten bir fincan limonlu ballı suyla odaya geldi. Battaniyesinin altına gömülmüş olan Nathaniel öksürerek teşekkür etti.</p>

  <p>"Konuşarak kendini yorma John," dedi kadın. "Bu sabah bir kez daha konuştuğunu duymayayım. Başbakan'ın konuşması için seni iyileştirmemiz gerek, değil mi?" Gözlerini odada gezdirerek kaşlarını çattı. "Burada çok keskin bir mum kokusu var," dedi. "Ve <i>tütsü.</i> Burada deney falan yapmıyordun umarım?"</p>

  <p>"Hayır, Bayan Underwood." Nathaniel içinden dikkatsizliğine lanet etti. Pis kokunun dışarı çıkması için pencereleri açacaktı ama önceki gece o kadar yorgundu ki tamamen aklından çıkmıştı işte. "Bazen oluyor. Bay Underwood'un odasından gelen kokular üst katlara çıkıyor böyle."</p>

  <p>"Tuhaf. Daha önce hiç fark etmemiştim."</p>

  <p>Kadın yeniden kokladı. Nathaniel'ın gözleri bir mıknatısla çekiliyormuşçasına yerdeki halının bir ucuna yöneldi, dehşet içinde suç delili bir pentagramın ucunun halının köşesinden çıktığını gördü. Olağanüstü bir çaba harcayarak gözlerini oradan ayırdı ve bir öksürük nöbetine yakalandı. Bayan Underwood'un dikkatini kendisine çekebilmişti. Ballı sıcak limonata eline tutuşturuluverdi.</p>

  <p>"İç şunu canım. Sonra da uyu," dedi. "Öğle yemeğini odana getireceğim."</p>

  <p>O gelmeden önce pencereler sonuna kadar açılıp oda iyice havalandırılmış, halının altındaki parkeler bir güzel silinip temizlenmişti.</p>

  <p>&nbsp;</p>

  <p class="p5">Nathaniel yatağına uzanmıştı. Bayan Underwood'un kullanmakta kararlı olduğu yeni adı kulaklarında çınladı. Çok sahte, biraz aptalca geliyordu kulağa. <i>John Mandrake.</i> Tarih kitaplarında yer alan bir büyücü için uygun bir addı belki, ama sümüklü, soğuk almış bir oğlan için pek uygun değildi. Bu yeni kimliğine alışması zor olacaktı, eski adını unutmaksa daha güçtü...</p>

  <p>Zaten Bartimaeus ortalarda dolaşırken unutması da pek mümkün görünmüyordu. Can simidi bile -nehrin dibinde duran o teneke kutu- Nathaniel'ın kendini güvende hissetmesini sağlayamıyordu. Ne kadar aklından çıkarmaya çalışırsa çalışsın, endişe hissi geri geliyordu: suçluluk duygusu gibi dürtüklüyor, hatırlatıyor ve rahat etmesine izin vermiyordu. Ya cinin görmemesi gereken çok önemli bir şeyi unuttuysa... ya Lovelace'ı izleyeceği yerde Nathaniel'ı mahvetme planları yapıyorsa.</p>

  <p>Nathaniel portakal kabukları ve buruşturulmuş mendiller arasında kıvranırken tatsız olasılıklar beyninde dönüp duruyordu. Kiremitlerin altına sakladığı sihirli aynasını çıkarıp Bartimaeus'un neler yaptığını kontrol etmek için dayanılmaz bir istek vardı içinde. Ama bu akıllıca bir davranış olmayacaktı; kafası bulanık, sesi güçsüz bir kurbağa vıraklamasından farksızdı ve dik oturacak gücü bile kendinde bulamazken küçük, kavgacı bir iblisi hiç idare edemezdi. Şimdilik cini kendi haline bırakmak zorundaydı. Sonunda her şey çok güzel olacaktı kuşkusuz.</p>

  <p>&nbsp;</p>

  <p class="p5">Bayan Underwood'un bakımı sayesinde Nathaniel üçüncü sabah ayağa kalktı.</p>

  <p>"Tam zamanında," dedi kadın. "Bu gece büyük gece."</p>

  <p>"Orada kimler olacak?" diye sordu Nathaniel. Mutfağın köşesinde bağdaş kurmuş ayakkabılarını cilalıyordu.</p>

  <p>"Hükümetin üç yüz bakanı, onların eşleri ve birkaç çok şanslı ad almış çırak... ve bazı hevesli büyücüler yani terfileri yaklaşmış ancak henüz doğru insanlarla tanışmamış olan birkaç bürokrat ve ordu mensubu büyücü. Kimin gözde kimin gözden düşmüş olduğunu görmek için iyi bir fırsat bu John, tabii bir de kim ne giymiş incelemek için. Haziran'daki yaz toplantısında kadın bakanlardan bazıları Semerkant tarzında kaftanlar kullanmışlardı. Bayağı bir sükse yaptılar ama sonradan moda olmadı tabii. Of, kafanı <i>buraya</i> versene John." Nathaniel fırçayı elinden düşürmüştü.</p>

  <p>"Pardon elimden kaydı. Neden Semerkant Bayan Underwood. Neden bu kadar gözde bu yer?"</p>

  <p>"En ufak bir fikrim yok. Ayakkabılarını bitirdiysen ceketini fırçalasan iyi olur."</p>

  <p>&nbsp;</p>

  <p class="p5">O gün cumartesiydi ve Nathaniel'ın akşam olacakları düşünüp heyecanlanmasını önleyecek dersleri yoktu; gün ilerledikçe heyecanı da doruğa ulaştı. Saat üç olduğunda, yani hazırlanması gereken saatten birkaç saat önce, Nathaniel en şık elbiselerini giymiş evin içinde oradan oraya dolaşıp duruyordu; ustası yatak odasından başını uzatıp durmasını söyleyene kadar da bu böyle sürdü.</p>

  <p>"Gezinip durmayı bırak çocuk! Başımı şişiriyorsun! Yoksa bu gece evde kalmayı mı tercih edersin?"</p>

  <p>Nathaniel tembelce başını salladı ve parmak uçlarına basarak kütüphaneye çıktı, orada orta düzeydeki cinler için yeni Kısıtlama büyüleri araştırarak vakit geçirdi. Zaman su gibi akıp geçti ve Sivri Uçlu Sarkaç'ın karmaşık sihirli sözcüklerini öğrenmeye çalışırken, üzerinde en iyi paltosuyla ustası odaya giriverdi.</p>

  <p>"Demek buradasın kalın kafa! Seni bütün evde aradım! Biraz daha bulamasaydım kendini evde yalnız bulacaktın."</p>

  <p>"Özür dilerim efendim, okumaya dalmışım..."</p>

  <p>"O kitabı mı okuyordun yani, seni mankafa. O Kıpti dilinde yazılmış dördüncü düzeyde bir kitap, anlaman mümkün değil. Sakın inkar etme, uyuyordun. Haydi artık çabuk ol yoksa seni cidden evde bırakırım."</p>

  <p>Ustası odaya girdiğinde Nathaniel'ın gözleri gerçekten <i>kapalıydı</i>: bu şekilde ezberlemek daha kolay oluyordu. Aslında şansı yaver gitmiş sayılırdı, çünkü o kitapla ne yaptığını açıklamak zorunda kalmamıştı. Kitabı anında sandalyenin üzerine bırakarak gözleri kocaman açık ve kalbi küt küt atarak coşkuyla ustasının peşinden kütüphaneden çıktı, hole inip kapıdan gecenin içine çıktılar. Bayan Underwood parlak yeşil bir elbise giymiş ve boynuna kürklü boa yılanına benzer bir şey atmış, gülümseyerek büyük siyah arabanın yanında duruyordu.</p>

  <p>Nathaniel daha önce ustasının arabasına sadece bir kez binmişti ve neye benzediğini hatırlamıyordu. Parlak deri kaplı koltukların ve dikiz aynasına asılı kartondan gelen tuhaf, sahte çam kokusunun keyfini çıkararak arkaya bindi.</p>

  <p>"Arkana yaslan ve pencerelere dokunma." Bay Underwood'un kaşları aynadan kendisine çatılmıştı. Nathaniel ellerini memnun mesut kucağına koyarak arkasına yaslandı ve Parlamento'ya yapılan yolculuk başladı.</p>

  <p>&nbsp;</p>

  <p class="p5">Araba güneye doğru ilerlerken Nathaniel pencereden dışarıyı seyrediyordu. Londra'nın sayısız pırıltılı ışıkları -farlar, sokak lambaları, neonlar, vitrinler, alarm küreleri- birbiri ardına hızla yüzünde parlıyorlardı. Gözlerini bile kırpmadan dışarıya bakıyor, her şeyi hafızasına kaydediyordu. Şehri bir baştan bir başa geçmek bile başlı başına özel bir olaydı; tüm dünyası kitapları olan Nathaniel çok sık gezmeye çıkamıyordu. Bayan Underwood arada sırada giysi ve ayakkabı alışverişi için onu mağazalara götürürdü o kadar; bir kere de ustası iş gezisindeyken, hayvanat bahçesine gitmişlerdi. Fakat Highgate'in ilerisine çok az gitmişti, hele geceleri hiç.</p>

  <p>Hep olduğu gibi, şehrin <i>büyüklüğü</i> soluğunu kesiyordu: bolca cadde ve ara sokak, dört bir yana doğru kıvrılan ışık kurdeleleri. Evlerin çoğu, ustasının oturduğu sokaktakilerden çok farklı görünüyordu: daha küçük, daha kaba ve daha iç içe. Genellikle düz çatıları ve uzun bacaları olan büyük, penceresiz binaların çevresinde toplanmış gibiydiler, bunlar herhalde halkın sıkıcı bir amaç uğruna bir araya geldiği fabrikalar olsa gerekti. Hiçbir şekilde ilgisini çekmiyorlardı.</p>

  <p>Halk da sokaklara dökülmüştü. Bu kadar kalabalık olmaları Nathaniel'ı her zaman şaşırtırdı. Karanlığa ve akşam serinliğine rağmen, şaşılacak kadar çok insan vardı sokaklarda. Başları önde, bahçesindeki karıncalar gibi koşuşturarak mağazalara girip çıkıyorlar; bazen de sokak köşelerindeki, buzlu camlarından sıcak, turuncu ışıkların göründüğü köhne hanların kapısında kayboluyorlardı. Bu binaların hepsinin kapısında yuvarlak alarm küreleri asılıydı; altlarından birisi geçtiğinde, kırmızı ışığı daha koyulaşıyor, aşağı yukarı hareket ederek göz kırpmaya başlıyordu.</p>

  <p>Araba bu hanlardan birisinin önünden henüz geçmişti ki -bir metro istasyonunun karşısındaki büyükçe bir handı bu- Bay Underwood yumruğunu arabanın göğüslüğüne indirerek Nathaniel'ı yerinden sıçrattı.</p>

  <p>"İşte biri bu, Martha!" diye bağırdı. "En kötülerinden biri! Elimde olsa anında Gece Devriyesi'ni buraya yollayıp içerideki herkesi tutuklatırdım."</p>

  <p>"A, neden Gece Devriyesi ama Arthur?" dedi adamın karısı acıyan bir ses tonuyla. "Onları yeniden eğitmek için mutlaka daha iyi yollar vardır."</p>

  <p>"Senin neden bahsettiğinden haberin bile yok, Martha. Hangi Londra hanına gitsen, içinde mutlaka halkın gizli gizli buluştuğu bir yer vardır. Tavan arası, mahzen, barın arkasında gizli bir oda... Hepsini biliyorum, İçişleri buralara çok baskın düzenledi. Ama ne yeterince kanıt bulunabildi, ne de peşinde olduğumuz eşyalar; hep boş odalar çıkıyor karşımıza; birkaç sandalye ve masa hepsi bu... İnan bana tüm belaların kaynağı bu lanet olası batakhaneler. Parlamento'nun kısa zamanda harekete geçmesi lazım ama o zamana kadar bunlar kim bilir ne çeşit bir isyan planlayacaklar. Alarm küreleri yeterli değil! Bu yerleri yakıp yerle bir etmeliyiz; bu öğleden sonra Duvall'e de söyledim. Ama beni dinleyen kim."</p>

  <p>Nathaniel, bir konu ne kadar ilginç gelirse gelsin, soru sormamayı çoktan öğrenmişti. Başını çevirdi ve handan gelen turuncu ışığın uzaklaşarak gözden kaybolmasını izledi.</p>

  <p>Şehir merkezine gelmişlerdi, burada binalar daha da büyük ve yüksekti, İmparatorluk başkentine yakışır şekilde. Yollardaki özel araba sayısı artmıştı; vitrinler de daha büyük ve gösterişliydi buralarda. Kaldırımlarda yürüyen halkın arasında büyücüler de göze çarpmaya başlıyordu artık.</p>

  <p>"Arkada rahat mısın canım? diye sordu Bayan Underwood.</p>

  <p>"Evet Bayan Underwood. Yaklaştık mı?"</p>

  <p>"Çok az kaldı, John."</p>

  <p>Ustası dikiz aynasından bir bakış attı. "Sana bir uyarı daha yapacak kadar vaktimiz var," dedi. "Bu gece <i>beni</i> temsil ediyorsun. Ülkedeki erkek kadın en iyi büyücülerle aynı salonda olacağız; nasıl bir güce sahip olduklarını tahmin bile edemeyeceğin insanlarla. Tek bir hata yapacak olursan, bütün şöhretim lekelenir. Disraeli'nin çırağına neler olduğunu biliyorsun herhalde?"</p>

  <p>"Bilmiyorum efendim."</p>

  <p>"Aynı bunun gibi bir toplantıydı. Disraeli bir grup insanla tanıştırılırken, çırağı Westminster merdivenlerinden kayıverdi. Düşerken ustasına da çarparak onu tepetaklak merdivenlerden aşağı yuvarladı. Neyse ki Disraeli toplu bir hanım olan Argyle Düşesi'ne çarparak durdu."</p>

  <p>"Evet efendim."</p>

  <p>"Disraeli ayağa kalkarak Düşes'ten tüm nezaketiyle özür diledi. Sonra merdivenlerin tepesinde tir tir titreyip ağlayan çırağına döndü ve ellerini çırptı. Çırak ellerini uzatarak dizlerinin üzerine kapaklandı ama yapabileceği hiçbir şey yoktu tabii. Yaklaşık on beş saniye boyunca salon karardı. Yeniden aydınlandığında çırağın yerinde, tam zavallıcığın boyutlarında çelikten bir heykel duruyordu. Yalvaran ellerinden birinde bir ayakkabı fırçası tutuyordu, son yüz elli senedir bu salona girip çıkanlar ayakkabılarını bu heykelin elindeki fırçayla temizlerler.</p>

  <p>"<i>Gerçekten mi</i> efendim? Ben de görecek miyim?"</p>

  <p><i>"Bu hikayenin ana fikri</i> çocuk, eğer beni utandıracak bir şey yaparsan, o ayakkabı fırçasının yanına uygun bir şapka askısı koymaktan kaçınmam haberin olsun. Anlaşıldı mı?"</p>

  <p>"Kesinlikle efendim." Nathaniel Taşlaştırma formüllerini araştırması gerektiğini aklına not etti. Bu iş için müthiş güçlü bir ifrit çağırılması gerektiğini hissediyordu. Ustasının yetenekleri göz önüne alındığında, böyle bir şeyi becerebilmesi için en ufak bir şansı olmadığına kuşkusu yoktu. Karanlığın içinde hafifçe gülümsedi.</p>

  <p>"Her zaman benim arkamda duracaksın," diye devam etti Bay Underwood. "Ben sana izin vermeden konuşma ve sakın büyücüleri inceleme, ne kadar acayip görünürlerse görünsünler. Ve artık sesini kes, geldik, konsantre olmam gerek."</p>

  <p>Araba yavaşladı; Beyaz Salon'un geniş gri yolundaki diğer siyah arabaların yaptığı bir geçit törenine katıldı. Geç Viktorya döneminde yaşamış fatih büyücülere ve Büyük Savaş'ta şehit düşmüş kahramanlara ait bir sıra granit heykelin yanından geçtiler; sonra, İdeal Erdemleri tasvir eden birkaç anıt daha (Yurtseverlik, Otoriteye Saygı, Görevine Bağlı Eş). Arkada, düz ön cephesi ve birçok penceresiyle İmparatorluk Hükümeti'ne ait ofis binaları yükseliyordu.</p>

  <p>Konvoy kağnı hızında ilerliyordu. Nathaniel, kaldırımlarda durup sessizce geçenleri seyreden grupları fark etti. Kasvetli, neredeyse düşmanca bir tavırları olduğu kanaatine vardı. Görünen yüzlerin çoğu zayıf ve asıktı. Gri üniformalı iri iri adamlar, onlardan biraz ileride durmuş kalabalığı göz hapsinde tutuyorlardı. Herkes -polisler ve halk yani- buz gibiydi.</p>

  <p>Arabanın yalıtılmış konforu içinde oturan Nathaniel, ayrıcalıklı olmanın keyfini yaşıyordu. Artık o da bir şeylerin parçası olmuştu; sonunda Parlamento'ya gidiyordu işte, içeridekilerden biri olacaktı. Diğerlerinden farklıydı, önemliydi; ve bu çok hoşuna gidiyordu. Hayatında ilk defa, kolay elde edilen gücün o tembel keyfini tadıyordu.</p>

  <p>Kısa bir süre sonra araba Parlamento Meydanı'na girdi; dökme demir kapılardan sola döndüler. Bay Underwood bir kimlik gösterdi, birisi geçmelerini işaret etti; sonra araba taş döşeli bir avludan geçip bir rampayı inerek neon floresanlarla aydınlatılmış bir yeraltı otoparkına girdi. Bay Underwood boş bir yere park ederek motoru durdurdu.</p>

  <p>Arka tarafta Nathaniel'ın tırnakları deri koltuklara geçmişti. Heyecanını bastırmaya çalışarak titriyordu.</p>

  <p>Gelmişlerdi işte.</p>

  <p>&nbsp;</p>
</body>
</html>