<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator"/>
  <link href="../Styles/balci60.css" rel="stylesheet" type="text/css"/>

  <title></title>
</head>

<body>
  <p>&nbsp;</p>

  <h3 class="h31"><a id="ncx151"></a>3</h3>

  <p>&nbsp;</p>

  <p class="p5"><span class="t17">Ç</span>amur tadından nefret ediyorum. Bizim gibi hava ve ateş varlıkları için uygun bir tat değil. Toprağın bezdirici ağırlığı, onunla her ilişkiye geçişimde beni müthiş derecede bunaltır. Şekil değiştirirken seçici davranmamın nedeni de bu zaten. Kuşlar iyidir. Böcekler de öyle. Yarasalar, idare eder. Hızlı koşan şeyler iyidir. Ağaçlarda yaşayanlar daha da iyi. Yeraltında yaşayanlar, eh işte. Köstebeklerse, berbat.</p>

  <p>Ama aşmam gereken koruyucu bir kalkan varken, titizlenmenin de alemi yoktu. Kalkanın yeraltında devam etmediğine ilişkin tahminimde yanılmamıştım. Köstebek derine, epeyce derine doğru kazmaya devam etti; duvar temellerinin altına kadar ulaştı. Hiçbir büyülü alarm çalmadı, ama başımı beş kere üst üste çakıl taşına çarpmayı becerdim!<a id="a5"></a><a href="../Text/notes.html#a140"><span class="t19">{6}</span></a> Sonra yeniden yukarı doğru kazmaya başladım. Kazdıkça ortaya çıkardığım tombul solucanları boncuk gibi burnumla dürte koklaya, yirmi dakika kadar eşindikten sonra yüzeye ulaştım.</p>

  <p>Köstebek, Simon Lovelace'ın bakımlı çimenliğine yığdığı toprak kümeciğinden başını ihtiyatla çıkardı. Dikkatle kolaçan etti çevreyi. Evde açık ışıklar vardı, giriş katında. Perdeler çekilmişti. Üst katlar, köstebeğin görebildiği kadarıyla, karanlıktı. Büyülü savunma sistemi, yarı saydam mavi bir kuşak gibi yükseliyordu başının üzerinde. Sarı nöbetçilerden biri, fundalığın üç metre üzerindeki işe yaramaz güzergahta, bezgin bezgin geziniyordu. Diğer ikisi büyük olasılıkla evin arkasındaydılar.</p>

  <p>Yedinci düzlemi yeniden denedim. Yine görünürde bir şey yok, yine o rahatsız edici tehlike hissi. Her neyse.</p>

  <p>Köstebek tekrar yeraltına çekildi ve çim köklerinin altından eve doğru tünel kazmaya başladı. En yakındaki pencerenin tam altında, çiçek tarhının içinde yeniden belirdi. Düşünüyordu. Bu kılıkla daha fazla ilerlemenin anlamı yoktu; kilere dalıvermek ne kadar çekici gelse de. Farklı bir yöntem bulması gerekecekti.</p>

  <p>Köstebeğin tüylü kulaklarına, gülüşmeler ve tokuşan kadeh sesleri geldi. Şaşırtıcı derecede yüksek ve çok yakınlardan yankılanan sesler. Yarım metre kadar ötede, duvarın yıpranıp yarılmasıyla oluşmuş bir hava deliği vardı. Delik evin içine açılıyordu.</p>

  <p>Biraz rahatlayarak, sineğe dönüştüm.</p>

  <p>&nbsp;</p>
</body>
</html>