<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator"/>
  <link href="../Styles/balci60.css" rel="stylesheet" type="text/css"/>

  <title></title>
</head>

<body>
  <p>&nbsp;</p>

  <h2 class="h21"><a id="ncx1104"></a>Nathaniel</h2>

  <h3 class="h31"><a id="ncx1105"></a>15</h3>

  <p>&nbsp;</p>

  <p class="p5"><span class="t17">C</span>in bir güvercine dönüşüp pencereden dışarıya uçar uçmaz, Nathaniel pencereleri kapattı, perdeleri çekti ve yere çöktü. Yüzü kireç gibiydi ve bedeni yorgunluktan titriyordu. Yaklaşık bir saat boyunca duvara yığılmış halde kalarak boşluğa baktı.</p>

  <p>Becermişti, evet, başarmıştı; şeytanı saf dışı bırakmıştı, kontrol yeniden eline geçmişti. Tek gereken kutunun üstünde bağlama büyüsünü çalışmaktı; böylece, o istediği sürece Bartimaeus kendisine hizmet etmek zorunda kalacaktı. Hiçbir sorun yoktu. Endişelenecek bir şey kalmamıştı. Her şey yolundaydı.</p>

  <p>İçinden bunları tekrarlıyordu. Ama kucağına düşmüş elleri titriyor, kalbi göğsünün içinde acı verecek hızla atıyordu ve kendine telkin ettiği güven verici düşünceler zihnini terk etmek üzereydi. Öfke içinde, daha derin nefes almaya zorladı kendini ve titremeyi durdurmak için ellerini sıkıca birbirine kenetledi. Hissettiği bu korku çok doğaldı. Daha yeni bir Akım Kamçısı geçmişti burnunun önünden. Ömründe ilk kez ölüme bu denli yaklaşmıştı. İnsan böyle bir şey yaşadığında tepkisini de vermek zorundaydı tabii. Birkaç dakika sonra normale dönecek; büyüyü yapıp Thames otobüsüne atlayacaktı...</p>

  <p>Cin gerçek adını öğrenmişti.</p>

  <p>Adını biliyordu.</p>

  <p>Uruklu Bartimaeus, El-Erişli Cinler Cini... Adını ele geçilmesine izin vermişti. Bayan Underwood söylemiş, cin duymuş ve o anda en önemli ana kural bozulmuştu. Ve Nathaniel artık güvende değildi, belki de sonsuza dek.</p>

  <p>İçindeki paniğin boğazına yükseldiğini hissetti; o kuvvetli his öğürmesine neden oldu. Daha önce gözlerinin bu kadar yaşla dolduğunu hatırlamıyordu. Ana kural... Eğer bu kuralı bozarsan, hiçliği ve yok olmayı göze almışsın demekti. Demonlar her zaman bir yolunu bulurlardı. Ellerine bir fırsat ver, eninde sonunda bunu sana karşı kullanırlardı. Bazen seneler sonra, ama mutlaka...</p>

  <p>Kitaplardan okuduğu vaka incelemelerini hatırladı. Praglı Werner: gerçek adını emrinde çalışan zararsız bir iblisin öğrenmesine engel olamamıştı; iblis de hiç vakit kaybetmeden gidip bir folyota söylemişti ve folyot bir cine, cin de gidip bir ifrite anlatmıştı. Ve üç sene sonra bir gün, Werner füme sosis almak için Wenceslas Meydanı'ndan geçerken, bir hortuma yakalanıp gökyüzünde kaybolmuştu. Adamın ulumaları saatler boyu aşağıdaki şehir halkının kulaklarını sağır etmişti; en nihayet ulumalar, büyücünün parça parça rüzgar güllerinin ve bacaların üzerine yağmasıyla sona ermişti. Ve bu feci son, dikkatsiz büyücülerin başına gelen en korkunç şey değildi. Torinolu Paulo vardı mesela, Septimus Manning, Johann Faust vardı...</p>

  <p>Nathaniel'ın boğazından bir hıçkırık koptu ve o küçük, acılı ses, içine düştüğü umutsuzluk ve kendine acıma nöbetinden bir şokla kurtulmasına neden oldu. Buna bir son vermeliydi. Henüz ölmüş değildi ve demon hala emri altındaydı. Daha doğrusu, teneke kutuyu gerekli şekilde atar atmaz öyle olacaktı. Kendini toparlaması lazımdı.</p>

  <p>Nathaniel zar zor ayağa kalktı, kolları bacakları güçten kesilmişti. Büyük çaba harcayarak korkularını zihninin gerilerine attı ve hazırlıklara başladı. Pentagram yeni baştan çizildi, tütsüler yenilendi. Yeni mumlar yakıldı. Ustanın kütüphanesine süzülüp sihirli sözcükleri tekrar gözden geçirdi. Sonra teneke kutuyu biberiyeyle iyice doldurdu, çemberin içine koydu ve Süresiz Kapatma büyüsüne başladı. Beş uzun dakika sonunda ağzı kurumuş, sesi çatallanmaya başlamıştı ama teneke kutunun yüzeyinde de çelik grisi bir auranın ışıldadığını görebiliyordu. Titreyerek parıldadı ve gözden kayboldu. Nathaniel, Bartimaeus'un adını söyledi, cezanın başlayacağı astrolojik bir tarih belirtti ve bitirdi. Kutu eskisi gibi görünüyordu. Nathaniel onu cebine koydu, mumları söndürdü ve halıyı yerdeki çemberlerin üstüne çekti. Sonunda da yatağa serildi.</p>

  <p>&nbsp;</p>

  <p class="p5">Bayan Underwood bir saat sonra kocasına öğle yemeği getirdiğinde, adamla bir endişesini paylaştı.</p>

  <p>"Çocuğun durumu beni telaşlandırıyor," dedi. "Sandviçine dokunmamış bile. Masaya yayılmış öyle yatıyor, yüzü kağıt gibi bembeyaz. Bütün gece uyumamış sanki. Korktuğu bir şeyler var ya da bir hastalık başlangıcı olabilir." Durakladı. "Hayatım?"</p>

  <p>Bay Underwood tabağındaki yiyecekleri inceliyordu. "Mango sosu koymamışsın Martha. Jambonla salatanın yanında hoşuma gidiyor biliyorsun."</p>

  <p>"Bitmiş canım. Ee sence ne yapmamız gerekir?"</p>

  <p>"Bittiyse yenisini alacaksın. Başka ne yapılabilir ki? Biraz aklını kullan kadın..."</p>

  <p>"Ben çocuğu kastetmiştim."</p>

  <p>"Ne? Ha, <i>onun</i> bir şeyi yok. İsim alma konusu bacaksızın sinirlerini gerdi o kadar. Bir de ilk iblisini çağıracak. İlk seferinde ben de çok korkmuştum; ustam beni çembere sokmak için kırbaçlamak zorunda kalmıştı." Bay Underwood bir çatal dolusu jambonu ağzına tıkıştırdı. "Ona bir buçuk saat sonra benimle kütüphanede buluşmasını söyle. İsim Kataloğu'nu getirmeyi de unutmasın. Yok, şunu bir saat yapalım. Daha sonra şu soygunlar hakkında Duvall'ı aramam lazım, lanet herif."</p>

  <p>&nbsp;</p>

  <p class="p5">Mutfakta, Nathaniel sandviçinin ancak yarısını yiyebilmişti. Bayan Underwood saçlarını karıştırdı.</p>

  <p>"Haydi artık," dedi. "İsim alma işi midir sinirlerini bozan? Hiç kafana takılacak bir şey değil. Nathaniel da güzel ama onun kadar güzel birçok isim var. Düşünsene bir, <i>istediğin</i> ismi alabileceksin, abartmamak koşuluyla tabii. Yaşayan bir büyücü tarafından da kullanılmıyor olması gerek. Halktan insanların böyle bir ayrıcalıkları yok biliyorsun. Kendilerine verilenle yetinmek zorundalar." Telaşlı telaşlı bir şeyler yapmaya koyuldu, çaydanlığı doldurdu, sütü arandı ve bu arada da konuştu, konuştu, hep konuştu. Nathaniel teneke kutunun cebinde ağırlaştığını hissediyordu.</p>

  <p>"Biraz dışarı çıkmak istiyorum Bayan Underwood," dedi. "Temiz havaya ihtiyacım var."</p>

  <p>Kadıncağız boş gözlerle ona baktı. "Ama çıkamazsın canım, değil mi? İsmini seçmeden önce olmaz. Ustan bir saat sonra seninle kütüphanede buluşmak istiyor. İsim Kataloğu'nu yanına almayı da unutmayacakmışsın. Ama düşündüm de, gerçekten <i>çok</i> solgun görünüyorsun. Temiz hava sana iyi gelecek sanırım... Beş dakikalığına gözden kaybolsan fark etmez herhalde."</p>

  <p>"Sorun değil Bayan Underwood, kalırım." Beş dakikaymış? Onun en az iki saate ihtiyacı vardı, belki daha da fazla. Teneke kutuyu atmayı ertelemesi gerekiyordu ve Bartimaeus'un daha önce ihanet etmemesini ummaktan başka bir şey gelmezdi elinden.</p>

  <p>Kadın bir bardak çay koyup önüne bıraktı. "Bunu içersen yanaklarına biraz renk gelir. Bu senin için büyük bir gün Nathaniel. Seni bir dahaki görüşümde bambaşka bir insan olacaksın. Büyük olasılıkla seni son kez gerçek adınla çağırıyorum. Sanırım artık unutmaya çalışsam iyi olacak."</p>

  <p>'Şu unutma çalışmasına bu sabah başlasaydın ya!' diye düşündü Nathaniel. İçindeki ufak, kötü bir parça, saçma sapan ve gereksiz şefkat duyguları için kadını suçlamak istedi, ama bunun haksızlık olacağını biliyordu. Demonun o sırada etrafta dolaşıyor olması kendi suçuydu. <i>Güvende, gizli, güçlü.</i> Artık bunlardan üçü de değildi. Bir yudum çay aldı ve ağzını yaktı.</p>

  <p>&nbsp;</p>

  <p class="p5">"Gir bakalım çocuk, gir." Ustası, kütüphane masasının yanında duran yüksek arkalıklı bir koltuğa oturmuş ve adeta babacan bir görünüme bürünmüştü. Nathaniel yaklaşırken gözlerini ondan ayırmadı ve yanındaki bir tabureyi işaret etti. "Otur, otur. Bugün her zamankinden daha şık görünüyorsun. Ceketler bile giyilmiş, ha? Bunun ne kadar önemli bir olay olduğunu anlamana memnun oldum."</p>

  <p>"Evet efendim."</p>

  <p>"Tamam. Katalog nerede? Güzel, bir bakalım..." Kitap parlak yeşil deriyle ciltlenmişti, ortasında kahverengi bir kurdeleden bir sayfa ayracı vardı. Önceki gün Prag'dan gelmişti ve daha kimse okumamıştı. Bay Underwood özenle kapağını açtı ve ilk sayfayı inceledi. "<i>Loew İsim Kataloğu</i>, üç yüz doksan beşinci baskı... Zaman nasıl da uçup gidiyor. Ben kendi adımı üç yüz ellinci baskıdan seçmiştim, insan inanamıyor? Dün gibi aklımda."</p>

  <p>"Evet efendim." Nathaniel esnememeye çalıştı. Sabah yaptıklarının yorgunluğu üzerine çökmeye başlıyordu, ama kendini elindeki işe vermesi gerekti. Ustasının durmadan konuşarak sayfaları çevirişini izledi.</p>

  <p>"Bu katalog, çocuk, Prag'ın altın çağlarından günümüze kadar büyücüler tarafından kullanılmış olan tüm isimlerin listesini içerir. Bu isimlerin çoğu bir kereden fazla kullanılmışlardır. Her ismin yanında şu anda kullanılıp kullanılmadığını belirten bir kayıt vardır. Kullanılmayan isimler arasından istediğini seçebilirsin. Veya kendin için yeni bir isim yaratabilirsin. Şunu gördün mü: 'Underwood, Arthur, Londra'... Ben bu ismi kullanan ikinci kişiyim çocuk. Birincisi seçkin ve şöhretli bir on yedinci yüzyıl soylusuymuş, Kral Birinci James'in yakın bir dostuymuş bildiğim kadarıyla. Şimdi, bu konu üstünde bir süredir düşünüyordum ve bence büyük büyücülerden birinin yürümüş olduğu yoldan devam etmen akıllıca bir şey olabilir."</p>

  <p>"Evet efendim."</p>

  <p>"Mesela Theophilus Throckmorton olabilir: Ünlü bir simyacıymış. Ve... evet, bu isim başkası tarafından kullanılmıyor. Hayır mı? Hoşlanmadın ha? Balthazar Jones'a ne dersin? Aklına yatmıyor mu? Evet belki peşinden gidilmesi güç bir adam olabilir. Peki çocuk. Senin bir fikrin var mı?"</p>

  <p>"William Gladstone boş mu efendim? Ben ona hayranım."</p>

  <p>"Gladstone!" Ustanın gözleri yuvalarından fırladı. "Böyle bir fikri... Bazı adlar vardır ki çocuk, fazlasıyla yücedir ve henüz tarihe gömülmemişlerdir. Onlara dokunmaya kimse cesaret etmemelidir! Onun yolundan gidebileceğini varsaymak en büyük küstahlık ve kendini beğenmişlik olur." Kaşlar diken diken çatıldı. "Daha mantıklı bir önerin yoksa, seçimi senin adına ben yapacağım."</p>

  <p>"Özür dilerim efendim. Bu şekilde düşünmemiştim."</p>

  <p>"Hırs çok iyi bir şeydir evlat, ama onu gizlemek gerekir. Eğer hırsını gözler önüne serersen, yirmili yaşlarına ulaşamadan kendini ateşler içinde bulursun. Bir büyücü bu kadar genç yaşta dikkatleri üzerine çekmemelidir; özellikle daha ilk mouler'ini bile çağırmamışsa. Neyse, şimdi beraber en baştan bir okuyalım bakalım..."</p>

  <p>&nbsp;</p>

  <p class="p5">Adın seçimi bir saat yirmibeş dakika aldı, Nathaniel için sıkıcı ve zorlu bir zaman. Ustası karmaşık adları olan pek tanınmamış büyücülere hayran gibiydi. Fitzgibbon, Treacle, Hooms ve Gallimaufry gibi adları almamak için bayağı ter dökmesi gerekmişti. Aynı şekilde, Nathaniel'ın seçimleri de Bay Underwood için fazlasıyla kibirli ve iddialıydı. Ama sonunda bir isimde karar kılabildiler. Bay Underwood bitkin vaziyette resmi belgeyi doldurdu ve imzaladı. Nathaniel'ın da sayfanın altındaki büyük bir kutunun içini imzalaması gerekiyordu. İmzası eğri büğrü ve okunaksızdı ama sonuçta hayatında ilk defa imza atıyordu. İsmini fısıltıyla yeniden okudu:</p>

  <p class="p5"><i>John Mandrake.</i></p>

  <p>Bu adı alan üçüncü büyücü olmuştu. Daha öncekilerin hiçbiri dişe dokunur çalışmalar yapamamışlardı ama Nathaniel artık bunu önemsemiyordu. Alacağı her ad Treacle'dan daha iyiydi. Kabullenmişti.</p>

  <p>&nbsp;</p>

  <p class="p5">Ustası kağıdı katladı, kahverengi bir zarfa yerleştirdi ve arkasına yaslandı.</p>

  <p>"Pekala John," dedi. "Bu iş bitti. Bu belgeyi hemen Bakanlığa tasdik ettireceğim ve artık resmi olarak var olacaksın. Gene de kendini fazla önemseme. Hala hiçbir şey bilmiyor sayılırsın, yarın horoz başlı ejderi çağırırken bunu sen de göreceksin. Neyse ki eğitiminin ilk aşaması tamamlanmış olacak, bana teşekkür borçlusun."</p>

  <p>"Evet efendim, sağ olun efendim."</p>

  <p>"Altı uzun ve bezdirici yıl geçirdik beraber. Senin bu noktaya geleceğinden kuşkularım vardı. Başka ustalar olsa geçen seneki o küçük olaydan sonra seni sokağa atarlardı. Ama ben inat ettim... Her neyse. Bundan böyle artık lenslerini de takabilirsin."</p>

  <p>"Teşekkür ederim efendim." Nathaniel gözlerinin kırpışmasına engel olamadı. Onları çoktan takmaya başlamıştı zaten.</p>

  <p>Bay Underwood'un sesi keyifli bir ton aldı. "Her şey yolunda giderse, birkaç yıl içinde seni iyi bir işe yerleştirebiliriz: belki küçük bakanlıklardan birinde müsteşar olursun. Muhteşem bir iş olmayacak ama senin sınırlı yeteneklerine uygun düşecek. Her büyücüden benim gibi önemli bir bakan olması beklenemez, John, ama bunun seni durdurmasına izin vermemelisin. Ne kadar mütevazı da olsa, yapabileceğin katkının en iyisini yapmaya çalışmalısın. O zamana kadar, benim çırağım olarak hafif büyülerde bana yardımcı olup sana harcadığım emeklerin karşılığını vereceksin."</p>

  <p>"Bu benim için bir şereftir efendim."</p>

  <p>Ustası gidebileceğini belirten bir işaret yaparak Nathaniel'ın sırtını dönmesine ve ekşi bir yüz ifadesi takınmasına fırsat tanıdı. Çocuk yarı yoldayken ustanın aklına bir şey daha geldi.</p>

  <p>"Bir şey daha," dedi. "Bu İsim Alma işi tam zamanında gerçekleşti. İki gün sonra, Parlamento'da Başbakan tüm bakanlarına Hükümet Konuşması'nı yapacak. Bu daha çok törensel bir toplantıdır, ama aynı zamanda hem iç hem de dış politikaların bir özeti niteliğini taşır. Eşlerle birlikte isim almış çıraklar da davetlidir. Eğer o güne kadar tepemi attıracak bir şey yapmazsan, seni de yanımda götüreceğim. Bizim gibi usta büyücüleri bir arada görmek senin için hoş bir tecrübe olacak ve gözlerinin açılmasına neden olacaktır!"</p>

  <p>"Evet efendim, çok teşekkür ederim efendim!" Ustasıyla konuştuğu bunca zaman içinde Nathaniel ilk kez içten olarak heyecanlanmıştı. Parlamento! Başbakan! Kütüphaneden çıktı ve merdivenlerden koşarak odasındaki pencerenin önüne gitti, gri kasım gününde uzaktaki Parlamento Binası hayal meyal seçilebiliyordu. Ama Nathaniel için, kibrit çöpü gibi kulesi güneş ışığında yıkanmış gibiydi.</p>

  <p>&nbsp;</p>

  <p class="p5">Biraz sonra cebindeki teneke kutuyu hatırladı.</p>

  <p>Akşam yemeğine hala iki saat vardı. Bayan Underwood mutfakta meşguldü, ustası da odasında telefonla konuşuyordu. Nathaniel çaktırmadan Bayan Underwood'un holdeki rafa koyduğu bahşiş kavanozundan beş sterlin aşırdı ve ön kapıdan dışarı çıktı. Anayolda güneye giden bir otobüs yakaladı.</p>

  <p>Büyücülerin toplu taşıma araçlarını kullanmaları alışılmış bir durum değildir. Nathaniel en arka koltukta, diğer yolculardan mümkün olduğu kadar uzağa oturup, göz ucuyla onların otobüse binip inmelerini izledi. Kadın, erkek, yaşlı, genç; acayip renklerde giysiler giymiş olan gençler, boyunlarına pırıltılı mücevherler takmış olan kızlar. Atışıyor, gülüşüyor veya sessiz sedasız oturup kitap, gazete ya da pahalı şık dergiler okuyorlardı. İnsandılar evet, ama hiçbir güçleri olmadığını görmek zor değildi. İnsanlarla olan ilişkisi ve tecrübesi çok kısıtlı olan Nathaniel, onları tuhaf biçimde iki boyutlu yaratıklar halinde görüyordu. Konuştukları konular ona hiçbir şey ifade etmiyordu; okudukları kitaplar saçma sapan geliyordu. Çoğunun hafif avam olduğunu hissetmek dışında, onlar hakkında hiçbir yargıya varamıyordu.</p>

  <p>Otobüs yarım saat sonra Thames nehri üzerindeki Blackfriars köprüsüne ulaştı.</p>

  <p>Nathaniel otobüsten inerek köprünün tam ortasına doğru yürüdü, orada durup dökme çelikten tırabzanlara abanarak aşağıya baktı. Nehir son hız akıyordu; şaha kalkmış gri sular altından geçip gidiyor, değişken yüzeyinde sürekli girdaplar oluşuyordu. Nehrin her iki yakasında, araba farları ve sokak lambalarının yanmaya başladığı kıyı boyundaki sokaklarda umursamazca dikilmiş görünen ofis binaları kümelenmişti. Parlamento Binası'nın nehrin dönemeç oluşturduğu bir yerin arkasında kaldığını biliyordu Nathaniel. Daha önce bu binalara hiç bu kadar yaklaşmamıştı. Bu düşünce kalp atışlarının hızlanmasına neden oldu.</p>

  <p>Neyse bunu düşünecek çok zamanı olacaktı. Şimdi elinde tamamlanması gereken ölümcül bir görev vardı. Cebinden plastik bir torba ve ustasının bahçesinde bulduğu yarısı kırık bir tuğla çıkardı. Öbür cebinden kutuyu çıkardı. Tuğla ve kutu torbanın içine atıldılar, torbanın ucu çifte düğümle bağlandı.</p>

  <p>Nathaniel çabucak köprünün her iki tarafına baktı. Diğer yayalar başları önlerinde, omuzları sarkmış aceleyle yanından geçiyorlardı. Kendisine bakan yoktu. Göze batmayacak şekilde, torbayı korkuluk üzerinden aşırdı ve aşağıya düşüşünü izledi.</p>

  <p>Torba düştü... düştü... En sonunda küçük bir beyaz nokta haline geldi. Suya çarpışını tam olarak göremedi bile.</p>

  <p>Torba gitmişti. Taş gibi sulara gömülmüştü.</p>

  <p>Nathaniel ceketinin yakasını kaldırarak boynunu nehirde hızla esen rüzgardan korumaya çalıştı. Artık güvendeydi. Olabileceği kadar güvendeydi işte. Tehdidini yerine getirmişti. Haydi şimdi Bartimaeus kendine ihanet etmeyi göze alsın bakalım...</p>

  <p>Köprüden yürüyerek otobüs durağına geri dönerken yağmur başladı. Düşüncelere dalmış halde ağır ağır yürürken, az kalsın karşı yönden gelen, telaşla evlerine dönen birkaç kişiyle çarpışacaktı. Yanından geçip giderlerken ona küfürler savurdular ama o fark etmedi bile. Güvende olmak... Önemli olan tek şey buydu...</p>

  <p>Attığı her adımda üzerine büyük bir yorgunluk çöküyordu.</p>

  <p>&nbsp;</p>
</body>
</html>