<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator"/>
  <link href="../Styles/balci60.css" rel="stylesheet" type="text/css"/>

  <title></title>
</head>

<body>
  <p>&nbsp;</p>

  <h2 class="h21"><a id="ncx1615"></a>Bartimaeus</h2>

  <h3 class="h31"><a id="ncx1616"></a>21</h3>

  <p>&nbsp;</p>

  <p class="p5"><span class="t17">Z</span>ihnimi örten karanlık dağıldı. Bir anda her zamankinden daha tetik oldum, bütün algılarım kristal kadar berraklaştı, yayından fırlamaya hazır bir ok gibiydim. Kaçma zamanı gelmişti! Ama henüz değil.</p>

  <p>Benim zihnim aynı anda birçok düzeyde çalışır.<a id="a55"></a><a href="../Text/notes.html#a240"><span class="t19">{56}</span></a> Hoşbeş ederken aynı anda bir sihrin sözcüklerini hatırlayabilir <i>ve</i> çeşitli kaçış planlarının artılarını eksilerini hesaplayabilirim. Bu özellik genelde işime yarar. Ancak o anda kaçmamın tamamen olanaksız olduğunu anlayabilmek için tek bir bilişsel düzeyde düşünmem yeterliydi. Başım büyük bir beladaydı.</p>

  <p>Ama bir yerden de başlamak lazımdı. <i>Yapabileceğim</i> şeylerden biri iyi görünmekti. Uyanır uyanmaz fark ettiğim ilk şey, dışardayken tipimin kaymış olduğuydu. Şahin bedenim, minyatür bir akıntıya kapılmış gibi havada ileri geri çırpınan yoğun, yağlı bir dumana dönüşmüştü. Aslında bu madde yeryüzünde esir alınmış durumdayken gerçek özüme<a id="a56"></a><a href="../Text/notes.html#a242"><span class="t19">{57}</span></a> en yakın görüntüyü oluşturuyordu ama asil doğasına rağmen pek de çekici bir görüntü sayılmazdı<a id="a57"></a><a href="../Text/notes.html#a244"><span class="t19">{58}</span></a>. O yüzden hemen değişip basit bir tünik giymiş, incecik dişi bir insan şeklini aldım, gırgır olsun diye de alnına iki tane boynuz kondurdum.</p>

  <p>Bunu yaptıktan sonra, en kötü olasılığı göz önüne alarak çevreyi kolaçan ettim.</p>

  <p>Taş döşemeli bir zeminin ortasından iki metre kadar yükselen küçük bir taş sütun kürsüsü veya payenin tepesindeydim. İlk düzlemde görüntüm bütün yönlerden görülebiliyordu ama ikinci düzlemden yedinciye kadar kötü bir şey tarafından bloke olmuş durumdaydı: Bayağı güçlü, küçük bir enerji küresi. İnce, beyaz, çapraz güç çizgileri, sütunun üzerinde narin ayaklarımın altından başlayıp zarif başımın üstünde yeniden birleşiyorlardı. Dayanılmaz bir acıya neden olacaklarını ve beni geriye fırlatacaklarını anlayabilmek için onlara dokunmam gerekmiyordu.</p>

  <p>Hücremde ne bir açıklık ne de zayıf bir nokta vardı. Dışına çıkamazdım. Akvaryumunda sessiz yüzen bir balık gibi kürenin içine hapsolmuş durumdaydım.</p>

  <p>Ancak balığın aksine benim güçlü bir hafızam vardı. Sholto'nun dükkanından çıktıktan sonra olanları hatırlayabiliyordum. Gümüş Kapan'ın üstüme düşüşünü; ifritin kor-kızıl toynaklarının kaldırımı eritişini; kendimden geçmeden önce beni bir katilin elleri kadar hızlı boğazlayan biberiye ve sarımsak kokularını. İnanılmaz bir şey: Ben, Bartimaeus, Londra sokaklarında tuzağa düşürülmüştüm! Ama daha sonra öfkelenmek için çok zamanım olacaktı. Şimdi sakin olmalı, önüme çıkacak fırsatları kollamalıydım.</p>

  <p>Küremin yüzeyi dışında, eski çağların birinden kalma genişçe bir salon vardı. Gri taş bloklarından yapılmıştı ve ağır ahşap kirişli bir tavanı vardı. Bir duvardaki yüksek tek pencereden içeriye zayıf ve güçsüz bir ışık giriyor, toz zerrecikleri arasından zemine vuracak gücü ancak bulabiliyordu. Pencere de küreme benzeyen sihirli bir engelle kapatılmıştı. Odanın birkaç köşesinde, üstünde durduğuma benzer sütunlar vardı. Çoğu ıssız ve boştu fakat birinin üstünde dengelenmiş duran küçük, parlak ve çok yoğun bir küre daha vardı. Emin olamıyordum ama sanki içine sıkıştırılmış duran bir şey vardı.</p>

  <p>Duvarlarda hiç kapı yoktu ama bu o kadar önemli sayılmazdı. Büyücülerin yarattığı hapishanelerde geçici kapılar olması sıradan bir şeydir zaten. Yandaki diğer odalara giriş (veya çıkış) için güvenilir büyücü gardiyanların şifrelediği kapılardan geçilmesi gerekirdi. Küremden çıkmayı becersem bile, bunları geçebilmem pek mümkün değildi.</p>

  <p>Nöbetçiler de işimi zorlaştırıyorlardı ayrıca. Odayı bir baştan bir başa duygusuzca arşınlayan iki iriyarı utukku<a id="a58"></a><a href="../Text/notes.html#a246"><span class="t19">{59}</span></a> görüyordum. Bir tanesi bir çöl kartalının yüzüne ve ibiğine sahipti, acımasızca kıvrık gaga ve diken gibi sert tüyler. Diğerinin başı boğa başıydı ve burun deliklerinden salyalar akıtıyordu. Her ikisi de, damarlı ellerinde gümüş uçlu mızraklarla, uzun bacaklı adamlar gibi yürüyorlardı. Kaslı sırtlarında katlanmış duran ağır, tüylü kanatları vardı. Gözleri sürekli ileri geri hareket ediyor, o aptal, şeytani bakışlarıyla odanın her santimetrekaresini kontrol altında tutuyorlardı.</p>

  <p>Yeni yetme genç kızlar gibi iç çektim. Durum hiç de parlak görünmüyordu.</p>

  <p>Gene de daha yenilmemiştim. Hapishanenin etkileyici boyutları göz önüne alınırsa, büyük olasılıkla hükümetin tutsağıydım ama emin olmam lazımdı. Yapılacak ilk şey gardiyanların ağzından laf almaya çalışmaktı.<a id="a59"></a><a href="../Text/notes.html#a248"><span class="t19">{60}</span></a></p>

  <p>Hafiften arsız bir ıslık çaldım. En yakınımdaki utukku (kartal başlı olan) bana bakıp mızrağını doğrulttu.</p>

  <p>Cici cici gülümsedim. "Hey selam."</p>

  <p>Utukku yılan gibi tıslayıp sivri uçlu, kırmızı kuş dilini gösterdi. Mızrağını sımsıkı tutmaya devam ederek yaklaştı.</p>

  <p>"Aman sıkı tut," dedim. "Bir silahı böyle sıkı kavramak her zaman daha etkileyicidir. Sanki şiş kebap yapacakmış gibi görünüyorsun."</p>

  <p>Kartal gagalı iyice yaklaştı. Ayakları benden iki metre aşağıda yere basıyordu ama uzun boyu yüzünden gözlerimiz aynı hizadaydı. Kürenin ışıyan duvarına fazla yaklaşmamaya özen gösteriyordu.</p>

  <p>"Bir kere daha sana bir şey sorulmadan konuşursan," dedi utukku, "seni delik deşik ederim." Mızrağının ucunu gösterdi. "Buna gümüş derler. Eğer sesini kesmezsen, kolayca küreden içeri girip üstünde delikler açabilir."</p>

  <p>"Anlaşılmıştır." Kaşımın üzerine düşmüş bir tutam saçı geriye attım. "Senin insafına kalmış olduğumu görebiliyorum."</p>

  <p>"Çok doğru." Utukku gitmeye yeltendi ama boş beynine bir düşünce girmişti. "Şuradaki meslektaşım," diye devam etti, küçük kırmızı gözleriyle bizi uzaktan izleyen boğa başlıyı göstererek. "Seni daha önce bir yerlerde gördüğünü söylüyor."</p>

  <p>"Sanmam."</p>

  <p>"Uzun zaman önce. Yalnız farklı görünüyormuşsun. Seni kokundan <i>tanıdığını</i> söylüyor. Zamanını hatırlayamıyor sadece."</p>

  <p>"Haklı olabilir. Uzun zamandır buralardayım. Ama korkarım yüz hafızam pek kuvvetli değil. Yardımcı olamayacağım. Biz tam olarak neredeyiz şu anda?" Sohbet konusunu değiştirmeye uğraşıyordum; konuşmanın kısa sürede El-Eriş savaşına geleceğini hissetmenin rahatsızlığı içindeydim. Eğer bu boğa kafa bir gaziyse ve benim adımı öğrenirse...</p>

  <p>Sorumu düşünürken utukkunun ibiği titreşti. "Bunu bilmende bir sakınca yok," dedi sonunda. "Kule'deyiz. <i>Londra Kulesi'nde.</i>" Her sözcüğü vurgulamak için mızrağının sapını yere çarparak büyük bir şevkle konuşuyordu.</p>

  <p>"Demek öyle. Bu iyi bir şey mi?"</p>

  <p>"Senin için değil."</p>

  <p>Haddini bildirecek pek çok sözcük dilimin ucuna kadar geldi, ama onları zar zor geriye atarak sessiz kalmayı becerdim. Şişlenmek istemiyordum. Utukku devriyesine devam etmek üzere yürüdü gitti. İşte şimdi de boğa başlı olan yanıma gelip o iğrenç, ıslak burnuyla orayı burayı koklamaya başlamıştı.</p>

  <p>Küremin duvarına iyice yaklaştığında, burnundan püsküren salyalar şarj edilmiş beyaz ağlara çarpıp cızırdayarak iyice köpürdüler. O da acıyla kükredi. "Seni <i>tanıyorum,"</i> dedi. "Bu kokuyu <i>biliyorum.</i> Uzun zaman önceydi, evet, ama ben hiç unutmam. Senin adını biliyorum."</p>

  <p>"Belki ortak arkadaşımız falan vardır?" Gergin biçimde mızrağının ucuna bakıyordum. Kartal gagalının aksine o hiç sallamadan tutuyordu silahını.</p>

  <p>"Hayır... bir düşman..."</p>

  <p>"Dilinin ucuna kadar gelen bir şeyi hatırlayamamak ne kadar kötü," diye görüş bildirdim. "Öyle değil mi sence de? Hatırlamaya çalışırsın ama hatırlayamazsın çünkü salağın teki tepende dikilip dır dır eder; sen de kafanı toparlayamazsın ve..."</p>

  <p>Boğa başlı öfkeyle böğürdü. "Kapa çeneni! Neredeyse hatırlıyordum!"</p>

  <p>Zeminden gelip sütuna ulaşan bir titremeyle birden sarsıldı oda. Boğa başlı, bir anda topuklarının üstünde dönerek yürüdü ve belli belirsiz bir duvar parçasının kenarında nöbetçi pozisyonunu aldı. Birkaç metre ötede kartal gagalı da aynısını yaptı. Havada, ikisinin arasında oval bir yüzey belirdi; tabanı genişleyerek büyücek bir kemer halini aldı. Kemerin içindeki karanlıkta iki şekil belirerek yavaşça renklendiler ve boyut kazanarak kapının yapışkan hiçliğinden dışarı çıkmaya hazırlandılar. İkisi de insandı, ancak şekilleri birbirinden o kadar farklıydı ki buna inanmak zordu.</p>

  <p>İçlerinden birisi Sholto'ydu.</p>

  <p>Her zamanki gibi yusyuvarlaktı ama sanki her kası ağrıyormuş gibi hoş bir şekilde topallıyordu. Plazma fırlatan bastonunun yerini iki tane sıradan koltuk değneğinin aldığını görmek çok zevkliydi doğrusu. Yüzünün üstünden bir fil yeni kalkmış gibi görünüyordu ve monoklünün çerçevesinde yapışkan seloteyp gördüğüme yemin edebilirdim. Tek gözü mosmor ve kapalıydı. Kendimi gülümsemekten alıkoyamadım. İçinde bulunduğum çıkmaza rağmen hayat hala eğlenceli olabiliyordu.</p>

  <p>Yaralı bereli Sholto'nun iri cüssesi, yanındaki kadının olduğundan da zayıf görünmesine neden oluyordu. Kadın kambur bir balıkçıl kuşuna benziyordu. Gri bir gömlek ve uzun siyah etek giymişti, beyaz saçları kulaklarının üzerinden kısacık ve küt kesilmişti. Yüzü sırf yanak kemikleri ve gözlerden oluşuyordu ve tamamen renksizdi; alnının altında yağmur suyu renginde iki mermer küre gibi duran gözleri bile soluk renkti. Uzun tırnaklı ince parmakları fırfırlı kollarından neşter gibi dışarı fırlamıştı. Üstünde otoriter ve tehlikeli bir hava vardı: utukkular o geçerken topuklarını birbirine çarparak selam durdular ve kadın fazla keskin tırnaklı parmaklarını şaklatarak ardındaki kapıyı yok etti.</p>

  <p>Ben kürenin içine hapsolmuş, onların gelişini izliyordum: zayıfla şişko, kamburla topal. Sholto'nun sağlam gözü bana dikilmiş bakıyordu sürekli.</p>

  <p>Birkaç metre ötede durdular. Kadın yeniden parmaklarını şaklattı ve hayret içinde, üstünde durdukları taş zeminin yükseldiğini gördüm. Taşların altına hapsedilmiş iblisler görevlerini yerine getirirken ellerinde olmadan homurdansalar da, bayağı yumuşak bir hareketle yükselmişlerdi. Hiçbir sallanma ya da titreme olmamıştı. Taşlar çok geçmeden yükselmeyi kestiler ve iki büyücü karşımda durup beni incelemeye başladı. Ben de onlara baktım, hiç kımıldamadan.</p>

  <p>"Demek uyandın?" dedi kadın. Sesi bir buz kovasındaki kırık camlar gibi çıkıyordu.<a id="a60"></a><a href="../Text/notes.html#a250"><span class="t19">{61}</span></a> "Güzel. Belki artık bize yardımcı olabilirsin. İlk olarak adını söyle. Sana Bodmin diyerek zaman harcayamam; tüm kayıtlar gözden geçirildi ve bunun sahte bir kimlik olduğu anlaşıldı. Bu adı almış olan tek cin de Otuz Yıl Savaşlarında ortadan kaybolmuş."</p>

  <p>Omzumu silkerek susmaya devam ettim.</p>

  <p>"Adını, Bay Pinn'in dükkanına gelme nedenini ve Semerkant Tılsımı hakkında bütün bildiklerini öğrenmek istiyoruz. Her şeyden çok da sahibinin kimliğini öğrenmek istiyoruz." Saçlarımı gözümün önünden çektim ve arkaya atarak düzelttim. Sıkılmış tavırlarla odaya göz gezdirdim.</p>

  <p>Kadın ne sinirlendi ne de sabırsızlandı; ses tonu aynı kaldı. "Mantıklı davranacak mısın?" diye sordu. "Bu bilgileri bize şimdi de verebilirsin, sonra da. Tamamen sana kalmış. Ancak Bay Pinn senin mantıklı davranacağını <i>düşünmüyor.</i> O yüzden buraya kendisi de geldi. Seni acı çekerken görmenin hoşuna gideceğini söylüyor."</p>

  <p>Haşat olmuş Sholto'ya göz kırptım. "Hiç çekinme," diye kışkırttım (hissettiğimden daha fazla bir neşe içinde), "sen de bana göz kırp. Yumruk yemiş gözlere iyi gelir." Büyücü dişlerini sıktı ama konuşmadı.</p>

  <p>Kadın bir hareket yaptı ve üstünde durduğu taş öne kaydı. "Mantıksız davranacak durumda değilsin cin. Sana durumu iyice bir anlatayım. Burası hükümete karşı olanların cezalandırılmak için getirildikleri Londra Kulesi. Belki daha önce adını duymuşsundur. Yüz elli yıldır buraya gelen hiçbir büyücü ve ruh bir daha dışarıya çıkamadı, bizim için gurur verici bir olay. Bu salon üç kat altılı kilitle korunuyor. Her düzlem arasında sürekli nöbet tutan horla ve utukkular var. Bütün bunların yanına <i>yaklaşabilmek</i> için bile önce kürenden dışarı çıkman gerekir ki bu da olanaksız. İçinde bulunduğun şey bir Keder Küresi. Dokunduğun anda özün paramparça olur. Benim tek bir emrimle" -bir sözcük söyledi ve küredeki güç hatları titreşerek büyüdüler- "küre küçülür. Eminim sen de küçülebilirsin ve yanarak parçalanmaktan bir süreliğine kaçabilirsin. Ama bu küre sonsuza kadar küçülebilir ve bu da senin yapamayacağın bir şey."</p>

  <p>Yandaki komşu sütunun üstünde duran ve içi dolu gibi görünen mavi küreye bakmaktan kendimi alamadım. O kürenin içinde bir zamanlar bir şey olduğu belliydi ve kalıntıları hala içinde duruyordu. Küre onu yakalayana kadar küçülmeye devam etmişti belli ki. Koyu renkli bir şişenin dibinde yatan bir örümcek ölüsü gibi görünüyordu.</p>

  <p>Kadın da oraya baktı. "Aynen öyle," dedi. " Daha fazla açıklamam gerekir mi?"</p>

  <p>"Eğer <i>konuşursam</i>," dedim ilk kez söylediklerine yanıt vererek, "o zaman ne olacak? Beni gene de portakal gibi sıkmayacağını nereden bileyim?"</p>

  <p>"İşbirliği yaparsan gitmene izin vereceğiz," dedi. "Köleleri öldürmeye meraklı değiliz."</p>

  <p>O kadar acımasızca içten konuşuyordu ki neredeyse inanacaktım. Ama tam değil.</p>

  <p>Ben yanıt veremeden, Sholto kadının dikkatini çekmek için hırıldayarak öksürdü. Sanki kaburgaları acı veriyormuş gibi güçlükle konuşuyordu. "Saldırı," diye fısıldadı, "Direniş..."</p>

  <p>"Ha evet." Kadın yeniden bana döndü. "Dün gece senin yakalanmandan sonra gerçekleşen bir olay hakkında bilgi verebilirsen, kurtulma şansın daha da artar."</p>

  <p>"Bir dakika," dedim. "Ben ne kadar süre baygın kaldım?"</p>

  <p>"Yirmi dört saatten biraz daha az. Aslında seni dün sorguya çekecektik ama dediğim gibi o olay... Otuz dakika öncesine kadar gümüş ağı çıkarma fırsatımız olmadı. İyileşme hızına hayranım."</p>

  <p>"Önemli değil. Bu konuda çok deneyimliyimdir.<a id="a61"></a><a href="../Text/notes.html#a251"><span class="t19">{62}</span></a> Peki bu olay... Neler oldu?"</p>

  <p>"Yaptıklarını 'Direniş' olarak niteleyen teröristlerin düzenlediği bir saldırıydı. Her türden büyüye karşı olduklarını söylüyorlar ama onu kullanmayı da ihmal etmiyorlar, sihirli bağlantıları olabileceğini düşünüyoruz. Düşman büyücülerin hokus-pokuslarıyla ele geçirdikleri senin gibi cinler mesela. Çok olası görünüyor."</p>

  <p>Gene şu "Direniş". Onlardan Simpkin de bahsetmişti. Tılsımlı kolyeyi onların çaldığından kuşkulandığını söylemişti. Ama kolyeyi çalan Lovelace'tı; kim bilir belki o da bu son moda isyan hareketinin içindeydi.</p>

  <p>"Ne çeşit bir saldırı?"</p>

  <p>"İçinde doğa öğeleri hapsedilmiş olan bir küre. Plansız ve boşuna bir saldırı."</p>

  <p>Bu pek Lovelace'ın tarzı değildi. Ben onu daha çok gizli işlerin ve entrikaların adamı olarak görüyordum; kendisi kokteyl partilerde kanape yerken başkalarına cinayet işleten türden bir adam. Ayrıca Schyler'a yazmış olduğu not onların başka işler çevirdiğini gösteriyordu.</p>

  <p>Derin düşüncelerim eski dost Sholto'nun genizden gelen hırıltılarıyla saygısızca kesildi.</p>

  <p>"Bu kadar yeter! Sana kendi isteğiyle bir şey anlatacağı yok. Küreyi küçült, sevgili Jessica, bakalım nasıl da kıvranıp dili çözülecek! Bütün gün bu hücrede lak lak etmek için ikimiz de fazlasıyla meşgulüz."</p>

  <p>Kadının ağzı olduğu anlaşılan ince yarık, ilk kez bir çeşit gülümsemesiyle yanlara kıvrıldı. "Bay Pinn sabırsızlanıyor cin," dedi. "Etrafında o küre varken senin konuşup konuşmaman umurunda bile değil. Ama ben her işi yoluyla yordamıyla yapmaktan yanayım. Sana isteklerimizi söyledim, şimdi karar verme sırası sende."</p>

  <p>Bir sessizlik oldu. Gerilime gebe bir sessizlik diyebilmek isterdim. Nathaniel ve görevimle ilgi baklaları ağzımdan çıkarma konusunda içimde bir ilke savaşı verdiğimi; beni tutsak alan insanlar karşımda dikilip beklerken kararsızlık içinde kıvrandığımı söyleyebilmek isterdim. İsterdim ama yalan olurdu.<a id="a62"></a><a href="../Text/notes.html#a254"><span class="t19">{63}</span></a> O zaman şöyle söyleyeyim: Bu duraksama, geleceğini bildiğim acıya kendimi alıştırmakla geçen kederli, kasvetli ve yalnız anlardan oluşuyordu.</p>

  <p>Nathaniel'i faka bastırmak kadar hiçbir şey zevk veremezdi bana. Onlara her şeyi verebilirdim: ad, adres, ayakkabı numarası; eğer isteseler bacak arasının kaç santim olduğu konusunda tahminde bile bulunabilirdim. Lovelace ve Faquarl'dan da zevkle bahseder, Semerkant Tılsımı'nın tam olarak nerede durduğunu anlatabilirdim. Bülbül gibi şakırdım; anlatabileceğim o kadar çok şey vardı ki. Ama... eğer yapsaydım, kaderime razı olmam gerekecekti. Neden? Çünkü: 1) Her şeyi öğrenir öğrenmez, beni anında kürenin içinde ezme olasılıklar vardı ve 2) gitmeme izin verseler bile, bu sefer de Nathaniel öldürülecekti ve ben de Thames'in dibindeki KADİM BUHUR kutusunda tıkılı kalacaktım. Ve onca biberiyeyle aynı kutuda olduğumu düşünmek bile burnumu akıtmaya yeterliydi.<a id="a63"></a><a href="../Text/notes.html#a255"><span class="t19">{64}</span></a></p>

  <p>Sonsuza kadar sürecek bir azaptansa, kürenin içinde çabucacık imha edilmek daha iyiydi. Ben de narin çenemi okşayarak kaçınılmaz olanı bekledim.</p>

  <p>Sholto homurdandı ve kadına baktı. Kadın tırnağıyla saatini tıktıklattı.</p>

  <p>"Zamanın doldu," dedi. "Evet?"</p>

  <p>Ve sonra, sanki berbat bir roman yazarının elinden çıkmışçasına, inanılmaz bir şey oldu. Onlara tam ateşli (ama zekice) bir tirat daha atmak üzereydim ki bağırsaklarımda tanıdık, acılı bir duygu hissettim. Bir sürü kırmızı uçlu olta iğnesi içimi parçalayarak özümden çekiştirmeye başladı...</p>

  <p>Çağrılıyordum!</p>

  <p>&nbsp;</p>
</body>
</html>