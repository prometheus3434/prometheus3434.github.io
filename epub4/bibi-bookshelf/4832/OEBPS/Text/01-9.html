<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator"/>
  <link href="../Styles/balci60.css" rel="stylesheet" type="text/css"/>

  <title></title>
</head>

<body>
  <p>&nbsp;</p>

  <h3 class="h31"><a id="ncx534"></a>9</h3>

  <p>&nbsp;</p>

  <p class="p5"><span class="t17">A</span>ltı-sekiz yaşları arasında Nathaniel ustasını ancak haftada bir ziyaret ederdi. Cuma öğleden sonraları yaşanan bu özel olay için bir ayine gider gibi hazırlanması gerekirdi. Öğle yemeğinden sonra, yıkanmak ve gömlek değiştirmek üzere yukarı çıkmak zorundaydı. Sonra, saat tam 2.30'da, ustasının birinci kattaki okuma odasının önünde hazır olurdu. Kapıyı üç kez tıklattıktan sonra içeri çağrıldı.</p>

  <p>Ustası sokağa bakan bir pencerenin önündeki hasır koltuğa kaykılmış oturuyor olurdu. Yüzü genelde gölgede kalırdı. Pencereden gelen ışık belli belirsiz bir hale şeklinde etrafını sarardı. Nathaniel içeri girdiğinde, uzun ince bir el karşıdaki duvara dayanmış şark divanının üzerinde yığılı minderleri işaret ederdi. Nathaniel bir minder alıp yere koyardı. Sonra da mindere otururdu, kalbi küt küt atarak, ustasının sesinde meydana gelebilecek en ufak değişikliği fark etmek için kulak kesilerek, en ufak bir ayrıntıyı kaçırmaktan korkarak.</p>

  <p>İlk senelerde, büyücü çocuğa çalışmaları hakkında sorular sormakla yetinir, vektörler, cebir ve olasılık hesaplarını anlatmasını ister; Prag tarihini özetlemesini veya Haçlı seferlerinin önemli olaylarını Fransızca olarak anlatmasını beklerdi. Aldığı yanıtlar hemen her zaman kendisini tatmin ederdi; Nathaniel çok çabuk öğrenen bir öğrenciydi.</p>

  <p>Nadiren de olsa, büyücü bir yanıtın ortasında çocuğa susmasını işaret eder ve kendisi büyücülüğün amaçları ve sınırlamaları konusunda konuşmaya başlardı.</p>

  <p>"Bir büyücü," demişti bir keresinde, "sahip olduğu gücü kullanandır. Büyücü idare gücünü kullanarak değişim yaratır. Bunu bencilce nedenlerle de yapabilir, erdemli amaçlar uğruna da. Yaptıklarının sonuçları iyi de olabilir feci de, ancak <i>kötü</i> olan tek büyücü yetersiz olandır. Yetersizliğin tanımı nedir, çocuk?"</p>

  <p>Nathaniel minderin üstünde kıpırdanmıştı. "Kontrolün kaybedilmesi efendim."</p>

  <p>"Doğru. Büyücü işe koştuğu güçlerin kontrolünü elinden bırakmazsa o zaman, ne olarak kalır?"</p>

  <p>Nathaniel öne arkaya sallanırdı. ''Şey..."</p>

  <p>"Üç G çocuk, üç G. Kafanı kullan."</p>

  <p>"Güvende, gizli, güçlü, efendim."</p>

  <p>"Doğru. En büyük sır nedir?"</p>

  <p>"Ruhlar, efendim."</p>

  <p>"Demonlar, çocuk. Onlara olduklarından fazla paye verme. Hiçbir zaman unutulmaması gereken şey nedir?"</p>

  <p>"Demonlar tehlikelidir ve ellerine fırsat verirsek bize zarar verirler, efendim." Bunları söylerken Nathaniel'ın sesi titrerdi.</p>

  <p>"Güzel, güzel. Mükemmel bir hafızan var, aferin. Kelimeleri telaffuz ederken dikkatli ol, demin dilin biraz dolaştı sanki. Bir heceyi yanlış zamanda yanlış hecelemen, demona aradığı fırsatı veriverir."</p>

  <p>"Evet, efendim."</p>

  <p>"Demek ki neymiş, en büyük sır demonlarmış. Sıradan insanlar bu ruhların varlığından haberdardır ve bizim onlarla iletişim kurabileceğimizi bilirler; bizden bu denli korkmalarının nedeni de budur! Ama gerçeği tam olarak bilmezler, yani bizim <i>tüm</i> gücümüzü demonlardan aldığımızı. Onların yardımını almadan, ucuz hokkabazlardan ve şarlatanlardan başka bir şey olamayız. En önemli yeteneğimiz, onları çağırıp isteklerimize boyun eğdirebilmektir. Eğer her şeyi kitabına uygun olarak yaparsak, emirlerimize karşı gelemezler. Eğer en ufak bir hata yaparsak, üstümüze çullanır ve bizi paramparça ederler. Çok ince bir çizgidir üzerinde yürüdüğümüz, çocuk. Sen kaç yaşına geldin şimdi?"</p>

  <p>"Sekiz, efendim. Gelecek hafta dokuz olacağım."</p>

  <p>"Dokuz ha? Güzel. Öyleyse gelecek hafta büyü çalışmalarına tam olarak başlayalım. Bay Purcell sana temel bilgileri veriyordu zaten. Bundan böyle haftada iki kez buluşacağız ve ben sana yöntemlerimizin ana ilkelerini tanıtmaya başlayacağım. Her neyse, sen şimdi İbrani alfabesini oku ve İbranice on ikiye kadar say da bugünlük bitirelim artık. Başla."</p>

  <p>&nbsp;</p>

  <p class="p5">Ustası ve öğretmenlerinin gözetimi altında, Nathaniel'ın eğitimi hızla ilerliyordu. Gündelik başarılarını Bayan Underwood'a anlatmaktan zevk alıyor ve onun içten ve sıcak övgülerinin keyfini çıkartıyordu. Akşamları, uzaktaki Parlamento binasına ait kulenin sarı ışıklarını penceresinden izler ve büyücü olup soylu Hükümetin bakanlarından biri olarak oraya gideceği günün hayalini kurardı.</p>

  <p>Dokuzuncu yaş gününden iki gün sonra, mutfakta kahvaltısını ederken ustası içeri girmişti.</p>

  <p>"Onları bırak ve benimle gel," dedi büyücü.</p>

  <p>Nathaniel koridor boyunca adamı izlemiş ve arkasından ustasının kütüphane olarak kullandığı odaya girmişti. Bay Underwood, her boyut ve renkte -antika değerinde deri ciltli ağır sözlüklerden, kenarlarına mistik işaretler karalanmış ve yıpranmış kağıt kapaklı ucuz kitaplara kadar- her tür kitabı içeren geniş bir kitaplığın yanında durdu.</p>

  <p>"Bunlar senin önümüzdeki üç sene içinde okuyacakların," demişti ustası, kitaplığın tepesine hafifçe vurarak. "On iki yaşına geldiğinde, buradaki tüm bilgilerle tanışmış olmalısın. Kitapların çoğu Ortaçağ İngilizcesi, Latince, Çekçe ve İbranice yazılmış. Ölülerin ardından yapılan Mısır törenleri hakkında yazılmış Kıpti dilinde çalışmalar da var aralarında. Onları okurken kullanman için bir de Kıpti sözlük Bunları nasıl okuyacağını planlamak sana kalmış, benim sana ayıracak zamanım yok. Bay Purcell senin için dil konusuna hız verecek. Anlaşıldı mı?"</p>

  <p>"Evet, efendim. Efendim?"</p>

  <p>"Ne var, çocuk?"</p>

  <p>"Bütün bunları okuduğum zaman, efendim, ihtiyacım olan her şeyi öğrenecek miyim? Bir büyücü olmak için, yani, efendim. Burada çok fazla kitap var da."</p>

  <p>Ustası homurdandı; kaşları gökyüzüne doğru kalktı. "Arkana bak," dedi çocuğa.</p>

  <p>Nathaniel döndü. Kapının arkasında, yerden tavana kadar uzanan bir kitaplık vardı; birbirinden kalın ve tozlu yüzlerce kitapla dolup taşmıştı; içlerini açmadan, her sayfanın en küçük puntolarla çifter sütun halinde basılmış olduğunu anlayabileceğiniz türden kitaplar. Nathaniel yutkundu.</p>

  <p>"Seninkiler bitince sıra bunlara gelecek," dedi ustası duygusuzca. "Ancak o zaman belli bir noktaya gelebilirsin. Bu kitaplıkta, belli başlı demonları çağırmak için ihtiyacın olan törenler ve sihirli sözler var; onüç yaşına gelmeden önce bunları kullanmaya başlayamazsın, o yüzden şimdilik bunları unut. <i>Senin</i> kitaplığın," diyerek yeniden tahtaya vurdu, "hazırlık bilgilerini içerir ve şu anda sana yeter de artar bile. Şimdi, benimle gel."</p>

  <p>Nathaniel'ın daha önce hiç girmediği bir çalışma odasına gittiler. Oradaki lekeli ve kirli raflarda içleri renk renk sıvılarla doldurulmuş çok sayıda şişe sıralanmıştı. Bazı şişelerin içinde yüzen nesneler vardı. Nathaniel nesnelerin böyle çarpık ve tuhaf görünmelerine kalın ve eğimli şişe camlarının mı neden olduğunu tam olarak çıkartamıyordu.</p>

  <p>Ustası basit bir çalışma masasının yanındaki bir tabureye oturdu ve Nathaniel'a da yanına oturmasını işaret etti. Önüne dar bir kutu ittirdi. Nathaniel kutuyu açtı. İçinde küçük bir gözlük vardı. Eskilerden bir anı sertçe titremesine neden oldu.</p>

  <p>"Haydi, çıkar onları, çocuk; ısırmazlar. Tamam. Şimdi bana bak. Gözlerime bak; ne görüyorsun?"</p>

  <p>Nathaniel isteksizce baktı. Yaşlı adamın alev alev yanan acımasız gözlerinin içine bakmak onun için çok zordu ve sonunda beyni durdu. Hiçbir şey göremedi.</p>

  <p>"Evet?"</p>

  <p>"Şey, hım... özür dilerim, ben hiçbir şey..."</p>

  <p>"İrislerin etrafına bak, orada bir şey var mı?"</p>

  <p>"Hım..."</p>

  <p>"Of, seni ahmak!" Ustası hayal kırıklığı içinde haykırdı ve tek gözünü parmağıyla aşağı doğru çekerek kırmızı içini ortaya çıkardı. "Göremiyor musun? Bir <i>lens</i>, çocuk! Bir kontaklens! Gözümün tam ortasında! Gördün mü?"</p>

  <p>Nathaniel umutsuzluk içinde yeniden baktı ve bu sefer irisin çevresinde, göze yapışık duran, bir kalem çizgisi kadar ince, silik ve yuvarlak bir çerçeve gördü.</p>

  <p>"Evet, efendim," dedi sevinçle. "Evet, görüyorum."</p>

  <p>"Nihayet...!" Usta yeniden tabureye oturdu. "On iki yaşına geldiğinde iki önemli şey olacak. İlk olarak, sana bir ad verilecek. Neden?"</p>

  <p>"Demonların gerçek adımı öğrenerek üzerimde güç sahibi olmalarını engelleyebilmek için, efendim."</p>

  <p>"Doğru. Düşman büyücüler de aynı oranda tehlikelidir tabii. İkinci olarak, her zaman kullanabileceğin ilk lenslerini alacaksın. Böylece demonların aldatmacalarından etkilenmemiş olacaksın. O zamana kadar da bu gözlükleri kullanacaksın, ama yalnızca söylendiğinde. Ve bu gözlükler hiçbir koşul altında bu odanın dışına çıkarılmayacak. Anlaşıldı mı?" "Evet, efendim. Aldatmacadan kurtulmamı nasıl sağlayacaklar, efendim?"</p>

  <p>"Demonlar maddeleştiklerinde, her türden sahte şekle girebilirler, yalnızca bu maddi alanda değil, aynı zamanda tüm diğer algı düzlemlerinde de. Bu düzlemleri sana yakında öğreteceğim; şimdi ne olduklarını bana sorma. Bazı güçlü demonlar görünmez bile olabilirler; aldatma konusundaki yaratıcılıklarının sınırı yoktur. Lensler ve daha az bir oranda da olsa gözlükler, aynı anda birçok düzlemi görebilmeni ve yarattıkları illüzyonlardan etkilenmemeni sağlar. Seyret..."</p>

  <p>Nathaniel'ın ustası arkasındaki kalabalık bir rafa uzandı; mantar ve mumla mühürlenmiş büyükçe bir şişeyi eline aldı. Şişede yeşilimsi tuzlu bir su içinde ölü bir fare vardı, kahverengimsi tüylerle kaplı cansız bir beden. Nathaniel yüzünü ekşitti. Ustası ona baktı.</p>

  <p>"Sence bu nedir, çocuk?" diye sordu.</p>

  <p>"Bir fare, efendim."</p>

  <p>"Ne tür bir fare?"</p>

  <p>"Kahverengi. Bir <i>rattus norvegicus,</i> efendim."</p>

  <p>"Güzel. Latince adıyla birlikte, ha? Çok güzel. Kesinlikle yanlış, ama gene de güzel. Bu bir fare falan değil. Gözlüğünü tak ve yeniden bak."</p>

  <p>Nathaniel denileni yaptı. Burnunun üzerinde gözlüğün ağırlığını ve soğukluğunu hissetti. Neceftaşından yapılıp ince bir zarla kaplanmış olan camların gerisinden bakarak bir iki saniye odaklanmaya çalıştı. Şişe görüş alanına girdiğinde soluğunu tuttu. Fare gitmişti. Onun yerinde süngerimsi suratlı, böcek kanatlı ve alt tarafı körüklü çalgılara benzeyen kara-kızıl bir yaratık duruyordu. Yaratığın haksızlığa uğramış bir ifadeyle bakan gözleri açıktı. Nathaniel gözlükleri çıkardı ve tekrar baktı. Fare turşu suyunda yüzmeye devam ediyordu.</p>

  <p>"Vay canına!" dedi.</p>

  <p>Ustası homurdandı. "Bir Kızıl Gazap, Lincoln's Inn Tıp Enstitüsü tarafından yakalanıp şişelenmiş. Önemsiz bir iblis, ancak dikkate değer bir ölümcül hastalık yayıcısı. Maddi düzlemde yalnızca bir fare gibi görünür. Diğerlerinde gerçek varlığı ortaya çıkar."</p>

  <p>"Ölü mü, efendim?" diye sordu Nathaniel.</p>

  <p>"Hım? Ölü mü? İnşallah öyledir. Eğer değilse de mutlaka çok kızgındır. En az elli yıldır bu kavanozun içinde; bana eski ustamdan miras kalmıştı."</p>

  <p>Şişeyi yeniden rafa koydu. "Görüyorsun ya, çocuk," diye devam etti, "en güçsüz demonlar bile gaddar, tehlikeli ve haindirler. Temkini bir an bile elden bırakmamak gerekir. Şuna bak."</p>

  <p>Bir laboratuvar ısıtıcısının arkasından kapaksız gibi görünen dikdörtgen bir cam kutu çıkardı. Ufacık tefecik altı yaratık içinde vızır vızır dönüyor, içine hapsedildikleri kutunun duvarlarına toslayıp duruyorlardı. Uzaktan böcek gibi görünüyorlardı; ama yaklaştıkça, Nathaniel böcek olmak için biraz fazla bacakları olduğunu gördü.</p>

  <p>"Bu kurtçuklar," dedi ustası, "büyük ihtimalle en düşük seviyedeki demonlardır. Kayda değer bir zekaları yoktur. Gerçek şekillerini görebilmek için gözlüğünü takman gerekmez. Ancak denetimsiz kalırlarsa bunlar bile baş belasıdır. Kuyruklarının altındaki şu turuncu iğneleri fark ettin mi? Bunlar kurbanlarının vücutlarında şiddetli acı veren şişlikler oluşturmaya yarar: Arılardan veya eşekarılarından çok daha beterdir sokmaları. Sinir bozucu rakipler olsun... dikbaşlı bir öğrenci olsun, birisini acımasızca cezalandırmanın en iyi yolu bunları kullanmaktır."</p>

  <p>Nathaniel kudurmuş kurtçukların cama kafa atışlarını izledi. Heyecanla başını salladı. "Evet, efendim."</p>

  <p>"Huysuz küçük şeyler." Ustası kutuyu uzağa itti. "Bunlara her istediğini yaptırabilmek için yalnızca doğru emirlere ihtiyacın vardır. O zaman en düşük düzeyde, bizim sanatımızın ilkelerini yerine getirirler. Kontrol altında tutmamız gereken tehlikeli araçlarımız vardır bizim. Şimdi artık kendimizi nasıl koruyacağımızı öğrenmeye başlayalım."</p>

  <p>&nbsp;</p>

  <p class="p5">Nathaniel çok geçmeden, bu araçları kullanma izni alabilmek için çok beklemesi gerekeceğini anlamıştı. Haftada iki kez ustasıyla çalışma odasında derslere katılmaya başladı, ama aylar boyunca yaptığı tek şey not tutmak oldu. Pentagramların işleyiş ilkelerini ve harf sanatını öğrendi. Çağırma töreni öncesinde büyücülerin yapması gereken uygun arınma törenlerini öğrendi. Demonları cezbedecek veya istenmeyenleri uzak tutacak tütsü karışımlarını dövebilmek için havan ve havaneliyle çalışmalar yaptı. Farklı boyutlarda mumlar kesip bunları çeşitli düzenlerde dizerek yerleştirdi. Ve ustası bir kez olsun bir şey çağırmadı.</p>

  <p>İlerleme kaydetmek için sabırsızlanan Nathaniel boş zamanlarında kitaplıktaki kitapları yutarcasına okudu. Bilgiye susamışlığıyla Bay Purcell'i kendisine hayran bıraktı, ustasının boncuk gözleri önünde kazandığı becerileri pentagramlara uyguladı. Ve bütün bu zaman boyunca, gözlükler çalışma odasındaki rafta tozlandı durdu.</p>

  <p>İçini açabildiği ve üzüntülerini paylaşabildiği tek insan Bayan Lutyens'dı.</p>

  <p>"Sabır," derdi kadın ona. "Sabır en önemli erdemdir. Acele edersen, başarısız olursun. Ve başarısızlık acı verir. Soğukkanlılığını her zaman korumalı ve elindeki işe kendini vermelisin. Şimdi, artık hazırsan bu deseni yeniden kopyalamanı istiyorum, bu sefer gözlerin bağlı olarak."</p>

  <p>Eğitimi başladıktan altı ay sonra, Nathaniel ilk çağırma seansına katıldı. Ama ne yazık ki aktif olarak katılmasına izin verilmemişti. İçinde Nathaniel'ın duracağı ikincil bir pentagram da dahil olmak üzere, tüm pentagramları ustası çizdi. Nathaniel'ın mumları yakmasına bile izin verilmedi, daha da kötüsü, gözlükleri kullanamayacağı söylendi.</p>

  <p>"Peki nasıl göreceğim?" diye sordu, ustasıyla konuşmalarında daha önce olmayan bir hırçınlıkla. Kısık gözlerle atılan haşin bir bakış, anında çenesini kapatmasını sağladı.</p>

  <p>Çağırma töreni tam bir hayal kırıklığı olarak başladı. Nathaniel'ın çoğunu anlamaktan sevinç duyduğu sihirli sözcüklerden sonra, olan biten bir şey yok gibiydi. Çalışma odası içinde hafiften bir esinti olmuştu ancak onun dışında hiçbir olağanüstülük yoktu. Boş pentagram hala boştu. Ustası ona çok yakın duruyordu, kapanmış gözleriyle uykuda gibiydi. Nathaniel sıkılmaya başlamıştı. Bacakları ağrıyordu artık. Belli ki çağırdıkları demon gelmemeye karar vermişti. Sonra bir anda, dehşet içinde odanın bir köşesindeki mumların devrildiğini fark etti. Bir kağıt tomarı ateş almıştı ve alevler hızla yayılıyordu. Nathaniel korkuyla haykırarak bir adım atmaya yeltendi.</p>

  <p>"Olduğun yerde kal!"</p>

  <p>Nathaniel'ın kalbi korkudan duracaktı neredeyse. Tek ayağı havada kalakaldı. Ustasının gözleri açılmış, ürkütücü bir öfkeyle kendisine yönelmişti. Adam gök gürültüsüne benzeyen bir sesle yedi Kovma Sözcüğü'nü tekrarladı. Odanın köşesindeki yangın söndü, kağıt tomarı da onunla birlikte gözden kayboldu; mumlar yeniden dik ve yanar bir duruma geldiler. Nathaniel'ın kalbi küt küt atıyordu.</p>

  <p>"Çemberin dışına çıkacaktın, öyle mi?" Ustasının sesinin daha önce bu denli sert çıktığını duymamıştı. "Bazılarının görünmez kalabildiklerini sana söylemiştim. Onlar görüntü üstatlarıdır ve seni yanıltarak baştan çıkartmanın binlerce yolunu bilirler. Eğer bir adım daha atsaydın, kendini de alevler içinde bulacaktın. Bu gece aç karnına bu olanları düşün bakalım. Odana çık!"</p>

  <p>&nbsp;</p>

  <p class="p5">Daha sonraki çağırmalar sıkıntısız geçti. Yalnızca olağan duyularını kullanan Nathaniel, demonları birçok aldatıcı şekillerde gözlemledi. Kimileri tanıdık hayvanlar olarak göründüler: miyavlayan kediler, koca gözlü köpekler, Nathaniel'ın eline almamak için kendini zor tuttuğu mahzun, topallayan beyaz fareler. Küçük şirin kuşlar, içinde durdukları çemberlerin kenarlarında sekerek sınırları gagaladılar. Bir keresinde tavandan şelale gibi bir elma çiçeği yağmuru boşaldı, tüm odayı baş döndüren çarpıcı bir kokuyla doldurdu.</p>

  <p>Her çeşit ayartmaya karşı nasıl direnileceğini öğrendi. Bazı görünmez ruhlar kusturacak denli iğrenç kokularla saldırdılar; bazıları Bayan Lutyens veya Bayan Underwood'un parfümlerini anımsatan güzel kokularla. Bazıları kulak tırmalayıcı seslerle korkutmayı denediler; iç gıcıklayan gıcırtılar, fısıltılar ve anlamsız haykırışlarla. Yalvarıp yakaran tuhaf sesler duydu: Tiz başlayıp gittikçe derinleşerek bir cenaze çanı gibi çalmaya başlayan sesler. Ancak bütün bunlara beynini kapatarak çemberinin içinde kalmayı başardı.</p>

  <p>Çağırma törenlerinde gözlük takmasına izin verilmesi için bir yıl geçmesi gerekmişti. Artık demonların çoğunu oldukları gibi görebiliyordu. Diğerleri, biraz daha güçlü olanlar, yanıltıcı görüntülerini başka düzlemlerde de koruyabiliyorlardı. Nathaniel algılamadaki tüm bu şaşırtıcı değişikliklere rahatça ve güvenle uyum sağladı. Dersleri çok iyi gidiyordu, kendine hakimiyeti de öyle. Gün geçtikçe daha sert, daha esnek ve ilerlemeye daha kararlı oluyordu. Uyanık geçirdiği tüm boş zamanlarını kitaplarını okumaya ayırıyordu.</p>

  <p>Ustası öğrencisinin gelişiminden memnundu ve Nathaniel da, daha hızlı ilerleme konusundaki sabırsızlığına karşın, öğrendiği şeylerden zevk alıyordu. Çok yakın olmasa da, üretken bir ilişki vardı aralarında ve öyle olmaya devam edebilirdi, eğer Nathaniel'ın onbirinci doğum gününden önceki yaz o talihsiz olay yaşanmamış olsaydı.</p>

  <p>&nbsp;</p>
</body>
</html>