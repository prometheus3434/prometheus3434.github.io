<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator"/>
  <link href="../Styles/balci60.css" rel="stylesheet" type="text/css"/>

  <title></title>
</head>

<body>
  <p>&nbsp;</p>

  <h3 class="h31"><a id="ncx2606"></a>33</h3>

  <p>&nbsp;</p>

  <p class="p5"><span class="t17">R</span>üyasında, bir yaz günü bahçede bir kadının yanında oturuyordu. Üzerinde hoş bir huzur duygusu vardı: Kadın konuşuyor, o dinliyor; kadının sesi kuşların şarkılarına ve yüzüne vuran güneşe karışıyordu. Kucağında kapalı bir kitap duruyordu ama o kitap yokmuş gibi davranıyordu: Ya okumamıştı ya da okumak istemiyordu. Kadının sesi yükselip alçaldı; güldüğünü duydu ve tek kolunun omuzlarına atıldığını hissetti. O an güneşin önünden bir bulut geçti ve hava soğudu. Kitabın kapağı ani bir rüzgarla açıldı ve sayfaları gürültüyle hışırdadı. Kadının sesi derinleşti; Nathaniel ilk kez ona baktı... Süpürge gibi uzun sarı saçların altında, cinin gözlerini ve sırıtan ağzını gördü. Omuzlarındaki baskı ağırlaştı ve düşmanına doğru çekildi. Cinin ağzı açıldı...</p>

  <p>Tek kolu kendini savunmak istermiş gibi yüzünün önünde, kıvrılmış bir pozisyonda uyandı.</p>

  <p>Ateş sönmüş, gökyüzü kararmak üzereydi. Kütüphane odası gölgelere bürünmüştü. Birkaç saattir uyuyor olmalıydı ama kendini dinlenmiş hissetmiyordu, yalnızca kasılmış ve üşümüş durumdaydı. Açlık midesini kavuruyordu; ayağa kalkmak istediğinde bacakları güçsüzdü. Gözleri ateş gibi ve kupkuruydu.</p>

  <p>Pencereden gelen ışıkta saatine baktı. Dörde yirmi vardı: Gün neredeyse bitmişti. Bartimaeus ise hala görünürlerde yoktu.</p>

  <p>&nbsp;</p>

  <p class="p5">Akşam çökerken, karşıdaki dükkanlardan, ellerinde kancalı sopalarıyla adamlar çıkarak vitrinlerin önüne kepenklerini indirdiler. Birkaç dakika boyunca, yüzlerce kalenin kapıları kapanırmış gibi, her iki yönden de şıngırtılar ve takırtılar yankılandı sokakta. Sarı sokak lambaları birer birer yandı ve Nathaniel dükkanların üst katlarındaki pencerelere ince perdelerin çekildiğini gördü. Aydınlık pencereli otobüsler geçti homurtuyla; evlerine gitmek için acele eden insanlar kaldırımlarda koşturdular.</p>

  <p>Ama Bartimaeus gelmedi. Nathaniel sabırsızlanarak soğuk ve karanlık odayı turladı. Bu gecikme onu öfkelendirmişti. Kendini güçsüz, akıntıya kapılmış hissediyordu. Her şey eskisi gibiydi yeniden. Lovelace'ın önceki yıl yaptığı ilk saldırıdan Bayan Underwood'un katledilmesine kadar, her kriz anında, Nathaniel karşılık vermekten aciz kalmıştı hep; zayıflığı her seferinde kendisinden bir şeyler alıp götürmüştü.</p>

  <p>Artık durum değişecekti. Onu tutan hiçbir şey kalmamıştı, kaybedecek hiçbir şeyi yoktu. Cin döndüğünde, o da...</p>

  <p>"Gece baskısı! Son haberler!"</p>

  <p>Kararan sokaktan gelen ses boğuktu. Yüzünü en soldaki pencereye bastırıp kaldırımda sallanarak yaklaşan zayıf, sarı bir ışık gördü. Sarsılarak ilerleyen bir el arabasının üstündeki uzun bir sırığa asılmıştı ışık. Sabahki gazeteci çocuktu gelen.</p>

  <p>Nathaniel yaklaşan çocuğu bir iki dakika seyrederek ne yapması gerektiğini düşündü. Ne olursa olsun, yeni bir gazete almaya gerek yoktu: Sabahtan beri hiçbir şey değişmiş olamazdı. Ama <i>The Times</i> dış dünyayla olan tek bağıydı; polisin araştırması ya da konferans hakkında daha fazla bilgi edinebilirdi. Ayrıca, bir şeyler yapmazsa delirecekti. Ceplerini karıştırıp bozukluklarını kontrol etti. Sonunda kararını verdi. Alacakaranlıkta dikkatle ilerleyerek merdivenlere gitti, giriş katına indi ve gevşemiş kalası ittirerek yan sokağa çıktı.</p>

  <p>"Bir gazete lütfen." Gazeteci çocuğa tam arabasıyla anayoldan yan sokağa dönerken yetişmişti. Çocuğun şapkası kafasının arkasından sarkıyordu; bir beyaz saç demeti tek kaşının üzerine saçılmıştı. Nathaniel'a baktı ve eksik dişli ağzıyla sırıttı.</p>

  <p>"Gene mi sen? Hala sokaklardasın ha?"</p>

  <p>"Bir gazete." Nathaniel çocuğun kendisini incelediğini hissediyordu. Sabırsızlanarak paraları çocuğa uzattı. "Param var, korkma."</p>

  <p>"Paran yok demedim ki ahbap. Sorun gazetelerin bitmiş olması." Eliyle boş arabayı gösterdi. "Ama şanslısın, arkadaşımda birkaç tane kalmıştı. Onun sesi benimki kadar gür değil."</p>

  <p>"Neyse boş ver." Nathaniel arkasını döndü.</p>

  <p>"Hemen şu ileridedir. Bir dakika bile sürmez. Onunla her akşam Nag's Head'de buluşuruz. Öbür köşe başında."</p>

  <p>"Şey..." Nathaniel duraksadı. Bartimaeus her an dönebilirdi ve kendisine dışarı çıkmamasını söylemişti. <i>Söylemişti mi</i>? Efendi kimdi burada? Hemen öbür köşe başındaymış; ne olacaktı ki. "Tamam," dedi.</p>

  <p>"İyi, haydi o zaman." Çocuk arabanın tekerlerini gıcırdatarak ve yerinden çıkmış taşların üstünde zıplatarak ilerlemeye başladı. Nathaniel da yanında yürüyordu.</p>

  <p>Ara sokak anayoldan daha az kalabalıktı ve köşe başına kadar çok az insana rastladılar. Döndükleri sokak daha da ıssızdı. Az ileride, düz çatılı basık ve çirkin bir binanın içinde bir han vardı. Kapının üstüne asılı kötü boyanmış bir tabelada, aynı derecede bodur ve çirkin bir atın resmi vardı. Tabelanın arkasındaki zor fark edilen küçük nöbetçi küreyi görünce Nathaniel telaşlandı.</p>

  <p>Gazeteci çocuk Nathaniel'ın huzursuzluğunu hissetmiş gibiydi. "Telaşlanma; casusun yanına gitmiyoruz. O yalnızca kapıyı bekler, caydırıcı unsur olarak. Aslında çalışmıyor yani!</p>

  <p>Nag's Head'e herkes arka kapıdan girer. Her neyse, işte bizim Fred şurada."</p>

  <p>İki evin arasındaki dar bir geçidin önünde başka bir el arabası park etmişti. Arabanın arkasında, gölgeler arasında, siyah deri ceket giymiş uzun boylu bir genç duvara yaslanmış duruyordu. Bir elma yiyor ve inik göz kapaklarının arasından kendilerini inceliyordu.</p>

  <p>"Selam Fred," dedi gazeteci çocuk dostça. "Seni görmek isteyen biri var."</p>

  <p>Fred bir şey demedi. Elmasından koca bir ısırık aldı, ağzı hafif aralık ağır ağır çiğnedi ve yuttu. Nathaniel'ı baştan aşağı süzüyordu.</p>

  <p>"Bir tane gece baskısı istiyor," diye açıklama yaptı çocuk.</p>

  <p>"Öyle mi?" dedi Fred.</p>

  <p>"Evet bendekiler bitti. Ve bu sana bahsettiğim çocuk," diye ekledi gazeteci çocuk çabucak. "Şu anda üzerinde."</p>

  <p>Fred bunu duyar duymaz dikleşti, gerindi, kalan elmayı geçide doğru fırlattı ve onlara doğru döndü. Hareket ederken deri ceketi gıcırdıyordu. Nathaniel'ın önünde kocaman dikildi; çenesindeki ve yanaklarındaki sivilce denizi, tehditkar görüntüsünü en ufak şekilde bozmuyordu. Nathaniel biraz huzursuzlandı ama kendini toparlayarak sesinin mümkün olduğu kadar ters ve kendine güvenli çıkmasına çalıştı. "Ee, sende kaldı mı? Zamanımı boşa harcamak istemem."</p>

  <p>Fred ona baktı. "Bendeki gazeteler de bitti," dedi.</p>

  <p>"Sorun değil. Zaten öylesine sormuştum." Nathaniel oradan bir an önce ayrılmak istiyordu.</p>

  <p>"Bekle... " Fred koca elini uzatıp kolundan yakaladı. "Acele etmene gerek yok. Yasak daha başlamadı."</p>

  <p>"Çek elini! Beni rahat bırak!" Nathaniel kurtulmaya çabaladı. Sesi gergin ve yüksek çıkmıştı.</p>

  <p>Gazeteci çocuk dostça sırtına vurdu. "Panik yapma. Bela aramıyoruz. Büyücüye benzer bir halimiz var mı? Sadece sana birkaç soru sormak istiyoruz o kadar, değil mi Fred?"</p>

  <p>"Doğru." Fred hiç çaba harcamaksızın sokaktaki handan görülmeyecek şekilde Nathaniel'ı geçide sürükledi. Nathaniel, içinde yükselen panik duygusunu bastırmaya çalışıyordu var gücüyle.</p>

  <p>"Ne istiyorsunuz?" dedi. "Param yok."</p>

  <p>Gazeteci çocuk güldü. "Seni soymaya niyetimiz yok ahbap. Dediğim gibi yalnızca birkaç soru, o kadar. Adın ne senin?"</p>

  <p>Nathaniel yutkundu. "Şey... John Lutyens."</p>

  <p>"Lutt-yens mi? Ne havalı ismin varmış senin öyle? Peki buralarda ne arıyorsun John? Evin nerede?"</p>

  <p>"Mm, Highgate." Bunu söyler söylemez hata ettiğini anlamıştı.</p>

  <p>Fred ıslık çaldı. Gazeteci çocuğun ses tonu nazik ve kuşkuluydu. <i>"Çok</i> hoş. O mahallede büyücüler yaşar John. Sen büyücü müsün?"</p>

  <p>"Hayır."</p>

  <p>"Peki ya arkadaşın?"</p>

  <p>Nathaniel bir an için sarsıldı. "Ar-arkadaşım mı?"</p>

  <p>"Sabah yanında olan o yakışıklı esmer çocuk."</p>

  <p>"O mu yakışıklıymış? Onunla daha bugün tanıştım. Nereye gittiğinden bile haberim yok."</p>

  <p>"Bu yeni elbiseleri nereden buldun?"</p>

  <p>Bu kadarı Nathaniel için çok fazlaydı. <i>"Nedir</i> bu böyle?" diye haykırdı. "Bütün bunlara cevap vermek zorunda değilim! Beni rahat bırakın!" Otoriter tavrı geri gelmişti. Halk tabakasından iki kişi tarafından sorguya çekilmeye niyeti yoktu; bütün bu olanlar çok saçmaydı.</p>

  <p>"Sakinleş," dedi gazeteci çocuk. "Biz bir tek seninle ilgileniyoruz; ve paltonun cebindeki o şeyle."</p>

  <p>Nathaniel gözlerini kırpıştırdı. Cebinde yalnız sihirli aynası vardı ve onu kullanırken kimsenin görmediğine emindi. Kütüphane dışında hiçbir yerde cebinden çıkarmamıştı. "Paltom mu? Cebinde hiçbir şey yok."</p>

  <p>"Ama var," dedi Fred. "Stanley biliyor, değil mi Stanley?"</p>

  <p>Gazeteci çocuk başını salladı. "Ya."</p>

  <p>"Eğer bir şey gördüm dediyse yalan söylüyor."</p>

  <p>"Yo <i>görmedim</i> dedi çocuk.</p>

  <p>Nathaniel'ın kaşları çatıldı. "Saçmalıyorsunuz. Lütfen bırakın gideyim." Dayanılmaz bir durumdu. Bartimaeus el altında olsa bu avamlara saygının ne olduğunu gösterirdi.</p>

  <p>Fred gözlerini kısarak geçidin karanlığında saatine baktı. "Yasak başlayacak Stanley. Ondan ben alayım mı?"</p>

  <p>Gazeteci çocuk içini çekti. "Dinle John," dedi soğukkanlılıkla. "Biz o çaldığın şeyin ne olduğunu görmek istiyoruz, o kadar. Ne aynasızız ne de büyücüyüz, onun için kıvırtman gerekmez. Ve kim bilir belki onu değerlendirebiliriz. Zaten onunla ne yapacaksın ki? Kullanacak değilsin ya? O sol cebindekini bize gösteriver, yoksa bizim Fred'in istediğini yapmasına izin veririm."</p>

  <p>Nathaniel başka şansı olmadığını anlamıştı. Elini cebine sokup aynayı çıkardı ve bir şey söylemeden çocuğa uzattı.</p>

  <p>Gazeteci çocuk fenerinin ışığında evire çevire aynayı inceledi.</p>

  <p>"Ne diyorsun Stanley?" diye sordu Fred.</p>

  <p>"Yeni," dedi çocuk sonunda. <i>"Çok</i> baştansavma yapılmış. Elde yapılmış diyebilirim. Özel bir şey değil ama gene de işe yarar." Diski incelemesi için Fred'e uzattı.</p>

  <p>Nathaniel'ın aklına aniden bir şüphe düştü. Son zamanlarda gerçekleştirilen çok sayıda sihirli eşya hırsızlığı bakanları endişelendiriyordu. Deveraux konuşmasında bu olaylardan bahsetmiş, ustası da bunları iki gün önce Parlamento'ya saldırı düzenleyen gizemli Direniş örgütüyle ilişkilendirmişti. Hırsızlıkları halktan kişilerin yaptığı ve sihirli eşyaların Hükümet karşıtlarına verildiği sanılıyordu... Nathaniel Westminster Hall'un terasında duran çılgın bakışlı genci, havada dönen doğa elemanları küresini hatırladı. Şu anda büyük ihtimalle Direniş'in aktif üyeleriyle karşı karşıyaydı. Kalp atışları hızlandı. Çok dikkatli olması gerekiyordu.</p>

  <p>"Pe-peki değerli mi?" dedi.</p>

  <p>"Evet," dedi Stanley. Doğru ellerde işe yarar bir şey olabilir. Bunu nasıl ele geçirdin?"</p>

  <p>Nathaniel hızlı düşünüyordu. "Haklısın," dedi. "Ben, şey... onu gerçekten çaldım. Highgate'de dolaşıyordum -ben orada yaşamıyorum tabii ki- ve o büyük evin önünden geçiyordum. Pencerelerden biri açıktı ve duvarda asılı parlak bir şey gördüm. İçeri atlayıp onu aldım. Beni kimse görmedi. Onu satabileceğimi düşünmüştüm, hepsi bu kadar."</p>

  <p>"Her şey mümkündür John," dedi gazeteci çocuk. "Her şey mümkün. Bunun ne işe yaradığını biliyor musun?"</p>

  <p>"Hayır."</p>

  <p>"Bu büyücülerin kullandığı bir kehanet diski ya da sihirli ayna; onun gibi bir şey."</p>

  <p>Nathaniel'ın güveni yavaş yavaş yerine geliyordu. Bunları kandırmak çok kolay olacaktı. Ağzını açarak halktan biri gibi salak salak şaşırdı. "Ne, yani geleceği mi gösteriyor?"</p>

  <p>"Belki."</p>

  <p>"Sen çalıştırabilir misin?"</p>

  <p>Stanley sertçe duvara tükürdü. "Seni ukala dümbeleği! Bunu söylediğin için sana bir güzel geçirmem gerekirdi."</p>

  <p>Nathaniel kafası karışarak geri çekildi. "Özür dilerim; öyle demek istememiştim... Şey, ee, eğer değerli bir şeyse, onu almak isteyecek birilerini tanıyor musun? Paraya o kadar çok ihtiyacım var ki?"</p>

  <p>Stanley yavaşça başını sallayan Fred'e doğru baktı. "Şanslısın!" dedi keskin bir sesle. "Fred olur diyor, ben de Fred'in sözüne her zaman uyarım. Sana iyi bir fiyat verebilecek birini tanıyoruz, ayrıca başın beladaysa kurtulmana da yardımcı olabilir. Bizimle gel de seni onunla tanıştıralım."</p>

  <p>Bu çok ilginç ama uygunsuz bir teklifti. Şimdi Londra sokaklarında bilinmeyen bir randevuya doğru koşturacak zaman değildi; zaten kütüphaneden çok uzun süredir uzak kalmıştı. Lovelace'ın konferansına gitmek daha önemliydi. Ayrıca bu suçlu tiplerle bir işe kalkışacaksa, yanında Bartimaeus'un da olması gerekirdi. Nathaniel başını salladı. "Şimdi gelemem," dedi. "Bana kim olduğunu ya da nereye gitmem gerektiğini söyleyin, sizinle daha sonra orada buluşalım." İki genç boş boş ona baktılar. "Kusura bakma," dedi Stanley. "Bu senin sandığın gibi bir buluşma değil, senin sandığın gibi birisi de değil. Bu kadar önemli ne işin olabilir ki senin zaten?"</p>

  <p>"Benim, şey, bir arkadaşla buluşmam lazım." Sessizce küfür etti. Gene hata yapmıştı.</p>

  <p>Fred ağırlığını verdiği bacağını değiştirdi; ceketi hışırdadı. "Daha demin nerede olduğunu bilmiyorum dedin."</p>

  <p>"Hm, evet, ama onu bulmak zorundayım."</p>

  <p>Stanley saatine baktı. "Kusura bakma John. Ya şimdi ya da hiç. Arkadaşın bekleyebilir. O şeyi satmak istediğini sanmıştım."</p>

  <p>"İstiyorum ama bu gece değil. Teklifinizle gerçekten ilgileniyorum. Bakın; sizinle yarın burada buluşalım. Aynı yerde, aynı saatte." Umudunu yitirmeye başlıyordu, fazla hızlı konuşmaya başlamıştı. Kendisine inanmadıklarını ve gittikçe daha çok kuşkulandıklarını hissediyordu; bütün istediği bir an önce onlardan kurtulmaktı.</p>

  <p>"Sen bilirsin." Gazeteci çocuk şapkasını şöylesine bir düzeltti. "Buranın tadı kaçtı artık Fred. Ne dersin, kopsak mı?"</p>

  <p>Fred başını salladı. Nathaniel gözlerine inanamayarak sihirli aynayı cebine yerleştirdiğini gördü. Öfkeyle haykırdı. "Hey! O benim! Geri ver onu bana!"</p>

  <p>"Şansını kaybettin John, eğer adın <i>buysa</i> tabii. Hallet şunu." Stanley el arabasının direklerine doğru uzandı. Fred, Nathaniel'ı iterek ıslak taş duvara geçirdi.</p>

  <p>Bunun üzerine Nathaniel bütün kontrolünü kaybederek boğazlanıyormuşçasına bir çığlık attı, Fred'e saldırdı, yumruklar atmaya ve her yöne doğru tekmeler savurmaya başladı. "Bana - aynamı - geri - verin!"</p>

  <p>Ayağındaki botlardan birinin burnu Fred'in incik kemiğine isabet ederek acı içinde böğürmesine neden oldu. Fred'in yumruğu havalanarak Nathaniel'ın yanağına geçti; başı dönerek ara geçitte çamurların içinde yatarken, Stanley ve Fred'in arabalarını hoplata zıplata gözden kaybolmalarını seyretti.</p>

  <p>Hiddeti baş dönmesini yendi; tetikte olma duygusunu kamçıladı. Zorlanarak ayağa kalktı ve sendeleyerek izlemeye başladı.</p>

  <p>Hızlı gidemiyordu. Gece ara geçidin içine iyice çökmüştü; duvarlar, önünde uzanan zifiri karanlıktan daha aydınlık ve griydi. Nathaniel tek elini duvarlara sürterek, ilerideki el arabalarından gelen gıcırtı ve takırtıları kaçırmamaya çalışarak, telaş içinde adım adım ilerliyordu. Fred ve Stanley de yavaşlamak zorunda kalmış gibiydiler; sesler hiç tamamen kesilmedi; gittikleri yönü her dönemeçte kestirebiliyordu.</p>

  <p>Çaresizliği bir kez daha onu çileden çıkardı. Cine lanet okudu. Ona ihtiyacı olduğunda hiçbir zaman ortalarda olmuyordu! O hırsızları bir eline geçirirse günlerini gösterecekti. Şimdi neredeydiler acaba? Kir pas içinde, parmaklıklı, yüksek bir pencerenin yanında durakladı. Uzaktan taş zeminde tıngırdayan tekerleklerin sesini duydu. Sol taraf. İzlemeye devam etti.</p>

  <p>Bir süre sonra, ileriden gelen sesin değiştiğini fark etti. Araba seslerinin yerini mırıltılar almıştı. Duvara iyice sinerek daha tedbirli ilerlemeye başladı, sulara basmamak için adımlarını dikkatle atıyordu.</p>

  <p>Ara geçit dar, Arnavut kaldırımlı daha küçük bir ara geçide dönerek son buluyordu. Bu yeni geçidin her iki tarafında terk edilmiş ve pencereleri tahtalarla kapatılmış, uğursuz görünümlü atölyeler vardı. Kapılar örümcek ağları gibi gölgelerle boğulmuştu. Havada hafif bir talaş kokusu vardı.</p>

  <p>Nathaniel el arabalarının sokağın ortasında durduğunu gördü. Stanley'in arabasındaki fenerli sırık yerinden çıkarılmış ve korunaklı bir kapı aralığında soluk ışığını yaymaya devam ediyordu. Cılız ışığın altında üç kişinin sessizce konuştuklarını gördü; Fred, Stanley ve biri daha: Siyahlara bürünmüş belirsiz bir şekil. Nathaniel adamın yüzünü seçemiyordu.</p>

  <p>Nathaniel soluğunu tutarak konuşulanları duymaya çalıştı. İşe yaramıyordu. Çok uzaktalardı. Şu anda onlara saldıramazdı ama elde edebileceği en ufak bir bilgi bile, gelecekte işine yarayabilirdi. Risk almaya değerdi; o yüzden biraz daha yaklaştı.</p>

  <p>Hala şansı yoktu. Yalnızca Fred ve Stanley'in sustuğunu ve konuşmayı diğer adamın yaptığını anlayabildi. Adamın gür, genç ve keskin bir sesi vardı.</p>

  <p>Biraz daha yaklaştı...</p>

  <p>Bir adım daha attı ve duvarın yanında duran bir şarap şişesine botu çarptı. Şişe sallandı, hafifçe duvara çarptı ama düşmedi. Ne yazık ki duvara çarparken çıkardığı ses de yeterliydi. Kapı aralığındaki ışık titreşti; üç surat birden kendisine çevrildi: Stanley, Fred ve...</p>

  <p>Nathaniel o yüzü yalnızca bir anlığına görebildi ama hiç silinmemecesine aklına kazınmıştı artık. Soluk tenli, düz ve siyah saçlarla çevrelenmiş bir genç kız yüzüydü bu. Gözleri sonuna kadar açılmış, şaşkın ama korkusuz, aynı zamanda acımasızdı. Kızın bağırarak bir emir verdiğini duydu, Fred'in öne doğru atıldığını, karanlığın içinden fırlatılan silik ve parlak bir şeyin kendisine doğru geldiğini gördü. Nathaniel çılgınlar gibi geriye kaçtı ve başını binanın tuğla duvarına geçirdi. Midesindeki sıvılar boğazına kadar geldi; gözlerinin önünde şimşekler çaktı ve duvarın dibindeki su birikintisinin içine devrildi.</p>

  <p>&nbsp;</p>

  <p class="p5">Gözleri kapalı, bedeni dingin, çevresinde olan biteni belli belirsiz fark edecek şekilde, yarı baygın, hareketsiz yatıyordu. Ayak sesleri yaklaştı, metalik bir sürtünme sesi ve deri gıcırtısı duyuldu. Yanında bir şeyin varlığını hissetti, bir şey hafifçe yüzüne değiyordu.</p>

  <p>"Onu ıskaladın. Saf dışı kaldı ama hayatta." Bir kız sesi.</p>

  <p>"İstersen senin için boğazını kesebilirim Kitty." Bu konuşan da Fred'di.</p>

  <p>Bundan sonra gelen sessizlik sonsuza kadar sürmüş olabilirdi, Nathaniel'ın zaman kavramı kaybolmuştu. "Hayır ... Yalnızca salak bir çocuk o. Haydi gidelim."</p>

  <p>Karanlık sokağa sessizlik çöktü. Bilinci yerine geldikten, su paltosunun içinden geçip bedenini buz gibi soğutmaya başladıktan sonra, uzun bir süre daha hareketsiz yatmaya devam etti Nathaniel. Kıpırdayacak cesareti yoktu.</p>

  <p>&nbsp;</p>
</body>
</html>