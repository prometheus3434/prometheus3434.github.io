<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator"/>
  <link href="../Styles/balci60.css" rel="stylesheet" type="text/css"/>

  <title></title>
</head>

<body>
  <p>&nbsp;</p>

  <h2 class="h21"><a id="ncx1840"></a>Bartimaeus</h2>

  <h3 class="h31"><a id="ncx1841"></a>24</h3>

  <p>&nbsp;</p>

  <p class="p5"><span class="t17">Y</span>aklaşık kibrit kutusu büyüklüğünde bir skarabeyi, elinde gümüş mızrak tutan dört metre uzunluğunda boğa başlı dev bir canavarla karşı karşıya getirdiğinizde, zorlu bir çarpışma bekleyemezsiniz. Hele bu skarabe, yolunu şaşırmış bir anteninin ilk dokunuşunda özünü yakıp yok edecek küçücük bir kürenin içindeyse... Sütunun tepesinde çaresizce kanat çırpıp kaderimi beklerken, mızrak küreye saplandığında yana kaçabilme hayali kurduğum doğrudur. Ama buna yürekten inanmadığım da bir gerçektir. Pire kadar aklı olan bir dangalak tarafından un ufak edilmek üzereydim ve bu iş ne kadar çabuk biterse o kadar iyi olacaktı.</p>

  <p>Bu ruh hali içindeyken, utukkunun acı savaş çığlığının aniden başka bir çığlıkla yarıda kesildiğini görmek beni biraz şaşırttı. O anda mızrak tam kafamın üstene inmek üzereydi.</p>

  <p>"Baztuk dur!"</p>

  <p>Konuşan kartal gagalıydı ve sesi çok endişeli çıkmıştı. Utukkular, yapmaya hazırlandıkları işten vazgeçmeleri gerektiğinde, hemen uyum gösteremezler. Boğa başlı, mızrağın inişine zorlukla hakim olabilmişti ama kürenin üzerinde hazır şekilde tutmaya devam etti.</p>

  <p><i>"Gene</i> ne var Kserkses?" diye hırladı. "Sakın intikamımı almama engel olmaya kalkışma! Tam yirmi yedi asırdır Bartimaeus'u ele geçirmeyi bekliyorum..."</p>

  <p>"O zaman bir dakika daha beklesen bir şey çıkmaz. Bir yere gideceği yok nasılsa. Dinle bak; bir şey duyabiliyor musun?"</p>

  <p>Baztuk başını yana eğdi. Kürenin içinde kanatlarımın vızıltısını durdurup ben de duymaya çalıştım. Hafif bir tıkırtı sesi vardı... çok alçaktan, çok güç fark edilen bir sesti ve nereden geldiğini anlayabilmek olanaksızdı.</p>

  <p>"Yok bir şey. Dışarıda çalışan işçilerdir. Veya insanlar gene yürüyüş yapıyorlar. Bunu yapmaya bayılıyorlar nedense. Şimdi kapa çeneni Kserkses." Baztuk beni halletmeye takmıştı. Mızrağı gererken kolundaki kaslar düğüm düğüm oldu.</p>

  <p>"İşçiler değil. Bu ses çok yakından geliyor." Kserkses'in ibiğindeki tüyler kabarmıştı. Gerilmiş durumdaydı. "Bartimaeus'u bırak da gelip dinle. Sesin nereden geldiğini anlamak istiyorum."</p>

  <p>Baztuk küfrederek sütundan uzaklaştı. Her ikisi de, kulaklarını taş duvarlara yakın tutmaya çalışarak ve birbirlerine daha sessiz olmayı hatırlatarak, odada tur atmaya başladılar. Bu arada yumuşak, düzensiz ve nereden geldiği bir türlü anlaşılamayan tıkırtı devam etti.</p>

  <p>"Yerini bulamıyorum." Baztuk mızrağının ucuyla duvarı çizdi. "Her yerden geliyor olabilir. Dur bakayım...! Belki de <i>o</i> çıkarıyordur..." Pis pis benden tarafa baktı.</p>

  <p>"Ben suçsuzum sayın yargıç," dedim.</p>

  <p>"Saçmalama Baztuk," dedi kartal gagalı. "O kürenin dışına büyü yollayamaz. Başka bir şeyler dönüyor. Bence alarmı açmalıyız."</p>

  <p>"Ama hiçbir şey <i>olmadı ki</i>." Boğa başlı paniklemiş görünüyordu. "Bize ceza verecekler. Hiç olmazsa önce Bartimaeus'u öldürmeme izin ver," diye yalvardı. "Bu şansı belki bir daha bulamam."</p>

  <p>"Bence <i>mutlaka</i> yardım çağırmalısınız," diye öğüt verdim. "Sizin baş edemeyeceğiniz bir şey olduğu çok belli. Belki bir tahtakurusudur. Veya yolunu şaşırmış bir ağaçkakan."</p>

  <p>Baztuk havaya bir metrelik bir köpük çıkardı. "Yeter artık Bartimaeus! Tepemi attırma!" Biraz durakladı. "Acaba gerçekten tahtakurusu olabilir mi, ne dersin?"</p>

  <p>"Taş binada mı?" diye sırıttı Kserkses. "Hiç sanmam."</p>

  <p>"Sen de başımıza uzman kesildin."</p>

  <p>Yeni bir tartışma koptu. İki gardiyanım gene birbirleriyle itişip kakışmaya başladılar. Kendi aptallıkları ve benim özenli teşviklerim sayesinde ikisinin de iyice gözleri karardı.</p>

  <p>Bütün bunlar olup biterken o tıkır tıkır, tıkırtı hiç durmadı. Ben yerini çoktan bulmuştum. Duvarlardan birinin yüksekçe bir yerinde, pencerenin yakınlarındaki bir taş kümesinden geliyordu. Ağız dalaşını kızıştırırken bir yandan da gözümü oradan ayırmadım ve bir süre sonra iki taş bloğu arasından sızan taş tozunu görerek çabalarımın karşılığını aldım. Derken, bir delik açıldı; sonra daha fazla toz ve taş parçası döküldü; delik genişledi ve içinden küçük, sivri ve siyah bir şey göründü.</p>

  <p>Ne yazık ki, Baztuk ile Kserkses tokatlaşıp bağrışarak odayı dolaştıktan sonra gelip gizemli deliğin yakınında durdular. Döne döne aşağı dökülen tozları fark etmeleri an meselesiydi, o yüzden ben de elimdeki son kozu oynamaya karar verdim.</p>

  <p>"Hey sizi kum yiyiciler!" diye bağırdım. "Ay hemcinslerinizin cesetleri üzerinde parlıyor! Çakallar, kesik kafalarını yuvadaki yavrularına oyuncak olarak götürüyor!"<a id="a65"></a><a href="../Text/notes.html#a259"><span class="t19">{66}</span></a></p>

  <p>Beklediğim gibi, Baztuk anında Kserkses'in teleklerini çekiştirmeyi bıraktı; Kserkses'in, Baztuk'un burnunda kenetlenmiş parmakları gevşedi. Gözlerinde öldürme arzusuyla yavaşça bana doğru döndüler. Şimdiye dek fena sayılmazdı. Delikten her ne geliyorsa, ortaya çıkana dek yaklaşık otuz saniyem vardı. Gecikirse, ölmüş olacaktım; ölümüm Baztuk ve Kserkses'in elinden olmazsa, artık minik bir greyfurt kadar küçülmüş olan küre bitirecekti işimi.</p>

  <p>"Baztuk," dedi Kserkses kibarca, "ilk vuruşu sana bırakıyorum."</p>

  <p>"Çok düşüncelisin, Kserkses," dedi Baztuk. "Benden sonra, kalanları dilediğin gibi dilimleyebilirsin."</p>

  <p>Mızraklarını kaldırdılar ve uzun adımlarla bana doğru yürümeye başladılar. Arkalarındaki tıkırtı ansızın kesilmişti ve artık iyice büyümüş olan duvardaki delikten, parlak, örs gibi keskin bir gaga fırladı dışarı. Onu kapkara, boncuk gibi gözleri olan, tepeli bir baş izledi. Gözleri fıldır fıldır dönerken manzarayı tanımaya çalışıyordu. Derken kuş, sessizce kıvranarak, gövdesini delikten dışarı itmeye başladı. Hareketleri hiç de bir kuşunkine benzemiyordu.</p>

  <p>Sonunda, açılan delikte hoplayıp zıplayarak kocaman siyah bir kuzgun belirdi. Kuyruğu deliğin içini süpürürken arkasından bir gaga daha çıktı.</p>

  <p>O anda utukkular benim sütuna ulaşmışlardı. Baztuk kolunu arkaya doğru gerdi.</p>

  <p>Çığlık attım. "Arkana bak!"</p>

  <p>"Bu işe yaramaz, Bartimaeus!" diye bağırdı Baztuk. Kolu arkaya iyice kıvrıldı; mızrak fırlamaya hazırdı. Mızrağa doğru siyah bir şey uçtu, gagasıyla sapından yakalayarak mızrağı utukkunun elinden kaptı ve tekrar uçup gitti. Baztuk hayretler içinde ciyakladı ve arkasına döndü. Kserkses de bir anda arkasına dönmüştü.</p>

  <p>Kuzgun mızrağı hala gagasında tutarak boş sütunlardan birine konmuştu.</p>

  <p>Baztuk kararsızlık içinde kuzguna doğru bir iki adım attı.</p>

  <p>Kuzgun dikkatle ve özenle mızrağın çelik gövdesini ısırdı. Mızrak ikiye bölünerek yere düştü.</p>

  <p>Baztuk olduğu yerde kalakalmıştı.</p>

  <p>Başka bir kuzgun daha kanatlarını çırparak geldi ve diğerinin yanındaki bir sütunun üstüne kondu. İkisi de sessizce durup gözlerini kırpmadan utukkuları izlemeye başladılar.</p>

  <p>Baztuk arkadaşına baktı. "Hımm, Kserkses...?"</p>

  <p>Kartal gagalı uyarmak ister gibi dilini oynattı. "Alarmı aç Baztuk," dedi. "Onları ben hallederim." Bacaklarını kırarak havaya sıçradı. Koca kanatları yırtılan kumaşa benzer bir ses çıkartarak açıldılar. Bir kere çırpıldılar, iki; ve kartal gagalı yükseldikçe yükseldi, neredeyse tavana kadar. Tüyleri bir açı oluşturdu, gerildi; sonra döndü ve başı önde kanatları arkada, mızrağı tek elinde öne doğru uzatarak yıldırım hızıyla dalışa geçti.</p>

  <p>Sakin sakin kendisini bekleyen kuzgunlardan birine doğru gidiyordu.</p>

  <p>Kserkses'in gözleri kuşkuyla doldu. Artık neredeyse kuzgunun tepesindeydi ve kuşcağız kıpırdamamıştı bile. Kuşku yerini anında korkuya bıraktı. Kanatları umutsuzca aniden öne kıvrıldı; durarak çarpışmayı önlemeye çalıştı...</p>

  <p>Kuzgun gagasını kocaman açtı.</p>

  <p>Kserkses bir çığlık attı.</p>

  <p>Bir hareket bolluğu yaşandı, bir kapma ve bir yutkunma sesi duyuldu. Uçuşan birkaç tüy ağır ağır sütunun etrafına düştü. Kuzgun, gözlerinde hülyalı bir bakışla hala aynı yerde tünemiş duruyordu. Kserkses yoktu.</p>

  <p>Baztuk kayışla beline tutturulmuş bir keseyi karıştırarak kapının açılacağı duvara doğru gidiyordu. İkinci kuzgun tembel tembel bir sütundan diğerine atlayarak Baztuk'un yolunu kesti. Baztuk kederli bir haykırışla mızrağını fırlattı. Mızrak kuzgunu ıskalayarak kabzasına kadar sütunun kenarına saplandı. Kuzgun acıyarak başını salladı ve kanatlarını açtı. Baztuk kesesini açtı ve bronzdan yapılmış küçük bir düdük çıkardı. Düdüğü dudaklarına götürdü...</p>

  <p>Bir görüntü karmaşası, neler olduğu seçilemeyecek kadar hızlı bir girdap daha oluştu. Hakkını vermek gerekir ki Baztuk çok atikti; onun başını eğdiğini, boynuzlarıyla vurmaya çalıştığını görebildim ve sonra girdap onu içine çekti. Girdap durduğunda Baztuk da ortalarda yoktu. Kuzgun tek kanadından yeşil kanlar akıtarak yere hantal bir iniş yaptı.</p>

  <p>Kürenin içindeki skarabe sevinçten kıpır kıpırdı. "Aferin!" diye bağırdım, sesimin fazla yüksek ve heyecanlı çıkmamasına çalışarak. "Kim olduğunuzu bilmiyorum ama beni buradan... "</p>

  <p>Sesim cılızlaştı. Küre yüzünden bu yeni ziyaretçileri yalnızca birinci düzlemde görebiliyordum ve o ana kadar bir tek kuzgun görüntülerini kullanmışlardı. Herhalde bunu fark ettiler ki aniden, bir anlığına, bana birinci düzlemden gerçek kimliklerini gösterdiler. Flaş patlaması kadar kısa bir andı ama bana yetmişti. Onları tanıyordum.</p>

  <p>Kürenin içinde kıstırılmış skarabe boğulurmuşçasına yutkundu.</p>

  <p>"Ah!" dedim. "Selam."</p>

  <p>"Selam Bartimaeus," dedi Faquarl.</p>

  <p>&nbsp;</p>
</body>
</html>