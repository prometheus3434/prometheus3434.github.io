<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator"/>
  <link href="../Styles/balci60.css" rel="stylesheet" type="text/css"/>

  <title></title>
</head>

<body>
  <p>&nbsp;</p>

  <h2 class="h21"><a id="ncx2383"></a>Nathaniel</h2>

  <h3 class="h31"><a id="ncx2384"></a>31</h3>

  <p>&nbsp;</p>

  <p class="p5"><span class="t17">K</span>ırık camların ardından gökyüzü aydınlandı. Gün söktüğünden beri yağan ısrarcı yağmur yavaşlayarak durdu. Nathaniel öksürdü.</p>

  <p>Londra uyanıyordu. Aşağıdaki caddede trafik hareketlenmeye başlamıştı: Homurdanan motorlarıyla, en erken işe gidenleri şehir merkezine taşıyan kırmızı otobüsler; arada yollarına çıkan her şeye korna çalan birkaç otomobil; kamburu çıkmış insanların kalın paltoları içinde sürmeye uğraştıkları bisikletler.</p>

  <p>Karşıdaki dükkanlar birer birer açılmaya başladı. Dükkan sahipleri ortaya çıkıp kepenkleri gürültüyle gıcırdatarak açmaya başladılar. Vitrinler düzenlendi: Kasapsa, pembe et parçalarını emaye raflarına dizdi; tütüncü, parmaklıklı tezgahının üstüne dergilerini dizdi. Onun yanındaki fırın saatlerdir çalışıyordu; ekmeklerden ve kurabiyelerden gelen sıcacık kokular sokağı doldurdu; boş odanın içindeki üşümüş ve aç Nathaniel'ın burnuna kadar ulaştı.</p>

  <p>Yakınlardaki bir yan sokakta semt pazarı kuruluyordu. Kimi neşeli kimi kısık ve genizden gelen bağrışmalar sokağı çınlatıyordu. Çırak çocuklar metal fıçıları yuvarlayarak ya da sebzelerle dolu arabaları ittirerek geçiyorlardı. Bir polis arabası kuzey yönünde ağır ağır ilerledi, pazarın içinden geçerken yavaşladı, sonra gazlayıp gitti.</p>

  <p>Güneş, yumurta sarısı soluk bir yuvarlak şeklinde çatıların üzerinden doğdu.</p>

  <p>Başka bir sabah olsa, Bayan Underwood da kahvaltı hazırlamakla meşgul olurdu.</p>

  <p>Nathaniel kadını görür gibi oldu: ufak tefek, işi başından aşkın, sonuna kadar neşeli, tavaları ocakta tıngırdatarak, domates doğrayarak, ekmek kızartma makinesine dilimleri yerleştirerek, mutfakta koşuştururken... Kendisinin aşağı inmesini beklerken.</p>

  <p>Başka bir sabah olsa işte bunlar olurdu. Ama artık mutfak yoktu. Ev yoktu. Ve Bayan Underwood da yoktu...</p>

  <p>Ağlamak istiyordu; ağlama isteğinden yüzü kaskatı kesilmişti. Sanki yüzüne kurulu bir baraja takılmış duygu seli kurtulup akmaya hazır gibiydi. Ama gözleri kupkuruydu. Hiçbir şekilde rahatlayamıyordu. Hiçbir şey görmeden, iliklerine kadar işleyen soğuğa duyarsız, aşağıdaki hareketlenen ve canlanan sokağa baktı. Gözlerini kapattığında, karanlığın içinde titreşen beyaz bir gölge gördü; alevlerin anısını.</p>

  <p>Bayan Underwood da...</p>

  <p>Nathaniel derin, ürpertici bir nefes aldı. Ellerini dibine kadar pantolon ceplerine soktu ve parmaklarının ucunda pürüzsüz bronz diskin dokunuşunu hissetti. İrkilerek elini geri çıkardı. Soğuktan tüm bedeni sarsıldı. Beyni de donmuş gibiydi.</p>

  <p>Ustası için elinden geleni yapmıştı. Ama Bayan Underwood; onu uyarmış olması gerekirdi, olaylar çığrından çıkmadan önce onu evden dışarı çıkarmış olmalıydı. Oysa bunu yapacağı yerde gitmiş...</p>

  <p>Düşünmesi gerekiyordu. Şimdi bunların zamanı değildi. Ne yapacağını düşünmeliydi, yoksa kaybolup gidecekti.</p>

  <p>Gecenin yarısını boş gözlerle, ağzı beş karış açık, kuzey Londra'nın bahçelerinde ve arka sokaklarında çılgınlar gibi koşarak geçirmişti. Karanlığın içinde bir dizi telaşlı hareket, duvarlara tırmanma ve sokak lambalarının altından seğirtme, otomatik olarak yerine getirdiği fısıltıyla verilen emirler olarak hatırlıyordu tüm geceyi. Vücudunun soğuk tuğla duvarlara yapıştığını; yara bere içinde, sırılsıklam, çitlerin ve çalıların arasından geçtiğini hala hissedebiliyordu. Bir seferinde, tehlike geçti sinyalini alana kadar, çürümüş yapraklardan oluşan bir yığının altında, suratı balçığa gömülmüş halde, kendisine saatler gibi gelen bir süre boyunca gizlenmişti. Gerçeğe ancak bir rüya kadar yakın görünüyordu olanlar.</p>

  <p>Kaçış boyunca, alevler arasından çıkan bir çakal kafası gören Underwood'un dehşete düşmüş yüzü, tekrar tekrar gözünün önüne gelmişti. Gerçek dışı. Rüya içinde rüya.</p>

  <p>Kovalamacayla ilgili hiçbir şey kalmamıştı aklında; yine de, ara sıra yakalanmalarına ramak kaldığını ve nasıl bir aceleyle hareket ettiklerini algılayabiliyordu. Bir araştırma küresinden gelen vızıltılar, rüzgarla gelen tuhaf kimyasal bir koku: Tek anımsayabildiği bunlardı, sonra -tan ağarmadan az önce- düşe kalka dar, kırmızı tuğlalı evlerden ve arka sokaklardan oluşan bu alana gelmişler ve bu terk edilmiş binayı bulmuşlardı.</p>

  <p>Şimdilik, burada, güvendeydi. Düşünebilecek, ne yapacağını planlayabilecek zamanı vardı...</p>

  <p>Ama Bayan Underwood...</p>

  <p>"Soğuk, değil mi?" dediğini duydu bir sesin.</p>

  <p>Pencereden bakan Nathaniel arkasına döndü. Bakımsızlıktan dökülen odanın biraz ilerisinde, aslında bir oğlan olmayan o oğlan, parıldayan gözlerle kendisine bakıyordu. Kalın kışlık elbiseler giymiş gibi bir görüntü vermişti kendine: Müflonlu bir anorak, yeni kot pantolon, sağlam kahverengi botlar, yün bir şapka. Çok sıcak görünüyordu.</p>

  <p>"Titriyorsun," dedi çocuk. "Ama bir kış yolculuğu için doğru giysilerin yok tabii. O kazağın içinde ne var? Yalnızca bir gömlek, galiba. Ya o dayanıksız ayakkabılar. Çoraplarına kadar ıslanmış olmalısın."</p>

  <p>Nathaniel onu zar zor duyabiliyordu. Aklı çok uzaklardaydı.</p>

  <p>"Burası yarı çıplak dolaşılacak bir yer değil," diye devam etti çocuk. "Şuraya bak! Duvarlar çatlak, tavan delik... Burada kıştan korunmak mümkün değil. Bırrrrrrr! Çok üşüdüm."</p>

  <p>Daha önce devlet dairesi olarak kullanılan bir binanın üst katındalardı besbelli. Oda geniş, çıplak ve boştu; beyaza boyanmış duvarları, sarı lekelerle ve yeşil yosunla kaplanmıştı. Tüm duvarlarda boydan boya, üst üste, tozlu, kirli ve kuş pislikleriyle dolu raflar vardı. Bir zamanlar masa ve sandalye oldukları belli olan paramparça ahşap parçaları yığılmıştı oraya buraya. Sokağa bakan yüksek pencereler ve aşağı inen mermer merdivenler vardı. Nemli ve çürük bir koku etrafı sarmıştı.</p>

  <p>"Soğuk konusunda yardım ister misin?" dedi çocuk yan yan bakarak. "İstemen yeterli."</p>

  <p>Nathaniel cevap vermedi. Soluğu yüzünün önünde buharlar oluşturuyordu.</p>

  <p>Cin biraz daha yaklaştı. "Bir ateş yakabilirim," dedi. "Şöyle güzel, sıcacık bir ateş. Ateş üstünde çok fazla kontrol gücüm vardır. Bak!" Avucunun ortasında ufacık bir alev titreşmeye başladı. "Buradaki bütün bu tahtalar boşa gidecek... Burası <i>eskiden</i> neydi sence? Kütüphane mi? Bence öyle. Halkın artık çok fazla okumasına izin verildiğini sanmıyorum. Zaten hep böyle olur." Alev biraz daha büyüdü. "İstemeniz yeterli, ey efendim, sizin için yapıveririm. Arkadaşlık ne güne duruyor."</p>

  <p>Nathaniel'ın dişleri takırdıyordu. Her şeyden çok -midesini bir köpek gibi kemiren açlıktan da çok- ısınmaya ihtiyacı vardı. Küçük alev dans ederek fırıl fırıl dönmeye başladı. "Evet," dedi boğuk bir sesle. "Bana bir ateş yak."</p>

  <p>Alev anında sönüverdi. Oğlanın alnı kırıştı. <i>"Hiç de</i> nazik değilsin."</p>

  <p>Nathaniel gözlerini kapattı ve içini çekti. <i>"Lütfen."</i></p>

  <p>"Bu daha iyi." Küçük bir kıvılcım sıçrayarak yakınlarındaki bir ahşap yığınını tutuşturdu. Nathaniel ayaklarını sürüyerek yürüdü ve ateşin yanına sokuldu, ellerini alevlere iyice yaklaştırdı.</p>

  <p>Cin birkaç dakika boyunca sessizce odanın içinde oraya buraya yürüdü. Nathaniel'ın parmakları yeniden hissetmeye başladıysa, da yüzü hala buz gibiydi. Çok sonra cinin yeniden yanına gelip yere oturduğunu ve ince bir tahta parçasıyla tembel tembel alevleri karıştırdığını fark etti.</p>

  <p>"İyi geldi mi?" diye sordu. "Umarım buzlar çözülmeye başlamıştır." Kibarca yanıt gelmesini bekledi ama Nathaniel hiçbir şey söylemedi. "Sana bir şey söyleyeyim mi?" diye devam etti cin sohbet edermiş gibi, "Sen çok ilginç bir örneksin. Şimdiye kadar onca büyücü tanıdım; içlerinden hiçbiri intihar etmeye senin kadar meraklı değildi. Çoğu, güçlü bir düşmanın karşısına çıkıp en değerli eşyasını aşırdığını söylemeyi akıllarına bile getirmezdi. Özellikle de tamamen savunmasız durumdalarsa. Ama sen? Gözünü bile kırpmadın."</p>

  <p>"Yapmak zorundaydım," dedi Nathaniel kısaca. Konuşmak istemiyordu.</p>

  <p>"Hm. Müthiş bir planın vardı herhalde, ne benim ne Lovelace'ın anlayamadığımız. Planının ne olduğunu bana anlatmak ister misin?"</p>

  <p>"Sessiz ol!"</p>

  <p>Cin burnunu kırıştırdı. "Planın bu mu yani? Bu çok kolay. Yalnız, vicdan azabından kıvranarak yaptığın saçmalıklarla <i>benim</i> hayatımı da tehlikeye attığını sana hatırlatmak isterim." Aniden ateşe uzanıp yanan bir kor aldı ve düşünceli düşünceli parmakları arasında tuttu. "Bir zamanlar senin gibi bir sahibim daha olmuştu. Aynı katır inadı onda da vardı. Kendi çıkarlarını kollamayı beceremezdi. Çok fazla yaşamadı." İç geçirdi, koru yeniden alevlerin içine fırlattı. "Her neyse, sonuçta her şey iyi oldu."</p>

  <p>Nathaniel ilk kez cine baktı. "Her şey <i>iyi</i> mi?"</p>

  <p>"Hayattasın işte. Bu senin için yeterince iyi değil mi?" Nathaniel bir an Bayan Underwood'un alevler arasından kendisine baktığını gördü. Gözlerini ovuşturdu.</p>

  <p>"Bunu söylemek istemezdim," dedi cin, "ama Lovelace haklıydı. Dün gece tamamen saçmaladın. Büyücüler bu şekilde davranmazlar. Ben orada olduğum için şanslısın. Ee, şimdi nereye gideceksin? Prag'a mı?"</p>

  <p>"Ne?"</p>

  <p>"Lovelace kaçtığını biliyor. Peşini bırakmayacaktır ve seni susturmak için neler yapabileceğini gördün. Tek şansın ortadan kaybolmak ve Londra'yı sonsuza kadar terk etmek. Yurtdışına gitmek en güvenlisi. Prag'a."</p>

  <p>"Neden Prag'a gideyim?"</p>

  <p>"Oradaki büyücüler sana yardım edebilir. Biralarının da iyi olduğunu duymuştum."</p>

  <p>Nathaniel'ın dudakları kıvrıldı. "Ben vatan haini değilim."</p>

  <p>Mısırlı çocuk omuz silkti. "Eğer bunu yapmayacaksan, geriye burada yepyeni bir hayata başlamak kalıyor. Yapabileceğin bir sürü şey var. Düşünelim... Haline bakılırsa hamallık yapmak için fazlasıyla zayıfsın. İşçi olabilme şansın hiç yok." Nathaniel içerleyerek kaşlarını çattı. "Zaten öyle bir niyetim yok..."</p>

  <p>Cin duymazlıktan geldi. "Ama bu çirozluğunu avantaj olarak da kullanabilirsin tabii. Evet, buldum! Baca temizleyiciliği. Bacalara tırmanacak yeni çıraklara her zaman ihtiyaç vardır."</p>

  <p>"Hey! Ben öyle..."</p>

  <p>"Veya bir lağım açıcısına çırak olabilirsin. Eline sert bir fırça, bir kanca ve plastik bir pompa alıp en dar tünellerde dolaşır, tıkanan yerleri bulursun."</p>

  <p>"Hayır..."</p>

  <p>"Dışarıda fırsatlarla dolu bir dünya var! Bunların hepsi ölü bir büyücü olmaktan daha iyidir."</p>

  <p>"Kes sesini!" Nathaniel'ın başı bağırmak için harcadığı çabadan yarılacakmış gibi oldu. "Senin öğütlerine ihtiyacım yok!" Gözleri çakmak çakmak, sendeleyerek ayağa kalktı. Cinin alaylı sözleri yorgunluğunu ve yasını unutturmuş, bastırmaya çalıştığı öfkesini aniden açığa çıkarmıştı. Suçluluk duygusu, ani şok ve ölümcül kederle alevlenen bir öfkeydi bu. Lovelace şeref diye bir şeyin olmadığını, büyücülerin kendilerinden başka hiçbir şeyi düşünmediklerini söylemişti. Çok güzel. Nathaniel da onun söylediklerini yerine getirecekti. Bir daha asla böyle bir hata yapmayacaktı.</p>

  <p>Ama Lovelace da bir hata yapmış, düşmanını hafife almıştı. Nathaniel'ın zayıf olduğunu söylemiş ve onu öldürmeye kalkışmıştı. Fakat Nathaniel hala hayattaydı.</p>

  <p>"Bir korkak gibi kaçmamı mı istiyorsun?" diye haykırdı. "Yapamam! Lovelace bu dünyada bana iyi davranan tek insanı öldürdü..." Durakladı; sesi çatallanmış ama gözlerine henüz yaş dolmamıştı.</p>

  <p>"Underwood mu? Dalga geçiyorsun! O senden nefret ediyordu! Kendini kurtarmaktan başka bir şey düşündüğü yoktu onun!"</p>

  <p>"Karısından bahsediyorum. Onun öcünü alacağım. Lovelace yaptığının cezasını ödeyecek."</p>

  <p>Kulakları çınlatan bu cümlelerin yarattığı etki, cinin ağzından köpüklü tükürükler çıkarmasıyla hafiften zayıfladı. Başını sanki bilge düşüncelerle doluymuş gibi sallayarak ayağa kalktı. "Senin peşinde olduğun şey adalet değil, çocuk. Şöhret istiyorsun. Sahip olduğun her şey dün gece yanıp kül oldu. Artık kaybedecek hiçbir şeyin yok. Düşündüklerini adım gibi biliyorum: Lovelace'a karşı görkemli bir zafer elde edip ünlü olmak istiyorsun."</p>

  <p>"Hayır. Adalet istiyorum."</p>

  <p>Cin güldü. "Ustanın ve karısının ardından karanlıklara gömülmek o kadar kolay ki; yeni bir hayata başlamaktan çok daha kolay. Gururun gözünü kör etmiş; sen ölümüne susamışsın. Dün gece hiç mi bir şey öğrenmedin? Sen onun dengi değilsin Nat. Vazgeç."</p>

  <p>"Asla."</p>

  <p>"Artık gerçek bir büyücü bile sayılmazsın." Cin dökülen duvarları işaret etti. "Etrafına bir bak. Neredeyiz? Burası kitaplarla ve kağıtlarla dolu şık bir ev değil. Hani mumlar nerede? Bütün o tütsüler nerede? Rahatlık ve <i>konfor</i> nerede? Hoşuna gitsin gitmesin, bir büyücünün ihtiyacı olan her şeyi yitirmiş durumdasın, Nathaniel. Varlık, güvenlik, kendine saygı, bir usta... Kabullen artık, hiçbir şeyin yok."</p>

  <p>"Sihirli aynam var," dedi Nathaniel. "Ve sen varsın." Aceleyle yeniden ateşin yanına oturdu. Soğuk hala iliklerine işliyordu.</p>

  <p>"Ha evet, ben de tam buna geliyordum." Cin, botunun kenarıyla zemindeki molozu ittirerek yer açmaya başladı. "Biraz sakinleştikten sonra sana tebeşir vereceğim. O zaman buraya bir pentagram çizip beni serbest bırakabilirsin." Nathaniel gözlerini çocuğa dikti.</p>

  <p>"Görevimi tamamladım," diye devam etti oğlan. "Hatta çok daha fazlasını yaptım. Senin için casusluk yapıp Lovelace'ı izledim. Tılsımlı kolyenin ne olduğunu öğrendim. Senin hayatını kurtardım."</p>

  <p>Nathaniel'ın başı, içinde kumaş parçaları doluymuş gibi, tuhaf şekilde hafif ve bulanıktı.</p>

  <p>"Lütfen! Beni teşekkürlere boğma!" diye devam etti oğlan. "Çok utanırım. Tek istediğim seni o pentagramı çizerken görmek. Başka bir şey istemem."</p>

  <p>"Hayır," dedi Nathaniel. "Daha değil."</p>

  <p>"Efendim?" dedi çocuk. "Dün geceki o dramatik kurtarma operasyonundan sonra kulaklarım pek iyi işitmiyor herhalde. Sanki hayır dedin gibi geldi."</p>

  <p>"Evet öyle dedim. Seni serbest bırakmıyorum. Daha değil." Derin bir sessizlik oldu. Küçük ateş Nathaniel'ın gözleri önünde yerin içine çekiliyormuş gibi azalmaya başladı. Gözden kayboldu. Biraz önce güzel güzel yanan odun parçalarının etrafı buz tuttu. Soğuk cildini yakıyordu. Soluğu daralarak acı vermeye başladı.</p>

  <p>Sendeleyerek ayağa kalktı. "Kes şunu!" diye yutkundu. "Ateşi yak."</p>

  <p>Cinin gözleri ışık saçıyordu. "Senin iyiliğin için," dedi. "Birden ne kadar düşüncesizlik ettiğimi fark ettim. Dün gece neden olduğun yangından sonra bir daha ateş görmek istemezsin herhalde. Vicdanın sızlar."</p>

  <p>Nathaniel'ın gözlerinin önünden titreşen görüntüler geçti: Harabeye dönmüş mutfağın içinden püsküren alevlerin görüntüsü. "Yangını ben başlatmadım," diye fısıldadı. "Benim suçum değildi."</p>

  <p>"Öyle mi? Kolyeyi <i>kim</i> sakladı? Underwood'u <i>kim</i> suçlu gösterdi?"</p>

  <p>"Yo! Lovelace'ın gelmesini ben istemedim. Güvenlik için..."</p>

  <p>Çocuk sırıttı. "Elbette öyleydi, <i>senin</i> güvenliğin için..."</p>

  <p>"Underwood biraz becerikli olsaydı kurtulabilirdi. Lovelace'ı alt eder, alarmı açardı!"</p>

  <p>"Söylediklerine sen de inanmıyorsun. Gerçekle yüzleş artık, onların ikisini de <i>sen</i> öldürdün."</p>

  <p>Nathaniel'ın yüzü öfkeden allak bullak oldu. "Ben Lovelace'ı ele verecektim. Onu kolyeyle birlikte yakalatıp yetkililere teslim edecektim!"</p>

  <p>"Ne fark eder ki? Geç kaldın. Beceremedin işte."</p>

  <p>"Çok teşekkürler demon! Eğer sen onları peşine takıp eve getirmeseydin, bunların hiçbiri olmayacaktı!" Nathaniel denize düşenin yılana sarılması gibi bu fikre yapıştı. "Hepsi senin yüzünden oldu ve cezanı da ödeyeceksin! Serbest kalacağını mı sanmıştın? Bir daha düşün istersen! Sonsuza kadar burada kalacaksın. Süresiz Kapatma Cezası seni bekliyor!"</p>

  <p>"Öyle mi? O zaman..." Sahte çocuk birkaç adım atarak iyice yaklaştı. "... ben de seni hemen öldürsem iyi olacak. Kaybedecek neyim var ki? Nasılsa sonunda kutunun içine tıkılacağım. Ama ondan önce senin boynunu kırma zevkinden beni mahrum edecek hiçbir şey yok demektir." Eli yavaşça Nathaniel'ın omzuna doğru indi.</p>

  <p>Nathaniel'ın tüyleri ürperdi. İçindeki tabanları yağlayıp kaçma isteğine karşı koyarak o koyu renk, boş gözlere baktı.</p>

  <p>Upuzun bir an boyunca ikisi de hiçbir şey söylemeden kaldılar.</p>

  <p>Sonunda Nathaniel kuruyan dudaklarını yaladı. "Buna gerek yok," dedi kabaca. "Bir ay dolmadan seni bırakacağım."</p>

  <p>Cin onu iyice kendine çekti. "Şimdi bırak."</p>

  <p>"Hayır." Nathaniel yutkundu. "Önce yapılacak işlerimiz var."</p>

  <p>"İş mi?" Cinin kaşları çatıldı; eli omzunu sıktı. "Ne işi? Yapılabilecek ne var ki?"</p>

  <p>Nathaniel dimdik ayakta durabilmek için kendini zorladı. "Ustam ve karısı öldü. Onların intikamını almam lazım.</p>

  <p>Lovelace'ın yaptıkları yanına kalmamalı."</p>

  <p>Fısıldayan ağız artık çok yaklaşmıştı ama Nathaniel yüzünde soluk hissetmiyordu: "Ama sana söyledim. Lovelace çok güçlü. Ona hiçbir zaman pes ettiremezsin. Benim gibi sen de bu işin peşini bırak. Beni serbest bırak ve her şeyi unut."</p>

  <p>"Yapamam."</p>

  <p>"Nedenmiş o?"</p>

  <p>"Ben... Benim ustama borcum var. O iyi bir adamdı..."</p>

  <p>"Hayır değildi. Neden hiç de bu değil." Cin kulağının içine fısıldadı. "Seni zorlayan adalet ya da şeref değil çocuk, suçluluk duygusu. Yaptıklarının sonuçlarına katlanamıyorsun. Suçluluk duygunu intikam alarak yenmek istiyorsun. Bu şekilde acı çekmek insanların hoşuna gidiyorsa, benim için hava hoş. Ama beni bu işin dışında bırak."</p>

  <p>Nathaniel sahte bir katılıkla konuştu. "Eğer özgürlüğünü geri istiyorsan, bir ay dolana kadar emirlerimi yerine getireceksin."</p>

  <p>"Lovelace'ın peşine düşmek zaten intihar etmek demektir; hem senin <i>hem</i> benim için." Çocuk pis pis sırıttı. "Durum böyle olduğuna göre neden seni şimdi öldürmeyeyim?"</p>

  <p>"Onu yakalatmanın yolları olmalı!" Nathaniel kendini tutamamıştı; çok hızlı konuşuyordu. "Yapmamız gereken tek şey iyice düşünmek. Seninle bir anlaşma yapalım. Sen Lovelace'dan intikam almama yardım et, ben de iş biter bitmez seni serbest bırakayım. O zaman ikimiz de ne yapmamız gerektiğini biliriz. Başarıya ulaşmak ikimizin de yararına olur." Cinin gözleri parladı. "Her zamanki gibi, güç dengesinin olmadığı, tek taraflı ve övgüye değer derecede adil bir anlaşma. Çok güzel. Seçim şansım yok. Ama haberin olsun; eğer herhangi bir şekilde ikimizden birinin hayatını gereksiz yere tehlikeye atacak olursan, ilk önce kendi intikamımı alırım."</p>

  <p>"Anlaştık."</p>

  <p>Çocuk geri çekildi ve Nathaniel'ın omzunu bıraktı. Nathaniel da kocaman açılmış gözleriyle güçlükle soluyarak geriye doğru birkaç adım attı. Cin bir şarkı mırıldanarak pencereye doğru yürüdü ve yanından geçerken ateşi yeniden yaktı. Nathaniel sakinleşerek kendini toparlamaya çalıştı. Yeni bir ıstırap bulutu geldi geçti ama içine düşmemeyi başardı. Buna zamanı yoktu. Kölesinin önünde güçlü olmalıydı.</p>

  <p>"Peki o zaman sahip," dedi cin. "Aydınlat beni. Ne yapacağımı söyle."</p>

  <p>Nathaniel sesinin mümkün olduğunca dengeli çıkmasına çabaladı. "Önce karnımı doyurmam gerek. Ehh, yeni elbiselerim de olsa fena olmaz. Sonra Lovelace ve tılsım hakkındaki bilgileri gözden geçirmeliyiz. Ayrıca yetkililer dün gece... dün gece olanlar hakkında ne düşünüyor öğrenmeliyiz."</p>

  <p>"Sonuncuyu öğrenmek çok kolay," dedi Bartimaeus pencereyi göstererek. "Dışarı bak."</p>

  <p>&nbsp;</p>
</body>
</html>