<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator"/>
  <link href="../Styles/balci60.css" rel="stylesheet" type="text/css"/>

  <title></title>
</head>

<body>
  <p>&nbsp;</p>

  <h3 class="h31"><a id="ncx1444"></a>19</h3>

  <p>&nbsp;</p>

  <p class="p5"><span class="t17">H</span>iç bitmeyecekmiş gibi görünen parlak siyah arabalar boyunca yürüyerek bir çift metal kapıya doğru ilerlediler. O anda Nathaniel nelerle karşılaşacağını öylesine merak ediyordu ki hiçbir şeye odaklanması mümkün değildi. Kafası öyle karışıktı ki, ince yapılı iki korumanın kapı önünde kendilerini durdurduğunu, ustasının plastikten yapılmış üç davetiye uzattığını, davetiyelerin kontrol edilip geri verildiğini hayal meyal seçebildi. Girdikleri meşe kaplamalı asansörü ya da tepelerinde asılı durup kendilerini inceleyen küçük kırmızı küreyi zar zor fark edebildi. Ancak asansörün kapıları açılıp Westminster Salonu'nun ihtişamına adım attıklarında, duyuları yeniden çalışmaya başladı.</p>

  <p>Kararmış kirişleri dik bir eğim yaparak aşağı uzanan tavanın altında, alabildiğine geniş bir mekandı burası. Duvarlar ve yerler, cilalı devasa taş bloklarla kaplanmış; kemerli pencereler, karışık desenli vitraylarla bezenmişti. Salonun uzak köşesinde, nehir manzaralı bir terasa açılan bir sürü kapı ve pencere vardı. Sarı fenerler tavanlara ve metal askılarla duvarlara asılmışlardı. Salonda ayakta dikilen veya dolaşan yaklaşık iki yüz insan vardı ancak mekanın genişliği içinde yitip gittiklerinden, salon adeta boş gibiydi. Nathaniel şöyle bir yutkundu. Kendini aniden çok küçük ve önemsiz hissetmişti.</p>

  <p>Bay ve Bayan Underwood'la birlikte, salona inen bir kat merdivenin başında duruyordu. Siyah elbiseli bir uşak süzülerek yanlarına geldi ve ustasının paltosunu aldı. Bir diğeri nazik bir hareketle yol gösterdi ve merdivenlerden salona indiler.</p>

  <p>Gözleri yandaki bir nesneye takıldı. Soluk gri renkte bir heykel; garip giysiler içinde diz çökmüş bir oğlan, gözlerini koca koca açmış yukarıya doğru bakıyor ve elinde bir ayakkabı fırçası tutuyordu. Zamanın etkisiyle yüzünün detayları silikleşmişse de, gözlerindeki yakaran bakışlar Nathaniel'ın tüylerinin ürpermesine yetti. Aceleyle ön tarafa seğirtti, ustasının topuklarına yaklaşmamaya özen göstererek.</p>

  <p>Merdivenlerin sonuna gelince durdular. Ellerindeki tepsilerde şampanya (Nathaniel'ın almak istediği) ve limonata (istemeyip almak zorunda kaldığı) dolu bardaklar taşıyan uşaklar yanlarına yaklaştılar. Bay Underwood bardağından büyük bir yudum alarak tedirgin gözlerle salonu inceledi. Bayan Underwood yüzünde belirsiz, hülyalı bir tebessümle etrafına bakınıyordu. Nathaniel da limonatasını yudumlayarak çevreyi incelemeye başladı.</p>

  <p>Her yaştan büyücü salona doluşmuş sohbet edip gülüşüyorlardı. Bütün salon siyah takım elbiseler, şık tuvaletler, ışıldayan beyaz dişler ve fener ışığı altında parıldayan mücevherler deryasına dönmüştü. Birbirinin aynı gri ceketler giymiş olan ciddi görünümlü adamlar çıkışların yanında oturmuşlardı. Nathaniel onların ters bir durum olduğunda hemen cin çağıracak polisler veya güvenlik görevinde olan büyücüler olduğunu tahmin etti. Ancak lenslerinin ardından bile hiçbir sihirli varlık göremiyordu odada.</p>

  <p>Kasım kasım kasılan birkaç delikanlı ve dimdik duran birkaç kız görebiliyordu ama. Bunlar da herhalde kendisi gibi çıraktılar. İstisnasız hepsi de gayet rahat biçimde diğer konuklarla sohbet ediyorlardı. Nathaniel aniden kendi ustası ve Bayan Underwood'un ne kadar garip bir şekilde dikildiklerini fark etti, dışlanmış ve yalnız başına.</p>

  <p>"Birileriyle konuşmamız gerekmez mi?" demeye cüret etti.</p>

  <p>Bay Underwood kindar bir bakış fırlattı. "Ben sana ne dedim..." Sustu ve merdivenlerden yeni inen şişman bir adama selam verdi. "Grigori!"</p>

  <p>Grigori pek sevinmişe benzemiyordu. "Ah. Merhaba Underwood."</p>

  <p>"Seni görmek ne güzel!" Bay Underwood adama doğru bir hamle yaptı, sohbete başlama hevesiyle düpedüz saldırarak. Bayan Underwood ve Nathaniel yalnız kalmışlardı.</p>

  <p>"Bizi tanıştırmayacak mı?" diye sordu Nathaniel huysuzlanarak.</p>

  <p>"Endişelenme tatlım. Üst düzeydeki insanlarla konuşmak ustan için önemli. Bizim kimseyle konuşmamıza gerek yok, değil mi? Ama gene de çevreyi izleyebiliriz, bu da çok keyifli..." Sonra kendi kendine söylenmeye başladı. "Bu seneki tuvaletler çok tutucu bence."</p>

  <p>"Başbakan şu anda burada mı Bayan Underwood?"</p>

  <p>Kadın boynunu uzattı. "Sanmıyorum hayatım, yoktur. Henüz değil. Ama bak şuradaki Bay Duvall, Emniyet Müdürü..." Biraz ötede gri üniformalı, yapılı bir adam sabırla iki genç kadının konuşmalarını dinliyordu, kadınların ikisi birden aynı anda heyecanla konuşuyordu. "Onunla bir kez karşılaşmıştım; çok çekici bir beyefendi. Ve çok güçlü tabii. Bakalım başka kimler var? Aman Tanrım, evet... şurada duran hanımı görüyor musun? Kısacık kesilmiş beyaz saçları olan, şaşılası sıskalıkta bir kadındı bu; bardağını kavrayan parmakları, bir kuşun kıvrılmış pençeleri gibiydi. "Jessica Whitwell. Güvenlikle ilgili bir görevi var: çok ünlü bir büyücü. On yıl evvel Çek casusları yakalayan kadın. Çekler bir marid çağırıp onun üzerine salmışlar, ama o bir Boşluk yaratıp şeytanı içine çekmiş. Hepsini tek başına başarmış ve mümkün olan en düşük can kaybı oranıyla. O yüzden büyüdüğün zaman onun yoluna çıkmamaya bak, John."</p>

  <p>Bayan Underwood gülerek bardağını boşalttı. Bir anda omzunun üzerinden bir uşak belirerek bardağı yeniden ağzına kadar doldurdu. Nathaniel da gülüyordu. Bu kadınla beraberken onun sakinliği kendisine de geçerdi hep. Biraz rahatlamıştı.</p>

  <p>"Affedersiniz, izin verir misiniz? Westminster Dükü ve Düşesi geliyorlar." Bir çift üniformalı uşak telaşla yanlarından geçtiler. Nathaniel teklifsizce bir köşeye itilmişti. Rüküş siyah bir elbise giymiş, altın halhal takmış minyon tipli bir kadın, yüzünde soylu bir ifadeyle dirsekleriyle yol açarak kalabalığın arasında ilerledi. Bitkin görünümlü bir adam izliyordu onu. Bayan Underwood hayranlıkla arkalarından baktı.</p>

  <p>"Ne kadar <i>korkunç</i> bir kadın; Dük onda ne buluyor hiç <i>anlayamıyorum.</i> Şampanyasından bir yudum daha aldı. "Ve işte şuradaki de, Aman Tanrım! Başına neler gelmiş acaba? Tüccar Sholto Pinn." Nathaniel beyaz keten elbise giymiş kocaman, şişman bir adamın iki koltuk değneğinden destek alarak merdivenlerden indiğini gördü. Hareket ederken sanki acı çekiyormuş gibiydi. Yüzünde bereler vardı; tek gözü mosmor ve kapalıydı. Peşinden iki uşak koşturarak birkaç sandalyeyi duvarlara yaslayıp yolunu açtılar.</p>

  <p>"Pek iyi görünmüyor!" dedi Nathaniel.</p>

  <p>"Evet öyle. Kötü bir kaza geçirmiş olmalı. Belki sihirli eşyalardan biri arıza yapmıştır. Zavallı adamcağız..." Şampanyasının verdiği cesaretle Bayan Underwood salona gelen ünlü adamlar ve kadınlar hakkında Nathaniel'a tur rehberliği yapmayı sürdürdü. Bu insanlar hükümetin ve sosyetenin kremasını oluşturuyorlardı; Londra'daki en etkili insanlardı (ve tabii dünyadaki). Kadın bu insanların en meşhur özelliklerini sıralarken, bütün bu ihtişam ve güç karşısında ne kadar önemsiz olduğunu hisseden Nathaniel'ın morali bozuluyordu. Arabadayken kısa bir süre içini ısıtan o kendinden hoşnut hali gerilerde kalmış, yerini acı veren bir hayal kırıklığına bırakmıştı. Ustası birkaç kez daha ilişti gözüne; hep bir grubun en kenarında, hep varlığına zor tahammül edilen veya görmezden gelinen kişi olarak. Lovelace olayından sonra onun ne kadar etkisiz olduğunu anlamıştı zaten. Burada da düşünceleri doğrulanıyordu işte. Meslektaşlarının hepsi onun nasıl zayıf bir adam olduğunu <i>biliyordu.</i> Nathaniel öfke içinde dişlerini gıcırdattı. Küçük görülen bir büyücünün küçük görülen bir çırağı olmak! Hayata başlarken istediği ve hak ettiği konum bu değildi...</p>

  <p>Bayan Underwood hızlı hızlı kolundan çekiştirdi. "İşte orada! John, gördün mü? Bu o! Bu o!"</p>

  <p>"Kim?"</p>

  <p>"Rupert Devereaux. Başbakanımız."</p>

  <p>Nathaniel adamın nereden çıktığını anlayamamıştı. Ama oradaydı işte: ufak tefek, ince yapılı kumral adam, birbiriyle yarışan smokin ceketler ve kokteyl elbiseleri arasında, sanki top atıp maçı başlatacak bir hakem gibi durmuş dikiliyordu; tıpkı bir zarafet ve sükunet abidesi gibi. Birisini dinliyor, başını sallayarak hafifçe tebessüm ediyordu. Başbakan! Britanya'nın en güçlü adamı, belki de dünyanın... Nathaniel o uzaklıktan bile ılık bir hayranlık dalgası hissetti; adama yaklaşıp seyretmekten, söylediklerini dinlemekten başka bir şey istemiyordu o anda. Odadaki herkesin de kendisiyle aynı duygular içinde olduğunu hissetti; birbirleriyle konuşuyormuş gibi görünen bütün büyücülerin dikkati o yöne doğru çevrilmişti. Ama daha bakışlarını oraya çevirdiği anda, futbolcu güruhu hakeme doğru yanaşıp çemberi daraltmaya başlamış, o şık ve zarif beden artık görünmez olmuştu.</p>

  <p>Nathaniel istemeye istemeye geri döndü. Limonatasından bir yudum aldı... ve donakaldı.</p>

  <p>Merdivenlerin bittiği yerde ayakta duran iki büyücü vardı. Diğer büyücülerin aksine bir tek onlar Başbakan ve çevresindeki kalabalıkla ilgilenmiyor, kafa kafaya vermiş hararetle bir şeyler konuşuyorlardı. Nathaniel derin bir nefes aldı. Adamların ikisini de tanıyordu; daha doğrusu, geçen yılki utanç verici olaydan sonra ikisinin de yüzlerini hiç unutmamak üzere belleğine kazımıştı. Kırmızı, kırışık suratlı yaşlı adam her zamankinden daha kuru ve kambur görünüyordu; yağlı cildi olan genç adamın düz saçları yakasının üzerine dökülüyordu. Lovelace'ın arkadaşları. Ve eğer onlar oradaysa, Lovelace da fazla uzakta olamazdı.</p>

  <p>Nathaniel midesinde rahatsız edici bir karıncalanma hissetti, sinirlerini tepesine çıkartan bir zayıflık hissi. Kurumuş dudaklarını yaladı. Sakinleşmesi gerekiyordu. Korkulacak bir şey yoktu. Yüz yüze gelseler bile Lovelace kolyenin onda olduğunu anlayamazdı nasılsa. Tılsımın peşine takılan avcılar Underwood'un evine girmeden aurasının titreşimlerini fark edemezlerdi. Yeterince güvendeydi. Yo, her iyi büyücünün yapacağı gibi o da eline geçen bu fırsatı değerlendirmeliydi. Eğer düşmanlarının yanına yaklaşırsa, belki konuştuklarına kulak misafiri olabilirdi.</p>

  <p>Etrafa göz gezdirdi; Bayan Underwood'un dikkati başka yerdeydi. Kısa boylu, bodur bir adamla sohbete dalmıştı ve kahkahaları ortalığı çınlatıyordu. Nathaniel merdivenlerin gölgeliğinde iki büyücüye yakın bir yeri gözüne kestirdi ve kalabalığın arasından yan yan ilerlemeye başladı.</p>

  <p>Yarı yoldayken, yaşlı adamın bir cümleyi yarıda kesip yukarıdaki girişe baktığını gördü. Nathaniel de aynı yere baktı. Neredeyse kalbi duracaktı.</p>

  <p>İşte oradaydı: Simon Lovelace, suratı kıpkırmızı ve nefes nefese. Belli ki daha yeni gelmişti. Paltosunu alelacele çıkartarak bir uşağa fırlattı, ceketinin kollarını düzelterek hızla merdivenleri inmeye başladı. Tam Nathaniel'ın hatırladığı gibi görünüyordu: gözlükler, arkaya taranmış saçlar, enerjik hareketler, yanından geçtiği insanlara gülüp yeniden somurtan koca bir ağız. Canlı, çevik adımlarla merdivenleri indi, sunulan şampanyayı reddetti ve arkadaşlarının yanına gitti.</p>

  <p>Nathaniel hızlandı. Birkaç saniye sonra, tırabzanların arkasında boş bir yere ulaşmıştı. Merdivenlerin bitiminden çok uzakta değildi, durduğu yerin çok yakınında korkuluk babası bir kavis yaparak sütun kürsüsü halinde sonlanıyordu; kürsünün üstünde taş bir vazo duruyordu. Vazonun bir yanından, yağlı büyücünün başını arkadan görebiliyordu; öbür yanından, da yaşlı büyücünün ceketinin bir bölümü görünüyordu. Lovelace merdivenlerden inip yanlarına gelmişti ve artık göz eriminde değildi.</p>

  <p>Vazo Nathaniel'ı onların gözünden saklıyordu. Havalı ve kendinden emin görünmeye çalışarak sırtını sütun kürsüsünün arkasına dayadı. Sonra etraftaki uğultunun arasından adamların seslerini seçmeye çalıştı.</p>

  <p>Başarmıştı işte. Konuşan Lovelace'ın ta kendisiydi, sesi sert ve rahatsız ediciydi..." ...gelişme yok. Mümkün olan her şeyi denedim. Çağırdığım hiçbir varlık bana kimin kontrolünde olduğunu söyleyemiyor."</p>

  <p>"Vaktini boşa harcıyorsun," dedi yaşlı adam, aksanlı konuşmasıyla. "Öbür şeytanlar nereden bilecek ki?"</p>

  <p>"Bütün olasılıkları denemeden bırakmak benim tarzım değil. Ama evet, haklısın. Ayrıca küreler de hiçbir işe yaramadılar. O yüzden belki planlarımızda değişiklik yapmamız gerekebilir. Mesajımı aldın mı? Bence iptal etmemiz gerekiyor."</p>

  <p>"İptal mi?" Üçüncü bir ses, herhalde yağlı adamın sesiydi.</p>

  <p>"Suçu her zaman kıza atabilirim."</p>

  <p>"Bu akıllıca bir şey olmaz." Yaşlı adam alçak sesle konuşuyordu; Nathaniel sözcükleri zorlukla duyabiliyordu. "Eğer iptal edersen Deveraux iyice tepene çıkabilir. Sağlayacağına söz verdiğin bütün o lüksleri dört gözle bekliyor. Yoo Simon, cesaretimizi yitirmeyelim. Aramaya devam et. Birkaç günümüz daha var. Hala bir şeyler olabilir."</p>

  <p>"Bütün çabalarım boşa giderse mahvolurum! O oda kaça mal oldu haberiniz var mı sizin?"</p>

  <p>"Sakin ol. Sesini yükseltiyorsun."</p>

  <p>"Tamam. Ama beni delirten şey nedir biliyor musunuz? Bu işi yapan her kimse <i>burada,</i> bir yerlerde. Halime bakıp gülüyor... Kim olduğunu anladığım zaman onu..."</p>

  <p>"Sesini yükseltme Lovelace!" dedi yağlı suratlı adam yeniden.</p>

  <p>"Daha sakin bir yere gitsek <i>iyi olur,</i> Simon..." Nathaniel sütun kürsüsünün arkasında, elektriğe yakalanmış gibi aniden arkaya doğru çekildi. Gidiyorlardı. Burada onlarla yüz yüze gelmek hoş olmayacaktı. Vakit kaybetmeden merdivenin gölgeliğinden çıkıp birkaç adım atarak kalabalığa karıştı. Güvenli bir uzaklığa erişince arkasına dönüp adamlara baktı. Lovelace ve arkadaşları hemen hemen hiç hareket etmemişlerdi: Yaşlıca bir büyücü kadın onlara katılmış, heyecanla bir şeyler anlatıyor; adamlarsa gitmesi için gözünün içine bakıyorlardı.</p>

  <p>Nathaniel meşrubatından bir yudum alıp kendini toparlamaya çalıştı. Duyduklarının çoğundan bir anlam çıkartamamıştı ancak Lovelace'ın öfke ve panik içinde olduğunu görmek onu sevindirmişti. Daha fazlasını öğrenmek için Bartimaeus'u çağırması gerekecekti. Belki de kölesi şu anda bile burada Simon Lovelace'ı izliyordu... Lenslerinin ardından bir şey göremiyordu maalesef ama cin ilk dört düzlemde de aynı şeklini koruyor olabilirdi. Tümüyle gerçek görünen bu insanlardan herhangi biri, şeytanı içinde saklayan bir kabuk olabilirdi.</p>

  <p>Bir grup büyücünün yanında ayakta durup düşüncelere daldı bir süreliğine. Ancak yavaş yavaş sohbet konuları ilgisini çekmeye başladı.</p>

  <p>"...çok yakışıklı. Hayatında birisi var mı?"</p>

  <p>"Simon Lovelace mı? Bir kadınla birlikte. Adını hatırlayamıyorum."</p>

  <p>"Onu tanımak istemezsin Devina. Altın çocuk olduğu zamanlar çok gerilerde kaldı."</p>

  <p>"Gelecek haftaki konferansı o düzenliyor, değil mi? Üstelik çok da yakışıklı görünüyor..."</p>

  <p>"Bu işi becerebilmek için uzun süre Devereaux'un yağcılığını yapmak zorunda kaldı. Kariyeri sallantıda. Parlamento'da belli bir görevi yok. Bir sene önce İçişleri Bakanlığını denemişti ama Duvall önünü kesti. Bir nedenle ondan nefret ediyor."</p>

  <p>"Şu Lovelace'ın yanındaki ihtiyar Schyler, değil mi? Suratını bu hale getirebilmek için nasıl bir şeytan çağırmış olabilir acaba? Ondan daha iyi görünen iblisler bile gördüm."</p>

  <p>"Lovelace'ın bir bakan için ilginç arkadaşları var, bu kadarını söyleyeyim. Peki ya şu yağlı olan kim öyle?"</p>

  <p>"Lime, sanırım. Tarım Bakanı."</p>

  <p>"Çok acayip bir adam..."</p>

  <p>"Şu konferans nerede yapılacakmış ki?"</p>

  <p>"Tanrının unuttuğu bir yerde; Londra dışında."</p>

  <p>"Oh olamaz, <i>gerçekten mi?</i> Ne kadar sıkıcı ve banal? Herhalde tulumlu adamlar bizi kazmalarıyla kovalayacaklar."</p>

  <p>"Bilemiyorum, Parlamentonun istediği buysa..."</p>

  <p>"Sefil bir şey."</p>

  <p>"Gene de <i>çok</i> yakışıklı..."</p>

  <p>"John..."</p>

  <p>"Görüntüye fazla önem veriyorsun Devina. Üstündeki takımı nereden almış acaba."</p>

  <p><i>"John!"</i></p>

  <p>Bayan Underwood -belki salonun sıcaklığından- yüzü kıpkırmızı Nathaniel'ın önünde duruyordu. Kolundan tuttu. "John seni kaç kez çağırdım! Bay Devereaux konuşmasına başlamak üzere. Arka tarafa gitmemiz gerek; önde yalnızca bakanlar oturacak. Acele et."</p>

  <p>Yan odaların birinden getirilen mor kumaş kaplı bir platforma doğru topuk tıkırtıları ve tuvalet hışırtıları içinde ilerleyen insanların arasından yana doğru kaydılar. Nathaniel ve Bayan Underwood bu genel hezeyan hali içinde oraya buraya çarparak sonunda bir araya toplanmış seyircilerin arkasında ve en kenarında bir yer bulabildi; nehre bakan terasa açılan kapıların yanında durmuşlardı. Salona girdiklerinden bu yana ziyaretçi sayısı büyük ölçüde artmıştı; Nathaniel'ın hesaplarına göre birkaç yüz kişi doldurmuştu salonu.</p>

  <p>Rupert Devereaux gençlere özgü bir canlılıkla sahneye sıçradı.</p>

  <p>"Bayanlar, baylar, bakanlar; bu gece hepinizi burada görmekten çok mutluyum..." Çekici bir sesi vardı; boğuk fakat canlı, emir vermeye alışkın bir ses. Seyircilerden neşeli bağırtılar ve bir alkış koptu. Bayan Underwood heyecandan neredeyse şampanya kadehini düşürüyordu. Kadının yanında duran Nathaniel hayranlıkla alkışlıyordu.</p>

  <p>"Hükümet Konuşması yapmak benim her zaman özellikle keyif aldığım bir iştir." diye devam etti Devereaux. "Bu kadar çok sayıda <i>harikulade</i> insanla çevrelenmişken, mutlu olmaktan başka ne gelebilir ki zaten elimden..." Alkışların ve bağırtıların şiddeti iyice artarak eski salonun tavanlarını titretecek düzeylere ulaşmıştı. "Teşekkürler. Bugün yurtiçinde ve yurtdışında büyük başarıların altına atılan imzalardan bahsedeceğim için ayrıca mutluyum. Bu başarılardan daha sonra ayrıntılarıyla bahsedeceğim; başlangıç olarak, ordularımızın İtalyan isyancılarını Torino yakınlarında püskürterek bozguna uğratmış olduklarını sizlere bildirmekten onur duyarım. Ayrıca Alp dağlarındaki taburlarımız Çek öncü güçlerini yok etmişlerdir." Başbakanın sesi bir an için alkış seslerine boğuldu. "Ve onlara ait çok sayıda cin ortadan kaldırılmıştır."</p>

  <p>Sustu. "İçişlerimize gelince, Londra'da baş gösteren bir dizi küçük hırsızlık olayından endişe duyulmaktadır: Geçen birkaç hafta içinde birden fazla sihirli eşyanın çalındığı bildirilmiştir. Şu anda bu olayların bir avuç başıbozuk vatan haini tarafından gerçekleştirildiğini öğrenmiş durumdayız. Yine de, eğer bunlara hadlerini bildirmezsek, halk tabakası beyinsiz sığır sürüsü gibi bunların peşine takılabilir. Onun için bu yağmacılığa ve çapulculuğa dur diyecek sıkı yasal tedbirler almak zorundayız. Şüpheli görülen tüm yağmacılar yargılanmadan hapse atılacaklardır. Gerekli güce sahip olan İçişleri, eminim ki bunların elebaşlarını kısa zamanda ele geçirecektir."</p>

  <p>Hükümet Konuşması, kalabalıktan kopan sevinç dolu çığlık ve alkışlarla sık sık kesilerek, dakikalar boyunca devam etti. Zaten kısır olan içerik, çok geçmeden hükümetin erdemleri ve düşmanlarının kötülüğüyle ilgili sıkıcı tekrarlara ve basmakalıp söze dönüştü hepten. Nathaniel bir süre sonra sıkılmaya başlamıştı: Dinlemek için kendini zorladıkça beyninin jöle kıvamına geldiğini hissedebiliyordu. Sonunda dinlemekten vazgeçti ve etrafına bakınmaya başladı.</p>

  <p>Hafifçe yana döndüğünde, açık kapılardan terası görebiliyordu. Mermer korkuluk babasının ilerisinde Thames'in kara suları uzanıyor, güneyden gelen sarı ışıklar yer yer parıltılar oluşturuyordu. Nehir kabarmamıştı, Westminster köprüsünün altından Docklands'e ve denize doğru ağır ağır akıyordu.</p>

  <p>Birisi daha bu konuşmanın dayanılmaz olduğuna karar vermiş ve terasa çıkmıştı. Nathaniel, salondan vuran ışık deryasının bitiminde, karanlığın başladığı yerde adamın ayakta durduğunu görebiliyordu. Başbakanı küstahça hiçe sayan pervasız bir konuk olmalıydı bu... belki de yalnızca bir güvenlik memuruydu, Nathaniel düşüncelere daldı. Thames'in dibindeki balçığı düşündü. Bartimaeus'un kutusu artık çamura yarı gömülmüş olmalıydı; sonsuza dek o koyu karanlığa mahkum olarak.</p>

  <p>Göz ucuyla, terastaki adamın sanki palto veya ceketinin altından büyük bir şey çıkarıyormuş gibi, ani ve kararlı bir hareket yaptığını gördü.</p>

  <p>Nathaniel adamı iyice seçmeye çalıştı ancak şekil karanlıkta kalıyordu. Arkasında Başbakan'ın hala sürmekte olan akıcı konuşmasını duyuyordu. "...birleşme çağında yaşıyoruz, dostlarım. Biz yeryüzündeki en büyük ve elit büyücü gurubuyuz; bizim gücümüze hiç kimse erişemez..."</p>

  <p>Terastaki adam kapıya doğru bir hamle yaptı.</p>

  <p>Nathaniel'ın lensleri karanlıkta renkli bir ışıltı gördü; yalnızca tek düzlemde yer almayan bir şey...</p>

  <p>"... atalarımızın izinde gitmeli ve çok çalışmalıyız..."</p>

  <p>Şüphelenen Nathaniel konuşmaya çabaladı ama dili damağına yapışmış durumdaydı.</p>

  <p>Karanlık şekil salonun içine sıçradı. Vahşi, koyu renk gözleri olan genç bir çocuktu. Siyah kot pantolon, siyah anorak giymiş; yüzünü kömür karası bir yağ veya boyayla boyamıştı. Elinde iri bir greyfurt büyüklüğünde parlak mavi bir küre taşıyordu. Küre yanıp sönüyordu. Nathaniel kürenin içinde kımıl kımıl minik beyaz şeyler gördü.</p>

  <p>"...egemenliğimiz için. Düşmanlarımız bize karşı koyamayacaklar..."</p>

  <p>Genç çocuk kolunu kaldırdı. Küre fener ışığında parladı.</p>

  <p>Kalabalığın içinden biri yutkundu. Çocuğu görmüştü...</p>

  <p>"...Evet, tekrarlıyorum..."</p>

  <p>Nathaniel ağzını açtı ama ses çıkaramadı.</p>

  <p>Kol öne doğru atıldı; küre eli terk etti.</p>

  <p>"...<i>karşı koyamazlar</i>..."</p>

  <p>Mavi küre havada uçtu, Nathaniel'ın başının üzerinden, kalabalığın üzerinden. Bir yılanın hareketlerine kilitlenmiş fare gibi izleyen Nathaniel'a küre sonsuza dek uçacakmış gibi geldi. Salonda bir sessizlik oldu; kürenin belli belirsiz vızıltısı ve çığlık atmaya niyetlenen bir kadının, boğazında düğümlenerek hıçkırığa dönüşen sesi duyuldu yalnızca.</p>

  <p>Küre kalabalıkta başlar arasında kayboldu. Sonra kırılan camın şangırtısı duyuldu.</p>

  <p>Ve, bir an sonra da, patlamanın sesi geldi.</p>

  <p>&nbsp;</p>
</body>
</html>