<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator"/>
  <link href="../Styles/balci60.css" rel="stylesheet" type="text/css"/>

  <title></title>
</head>

<body>
  <p>&nbsp;</p>

  <h2 class="h21"><a id="ncx3398"></a>Bartimaeus</h2>

  <h3 class="h31"><a id="ncx3399"></a>42</h3>

  <p>&nbsp;</p>

  <p>Ve asıl gösteri başladı. Yarığa yakın olan düzlemler, sanki çeşitli hızlarda yanlara çekiliyorlarmış gibi, aniden kayboldular. Başıma bir darbe almışçasına görüşüm karman çorman oldu; yukarıdaki pencereleri yedi kat daha fazla görmeye başladım, hepsi de hafif farklı konumlarda. Çok huzursuz edici bir durumdu.</p>

  <p>Eğer Lovelace'ın çağırdığı şey düzlemleri bu derece bozacak güce sahipse, pentagramın içindeki herkes hapı yutmuş demekti. Artık çok yakınlarda olmalıydı. Gözümü havadaki yarıktan ayıramıyordum...</p>

  <p>Amanda Cathcart, yüzüyle uyum içinde olan mavi kısa saçlarıyla çığlıklar atarak yanımızdan geçti. Bir iki acayip değişiklik daha oldu: Lovelace'a saldırmak için podyuma fazlaca yaklaşmış olan iki büyücünün bedeni tatsız bir şekilde uzamıştı; birinin burnu komik bir şekilde büyümüş, diğerininki yok olmuştu.</p>

  <p>"Neler oluyor?" diye fısıldadı çocuk.</p>

  <p>Cevap vermedim. Yarık açılıyordu.</p>

  <p>Yedi düzlem birden karıştırılan şurup gibi dönmeye başladı. Yarık genişledi ve kol gibi bir şey dışarıya uzandı. Kusursuz bir camdan yapılmış gibi saydamdı; daha doğrusu, çevresindeki düzlemlerde yarattığı döngüler ve girdaplar olmasa görünmez olacaktı. Kol anlamaya çalışır gibi öne arkaya hareket etti: Fiziksel dünyanın garip duyularını sezmeye çalışırmış gibi, Kolun ucunda dört tane ince şişlik ya da parmak görür gibi oldum: Onlar da aynı kol gibi, maddeden yapılı değillerdi ve yalnızca çevrelerindeki havada yarattıkları dalgalanmalar sayesinde görülebiliyorlardı.</p>

  <p>Lovelace aşağıda geriye doğru bir adım attı, tedirgin parmakları güç almak istercesine gömleğinin düğmeleri arasından kolyeye dokunuyordu.</p>

  <p>Düzlemlerin dalgalanmasıyla birlikte, diğer büyücüler de ilk kez kolu görebildiler.<a id="a114"></a><a href="../Text/notes.html#a357"><span class="t19">{115}</span></a> En büyük, en kıllı adamdan en ufak tefek ve ince sesli kadına kadar çeşitli oktavlardan bir koro şeklinde tüm salonu kaplayan bir yas iniltileri senfonisi yarattılar. En cesur olanlar salonun ortasına koşarak cinlerine yarığın içine Patlayıcılar ve başka büyüler yollamaları için baskı yaptılar. Yaptıkları büyük bir hataydı. Yollanan yıldırım ve Patlayıcı'ların hiçbiri kolun yakınına yaklaşamadı; hepsi de bütün enerjileri alınmış olarak duvarlara ve tavana sektiler veya su damlatan bir hortum gibi yerlere saçıldılar.</p>

  <p>Çocuğun ağzı öylesine açık kalmıştı ki, köstebek görse içine yuva yapardı. "Bu ş-şey," diye kekeledi. "Nedir bu?"</p>

  <p>Güzel soru. Tek koluyla bile tüm düzlemleri bozan ve en güçlü büyüleri geri püskürten bu şey ne olabilirdi ki acaba? 'Hepimizin son duası!' gibi hazin bir açıklama yapabilirdim ama bu yalnızca yeni sorular sormasına yarardı.</p>

  <p>"Tam olarak bilmiyorum," dedim. "Dışarı çıkmak konusundaki tedirginliğine bakılırsa, daha önce pek sık çağrılmamış. Büyük ihtimalle şaşkın ve öfkeli, ama ne kadar güçlü olduğunu görebilmek çok zor değil. Şu olanlara bir bak! Pentagramın içinde yapılan bütün büyüler geri tepiyor, maddeler şekil değiştiriyor... Bütün kurallar bozuluyor, askıya alınıyor. En büyük varlıklar her zaman Öbür Taraf'ın kaosunu da yanlarında getirirler. Lovelace'ın kendini korumak için Semerkant Tılsımı'na ihtiyaç duymasına şaşmamalı."<a id="a115"></a><a href="../Text/notes.html#a360"><span class="t19">{116}</span></a></p>

  <p>Biz yarığa bakarken dev, saydam kolun ardından bir metreden daha uzun, kaslı dev bir omuz çıktı. Ve başa benzer bir şey de belirmeye başladı. Başın da yalnızca dış hatları belli oluyordu: İçinden bakınca pencereler ve uzaktaki ağaçlar görülebiliyordu; etrafında düzlemler biraz daha şiddetli titreşmeye başladılar.</p>

  <p>"Lovelace bunu tek başına çağırmış olamaz," dedim. <i>"Mutlaka</i> yardım almış olmalı. Öldürdüğün şu yaşlı korkuluktan bahsetmiyorum ya da şu kapıda duran yağlı surattan. Gerçekten çok güçlü birinin yardımını almış olması gerek."<a id="a116"></a><a href="../Text/notes.html#a362"><span class="t19">{117}</span></a></p>

  <p>Yüce varlık kendisini yarıktan dışarı çekiyordu. Diğer kolu ve göğsü ortaya çıkmıştı. Büyücülerin çoğu duvar kenarlarında toplanmıştı ama pencerelerin yanında duran kimileri, düzlemlerdeki bir dalgalanmaya kapılmıştı. Yüzleri değişime uğruyordu: Bir erkeğin yüzü kadına; bir kadının yüzü de çocuğunkine dönüşüyordu. Değişiminden çılgına dönen bir büyücü, görmeyen gözlerle podyuma koştu, adamın vücudu bir anda sıvılaştı: Tirbuşon gibi dönerek yükseldi ve yarığın içinde kayboldu. Sahibim dehşet içinde yutkundu.</p>

  <p>Adeta bir kedi gibi dengeli ve sinsi, koca bir saydam bacak belirdi. İşler cidden çıkmazdaydı. Gene de iyimserliği elden bırakmıyordum. Yaratıktan çıkan dalgalanmaların, ulaştığı bütün büyüleri bozduğunu fark etmiştim. Bu da bana biraz umut veriyordu.</p>

  <p>"Nathaniel," dedim. "Beni dinle."</p>

  <p>Önce cevap vermedi. Kendi ülkesinin beyefendileri ve hanımefendilerinin başı kesilmiş horozlar gibi ortalarda koşuşturmaları onu afallatmıştı. Geçtiğimiz günlerde başımdan geçen onca olayın etkisiyle, onun aslında ne kadar küçük olduğunu unutmuştum. O anda hiç de bir büyücü gibi görünmüyordu, küçük bir oğlandı işte.</p>

  <p><i>"Nathaniel"</i></p>

  <p>Kısık bir ses. "Evet?"</p>

  <p>"Dinle. Eğer bu Koza'dan çıkmayı becerirsek ne yapmamız gerektiğini biliyor musun?"</p>

  <p>"Nasıl çıkacağız ki?"</p>

  <p>"Bunu kafana takma. <i>Eğer</i> çıkarsak, ne yapmamız lazım?"</p>

  <p>Omuz silkti.</p>

  <p>"O zaman ben söyleyeyim. Yapmamız gereken iki şey var. Birincisi kolyeyi Lovelace'tan almak. Bu görev sana düşüyor."</p>

  <p>"Neden?"</p>

  <p>"Çünkü o takarken ben kolyeye yaklaşamam, o şey yanına yaklaşan bütün sihirli şeyleri içine çekiyor, ben de onlara katılmak istemiyorum. Onu senin alman gerek. Ama sen yaklaşırken, ben Lovelace'ın dikkatini başka yere çekmeye çalışırım."</p>

  <p>"Çok naziksin."</p>

  <p>"İkincisi," dedim, "dev arkadaşımızı geri yollamak için çağırmayı tersine çevirmek. Bu da senin görevin."</p>

  <p><i>"Yine</i> mi benim görevim?"</p>

  <p>"Evet, ben çağırma borusunu Lovelace'ın elinden almana yardım ederim. Eğer bu işi kıvırmak istiyorsak o borunun kırılması gerekecek. Yalnız kovma sözcüklerini söylemeleri için diğer büyücülerin yardımına da ihtiyacın olacak. Güçlü olanlar bu sözcükleri biliyorlardır, tabii hala bilinçlerini yitirmemişlerse. Endişelenme, yardım edeceklerdir nasılsa."</p>

  <p>Çocuk kaşlarını çattı. <i>"Lovelace</i> onu tek başına kovmayı düşünüyor," dedi her zamanki diretken tavrıyla.</p>

  <p>"Evet, o usta bir büyücü, çok yetenekli ve güçlü bir adam... Ama biz kendi işimize bakalım şimdi. Kolyeyi alıyoruz. Sonra sen koşup diğerlerinden yardım istiyorsun, bu arada ben de Lovelace'ı oyalıyorum."</p>

  <p>Çocuğun buna ne yanıt verdiğini hiçbir zaman bilemedim çünkü o anda yüce varlık yarıktan tamamen çıktı ve düzlemler arasında müthiş güçlü bir dalgalanma oldu. Darmadağın olmuş sandalyelerin arasından geçti, bazılarını sıvılaştırdı, bazılarını ateşe verdi ve sonunda, o kadar zamandır içinde hapsolduğumuz parlak beyaz Koza'ya ulaştı. Çevresindeki zar bir anda koca bir patlamayla açıldı ve oğlanı bir tarafa beni bir tarafa yolladı. Çocuk yere çakarak yüzünü yaraladı.</p>

  <p>Artık pek uzakta olmayan o dev saydam baş, yavaşça bize doğru dönüyordu.</p>

  <p>"Nathaniel!" diye bağırdım. "Ayağa kalk!"</p>

  <p>&nbsp;</p>

  <h3 class="h31"><a id="ncx3437"></a>Nathaniel</h3>

  <p>&nbsp;</p>

  <p class="p5"><span class="t17">P</span>atlamanın şiddetiyle Nathaniel, kulaklarında bir uğultu, ağzında bir ıslaklık hisseti. Yakınlarda bir yerde, salondaki kargaşa arasında, gerçek adının söylendiğini duydu. Sendeleyerek ayağa kalktı.</p>

  <p>Artık varlık tam olarak fiziksel dünyadaydı: Nathaniel onun tavana kadar uzanan dev gövdesini hissedebiliyordu. Arkasında, biraz uzakta, bir grup büyücü iblisleriyle beraber çaresizlik içinde birbirlerine sokulmuşlardı. Önünde Simon Lovelace durmuş, kölesine bağırarak emirler yağdırıyordu. Tek elini göğsüne bastırmış; hala boruyu tutmakta olduğu diğerini yana doğru uzatmıştı.</p>

  <p>"Anlıyor musun Ramuthra?" diye bağırdı. "Semerkant Tılsımı bende, bana bir şey yapamazsın. Bu salondaki diğer tüm insanlar ve ruhlar senin! Onları yok etmeni emrediyorum sana!"</p>

  <p>Yüce varlık başıyla onayladı; en yakındaki bir büyücü grubuna dönerek tüm salona şok dalgaları yolladı. Nathaniel, Lovelace'a doğru koşmaya başladı. Biraz koştuktan sonra, yere yakın uçan çirkin bir sinek gördü.</p>

  <p>Lovelace sineği fark etti; kaşlarını çatarak ani hareketlerle yaklaşıp uzaklaşmasını izledi; sonra sinek yeniden yaklaştı. Bu arada Nathaniel sezdirmeden arkasından yaklaşıyordu.</p>

  <p>Yaklaştı, yaklaştı...</p>

  <p>Sinek Lovelace'ın yüzüne doğru ani bir pike yaptı, büyücü geri çekildi ve o anda, Nathaniel harekete geçti. Bir yay çizerek adamın sırtına atladı ve gömleğinin yakasından kavradı. Aynı anda, sinek de bir ipek maymununa dönüşerek becerikli ve hırslı parmaklarıyla boruyu kapıverdi. Lovelace bağırdı ve maymuna bir yumruk atarak onu kuyruk burunda döndürerek kafa üstü Nathaniel'a çarptırdı ve ikisi birden küt diye yere düşüverdiler.</p>

  <p>Nathaniel ve maymun yerde seriliyken, Lovelace tepelerinde dikiliyordu. Gözlüğü tek kulağından sarkmış, eğri büğrü sallanıyordu. Nathaniel düşerken yakasını yırtmıştı. Semerkant Tılsımı'nın altın zinciri boynunda duruyordu.</p>

  <p>"Demek," dedi Lovelace gözlüklerini düzelterek, "teklifimi reddettin. Yazık. Maurice'ten kurtulmayı nasıl başardın?" Maymunu işaret etti. "Sanırım bu Bartimaeus."</p>

  <p>Nathaniel soluksuz kalmıştı; doğrulmaya çalışırken acı çekiyordu .</p>

  <p>Maymun ayağa kalkmış, büyüyor ve genişliyordu. "Haydi," diye tısladı Nathaniel'a. "Ona fırsat..."</p>

  <p>Lovelace bir işaret yaparak bir şey söyledi. Omzunun üzerinde çakal başlı koca bir şekil belirdi. "Seni çağırmak istememiştim," dedi büyücü. "İyi bir köle bulmak çok zor ve benden başka kimse canlı çıkmayacak bu odadan, ne cin ne insan. Ama Bartimaeus'un da burada olduğunu görünce, onu yok etme zevkinden seni mahrum etmeyeyim dedim." Lovelace aşağılarmış gibi, Nathaniel'ın yanında tünemiş olan gargoylu işaret etti. "Bu kez Jabor," dedi, "Beni hayal kırıklığına uğratma."</p>

  <p>Çakal başlı yaratık öne ilerledi. Gargoyl bir küfür savurarak havalandı. Jabor'un sırtından kırmızı damarlı bir çift kanat çıktı; kırılan kemik gibi bir çatırtı sesiyle bir kez çırpıldılar ve gargoylun peşinden onu da havalandırdılar.</p>

  <p>&nbsp;</p>

  <p class="p5">Nathaniel ve Lovelace teke tek kalmışlardı. Nathaniel'ın dalağındaki ağrı biraz hafiflemiş ve ayağa kalkabilmişti. Gözleri büyücünün boynundaki parlak zincire sabitlenmişti.</p>

  <p>"Biliyor musun John," dedi Lovelace boruyu öylesine avcuna vurarak, "eğer en başından benim çırağım olabilseydin, birlikte çok iyi işler başarabilirdik. Seni tanıyorum, sana baktığımda sanki kendi küçüklüğümü görüyorum; ikimizde de aynı irade gücü var." Beyaz dişlerini göstererek gülümsedi. "Ama sen Underwood'un yumuşaklığı ve vasatlığıyla yozlaşmışsın."</p>

  <p>Uluyan bir büyücünün aralarından geçmesiyle durakladı; adamın cildi yanar dönerli ufak pullarla parıldıyordu. Tüm salon, Ramuthra'dan gelen şok dalgalarına çarparak bozulan ve yanlış işleyen büyülerin sesleriyle yankılanıyordu. Büyücülerin ve iblislerinin çoğu, en uzaktaki duvara kaçmaya çalışırken neredeyse birbirlerinin üstüne çıkmış, tepeleme yığılmışlardı. Yüce varlık tembel hareketlerle onlara doğru ilerliyor; attığı her adımda, şekil değiştirip oraya buraya saçılmış (kimi çekmiş uzamış, kimi tersyüz olmuş ya da olağanüstü renklere bürünmüş) sandalye, çanta ve özel eşyalardan oluşan bir enkaz bırakıyordu ardında. Nathaniel olanlara aldırmamaya çalıştı; gözlerini kolyenin zincirine dikmiş, bir sonraki saldırısına hazırlanıyordu.</p>

  <p>Lovelace gülümsedi. "Hala pes etmiyorsun," dedi. "Ben de işte bundan bahsediyorum; bu çelik gücündeki iradeden. Çok iyi. Ama benim çırağım olsaydın, onu kullanmayı öğrenene kadar işe kalkışmamayı öğretirdim sana. Eğer hayatta kalmak istiyorsa, gerçek bir büyücü sabırlı olmak zorundadır."</p>

  <p>"Evet," dedi Nathaniel boğuk bir sesle, "bunu daha önce de duymuştum."</p>

  <p>"Dinlemen gerekirdi. Neyse, artık senin için çok geç; bana yeteri kadar zarar verdin, zaten istesem de seni kurtaramam. Tılsımı tek bir kişi kullanabilir."</p>

  <p>Lovelace bir an Ramuthra'ya baktı: Canavar bir grup büyücüyü köşeye sıkıştırmış, elini onlara doğru uzatıyordu. Keskin bir çığlık aniden yarıda kesildi.</p>

  <p>Nathaniel hafifçe kıpırdandı. Lovelace'ın gözleri yeniden ona dikildi. <i>"Hala</i> mı vazgeçmedin? Buradaki diğer aptallar ve korkaklarla birlikte ölmeni bekleyemeyeceksem, o zaman ilk önce senden kurtulmam gerekecek demektir. Bunu bir iltifat olarak kabul edebilirsin John."</p>

  <p>Boruyu dudaklarına götürdü ve küçük bir ses çıkardı. Nathaniel'ın tüyleri ürperdi; arkasından bir değişim hissetti.</p>

  <p>Borunun sesini duyan Ramuthra durmuştu. Gövdesinin etrafındaki dalgalanmalar sanki güçlü bir duygu, belki öfke sızdırırmış gibi yoğunlaştı. Nathaniel yaratığın döndüğünü gördü; Lovelace'a duyduğu öfke bir anda tüm salonu doldurmuş gibiydi.</p>

  <p>"Oyalanıp durma köle!" diye bağırdı Lovelace. "Ne istersem yapacaksın! Önce bu çocuk ölmek zorunda."</p>

  <p>Nathaniel üzerinde yabancı bakışlar hissetti. Tuhaf bir berraklıkla duvarda dev başın üstünden sarkan altın rengi bir duvar halısı gördü; olduğundan daha büyük, sanki varlığın özü tarafından genişletilmiş gibi görünüyordu.</p>

  <p>"Haydi!" Lovelace'ın sesi çatlak ve kuru çıkıyordu. Canavardan çıkan büyük bir dalgalanma, yakındaki bir avizeyi bir sürü küçük kuşa çevirdi. Kuşlar eriyip yok olmadan önce birbirlerinden ayrılıp salonun çatısı boyunca uçuştular. Yaratık ağır ağır sırtını büyücülere dönerek Nathaniel'a doğru gelmeye başladı.</p>

  <p>Nathaniel'ın içi eriyor gibiydi. Geri çekildi.</p>

  <p>Yanında Lovelace'ın kıkırdadığını işitti.</p>

  <p>&nbsp;</p>

  <h3 class="h31"><a id="ncx3469"></a>Bartimaeus</h3>

  <p>&nbsp;</p>

  <p class="p5"><span class="t17">İ</span>şte Jabor ve ben yine karşı karşıyaydık, dans eden bir çift gibi; ben geri, o ileri, uyumlu adımlar atarak. Debelenen insanlardan, yönünü şaşırmış büyülerin patlamasından altüst olmuş salonda, tüm azametiyle yürüyen varlığın yaydığı şok dalgalarından da kaçınarak uçup duruyorduk. Jabor can sıkıntısını ya da güvensizliğini açığa vuracak şekilde yüzünü buruşturmuştu çünkü onun o kusursuz esnekliğinin bile böyle bir ortamda işe yarayıp yaramayacağı belli değildi. Moralini iyice bozmaya karar verdim.</p>

  <p>"Faquarl'ın emrinde olmak nasıl bir his?" diye bağırdım, geriye kalan çok az avizeden birinin arkasına geçerken. "Lovelace <i>onunkinden</i> önce senin hayatını tehlikeye attı."</p>

  <p>Jabor avizenin öbür tarafından bir Bela fırlatmaya çalıştı ama bir enerji dalgası büyüyü bozarak yerlere saçılan hoş bir çiçek yağmuru haline getirdi.</p>

  <p>"Çok şirin," dedim. "Şimdi de onları güzelce düzenle. Sana bir de vazo bulurum istersen."</p>

  <p>Jabor benim bu ince dokundurmalarımı anlayabilecek kapasitede değildir, ama sesimin tonunda bir sataşma sezerek, yanıtlamaya karar verdi.</p>

  <p>"LOVELACE BENİ ÇAĞIRDI ÇÜNKÜ BEN DAHA GÜÇLÜYÜM!" diye böğürdü, avizeyi tavandan söküp bana doğru fırlatarak. Bir balet gibi kenara kaçtım ve avize duvara çarparak büzüşmüş duran büyücülerin başlarına bir kristal yağmuru şeklinde yağdı.</p>

  <p>Jabor bu zarif figürden hoşlanmamıştı. "KORKAK!" diye bağırdı. "HER ZAMAN BÖYLE SÜRÜNÜR KAÇARSIN, HEP SAKLANIRSIN."</p>

  <p>"Buna zeka denir," dedikten sonra, havada bir perende atıp çatıdaki kirişlerden kopmuş bir kalası aldım ve mızrak gibi ona fırlattım. Kaçmadı bile, mızrak omzuna çarparak kırıldı ve yere düştü. Sonra üstüme geldi. Tüm zekiliğime rağmen, ne sinsiliğim ve sürünmelerim, ne kaçıp saklanmam işe yarıyordu o anda. Aşağıya baktığımda, durumun hızla kötüye gittiğini gördüm. Ramuthra<a id="a117"></a><a href="../Text/notes.html#a364"><span class="t19">{118}</span></a> geri dönmüş ve Lovelace ile çocuğun durdukları yere doğru ilerliyordu. Lovelace'ın niyetini anlamak zor değildi: Çocuk onun için öyle bir baş belası haline gelmişti ki bir saniye daha yaşamasına tahammülü kalmamıştı. Onu anlayabiliyordum.</p>

  <p>Boru hala Lovelace'ın elindeydi; kolye de hala boynundaydı. O ana kadar hiçbir şey becerememiştik. Ramuthra çocuğa yeteri kadar yaklaşmadan, bir şekilde dikkatini dağıtmak gerekiyordu. Aklıma bir anda bir fikir geldi. Enteresan... Ama önce bir süreliğine Jabor'dan kurtulmam gerekiyordu.</p>

  <p>Peki ama nasıl? Jabor inatçı keçinin tekidir.</p>

  <p>Salonun ortasına doğru yönü belirsiz bir dalış yaptım. Yarığın yaklaşmasıyla, podyum artık peltemsi bir görünüm almıştı. Ayakkabı ve sandalyeler her yere saçılmıştı ama burada artık kimse kalmamıştı.</p>

  <p>Hızlandım. Jabor'un da aynı hızla peşime takıldığını anladım.</p>

  <p>Yarığa yaklaştıkça özümdeki çekilme artıyordu; öne doğru çekildiğimi hissediyordum, çağırılmaya çok benzer bir etkisi vardı. Dayanma gücümün sınırına geldiğimde havada durdum, bir takla atarak arkamdan gelen Jabor'un karşısına çıktım. Kollarını öfke içinde öne doğru uzatmış, ıslık sesleri içinde üstüme doğru geliyordu, içinde bulunduğu tehlikeden haberi bile yoktu. Tek istediği pençelerini özüme geçirip beni eski Ombos<a id="a118"></a><a href="../Text/notes.html#a366"><span class="t19">{119}</span></a> veya Fenike'deki kurbanlarından biri gibi parçalara ayırmaktı.</p>

  <p>Ama ben bir tapınağın gölgelerine sığınmış titreyen bir insan parçası değilim. Ben Bartimaeus'um ve hiçbir şeyden korkmam. Ben ayağımı sağlam basarım yere.<a id="a119"></a><a href="../Text/notes.html#a368"><span class="t19">{120}</span></a></p>

  <p>Jabor üstüme geldi. Ben kamburumu çıkararak bir güreş pozisyonu aldım.</p>

  <p>Ağzını açtı ve o çakal çığlığını attı...</p>

  <p>Kanatlarımı bir kez çırparak biraz yükseldim. Jet hızıyla altımdan geçerken döndüm ve kıçına tüm gücümle bir tekme attım. Duramayacak kadar hızlıydı, benim nazik yardımım da işini iyice zorlaştırıyordu. Durabilmek için kanatlarını öne uzattı... Yavaşladı... Hırlayarak dönmeye başladı...</p>

  <p>Yarığın çekim alanına girmişti. Yüzünde aniden bir kuşku ifadesi belirdi. Kanatlarını çırpmaya çalıştı ama tam olarak oynatamadı. Sanki hızla akan bir pekmez ırmağına dalmış gibiydiler; kanatlarının kenarından siyah-gri bir madde çıkarak emilmeye başladı. Bu onun bedeninden çıkan özüydü. Müthiş bir çaba harcayarak biraz bana doğru gelmeyi başardı. Başparmak işareti yaptım.</p>

  <p>"Aferin," dedim. "Beş santim ilerledin. Devam et." Yeni bir Herkülümsü atak yaptı. "Bir santim daha! Çok iyi! Beni yakalamana az kaldı." Cesaretlendirmek için tek ayağımı kaldırıp tam yakalanma mesafesinde suratına doğru arsız arsız salladım. Hırlayarak ayağımı tutmaya çalıştı ama artık özü eklem yerlerinden kıvrılarak akıyor ve yarığa doğru çekiliyordu; kaslı gövdesi her an incelerek değişime uğruyordu. Gücü azaldıkça daha hızlı çekilmeye ve arkaya doğru gitmeye başladı, önce yavaş, sonra daha hızlı.</p>

  <p>Eğer beyni biraz olsun çalışsaydı, bir tatarcık falan olabilirdi: Belki daha küçük bir bedenle yarığın çekimsel gücüne daha rahat karşı koyabilirdi. İyi bir dostun vereceği öğüt onu kurtarabilirdi, ama ne yapayım, onun çözülüşünü seyretmekle o kadar meşguldüm ki böyle bir şey aklıma bile gelmedi. Artık arka eklemleri ve kanatları sıyrılarak yağlı gri-siyah maddeden sıvılar halinde yarığın içine ve dünyadan dışarı çekiliyordu. Onun için hoş bir deneyim olmasa gerek, özellikle de Lovelace'ın emirleriyle hala dünyaya bağlanmış haldeyken, ama yüzünde hiçbir acı ifadesi yoktu, sadece nefret vardı. Jabor'un sonu böyle olacakmış demek. Başının arkası şekil değiştirirken bile, o kızıl gözler hala bana kenetlenmişti. Sonra onlar da gitti, yarığın içinde kayboldular ve ben ona sevecen bir veda için el sallarken tek başıma kalıverdim.</p>

  <p>Veda etmekle fazla zaman harcamadım. Yapılacak başka işlerim vardı.</p>

  <p>&nbsp;</p>

  <h3 class="h31"><a id="ncx3493"></a>Nathaniel</h3>

  <p>&nbsp;</p>

  <p class="p5"><span class="t17">"B</span>u Semerkant Tılsımı müthiş bir şey." Lovelace ya korkudan ya da gücün kendi elinde olmasının getirdiği o çılgınca zevkten, Ramuthra ikisine doğru acımasızca yaklaşırken bile Nathaniel ile tek taraflı bir konuşmayı sürdürmekte ısrar ediyordu. Sanki konuşmadan duramıyormuş gibiydi. Nathaniel çaresizliğinin bilincinde olarak, ağır ağır geri çekiliyordu.</p>

  <p>"Ramuthra maddeyi nasıl bozuyor baksana," diye devam etti Lovelace. "Nereye gitse maddeler ne yapacağını şaşırıyor. Böylece bütün büyülerin dayandığı düzeni yok ediyor. <i>Sizin</i> gibilerin yapacağı hiçbir şey onu durduramaz: Bütün büyüleriniz geri teper; bana zarar veremezsiniz ve hiçbir yere kaçamazsınız. Ramuthra hepinize yeter. Ama tılsımın içindeki güç onunkine eşit; bana bir şey yapamaz. Beni tutup ağzına bile götürse, kaos etrafımda dolaşsa bile, kılıma zarar gelmez." Canavar yolu yarılamıştı ve gittikçe hızlanıyordu. Koca şeffaf kollarından birini öne doğru uzatmıştı. Nathaniel'ın tadına bakmak için can atıyordu herhalde.</p>

  <p>"Bu planı sevgili ustam yaptı," dedi Lovelace, "her zamanki gibi yaratıcılığını kullandı. Şimdi bizi seyrediyordur."</p>

  <p>"Schyler'dan mı bahsediyorsun?" Nathaniel ölümün eşiğindeyken bile vahşi bir tatmin hissinden kendini alıkoyamıyordu. "Hiç sanmam. Yukarıda ölü yatıyor şu anda."</p>

  <p>Lovelace'ın kendinden hoşnut halinden eser kalmadı ansızın. Dudakları titredi.</p>

  <p>"Doğru söylüyorum," dedi Nathaniel. "Kaçmadan önce onu öldürdüm."</p>

  <p>Büyücü bir kahkaha attı. "Bana yalan söyleme çocuk..."</p>

  <p>Lovelace'ın arkasından bir kadın sesi duyuldu: Yumuşak ve ağlamaklı. "Simon!"</p>

  <p>Büyücü arkasına baktı; elleri önünde kenetlenmiş, tuvaleti yırtık ve çamurlu, saçı başı darmadağınık ve hafif morlaşmış Amanda Cathcart ile karşılaştı. Yüzü şaşkınlık ve dehşet içinde kollarını uzatıp öne eğilerek adama yaklaştı. "Oh, <i>Simon,"</i> dedi. "Neler yaptın sen?"</p>

  <p>Lovelace'ın rengi sarardı; arkasına döndü. "Gelme!" diye bağırdı. Sesinde panik seziliyordu. "Uzak dur!"</p>

  <p>Amanda Cathcart'ın gözlerinden yaşlar akıyordu. "Bunu nasıl yaparsın Simon? Ben de mi öleceğim?"</p>

  <p>Öne doğru sendeledi. Büyücü huzursuzlanarak kadını durdurmak için elini kaldırdı. "Amanda, be-ben çok üzgünüm. Böyle... olması gerekti."</p>

  <p>"Yo, Simon; bana neler vaat etmiştin."</p>

  <p>Nathaniel yandan adama yaklaşıyordu.</p>

  <p>Lovelace'ın şaşkınlığı öfkeye dönüşüverdi. "Benden uzak dur kadın, yoksa demona seni lime lime etmesini emrederim! Bak, neredeyse tepende duruyor!" Amanda Cathcart kıpırdamıyordu. Korkusunu aşmış gibiydi.</p>

  <p>"Beni nasıl böyle <i>kullanırsın</i> Simon? Bütün o sözlerinden sonra. Hiç şerefin yok mu?"</p>

  <p>Nathaniel ayağını sürüyerek bir adım daha attı. Ramuthra'nın gölgesi artık üzerine düşüyordu.</p>

  <p>"Amanda, seni uyarıyorum..."</p>

  <p>Nathaniel öne atıldı ve elini uzattı. Parmakları Lovelace'ın boynunu tırmaladı, sonra soğuk, sert ve esnek bir şeyi yakaladı. Kolyenin zincirini. Bütün gücüyle zincire asıldı. Büyücünün başı bir an ona doğru eğildi, sonra zincirin bir halkası koptu ve kolye sonunda Nathaniel'ın eline geçti.</p>

  <p>Lovelace korkunç bir çığlık kopardı.</p>

  <p>Nathaniel geriye doğru savruldu, zincirin halkalarını yüzüne çarptırarak yere serildi. Kopmuş zinciri iki eliyle kavrayarak ortasındaki küçük, oval şeyi sıkı sıkı tutuyordu. Bunu yaparken üzerinden büyük bir yük kalktığını hissediyordu, sanki acımasız ve hain bir bakış aniden kendisinden başka yere çevrilmiş gibi.</p>

  <p>Lovelace saldırının ilk şokunu üstünden atarak Nathaniel'ın üzerine atlamaya yeltendi; ama iki narin kol onu geri çekti. "Dur Simon, böyle zavallı, tatlı bir çocuğun canın yakmayı düşünmüyorsun, değil mi?"</p>

  <p>"Sen çıldırmışsın Amanda! Bırak beni! O tılsımı..." Bir an kadının amansız ellerinden kurtulmayı denedi; sonra ürkek gözleri, tepelerinde dikilen varlığın gözleriyle karşılaştı. Bacakları boşaldı. Ramuthra artık üçüne de çok yakındı: Giysilerinin kumaşları sertçe dalgalanıyor, saçları uçuşuyordu. Etraflarındaki hava elektriklenmiş gibi titreşiyordu.</p>

  <p>Lovelace geriye kaçtı. Neredeyse düşecekti. "Ramuthra! Sana çocuğu almanı emrediyorum! O tılsımı <i>çaldı!</i> Gerçekten korunuyor sayılmaz!" sesinin hiçbir inandırıcılığı yoktu. Saydam dev bir el uzandı. Lovelace yakarmalarının dozunu artırdı. "O zaman çocuğu bırak; kadını al! Önce onu al!"</p>

  <p>El bir an durdu. Lovelace son bir çabayla kendini kadının elinden kurtardı. "Evet! Gördün mü? İşte orada! Önce kadını al!"</p>

  <p>Kalabalık bir korodan çıkıyormuş gibi gelen ve nereden geldiği belli olmayan bir ses salonda yankılandı. "KADIN FALAN YOK. SIRITAN BİR CİN VAR."</p>

  <p>Lovelace'ın suratı kaskatı kesildi; acılı bir ifadeyle kendisine bakmakta olan Amanda Cathcart'a döndü. O baktıkça, kadın da yavaş yavaş değişiyordu. Pis bir zafer gülücüğü tüm yüzüne yayıldı. Sonra tek kolu aniden yılan gibi atılarak Lovelace'ın gevşeyen avucunda duran çağırma borusunu kapıp çekiverdi. Amanda Cathcart bir sıçrayışta yok oldu ve birkaç metre ileride, tavandaki bir avizeye kuyruğundan asılı duran bir ipek maymunu belirdi. Donakalmış büyücünün suratına doğru keyifle salladı boruyu.</p>

  <p>"Biraz ödünç alabilir miyim?" diye bağırdı. "Gittiğin yerde buna ihtiyacın olmayacak nasıl olsa."</p>

  <p>Büyücünün bütün enerjisi uçup gitmiş gibiydi; derisi gevşemiş, kemiklerinden aşağı sarkıyordu. Omuzları sarkık, tılsımı geri almak istercesine Nathaniel'a doğru nafile bir adım attı... Sonra koca bir el uzanarak onu havaya kaldırdı. Yükseldikçe yükselmeye, bu arada vücudu değişip dönüşmeye başladı. Ramuthra ona doğru eğildi. Ağza benzer bir şeyin açıldığı görüldü.</p>

  <p>Simon Lovelace bir anda yok oldu.</p>

  <p>&nbsp;</p>

  <p class="p5">Canavar dönüp kıkırdayan maymundan tarafa baktı ama ortalarda yoktu. Hala yerde serili yatan Nathaniel'ı görmemezlikten gelerek salonun diğer tarafında bekleşen büyücülere geri döndü.</p>

  <p>Nathaniel yanında tanıdık bir ses duydu.</p>

  <p>"İkisi gitti biri kaldı," diyordu ses.</p>

  <p>&nbsp;</p>

  <h3 class="h31"><a id="ncx3530"></a>Bartimaeus</h3>

  <p>&nbsp;</p>

  <p class="p5"><span class="t17">K</span>urnaz hilemin başarısından öyle hoşnuttum ki Ramuthra'nın dikkati hazır başka yerdeyken, Batlamyus'un şeklini almaya cüret ettim. Jabor ve Lovelace artık gitmişler ve geriye halledilecek bir tek yüce varlık kalmıştı. Bir tekmeyle sahibimin dikkatini çektim. Sırtüstü yatmış, Semerkant Tılsımı'nı sanki bir annenin bebeğini tutuşu gibi ihtimamla tutuyordu kirli ellerinde.</p>

  <p>Oturmaya çabaladı. "Lovelace'a olanları... gördün mü?"</p>

  <p>"Ya, hiç hoş değildi."</p>

  <p>Kaskatı ayağa kalkarken, gözleri yarı dehşet, yarı coşku karışımı garip bir ışıltıyla parlıyordu. "Aldım," diye fısıldadı. "Kolye bende artık."</p>

  <p>"Evet," diye cevapladım çabucak. "Aferin. Ama Ramuthra hala burada ve eğer yardım isteyeceksek zamanımız git gide daralıyor."</p>

  <p>Salonun öbür ucuna baktım. Sevincim azaldı. Devletin saygıdeğer bakanları o anda ağlayıp sızlayan bir sürü halini almıştı. Ya alık alık kapıları yumrukluyorlar ya da yaklaşan Ramuthra'dan en uzak yeri kapmak için hırçınca dövüşüyorlardı. Hiç iç açıcı bir manzara değildi; lağım deliğinde tepişen vebalı farelere benziyorlardı. Ayrıca çok da endişe vericiydi: Çünkü hiçbiri kovma sözcüğünü bir araya getirebilecek kadar aklı başında görünmüyordu.</p>

  <p>"Haydi," dedim. "Ramuthra bunlarla uğraşırken biz diğerlerine gidelim. Kovma büyüsünü en iyi kim bilebilir?"</p>

  <p>Dudakları kıvrıldı. "Görünüşe göre hiçbiri."</p>

  <p>"Öyle de olsa denememiz lazım." Kolundan çekiştirdim. "Haydi. İkimiz de kovma büyüsünü bilmiyoruz."<a id="a120"></a><a href="../Text/notes.html#a369"><span class="t19">{121}</span></a></p>

  <p>"Kendi adına konuş," dedi yavaşça. <i>"Ben</i> biliyorum."</p>

  <p>"Sen mi?" Biraz şaşırmıştım. "Emin misin?"</p>

  <p>Kaşlarını çatıp bana baktı. Fiziksel olarak berbat görünüyordu; kireç gibi beyaz, yaralı bereli, oturduğu yerde sallanıyordu. Ama gözlerinde azimli bir ateş parlıyordu. "Aklına bile gelmezdi, değil mi?" dedi. "Evet, ezberlemiştim."</p>

  <p>Sesi ve gözleri yeterince emin görünmüyordu; şüphe ve kararlılığının güreşe tutuştuklarını hissettim. Sesimin fazla kuşkucu çıkmamasına çalışarak konuştum. "Bu çok üst düzey bir büyü," dedim. "Ve çok karmaşık; ayrıca boruyu tam zamanında kırman gerekiyor. Gereksiz gurur gösterisi yapmanın sırası değil. Hala..."</p>

  <p>"Yardım mı isteyebilirim? Hiç sanmam." Bunları ister gururdan ister inanarak söylemiş olsun, çok haklıydı. Ramuthra neredeyse tüm büyücüleri köşeye kıstırmış, bize yardım isteme şansı bırakmamıştı. "Biraz sus," dedi. "Düşünmem lazım."</p>

  <p>Bir an tereddüt ettim. Güçlü karakteri hayranlık uyandırsa da, nelere mal olabileceği ortadaydı. Tılsımınız olsun olmasın, başarısız bir kovmanın sonuçları her zaman fecidir ve bu sefer ben de onunla birlikte yok olabilirdim. Ama başka da yapılabilecek bir şey yoktu.</p>

  <p>Çaresiz sustum. Sahibim çağırma borusunu alarak dudaklarına götürdü.</p>

  <p>&nbsp;</p>

  <h3 class="h31"><a id="ncx3549"></a>Nathaniel</h3>

  <p>&nbsp;</p>

  <p class="p5"><span class="t17">G</span>özlerini salondaki kaosa kapadı ve mümkün olduğunca ağır ve derin nefes almaya çalıştı. Kulağına ulaşan acı ve dehşet çığlıklarını irade gücüyle aklından uzaklaştırdı.</p>

  <p>Bunda fazla zorlanmamıştı. Ama içinden yükselen seslere bir türlü kulak tıkayamıyordu. İşte, sahne sırası ona gelmişti nihayet! Binlerce aşağılamanın ve yoksunluğun bir kenara atılıp unutulacağı andı bu! Sihirli sözcükleri biliyordu; uzun zaman önce ezberlemişti. Sözleri söyleyecek ve herkes ona bir daha tepeden bakılamayacağını görecekti. Hep hor görülmüştü şimdiye kadar, <i>hep</i>! Underwood onu, çember çizmekten bile aciz bir budala gibi görmüştü. Çırağının herhangi bir cin çağırabilecek kapasitede olduğuna inanmayı reddetmişti. Lovelace ise zayıf, çocuksu ve yufka yürekli olduğunu ama gene de kendisine yapılan ilk güç ve statü teklifine hemen kanabileceğini sanmıştı. Nathaniel'ın, Schyler'ı öldürmüş olabileceğine bile inanmak istememişti: Buna inanmadan ölmüştü. Hatta Bartimaeus, kendi kölesi, kovma büyüsünü gerçekten bildiğinden kuşku duyuyordu! Hep aşağı görmüşlerdi onu, hep.</p>

  <p>Artık her şey onun elindeydi. Bundan önce kimbilir kaç kez zor duruma düşürülmüş, odasına kilitlenmiş, yangından taşınarak kaçırılmış, avamlar tarafından soyulmuş, Koza'ya hapsedilmişti... Bu küçük düşürücü anılar içini yakıyordu. Ama artık zamanı gelmişti işte; hepsine gösterecekti!</p>

  <p>Kırılmış gururunun isyanı onu neredeyse ele geçirecekti. Kafatasının içinde nabız gibi atıyordu. Ama ruhunun en derinlerinde bir yerde, başarıya ulaşarak intikam alma isteğinin altında, başka bir tutku daha filizlenmeye çalışıyordu. Uzaktan, yardım isteyen birinin çığlığını duydu ve içinden merhamet dolu bir ürperti geçti. Eğer büyüyü hatırlayamazsa bu zavallı büyücülerin hepsi ölecekti. Hayatları ona bağlıydı. Ve onlara yardım edebilecek bilgiye sahipti. Çağırmanın tersi, kovma. Nasıl oluyordu? O sözleri okumuştu, okuduğunu <i>biliyordu;</i> aylar önce ezberlemişti. Ama o anda konsantre olamıyordu, bir türlü aklına gelmiyordu işte.</p>

  <p>Olmuyordu. Hep birlikte öleceklerdi, aynı Bayan Underwood gibi ve bir kez daha başarısızlığa uğrayacaktı. Onlara yardım edebilmeyi o kadar çok istiyordu ki! Ama istemek yetmiyordu. Her şeyden çok Bayan Underwood'u kurtarabilmiş olmayı dilerdi, onu alevlerin arasından çıkarabilmiş olmayı. Yapabilse onun yerine kendi canını feda ederdi. Ama onu kurtaramamıştı. Sürüklenip götürülmüş ve Bayan Underwood sonsuza dek yok olmuştu. Nathaniel'ın sevgisi hiçbir işe yaramamıştı.</p>

  <p>Bir an, geçmişteki kaybı ile önünde bekleyen acil isteği birbirine karıştı. Gözlerinden yaşlar boşandı.</p>

  <p><i>Sabır, Nathaniel.</i></p>

  <p>Sabır...</p>

  <p>Yavaş yavaş soluk aldı. Kederinden sıyrılmaya başlamıştı. Derinden derine, ustasının bahçesindeki huzur aldı onun yerini. Güneşin altında pırıldayan koyu yeşil yapraklarıyla yeniden o zambakları gördü. Beyaz çiçeklerini döken elma ağacını; kırmızı tuğla duvarın üstünde uzanan kediyi gördü. Parmaklarında bankın likenlerini duyumsadı; heykelin yosunlarını; dış dünyadan korunduğunu hissetti. Yanında sessizce oturup resim çizen Bayan Lutyens geldi gözlerinin önüne. İçine bir huzur doldu.</p>

  <p>Zihni açıldı, belleği canlandı.</p>

  <p>Bir iki yıl önce o taş bankta otururken ezberlediği sözcükler birer birer aklına geldi.</p>

  <p>Gözlerini açarak yüksek, berrak ve güçlü bir sesle sözcükleri tekrarladı. Onbeşinci hecenin sonunda boruyu dizinde kırdı.</p>

  <p>&nbsp;</p>

  <p class="p5">Fildişi çatırdayıp sözcükler havada uçuşurken, Ramuthra olduğu yerde kalakaldı. Gövdesini belirleyen parlak dalgacıklar, önce yavaşça sonra daha güçlü, titreşmeye başladı. Salonun ortasındaki yarık biraz aralandı. Sonra, şaşırtıcı bir hızla canavarın şekli kırıştı, küçüldü ve yarıktan içeri çekilerek gözden kayboldu.</p>

  <p>Yarık jet hızıyla iyileşen bir yara gibi kapandı.</p>

  <p>Canavar gittiğinde salon sanki büyümüş ve boşalmış gibiydi. Orada burada bir avize, birkaç küçük duvar lambası zayıf bir ışık vererek yeniden yanmaya başladı. Dışarıda akşam olmuş, gökyüzü gri ve laciverte kesmişti. Koruluktaki ağaçların arasından hışırdayarak esen rüzgarın sesi duyuluyordu.</p>

  <p>Salonda çıt çıkmıyordu. Büyücüler ve bir iki hırpalanmış yaralı iblis kıpırdamadan duruyordu. Hareket eden tek şey vardı: Elinde sallanan Semerkant Tılsımı'yla salonun ortasında öne doğru topallayarak yürüyen bir oğlan çocuğu. Kolyenin ortasındaki yeşim taşı, yarı aydınlık salonda hafiften pırıldıyordu.</p>

  <p>Nathaniel hiç ses çıkarmadan, Dışişleri Bakanı'nın altında serilmiş yatan Başbakan'ın yanına gitti ve Tılsım'ı dikkatlice adamın eline bıraktı.</p>

  <p>&nbsp;</p>
</body>
</html>