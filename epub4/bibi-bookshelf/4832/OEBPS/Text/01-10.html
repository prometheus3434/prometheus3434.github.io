<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator"/>
  <link href="../Styles/balci60.css" rel="stylesheet" type="text/css"/>

  <title></title>
</head>

<body>
  <p>&nbsp;</p>

  <h2 class="h21"><a id="ncx616"></a>Bartimaeus</h2>

  <h3 class="h31"><a id="ncx617"></a>10</h3>

  <p>&nbsp;</p>

  <p class="p5"><span class="t17">S</span>onunda şafak söktü.</p>

  <p>Güneşin ilk ışıkları doğu semalarında titreşmeye başladı. Rıhtımın ilerisinde, ufukta, ağır ağır bir ışık halesi belirdi. Zevkten dört köşe olmuştum. Bundan daha çabuk gelemezdi.</p>

  <p>Dün gece çok yorucu ve aşağılayıcı bir iş yapmıştım. Londra'nın ara sokakları boyunca tekrar tekrar gizlenmiş, oyalanmış ve kaçmıştım, aynen bu sıralamayla. On üç yaşında bir kız çocuğu tarafından itilip kakılmıştım. Bir çöp bidonuna sığınmıştım. Bunların hiçbiri yetmezmiş gibi, şimdi de Westminster Manastırı çatısına sinmiş, taştan bir gargoyl gibi görünmeye çalışıyordum. Bundan da kötü ne olabilirdi ki artık?</p>

  <p>Doğan güneşten gelen bir ışın demeti, yosun kaplı boynumda sallanan kolyeye vurdu. Cam kadar berrak, parıldadı. Otomatik olarak tek pençemle kapatmaya çalıştım, keskin gözlerin dikkatini çekmesin diye, ama artık çok da fazla endişelenmiyordum.</p>

  <p>O ara sokaktaki çöp bidonunda birkaç saat kalmıştım, dinlenmek ve baştan aşağı çürük sebze kokusuna bulanmak için yeterince uzun bir süre. Sonra aklıma gelen dahiyane fikre uyup manastırın tepesinde taşlaşmıştım. Oradayken binanın içerisindeki büyülü eşyaların koruması altındaydım; kolyeden gelen sinyalleri maskeliyorlardı.<a id="a22"></a><a href="../Text/notes.html#a173"><span class="t19">{23}</span></a> Bu yeni avantajlı konumumda, uzaklardan geçen bir iki küre görmüştüm ama hiçbiri yakınıma gelmemişti. Gecenin ilerleyen saatleriyle birlikte, büyücüler de yorgun düştüler. Göklerdeki kürelerin parıltısı soldu, hava duruldu.</p>

  <p>Güneş doğarken, sabırsızlık içinde çağrı yapılmasını bekliyordum. Çocuk beni şafakta çağıracağını söylemişti, ama mutlaka uyuşuk delikanlılar gibi yan gelip yatmakla meşguldü hala.</p>

  <p>Bu arada ben de düşüncelerimi düzene sokmaya çalıştım. Gün gibi açık olan bir şey varsa, o da çocuğun yetişkin bir büyücünün maşası olduğuydu; hırsızlığın suçunu çocuğun üstüne atmak isteyen gölge bir güç vardı. Bunu tahmin etmek zor değildi çünkü onun yaşındaki bir çocuğun benim gibi bir varlığı çağıracak kadar büyük bir görevi olamazdı. Büyük olasılıkla, kimliği belirsiz büyücü Lovelace'ı atlatarak kolyenin gücünü kendisi kullanmayı amaçlıyordu. Eğer öyleyse, sahip olduğu her şeyi riske atıyor demekti. Dün gece savuşturduğum avcı bölüklerin gücü göz önüne alındığında, kolyenin çalınmasının birden fazla güç sahibi insanın canını sıkmış olduğu apaçıktı.</p>

  <p>Lovelace'ın kendisi bile tek başına yeterdi zaten. Hem Faquarl hem de Jabor'u görevlendirebilmesi (ve zincire bağlayabilmesi) bunun bir göstergesiydi. Büyücü kendisini yakaladığında yumurcağın başına neler geleceğini düşünmek bile istemiyordum.</p>

  <p>Bir de şu kız vardı; büyücü olmadığı halde arkadaşlarıyla birlikte büyü gücüme karşı koyan ve yanıltıcı görüntüme kanmayan o kız. Bu türden insanlara en son rastladığımdan bu yana en az birkaç yüzyıl geçmişti, o yüzden onları Londra'da bulmam biraz şaşırtıcı olmuştu. Sahip oldukları gücün bilincinde olup olmadıklarını bilmek çok zordu. Kız tılsımın ne olduğunu bile bilmiyor gibiydi; sahip olunacak değerli bir kolyeydi onun için yalnızca. Ne Lovelace ne de çocukla bir ilişkisi olmadığı belliydi. Garip... Bütün bu olan bitenlerde kızın ne gibi bir rolü olduğunu bilemiyordum.</p>

  <p>Her neyse, bana neydi ki bundan. Gün ışığı manastırın çatısına vuruyordu. Şöyle rahat rahat kanatlarımı gereyim dedim.</p>

  <p>Tam o anda, çağrıldım.</p>

  <p>Sanki bin tane olta kancası aynı anda içimi parçaladı. Aynı anda birçok yöne doğru çekildim. Uzun süre karşı koymak özümün parçalanması riskini taşıyordu ama zaten benim de gecikmeye niyetim yoktu. Sihirli kolyeyi verip işi bitirmek istiyordum.</p>

  <p>İçimde bu dayanılmaz istekle, çağrıya uyarak damdan kayboldum...</p>

  <p>&nbsp;</p>

  <p>... ve anında çocuğun odasında yeniden ortaya çıktım. Etrafa bakındım.</p>

  <p>"Pekala, ne olacak şimdi?"</p>

  <p>"Sana emrediyorum, Bartimaeus, görevini tam olarak ve başarıyla yerine getirdin mi söyle bana!"</p>

  <p>"Elbette getirdim, bunun ne olduğunu sanıyorsun, kıyafet balosuna mı gidiyordum?" Gargoyl'un taştan pençesiyle göğsümde sallanan kolyeyi işaret ettim. Mumların titrek ışığında sallanarak göz kırpıyordu. "Semerkant Tılsımı bu işte. Simon Lovelace'a aitti. Şimdi senin. Çok yakında yeniden Simon Lovelace'a geri dönecek. Al bakalım, sonuçlarına da kendin katlan. Ben de esas şu çizdiğin pentagramı soracaktım sana: Şuradaki harfler nedir öyle? Şu fazladan çizgi?"</p>

  <p>Çocuk pofladı. "Adelbrand Pentagramı." Yumurcağın sırıttığına yemin edebilirdim, böylesine genç birisinden beklenemeyecek bir yüz ifadesiyle hem de.</p>

  <p>Adelbrand Pentagramı. Bu, başım belada demekti. Abartılı hareketlerle yıldızın ve çemberin çizgilerini kontrol edermiş gibi yaptım, tebeşirde küçücük de olsa bir atlama veya kayma arıyormuşçasına. Sonra dikkatle harfleri ve sembolleri okudum.</p>

  <p>"Ah-ha!" diye kükredim. "Bunu yanlış yazmışsın! Ve bu ne demektir bilirsin herhalde, değil mi...? Sıçramaya hazır bir kedi gibi gerindim.</p>

  <p>Çocuğun suratı enteresan bir beyaz ve kırmızı karışımına bulandı, alt dudağı titredi, gözleri yuvalarından uğradı. Sanki kaçıp gitmek ister gibi görünüyordu ama yapmadı, böylece planım da suya düşmüş oldu.<a id="a23"></a><a href="../Text/notes.html#a175"><span class="t19">{24}</span></a> Gözlerini telaşla yerdeki harflerde gezdirdi.</p>

  <p>"Cebin şeytan! Pentagram sağlam; seni hala elimde tutuyor!"</p>

  <p>"İyi, tamam yalan söyledik." Biraz küçüldüm. Taştan kanatlarım sırtımda kıvrıldılar. "Bu kolyeyi istiyor musun, istemiyor musun?"</p>

  <p>"O-onu çanağın içine koy."</p>

  <p>İki çemberin dış kavisleri arasındaki mesafenin tam ortasında, yerde sabuntaşından küçük bir kap duruyordu. Kolyeyi çıkardım ve içim bayağı bir rahatlayarak çanağın içine atıverdim. Çocuk çanağa doğru eğildi. Göz ucuyla her hareketini izliyordum; tek bir ayağı, tek bir parmak ucu çemberin dışına çıksa, peygamber devesinden daha hızlı atılacaktım üstüne.</p>

  <p>Ama çocuk da bunu hesaplayabilecek kadar akıllıydı. Eski püskü paltosunun cebinden bir sopa çıkardı. Sopanın ucuna, kıvrılmış bir ataşa benzeyen bir tel parçası tutturularak kanca yapılmıştı. Bir iki temkinli itiş çekişten sonra, kancayı çanağın kenarına takıp kendi çemberinin içine çekti. Sonra kolyenin zincirini tutarak burnunu kırıştırdı.</p>

  <p>"Böğk, çok iğrenç!"</p>

  <p>"Benimle alakası yok. Rotherhithe Lağım Arıtım Tesisleri'nin hatası. Yo, aslında senin hatan. Bütün geceyi senin adına avcılardan kaçmakla geçirdim. Buraya ulaştığıma şükretmelisin."</p>

  <p>"Takip mi edildin?" diye sordu neredeyse hevesle. Yanlış duygu evlat; korkmayı dene.</p>

  <p>"Londra'daki tüm şeytanların en az yarısı tarafından." Taş gözlerimi çevirip, sert gagamı birbirine çarptım. "Kuşkun olmasın evlat, buraya gelecekler, gözü dönmüş aç kurtlar gibi saldırıp seni ortadan kaldırmaya hazırlar. Onların gücü karşısında çaresiz ve savunmasız kalacaksın. Yalnızca tek bir şansın var: Beni serbest bırak, ben de seni onların pençelerinden koruyayım."<a id="a24"></a><a href="../Text/notes.html#a177"><span class="t19">{25}</span></a></p>

  <p>"Sen beni aptal mı sandın?"</p>

  <p>"Sorunun cevabını elindeki kolye veriyor zaten. Aman, her neyse. Emri yerine getirdim, görev tamamlandı. Kalan kısacık ömründe sana mutluluklar ve elveda!" Bedenim parıldayarak gözden yitmeye başladı. Dalgalanan bir buhar sütunu maddesel bedenimi yutup uzaklaştırmak istercesine yerden yükseldi. Haybeye umutlanıyordum, Adelbrand Pentagramı buna izin vermezdi.</p>

  <p>"Gidemezsin! Şahsına verilecek başka işlerim var."</p>

  <p>Tutsaklığımın uzadığını görmekten de çok, seçtiği antika sözler sinirime dokunuyordu. "<i>Şahsına</i>", "<i>Cebin şeytan</i>": Bunlar çok demode; iki yüzyıl öncesinin sözleri. Artık böyle konuşan kalmadı. Belli ki çocuk bildiği her şeyi antika kitaplardan öğrenmiş.</p>

  <p>Ama tüm bu "şahsına"lar bir yana, çocuk haklıydı. Sıradan pentagramların çoğu sizi yalnızca tek görev için bağlar. Yapar ve gidersiniz. Büyücünün size yeniden ihtiyacı olursa, bütün o karman çorman çağırma töreni formalitelerini yeni baştan yerine getirmesi gerekir. Fakat Adelbrand Pentagramı için bu geçerli değildir: Fazladan çizgiler ve sihirli sözcükler kapıya çifte kilit takarlar ve sonradan gelecek emirlere de uymanız gerekir. Onu çizebilmek, yetişkin bir insanın dayanıklılık ve yoğunlaşma gücünü gerektirir. İşte bir sonraki hamlem için gerekli cephaneyi sağlayan da bu bilgiydi.</p>

  <p>Dumanların çekilmesine izin verdim. "Peki o nerede, öyleyse?"</p>

  <p>Çocuk kolyeyi elinde evirip çevirmekle meşguldü. Boş boş baktı. "Kim nerede?"</p>

  <p>"Patronun, ustan, <i>gölge adam,</i> tahtın arkasındaki gizli güç. Seni bu küçük hırsızlık işine bulaştıran adam, söylenecekleri ve çizilecekleri sana gösteren kişi. Lovelace'ın cinleri senin paçavraya çevrilmiş cesedini Londra çatılarına çarparken kendisi gölgelere sığınıp seyredecek olan o adam. Onun nasıl bir oyun oynadığından haberin bile yok; senin cehaletinden ve gençlik heveslerinden faydalanıyor."</p>

  <p>Bu sözler onu yaraladı. Dudakları gerilerek biraz geriye doğru kıvrıldı.</p>

  <p>"Sana neler anlattı? Merak ediyorum." Hükmedici ve şakıyan bir ses tonuyla konuşmaya başlamıştım: "Aferin sana genç dostum, sen gördüğüm en iyi küçük büyücüsün. Haydi gel tek başına güçlü bir cin çağır? Olur mu? Haydi bak çok eğleneceğiz! Birine de komik bir şaka yaparız; kolyesini çaldırırız cine ha, ne dersin?"</p>

  <p>Çocuk kahkaha atmaya başladı. Bunu beklemiyordum doğrusu. Benim beklediğim şiddetli bir sinir krizi veya biraz endişeydi. Ama yo, o tutmuş gülüyordu işte.</p>

  <p>Kolyeyi elinde son bir kez çevirdi, sonra eğilip yeniden çanağın içine bıraktı. Bunu da beklemiyordum. Kancalı sopayı kullanarak çanağı daha önce durduğu yere doğru ittirdi.</p>

  <p>"Ne yapıyorsun?"</p>

  <p>"Kolyeyi geri veriyorum."</p>

  <p>"İstemem."</p>

  <p>"Al onu hemen."</p>

  <p>On iki yaşındaki bir veletle laf yetiştirme yarışına giremeyecektim, özellikle de beni elinde tutma gücüne sahip bir veletle. Çemberimin dışına uzanıp kolyeyi aldım.</p>

  <p>"Şimdi ne olacak? Simon Lovelace buraya geldiğinde onu korumaya çalışmayacağımı biliyorsun. Yüzümde bir tebessümle doğrudan kolyeyi ona verip sonra da el sallayacağım. Tabii senin hangi perdenin arkasında titreyip durduğunu gösterdikten sonra."</p>

  <p>"Bekle."</p>

  <p>Çocuk koca paltosunun iç ceplerinin birinden parıldayan bir şey çıkardı. Bu paltonun ona en az üç beden büyük olduğunu söylemiş miydim? Bir zamanlar sakar bir büyücüye ait olduğu çok belliydi; orasında burasında yamalar olmasına karşın, üzerindeki ateş, kan ve pençe tahribatlarını hala görebiliyordunuz. Çocuğun da ona benzer bir kaderi olmasını diledim.</p>

  <p>Artık elinde parlatılmış bir disk tutuyordu; çok iyi cilalanmış pirinçten sihirli bir ayna. Sağ elini birkaç kez aynanın üzerinden geçirdi ve bir süre aynaya odaklanarak baktı. Aynanın içinde tutsak yaşayan iblis çok geçmeden yanıt verdi. Bulanık bir görüntü belirdi; çocuk dikkatle gördüklerini inceledi. Ben görüntüyü göremeyecek kadar uzaktaydım; çocuk dikkatini oraya vermişken, ben de kendimce bir çevreyi araştırdım.</p>

  <p>Çocuğun odasını... Kimliğini ele verecek bir ipucu arıyordum. Adına yazılmış bir mektup belki, veya ceketinin yakasına takılmış bir ad etiketi. Daha önce işe yaramıştı. Doğumunda verilen ismi aramıyordum tabii ki; bu fazla hayalperestlik olurdu ama resmi adı da başlangıç için fena sayılmazdı.<a id="a25"></a><a href="../Text/notes.html#a179"><span class="t19">{26}</span></a> Ama hiç şansım yoktu. Odasındaki en özel, en mahrem ve ispiyoncu yer, yani masası, özenle kalın siyah bir kumaşla örtülmüştü. Köşedeki gardırobun kapakları sıkıca kapatılmıştı, etajerin çekmeceleri de öyle. Mumların yarattığı karmaşanın ortasına, çatlatılmış camdan bir vazo içinde taze çiçekler konmuştu; diğer eşyaların arasında biraz sırıtıyordu. Çiçekleri oraya kendisinin koymadığını tahmin ettim; demek ki onu seven biri vardı.</p>

  <p>Çocuk elini sihirli aynanın üzerinde gezdirdi ve yüzey donuklaştı. Diski yeniden cebine koydu ve aniden bana baktı. Ah-ha. İşte başlıyor.</p>

  <p>"Bartimaeus," diye söze girdi. "Sana Semerkant Tılsımı'nı alarak büyücü Arthur Underwood'un sihirli deposuna saklamanı; onu asla bulamayacağı biçimde gizlemeni; oraya girip çıkarken ne insan ne de ruh, ne bu düzlemde ne de diğer düzlemlerde hiçbir varlığa görünmemeni; işin bittiğinde, yeni talimatları almak için görünmeden ve sessizce hemen bana geri gelmeni emrediyorum."</p>

  <p>Bunları söylemeyi bitirdiğinde yüzü mosmordu, çünkü hepsini hiç durmadan tek bir solukta söylemişti.<a id="a26"></a><a href="../Text/notes.html#a181"><span class="t19">{27}</span></a></p>

  <p>Taştan kaşlarımı çatarak ters ters baktım. "Çok güzel. Peki bu talihsiz büyücü nerede yaşıyor bakalım?"</p>

  <p>Çocuk hafifçe gülümsedi. "Alt katta."</p>

  <p>&nbsp;</p>
</body>
</html>