<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator"/>
  <link href="../Styles/balci60.css" rel="stylesheet" type="text/css"/>

  <title></title>
</head>

<body>
  <p>&nbsp;</p>

  <h2 class="h21"><a id="ncx3154"></a>Bartimaeus</h2>

  <h3 class="h31"><a id="ncx3155"></a>39</h3>

  <p>&nbsp;</p>

  <p class="p5"><span class="t17">B</span>en onu buluncaya kadar çocuğun başını belaya sokmamasını diliyordum. İçeriye girmek sandığımdan da fazla zaman alacaktı.</p>

  <p>Kertenkele, pervazların etrafından dolaşarak, kemerlerin ve kabartmaların üzerinden aşarak ilerliyordu. Karşısına çıkan her pencere -malikanede bolca pencere vardı- sıkı sıkı kapanmıştı ve dilini hayal kırıklığı içinde çıkarıp titretmesine neden oluyordu. Lovelace A.Ş. temiz havanın faydalarını hiç duymamış mıydı acaba?</p>

  <p>Dakikalar geçti. Hiç şans yoktu. Çaresiz kalmadıkça camı kırarak içeri girmekten hiç hoşlanmam. Gireceğim odalarda, en küçük bir tıkırtının üstüne atlayacak gözcüler olup olmadığından hiçbir zaman emin olamazdım. İçinden süzülebilecek bir çatlak, bir yarık bulabilseydim... Ama bina mükemmel yalıtılmıştı.</p>

  <p>Yapacak bir şey yoktu: Bacayı denemek zorundaydım.</p>

  <p>Aklımda bu fikirle çatıya tırmanırken, binanın dışa doğru çıkıntılı bir kanadında, bir dizi çok süslü ve yüksek pencere dikkatimi çekti. Belli ki arkalarında geniş bir oda vardı. Üstelik pencerelere, yedinci düzlemde, güçlü çubuklardan oluşan sihirli bir ağ geçirilmişti. Diğer pencerelerin hiçbirinde bu türden bir savunma yoktu. Araştırma ruhumu kışkırtan bir farklılık!</p>

  <p>Kertenkele pullarını duvara sürterek bir göz atmak için koşturdu. Bir sütuna tutundu ve parlak şeritlerden uzak durmaya dikkat ederek başını pencerelerden birine uzattı. Gördüğü şey ilginçti. Pencereler, tavandan sarkan onlarca avizeyle aydınlanan, yuvarlak bir salona bakıyordu. Ortada kırmızı kumaşla kaplanmış küçük bir podyum, onun çevresinde düzgün bir yarım daire şeklinde dizilmiş yüz kadar sandalye duruyordu. Podyumun üzerinde, bardağı ve su sürahisiyle birlikte eksiksiz bir konuşmacı kürsüsü vardı. Konferansın gerçekleşeceği yer kesinlikle burasıydı.</p>

  <p>Kristal avizelerden duvarlardaki varaklı kasnak kirişlerine kadar salonun tüm dekorasyonu, büyücülerin banal zenginlik ve statü duygularına hitap edecek şekilde tasarlanmıştı. Ama odadaki gerçekten olağanüstü olan şey, tamamen camdan yapılmış gibi görünen yer döşemesiydi. Döşeme duvardan duvara ışıyor ve pırıldıyor, avizelerden gelen ışığı kırarak yüzlerce alışılmadık renk ve ton halinde geri yansıtıyordu. Eğer bu yeterince alışılmadık değilse, camın üzerinde boydan boya uçsuz bucaksız ve muhteşem bir halı uzandığını da ekleyeyim. İran işi; ortası bir sürü ejderhalar, canavarlar ve insan başlı, aslan gövdeli, akrep kuyruklu yaratıklarla dolu, korkunç detaylı bir av sahnesini inanılmaz güzellikte canlandıran bir halıydı. Gerçek boyutlarında bir prens ve maiyetindekiler, yanlarında köpekler, leoparlar, kerkenezler ve diğer eğitilmiş hayvanlarla ormana giriyor; önlerinde, çalılar arasında rüzgar süratli geyikler ve karacalar koşturuyor; borular çalınıyor, flamalar sallanıyordu. İdeal bir doğu masalı tablosuydu ve eğer saraylılardan birkaçının yüzlerine dikkat etmemiş olsam çok da etkilenebilirdim. Halının bütün etkileyiciliği bir anda kayboldu. Bir tanesi Lovelace'ın korkunç suratını taşıyordu, bir diğeri Sholto Pinn'e benziyordu. Başka bir yerde, beyaz bir kısrağa binmiş olan eski yargıcım, Jessica Whitwell'i gördüm. Lovelace'ın böylesine muhteşem bir sanat eserini yağcılık adına mahvetmemesi düşünülemezdi zaten.<a id="a102"></a><a href="../Text/notes.html#a333"><span class="t19">{103}</span></a> Prens tabii ki Başbakan Devereaux'du, önemli büyücülerin hepsi de etrafındaki kalabalık içinde yer alıyordu.</p>

  <p>Yuvarlak salondaki tek tuhaf şey halı değildi. Salona bakan diğer bütün pencerelerde, önünde durduğum penceredekine benzer ağlar parıldıyordu. Çok mantıklı bir şeydi: Birazdan hükümetin çoğu burada olacaktı; odanın dış saldırılardan korunması gerekti. Ama benim penceremin çevresindeki taşa gömülmüş metal çubuklar vardı ki bunların ne işe yaradığı pek anlaşılmıyordu.</p>

  <p>Tam buna kafa patlatıyordum ki salonun bir ucundaki kapı açıldı ve büyücünün teki hızla içeri girdi. Arabasıyla geçerken gördüğüm yağlı adamdı bu: Çocuk adının Lime olduğunu söylemişti, Lovelace'ın ortaklarından biri. Elinde kumaşa sarılmış bir şey taşıyordu. Sinirli sinirli önüne arkasına bakarak, seri adımlarla podyuma gitti, üstüne çıkarak kürsüye yaklaştı. Kürsünün içinde, aşağıdan görülmeyecek şekilde gizlenmiş bir raf vardı ve adam elindekini oraya yerleştirdi.</p>

  <p>Bunu yapmadan önce, kumaşı açtı ve baştan aşağı ürpermeme neden oldu.</p>

  <p>O şey, Semerkant Tılsımı'nı çaldığım gece Lovelace'ın çalışma odasında gördüğüm çağırma borusuydu. Fildişi zamanla sararmış ve ince metal bantlarla güçlendirilmişti, ama üzerindeki kararmış parmak izleri<a id="a103"></a><a href="../Text/notes.html#a336"><span class="t19">{104}</span></a> hala çok belirgindi.</p>

  <p>Bir çağırma borusu...</p>

  <p>Jeton şimdi düşmüştü. Pencerelerdeki sihirli parmaklıklar, taşa saplanmış her an kapanıvermeye hazır duran metal çubuklar... Salonun savunmaları <i>dışarıdan</i> gelecek saldırılara karşı değildi; insanları <i>içeride</i> tutabilmek içindi.</p>

  <p>İçeri girmenin tam zamanıydı.</p>

  <p>Uçan nöbetçilere fazla kafayı takmadan, hızla duvarı tırmanıp kırmızı kiremit kaplı çatıya geldim ve en yakındaki bacaya doğru koşturdum. Bacanın kenarına fırladım ve tam içeriye atlamak üzereydim ki şok içinde kalakaldım. Altımdaki delik boyunca kıvılcımlar saçan ipliklerden oluşan bir ağ uzanıyordu. Delik tıkanmıştı.</p>

  <p>Bir sonraki bacaya koştum. Aynı şey.</p>

  <p>Büyük telaş içinde, her bir bacayı deneyerek, Heddleham Hall'un çatısını dolaştım durdum. Hepsi mühürlenmişti. Burasını casuslardan koruyabilmek için birden fazla büyücü fazla mesai yapmıştı anlaşılan.</p>

  <p>Sonunda durup ne yapacağımı düşünmeye başladım.</p>

  <p>Bütün bu süre boyunca, aşağıdaki evin ön kapısına sürekli şoförlü arabalar<a id="a104"></a><a href="../Text/notes.html#a338"><span class="t19">{105}</span></a> akıyor, yolcularını indirdikten sonra yan taraftaki araba parkına giriyorlardı. Konukların çoğu gelmişti ve konferans başlamak üzereydi.</p>

  <p>Korulara baktım. Gecikmiş birkaç konuk daha, hızla eve doğru geliyordu.</p>

  <p>Ve gelenler yalnız onlar değildi.</p>

  <p>Korunun ortasında, bir yunusu öpmeye çalışan<a id="a105"></a><a href="../Text/notes.html#a340"><span class="t19">{106}</span></a> sevdalı bir Yunan tanrısını betimleyen çeşmesiyle, bir gölet vardı. Göletin ilerisinde, yol kıvrılarak ağaçlar arasından giriş kapısına gidiyordu. Ve yolda hızla eve doğru gelen üç şekil vardı, ikisi hızlı, üçüncüsü onlardan da hızlıydı. Bir tarla faresi tarafından kısa süre önce nakavt edilmiş bir adam olarak, Bay Squalls bayağı iyi bir yarış çıkarıyordu doğrusu. Oğlu ondan da iyiydi: Herhalde elbiselerinin olmayışı onu daha çok havaya sokuyordu (o uzaklıktan, soğuktan dikelmiş koca bir tüye benziyordu). Ama ikisi de, pelerinleri arkasında uçuşarak yoldan hızla koruya doğru ilerleyen sakallı kiralık katile yetişemiyordu.</p>

  <p>Ahaa. Bela diye buna derim işte.</p>

  <p>Bacanın kenarına tüneyerek Squalls ve Oğlunu<a id="a106"></a><a href="../Text/notes.html#a342"><span class="t19">{107}</span></a> bağlamadığım için kendime lanetler yağdırdım ve uzaklardaki üçlüye aldırış etmesem mi diye düşündüm. Ama ikinci bir bakış, karar vermeme yetti. Sakallı adam olağanüstü bir hızla ilerliyordu. Tuhaf... Adımları sanki normal adım gibi görünüyordu ama şaşırtıcı bir hızla eve doğru gelmesini sağlıyorlardı. Gölet yolunu çoktan yarılamıştı. Eve gelip herkesi alarma geçirmesi an meselesiydi.</p>

  <p>İçeri girme işini ertelemek zorundaydım. Tedbirli davranmak için de yeterli zamanım yoktu. Bir karatavuk oldum ve hedefime doğru uçarak çatıdan havalandım.</p>

  <p>Siyahlı adam iyice yaklaşmıştı. Bacaklarının olduğu yerde, havada bir titreşim hissettim; tuhaf bir durumdu, sanki hiçbir düzlemde tam olarak hareket etmiyor gibiydiler. Sonra anladım: Yedi düvel botları giymişti.<a id="a107"></a><a href="../Text/notes.html#a344"><span class="t19">{108}</span></a> Birkaç adım sonra, yörüngesi takip edilemeyecek kadar hızlanacaktı; attığı her adımda bir kilometre ilerleyebilirdi artık. Uçuş hızımı artırdım.</p>

  <p>Göletin manzarası çok güzeldi (eğer adı çıkmış eski tanrı ve yunusun heykelini hesaba katmazsanız). Genç bir bahçıvan, kıyıdaki yabani otları ayıklıyordu. Birkaç masum ördek, suyun üzerinde hülyalı süzülüşlerine devam ediyordu. Sazlar kış rüzgarında sallandılar. Biri göletin kenarına hanımelinden bir çardak yapmıştı: Yapraklar o huzurlu öğle sonrası güneşinde hoş bir yeşil renkte parlıyorlardı.</p>

  <p>Kayda girsin diye anlatıyorum bunları... Attığım ilk Patlayıcı, paralı askeri ıskalayarak (yedi düvel botları giyen birinin hızını ayarlayabilmek zor olduğu için) çardağa çarptı ve anında buharlaştırdı. Bahçıvan ciyaklayarak göle atladı ve yarattığı küçük dalga, ördeklerin kaçışmasına neden oldu. Sazlar ateş aldılar. Paralı asker yukarı baktı. Herhalde botlarını kontrol altında tutma çabasından beni daha önce fark etmemişti; yani yaptığım iş pek sportmenliğe sığmazdı; ama ne yapayım, yetişmem gereken bir konferans vardı o anda. İkinci Patlayıcı dosdoğru göğsüne isabet etti. Adam zümrüt yeşili alevler arasında kayboldu.</p>

  <p>Keşke bütün sorunlar böyle çabucak hallolsa.</p>

  <p>Ufku hızla taradım gözlerimle ama görünürde ne bir tehlike, ne bir gözcü vardı; babasıyla birlikte gerisin geri dönüp park girişine kaçmaya çalışan oğul Squalls'ın pembe sırtını saymazsak. Mükemmel. Tam eve geri uçmak üzereydim ki Patlayıcımın dumanları dağıldı ve bir metre derinliğinde bir çukurda oturan kiralı katil göründü; çamura bulanmış ve gözlerini kırpıştırır durumda ve capcanlı!.</p>

  <p>Hımm. Bunu hiç <i>beklemiyordum</i> işte.</p>

  <p>Keskin bir fren sesiyle durdum, geri döndüm ve daha yoğun bir Patlayıcı fırlattım. Jabor'un bile hafiften dizlerini titretecek, çoğu insanı ise toz duman haline getirecek türden bir şeydi.</p>

  <p>Ama sakallıya vız geldi. Alevler ortadan kaybolurken, adam sanki hiçbir şey olmamış gibi ayağa kalkıyordu. Şekerleme yapmış da yeni uyanmış gibiydi. Tabii pelerinin büyük kısmı kül olmuştu ama altındaki vücut hala dinç ve zindeydi.</p>

  <p>Bir Patlayıcı daha yollamayı aklımın ucundan geçirmedim. Çabuk öğrenirim.</p>

  <p>Adam pelerinin içindeki gizli bir cebe uzandı ve gümüş bir disk çıkardı. Beklenmeyen bir atiklikle kolunu gerdi ve fırlattı. Disk, tüy farkıyla gagamı sıyırdı ve tembel bir yay çizerek sakallıya geri döndü.</p>

  <p>Bu bardağı taşıran son damlaydı artık. Son günlerde başıma gelmeyen kalmamıştı. Karşıma çıkan herkes benden bir parça istiyormuş gibiydi: Cinler, büyücüler, insanlar... herkes. Çağrılmış, itilip kakılmış, üzerime ateş açılmış, hapsedilmiş, sıkıştırılmış, aşağılanmış ve istismar edilmiştim. Bütün bunlar yetmezmiş gibi, şimdi de bu adam çıkmıştı. Ben ona ne yapmıştım ki öldürmeye çalışmaktan başka?</p>

  <p>Kendimi kaybettim.</p>

  <p>Hayatınızda görebileceğiniz en kızgın karatavuk, gölün ortasındaki heykele doğru pike yaptı. Yunusun kuyruğunun yanına indi, kanatlarıyla heykele sarıldı ve kaldırmaya başlarken bir kez daha gargoyl şeklini aldı. Yunus ve tanrı<a id="a108"></a><a href="../Text/notes.html#a346"><span class="t19">{109}</span></a> temellerinden söküldüler. Bir çatlama ve kopma sesiyle heykel yerinden çıktı. Kopan borulardan jet hızıyla sular fışkırmaya başladı. Gargoyl, heykeli başının üstüne kaldırdı, sıçradı ve gölün kıyısında kiralık katilden çok uzak olmayan bir yere kondu.</p>

  <p>Umduğum kadar telaşlanmış görünmüyordu adam. Elindeki diski yeniden fırlattı. Disk koluma çarparak beni gümüşle zehirledi.</p>

  <p>Acıya aldırmamaya çalışarak, heykeli yazı tura atarmış gibi fırlattım. Bir iki şık takladan sonra yumuşak bir çatırtı çıkararak katilin üstüne düştü.</p>

  <p>Soluğu kesilmiş görünüyordu, hakkını teslim etmem gerek. Ama gene de istediğim yassılığa ve düzlüğe ulaşamamıştı. Yüzükoyun yatmış tanrının altında debelendiğini, kendini dışarı çekmek için tutunacak bir yer arandığını görebiliyordum. Artık iyice sıkılmaya başlamıştım. Onu durduramadığıma göre, yavaşlatmayı denemeliydim. O heykelin altında çırpınırken yanına sıçradım, yedi düvel botlarını çözdüm ve ayaklarından çekip çıkardım. Sonra bütün gücümle gölün ortasına, tam ördeklerin yeniden kümelenmeye başladığı yere fırlattım. Tam ortalarına düşüp anında batarak gözden kayboldular.</p>

  <p>"Bunun hesabını vereceksin," dedi adam. Hala heykelle cebelleşiyor, ağır ağır göğsünün üzerinden çekiyordu.</p>

  <p>"Pes etmeyi bilmiyorsun, değil mi?" dedim, sinir içinde tek boynuzumu kaşıyarak. Başka ne yapabilirim diye düşünürken...</p>

  <p>...İçimin sırtımdan dışarı emildiğini hissettim. Özüm kıvranıyordu. Yutkundum. Kiralık katilin bakışları altında buharlaştım ve saydamlaştım.</p>

  <p>Son bir gayretle heykeli üzerinden attı. Acımın arasında onun ayağa kalkışını seyrettim. "Dur korkak!" diye haykırdı. "Kavgadan kaçma!"</p>

  <p>Adama erimekte olan bir pençe attım. "Şanslısın," diye inledim. "Seni rahat bırakıyorum. Seni çoktan enselemiştim ve eğer..."</p>

  <p>Sonra yok oldum, söyleyeceklerim de benimle birlikte.</p>

  <p>&nbsp;</p>
</body>
</html>