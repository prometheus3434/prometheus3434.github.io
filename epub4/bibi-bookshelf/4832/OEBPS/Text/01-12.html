<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator"/>
  <link href="../Styles/balci60.css" rel="stylesheet" type="text/css"/>

  <title></title>
</head>

<body>
  <p>&nbsp;</p>

  <h2 class="h21"><a id="ncx764"></a>Nathaniel</h2>

  <h3 class="h31"><a id="ncx765"></a>12</h3>

  <p>&nbsp;</p>

  <p class="p5"><span class="t17">N</span>athaniel, onuncu yaşını sürdüğü bir yaz günü, öğretmeniyle bahçedeki taş banka oturmuş, duvarın ardındaki at kestanesi ağacının resmini yapmaktaydı. Güneş kırmızı tuğlalara vuruyordu. Gri siyah bir kedi duvarın üzerine sere serpe uzanmış, kuyruğunu aylak aylak bir o yana bir bu yana savuruyordu. Yumuşak bir esinti ağacın yapraklarını hışırdatıyor ve açelyalardan hafif bir kokuyu taşıyordu onlara doğru. Elinde şimşek tutan adam heykelinin üzerindeki yosunlar güneş ışığında sarı sarı pırıldamaktaydı. Böcekler vızıldıyorlardı.</p>

  <p>Her şeyin değiştiği gündü bu.</p>

  <p>"Sabır. Nathaniel"</p>

  <p>"Bunu o kadar çok söylediniz ki Bayan Lutyens."</p>

  <p>"Söylemekten de vazgeçmeyeceğim şüphesiz. Sen beklemeyi bilmiyorsun. En büyük kusurun bu."</p>

  <p>Nathaniel sinirli hareketlerle bir gölge taraması yaptı.</p>

  <p>"Ama bu çok sinir bozucu," diye haykırdı. "Hiçbir şey <i>denememe</i> izin vermiyor! Bütün yapabildiğim, mumları ve tütsüleri düzenleyip, uykudayken amuda kalkarak bile yapabileceğim şeyleri yapmak! Onlarla konuşmama bile izin verilmiyor."</p>

  <p>"Çok haklı bence," dedi Bayan Lutyens sertçe. "Unutma, yalnızca ayrıntılı gölgeler istiyorum. Sert çizgiler yok."</p>

  <p>"Çok saçma." Nathaniel suratını ekşitti. "Neler yapabileceğimin farkında değil. Onun bütün kitaplarını okudum ve ..."</p>

  <p>"<i>Hepsini</i> mi?"</p>

  <p>"İşte, küçük kitaplıktakilerin hepsini, halbuki o on iki yaşına kadar ancak okuyabileceğimi söylemişti. Daha on bir yaşında bile değilim Bayan Lutyens. Yani, Emir Verme ve Kontrol Sözcükleri'ni çoktan öğrendim, çoğunu; eğer benim için bir cin çağırırsa, emirleri ben verebilirim. Ama o denememe bile izin vermiyor."</p>

  <p>"Hangisi daha fena bilemiyorum Nathaniel; böbürlenmen mi yoksa hırçınlığın mı. Elinde olmayanlar için endişelenmeyi bırakıp sahip olduklarına şükretmeyi öğrenmelisin. Bu bahçe, mesela. Bugün dersimizi burada yapmayı akıl etmen çok hoş bir düşünceydi."</p>

  <p>"Buraya her fırsatta geliyorum. Düşünmeme yardımcı oluyor."</p>

  <p>"Hiç şaşmam. Burası çok huzurlu, ıssız... ve Londra'da buna benzer o kadar az yer var ki, kıymetini bilmelisin."</p>

  <p>"O da bana arkadaşlık ediyor." Nathaniel heykeli gösterdi. "Onu seviyorum, kim olduğunu bilmesem de."</p>

  <p>"O mu?" Bayan Lutyens başını çizim defterinden kaldırdı ama sonra çizmeye devam etti. "Bunda bilmeyecek ne var. Gladstone."</p>

  <p>"Kim?"</p>

  <p>"Gladstone. Bilmiyor musun? Bay Purcell sana yakın tarihimizi öğretmiyor mu?"</p>

  <p>"Güncel politika çalıştık ama..."</p>

  <p>"Fazla güncel anlaşılan. Gladstone yüz on sene önce yaşamıştı. O zamanlar çok büyük bir kahramanmış. Bütün ülkede binlerce heykeli yapılmıştır herhalde. Senin bakış açından bakarsak, ona çok şey borçlu olduğun söylenebilir."</p>

  <p>Nathaniel'ın kafası karışmıştı. "Neden?"</p>

  <p>"Başbakanlık yapmış olan en güçlü büyücüdür de ondan. Kraliçe Viktorya zamanına otuz yıl boyunca damgasını vurmuştur ve büyücüler arasındaki düşman hizipleri hükümet kontrolü altına almıştır. Westminster Green'de Kahin Disraeli ile yaptığı düelloyu duymuşsundur mutlaka. Orayı hiç görmedin mi? Gidip görmelisin mutlaka. Yanık izleri hala sergileniyor. Gladstone üstün enerjisiyle ve kendisine meydan okunduğunda daha da bilenen kararlılığıyla ünlüydü. Doğru bildiğinden şaşmazdı, işler kötü gittiğinde bile."</p>

  <p>"Vay canına!" Nathaniel yosunların arasından dünyaya bakan inatçı yüzü inceledi. Taştan yapılmış el, şimşeği gevşekçe tutuyordu; kendinden emin ve fırlatmaya hazır bir şekilde. "O düelloyu neden yapmış Bayan Lutyens?"</p>

  <p>"Sanırım Disraeli, Gladstone'un bir hanım dostu için kaba bir söz sarf etmiş. Büyük bir hata yapmış anlayacağın. Çünkü Gladstone ne kendi ne de herhangi bir dostunun şerefinin lekelenmesine göz yummayacak türden bir adammış. Hem çok güçlüymüş, hem de kendisine meydan okuyan herkese karşı gelmeye her zaman hazırmış." Bayan Lutyens kendi çiziminin üzerindeki kömürü üfledi ve eleştiren gözlerle güneşe tuttu.</p>

  <p>"Gladstone Londra'nın büyü başkenti olmasında herkesten fazla rol oynamıştır. O günlerde Prag hala dünyadaki en güçlü şehirdi ama zamanı çoktan dolmuştu; eski ve gözden düşmüş bir şehirdi ve büyücüleri varoşlarda birbirleriyle çekişmekle meşguldüler. Gladstone yeni idealler, yeni projeler üretti. Önemli eşyaları devlet hazinesine katarak birçok yabancı büyücünün Londra'ya yerleşmesini sağladı. Londra herkesin gelmek için can attığı bir yer haline geldi. Hala da öyle, iyi de olsa kötü de. Dediğim gibi, kıymetini bilmen gerekir."</p>

  <p>Nathaniel kadına baktı. " 'İyi de olsa kötü de' derken ne demek istiyorsunuz? Kötü olan ne olabilir ki?"</p>

  <p>Bayan Lutyens dudaklarını büzüştürdü. "Şu anda geçerli olan sistem, büyücüler ve onların çevresine toplanmış mutlu azınlık için çok faydalı. Ama diğerleri için o kadar iyi değil. Şimdi... Bakayım çizimin nasıl olmuş."</p>

  <p>Kadının ses tonundaki bir şey Nathaniel'ın canını sıktı. Bay Purcell ile yaptıkları dersler beynine üşüştüler. "Hükümet hakkında böyle şeyler söylememelisiniz," dedi. "Büyücüler olmasaydı ülke savunmasız kalırdı! Halk iktidara el koyar ve ülke paramparça olurdu. Büyücüler ülkenin güvenliğini sağlayabilmek için hayatlarını ortaya koyarlar! Bunu unutmayın Bayan Lutyens." Sesi kendi kulaklarına bile biraz cırtlak gelmişti.</p>

  <p>"Eminim büyüdüğün zaman sen de birçok fedakarlık yapmak zorunda kalacaksın Nathaniel." Bayan Lutyens her zamankinden sert konuşmuştu. "Ama gerçekte birçok ülkenin büyücüleri yok. Ve onlar olmadan da pekala idare edebiliyorlar."</p>

  <p>"Bu konuda çok fazla şey biliyor gibisiniz."</p>

  <p>"Sıradan bir resim öğretmeni için mi? Sesinde şaşkınlık mı seziyorum yoksa?"</p>

  <p>"Sonuçta yalnızca halktan birisiniz..." Çocuk kızararak sustu. "Özür dilerim, öyle demek..."</p>

  <p>"Çok doğru," dedi Bayan Lutyens kısaca. "Ben halktan biriyim. Ancak bilgi büyücülerin tekelinde değildir, bunu bil. Hem de hiç değil. Hem zaten, bilgi ve zeka çok farklı şeylerdir. Bir gün senin de anlayacağın gibi."</p>

  <p>Birkaç dakika boyunca, ikisi de kalem ve kağıtlarıyla oyalanarak sustular. Duvardaki kedi, tepesinde dönüp duran bir arıya tembel tembel pençe savurdu. Sonunda Nathaniel sessizliği bozdu.</p>

  <p>"Siz hiç büyücü olmak istemediniz mi Bayan Lutyens?" diye sordu, duyulur duyulmaz bir sesle.</p>

  <p>Kadın kısa ve alaylı bir kahkaha attı. "Öyle bir ayrıcalığım yoktu," diye yanıtladı. "Yo, ben yalnızca bir resim öğretmeniyim ve işimi seviyorum."</p>

  <p>Nathaniel yeniden denedi. "Burada değilken neler yapıyorsunuz? Benimle değilken yani?"</p>

  <p>"Diğer öğrencilerimin yanında oluyorum elbette. Ne sanmıştın; eve gidip yan gelip yattığımı mı? Korkarım Bay Underwood bana tembellik edecek kadar çok para vermiyor. Çalışmak zorundayım."</p>

  <p>"Yaa. Demek öyle." Bayan Lutyens'ın başka öğrencileri olabileceği daha önce Nathaniel'ın aklına hiç gelmemişti. Nedense bunu öğrenmek midesinde bir düğümlenme hissine neden oldu.</p>

  <p>Bayan Lutyens bunu hissetmiş gibi, kısa bir aradan sonra daha sıcak bir ses tonuyla devam etti. "Her neyse," dedi. "Buradaki derslerimi dört gözle beklediğimi söyleyebilirim. Çalıştığım saatler içinde benim için özel olanlardan biri. Senin arkadaşlığından hoşlanıyorum, işleri aceleye getirme eğilimine ve her şeyi bildiğini düşünmene rağmen. Haydi, şimdi neşelen ve bana o ağacı nasıl çizdiğini göster."</p>

  <p>Birkaç dakika sakin sakin sanatsal konularda konuştuktan sonra, sohbetleri o her zamanki huzurlu havasına geri dönmüştü; ancak kısa bir süre sonra Bayan Underwood'un beklenmedik ziyareti nedeniyle yeniden kesildi. Kadıncağız telaş içindeydi.</p>

  <p>"Nathaniel!" diye bağırdı. "İşte buradasın!"</p>

  <p>Bayan Lutyens ve Nathaniel saygıyla ayağa kalktılar. "Seni bulmak için her yere baktım, bir tanem," dedi Bayan Underwood, hızla soluk alarak. "Çalışma odasında olacağını sanmıştım..."</p>

  <p>"Özür dilerim Bayan Underwood," diye söze başladı Bayan Lutyens. "Hava çok güzeldi ve... "</p>

  <p>"Oh, önemli değil. Çok iyi etmişsiniz. Yalnız kocamın hemen Nathaniel'a ihtiyacı var. Konukları geldi ve onlarla tanışmasını istiyor."</p>

  <p>"İşte gördün mü!" dedi Bayan Lutyens fısıltıyla, hep beraber bahçeden eve doğru ilerlerlerken. "Bay Underwood hiç de hafife almıyor seni. Diğer büyücülerle tanıştırmak istediğine göre, seninle gurur duyuyor olmalı. Onlara seninle hava atacak!"</p>

  <p>Nathaniel hafifçe gülümsedi ancak hiçbir şey söylemedi. Başka büyücülerle tanışma düşüncesi midesini bulandırmıştı. Evde geçirdiği onca yıl boyunca, büyücünün arada gelen meslektaşlarıyla karşılaşmasına bir kez bile izin verilmemişti. Ya odasına yollanmış ya da üst katta öğretmenleriyle gözden uzak tutulmuştu. Bu yeni ve heyecan verici bir gelişmeydi ama bir yandan da korkutucuydu. Bir oda dolusu uzun boylu, kudretli adamın fırça sakalları ve kıvrım kıvrım kaftanlarıyla koltuklara tünemiş ters ters kendisine bakışı geldi gözlerinin önüne. Daha şimdiden bacakları titremeye başlamıştı.</p>

  <p>"Misafir odasındalar," dedi Bayan Underwood mutfağa girerlerken. "Sana bir bakayım..." Parmağını ıslatıp çocuğun alnındaki bir kalem lekesini çıkardı. "Çok iyi görünüyorsun. Tamam, haydi içeri."</p>

  <p>&nbsp;</p>

  <p class="p5">Oda doluydu; tahminlerinin bu kısmı doğru çıkmıştı. İnsan bedeni, çay kokusu ve nazik sohbet çabalarından hararet basmıştı odaya. Fakat Nathaniel kapıyı kapatıp boş kalan tek yerde, süslü püslü bir dolabın yanında durabilmek için kenardan kenardan yanaşırken, müthiş adamlarla birlikte olacağına dair kurduğu hayaller çoktan buhar olup uçmuştu bile.</p>

  <p>Hiç de öyle görünmüyorlardı.</p>

  <p>Görünürde pelerin falan yoktu. Sergilenmekte olan bir iki güzel sakal vardı ancak kendi ustasının sakalının yarısı kadar bile etkileyici değildiler. Adamların çoğu sıradan elbiseler giymiş ve daha da sıradan kravatlar takmışlardı. Sadece birkaçı cüretkar aksesuarlar kullanmıştı: gri bir yelek veya göğüs cebinden görünen bir mendil gibi. Hepsinin parlak siyah ayakkabıları vardı. Nathaniel kendini sanki bir cenaze levazımatçısının ofis partisine gelmiş gibi hissetti. Hiçbirinin Gladstone ile uzaktan yakından alakası yoktu, ne güç ne tarz bakımından. Kimi kısa, kimi de kambur ve yaşlıydı; tombul büyücüler de vardı odada. Aralarında ciddi ciddi konuşuyor, çaylarını yudumluyor, kuru bisküvilerini dişliyorlardı ve hiçbiri sesini -oy birliğiyle kararlaştırılmış görünen- mırıldanma tonunun üzerine çıkarmıyordu.</p>

  <p>Nathaniel derin bir hayal kırıklığı içindeydi. Ellerini ceplerine tıkıştırıp hızla solumaya başladı.</p>

  <p>Ustası kalabalığın arasında milim milim ilerliyor; el sıkışarak bir iki sohbet ediyor, konuklardan biri komik olması gereken bir şey söylediğinde kahkahalar atıyordu. Nathaniel'ı görerek yanına gelmesini işaret etti; Nathaniel, bir çay tabağı ile öne fırlamış bir göbek arasından sıkışarak adama yaklaştı.</p>

  <p>"İşte oğlan bu," dedi büyücü sertçe, mahcup edici bir hareketle pat pat Nathaniel'ın omzuna vurarak. Üç adam yukarıdan kendisine baktılar. Bir tanesi yaşlı, beyaz saçlı, küçük kırışıklarla kaplı yüzü güneşte kurutulmuş domates renginde bir adamdı. Bir diğeri orta yaşlı ve terli, sulu gözleri olan; cildi temizlenmek için yatırılmış bir balık gibi nemli ve soğuk görünen biriydi. Üçüncüsü geriye taranmış saçları, yuvarlak gözlükleri ve inci gibi parlayan ksilofon büyüklüğünde sıra sıra dişleriyle çok daha genç ve yakışıklıydı. Nathaniel da konuşmadan onlara baktı.</p>

  <p>"Pek bir şeye benzemiyor," dedi terli adam. Burnunu çekerek geviş getirdi.</p>

  <p>"Yavaş öğreniyor," dedi Nathaniel'ın ustası, eliyle hala yatıştırmak istercesine Nathaniel'ın omzuna vurarak.</p>

  <p>"Ağır bir çocuk öyle mi?" dedi yaşlı adam. Öyle ağdalı bir aksanla konuşuyordu ki Nathaniel söylediklerini anlamakta zorlanmıştı. "Evet bazı çocuklar böyledir. Azimli olman gerek."</p>

  <p>"Onu dövüyor musun?" diye sordu terli adam.</p>

  <p>"Çok az."</p>

  <p>"Dövmen gerekir. Hafızayı canlandırıyor."</p>

  <p>"Kaç yaşındasın çocuk?" diye sordu daha genç olan adam.</p>

  <p>"On efendim," dedi Nathaniel kibarca. "Kasımda on bir ola..."</p>

  <p>"İşine yaraması için birkaç yıl daha var hala Underwood." Genç adam sanki orada değilmiş gibi Nathaniel'ın sözünü kesmişti. "Sana bir servete mal oluyordur herhalde."</p>

  <p>"Ne, yatak ve öğrenim masrafı mı? Elbette."</p>

  <p>"Eminim kurtlar gibi de yiyordur bu şimdi."</p>

  <p>"Açgözlü mü?" dedi yaşlı adam. Üzüntüyle başını salladı. "Evet bazıları öyledir."</p>

  <p>Nathaniel öfke ve küskünlüğünü belli etmemeye çalışarak dinliyordu. "Açgözlü değilim efendim," dedi en kibar ses tonuyla. Yaşlı adamın gözleri ona doğru kaydı, sonra söyleneni duymamış gibi yeniden uzaklaştılar; fakat ustasının omzuna vuruşu biraz güçlendi bu sözlerden sonra.</p>

  <p>"Peki çocuk, artık derslerine dönmelisin," dedi. "Koş bakalım."</p>

  <p>Nathaniel da gitmek için can atıyordu zaten ama geri çekilmeye başlamıştı ki gözlüklü adam tek elini kaldırdı.</p>

  <p>"Dilin de pek uzunmuş anlaşılan, " dedi. "Büyüklerinden de çekinmiyorsun."</p>

  <p>Nathaniel bir şey demedi.</p>

  <p>"Belki de senden daha iyi olmadığımızı düşünüyorsundur ha?"</p>

  <p>Adam yumuşak konuşuyordu ama sesindeki keskin ton çok belirgindi. Nathaniel o anda hedefin kendisi değil ustası olduğunu anlayabiliyordu. Yanıtlaması gerektiğini hissetti fakat soru kafasını karıştırmıştı ve evet mi hayır mı demesi gerektiğini çıkaramıyordu.</p>

  <p>Genç adam suskunluğunu yanlış yorumladı. "Şimdi de bizim konuşmaya değmeyeceğimizi düşünüyor olmalı!" dedi dostlarına ve sırıttı.</p>

  <p>Terli adam ağzını eliyle örterek kıkırdadı ve yaşlı, kırmızı suratlı adam başını salladı. "Hapşu," dedi.</p>

  <p>"Koş bakalım çocuk," dedi Nathaniel'ın ustası tekrar.</p>

  <p>"Bekle Underwood," dedi genç adam, geniş bir tebessümle. "Gitmeden önce bir bakalım senin şu küçük tazıya neler öğretmişsin. Eğleniriz biraz. Gel bakalım delikanlı."</p>

  <p>Nathaniel ustasına baktı ama adam gözlerini kaçırıyordu. Yavaşça ve isteksizce yine grubun yanına yaklaştı. Genç adam gösterişli bir hareketle parmağını şaklattı ve makineli tüfek hızında konuşmaya başladı.</p>

  <p>"Sınıflara ayrılmış kaç ruh türü vardır?"</p>

  <p>Nathaniel hiç düşünmeden cevapladı. "On üç bin kırk altı efendim."</p>

  <p>"Sınıflandırılmamış olanlar?"</p>

  <p>"Petronius'a göre kırk beş bin; Zavattini'ye göre kırk sekiz bin efendim."</p>

  <p>"Kartacalı alt grup nasıl görünür?"</p>

  <p>"Ağlayan bebekler olarak efendim, ya da büyücünün gençliğinde görmüş olduğu hayaletler şeklinde görünürler."</p>

  <p>"Onları nasıl cezalandırmak gerekir?"</p>

  <p>"Bir fıçı eşek sütü içirerek efendim."</p>

  <p>"Hımm. Peki horoz başlı bir ejder çağrılırken ne gibi önlemler alınmalıdır?"</p>

  <p>"Aynalı gözlükler takılmalıdır efendim. Ayrıca pentagramın iki yanı aynalarla kaplanmalıdır; böylece horoz başlı ejder bakılabilecek tek yöne bakar ve kendisi için hazırlanmış yazılı talimatları görür."</p>

  <p>Nathaniel'ın kendine güveni yerine geliyordu. Böyle basit ayrıntıları yıllar önce hafızasına kazımıştı ve sektirmeden verdiği doğru yanıtların genç adamı köpürttüğünü görmek ona zevk veriyordu. Başarısı, terli adamın kıkırtılarını da kesmişti, başını yana eğmiş dinleyen yaşlı büyücü de bir iki yerde istemeyerek de olsa onaylayarak başını sallamıştı. Ustasının da kendini beğenmiş havalarda gülümsediğini gördü. Bunların hiçbirini senden öğrendiğimi sanma, diye düşündü Nathaniel aşağılayarak. Bunları ben kendim <i>okudum.</i> Sen bana hiçbir şey öğretmedin.</p>

  <p>Başladığından beri ilk kez genç adamın soru yağmurunda bir kesinti oldu. Düşünmesi gerekmiş gibiydi. "Pekala," dedi sonunda, az öncekinden çok daha ağır konuşarak ve kelimeleri rahatça ağzının içinde çevirip oyalanarak, "altı emir verme sözcüğü hangileridir? Herhangi bir dilde söyle."</p>

  <p>Arthur Underwood şaşkınlıkla karşı geldi; "Haksızlık etme Simon! Bunları daha bilemez!" Ancak o daha ağzını açmadan, Nathaniel sözcükleri saymaya başlamıştı bile. Ustasına ait büyük kitaplıktaki birçok kitapta rastlanan bir formüldü bu ve Nathaniel çoktan o kitapları da karıştırmaya başlamıştı.</p>

  <p><i>"Appare; Mane; Ausculta; Se Dede; Pare; Redi.</i> Görün; Kal; Dinle; Yap; İtaat et; Geri dön." Bitirdiğinde, zaferinin keyfini çıkartarak genç büyücünün gözlerinin içine baktı.</p>

  <p>Seyircilerden onaylamayla dolu mırıltılar yükseldi; ustası artık sırıtışını gizleyemiyordu. Terli adam kaşlarını kaldırırken, yaşlı adamın suratı yamuldu ve belli belirsiz "Bravo" diye mırıldandı. Fakat sorgu yargıcı söylediklerinin hiçbir değeri yokmuş gibi umarsızca omuzlarını silkti. Öylesine kibirli görünüyordu ki Nathaniel memnuniyetinin kor gibi bir öfkeye dönüştüğünü hissetti.</p>

  <p>"Standartlar bayağı düşmüş olmalı," dedi genç adam, cebinden bir mendil çıkarıp ceketinin kolundaki hayali bir lekeyi silerken, "geri zekalı bir çırak annemizin sütünü emerken öğrendiğimiz bir şeyi ezberden okuduğu için alkışlandığına göre."</p>

  <p>"Sen zavallı bir hiçsin," dedi Nathaniel.</p>

  <p>Bir an herkes suspus oldu. Sonra, havlarcasına bir sözcük çıktı genç adamın ağzından ve Nathaniel küçük ve yoğun bir şeyin tüm ağırlığıyla omzuna bindiğini hissetti. Görünmez eller saçlarına yapıştı ve gaddarca geriye doğru çekti; çocuğun yüzü tavana dikildi ve acıyla haykırdı. Kollarını kaldırmaya çalışsa da, dev bir dil gibi etrafını saran korkunç derecede kaslı bir kanca tarafından kollarının iki yana sabitlenmiş olduğunu hissetti. Tavandan başka hiçbir şey göremiyordu; ince parmaklar tüm hünerlerini göstererek ortaya çıkmış boynunu gıdıklıyorlardı.</p>

  <p>Birisi yanına geldi ama ustası değildi. O genç adamdı.</p>

  <p>"Seni haddini bilmez seni!" dedi genç adam yavaşça. "Şimdi ne yapacaksın? Kurtulabilecek misin bakalım? Hayır. Çok şaşırdın değil mi: aciz şey. Bir iki kelime öğrenmişsin ama onlarla hiçbir şey beceremiyorsun. Belki şimdi, savaşacak gücün yokken terbiyesizlik etmenin ne kadar tehlikeli bir şey olduğunu anlarsın."</p>

  <p>Bir şey kıs kıs kulaklarının içine güldü ve güçlü bacaklarıyla ittirerek Nathaniel'ın omuzlarından sıçradı. Aynı anda çocuğun kolları serbest kaldı. Başı öne düştü ve gözlerine yaş doldu. Gözlerini yaşatan, saçında duyduğu acıydı; korkudan ağladığının düşünülmesini istemeyen Nathaniel, gömleğinin koluyla hemen gözlerini sildi.</p>

  <p>Odada çıt yoktu. Bütün büyücüler konuşmayı kesmiş kendisine bakıyorlardı. Nathaniel biraz destek veya yardım görmeyi umarak ustasına baktı ama Arthur Underwood'un gözleri öfkeden çakmak çakmaktı; kendisine yönelmiş görünen bir öfkeden. Nathaniel da duygusuz gözlerle adama baktı, sonra odada kendisi için açılmış olan sessiz geçitten yürüyerek kapıya gitti, açtı ve dışarı çıktı.</p>

  <p>Kapıyı dikkatlice ve ses çıkarmadan kapattı.</p>

  <p>Solgun ve ifadesiz bir suratla merdivenlerden çıkmaya başladı.</p>

  <p>Yarı yolda, aşağıya inmekte olan Bayan Underwood ile karşılaştı.</p>

  <p>"Nasıl gitti canım?" diye sordu kadın. "Onları etkiledin mi? Bir şey mi oldu?"</p>

  <p>Nathaniel keder ve utancından kadının gözlerine bakamıyordu. Yanıtlamadan yanından geçiyordu ki son anda duruverdi. "İyi geçti," dedi. "O küçük gözlükleri ve koca koca dişleri olan büyücünün kim olduğunu biliyor musunuz?"</p>

  <p>Bayan Underwood'un kaşları çatıldı. "Simon Lovelace'ı kastediyorsun herhalde. Ticaret Bakanı yardımcısı. Dişleri <i>cidden</i> kocaman değil mi? Yıldızı gün geçtikçe parlıyormuş duyduğuma göre. Onunla tanıştın mı?"</p>

  <p>"Evet. Tanıştım."</p>

  <p><i>Hiçbir şey beceremiyorsun</i>.</p>

  <p>"İyi olduğuna emin misin? Solgun görünüyorsun."</p>

  <p>"Evet, teşekkürler Bayan Underwood. Artık yukarı çıkayım."</p>

  <p>"Bayan Lutyens derslikte seni bekliyor."</p>

  <p><i>Aciz şey</i>.</p>

  <p>"Hemen gidiyorum Bayan Underwood."</p>

  <p>Nathaniel dersliğe gitmedi. Ağır ve kararlı adımlarla, ustasının çalışma odasına doğru ilerledi. Üzerlerini örten ve gün ışığında parıldayan toz tabakası yüzünden içeriği görülemeyen kirli şişelerle dolu odaya.</p>

  <p>Önceki gün yaptığı çizimlerin hala saçılı durduğu derme çatma çalışma masasına gitti.</p>

  <p><i>Savaşacak gücün yok</i>.</p>

  <p>Orada durdu, içinde altı tane yaratığın vızıldayarak fır döndüğü cam bir kutuya uzandı.</p>

  <p>Görürüz bakalım.</p>

  <p>Nathaniel ağır ve kararlı adımlarla, duvara tutturulmuş bir dolaba gidip çekmecelerinden birini açtı. Çekmece öylesine eğri büğrüydü ki yarı yolda takıldı; Nathaniel da tüm kuvvetiyle asılıp tam olarak açabilmek için cam kutuyu yeniden dikkatle çalışma masasına bırakmak zorunda kaldı. İçinde, bir sürü başka alet edevatla beraber, küçük bir çelik çekiç vardı. Nathaniel çekici aldı, çekmeceyi ardına kadar açık bırakarak çekiç ve kutuyla beraber güneşli çalışma odasından çıktı.</p>

  <p>Emir Verme ve Denetleme sözcüklerini içinden tekrarlayarak sessizce merdiven sahanlığının serin gölgeliğinde bekledi. Cam kutunun içindeki altı kurtçuk, artan bir canlılık ve hızla vızıldanmaya devam ediyorlardı; kutunun titreşimlerini elinde hissedebiliyordu.</p>

  <p><i>Hiçbir şey beceremiyorsun</i>.</p>

  <p>Parti dağılıyordu. Kapı açılmış ve sıkıcı giysileri içinde ilk büyücüler dışarı çıkmışlardı. Bay Underwood onları sokak kapısına kadar geçiriyordu. Nazik konuşmalar yapıldı, veda ve uğurlama sözcükleri söylendi. Merdivenlerin üzerinden kendilerini gözetleyen soluk yüzlü çocuğu kimse fark etmedi.</p>

  <p>İsmin ilk üç emirden <i>sonra,</i> ancak sonuncudan <i>önce</i> söylenmesi gerekiyordu. Zor bir iş sayılmazdı; dikkat edilmesi gereken tek şey, o hızla söylerken kelimeleri yanlış telaffuz etmemekti. Bir kez daha içinden tekrar etti. Evet yapabiliyordu.</p>

  <p>Büyücüler çıkmaya devam ettiler. Nathaniel'ın parmakları buz gibiydi. Parmakları ve tuttuğu kutu arasında ince bir ter tabakası oluşmuştu.</p>

  <p>Genç adam ve iki arkadaşı sallana sallana misafir odasından çıktılar. Hararetli hararetli konuşuyor, terli adamın söylediği bir söze kıkırdıyorlardı. Acele etmeden Nathaniel'ın ustasına doğru yaklaştılar ve sıralarını beklemeye başladılar.</p>

  <p>Nathaniel sıkıca çekici kavradı.</p>

  <p>Cam kutuyu önüne doğru uzattı. Kutu içeriden gelen titreşimlerle sallanıyordu.</p>

  <p>Yaşlı adam ustanın elini sıkıyordu. Ondan sonra sıra genç adama gelecekti. Adam bir an önce gitmek istermiş gibi gözlerini sokağa dikmişti.</p>

  <p>Nathaniel yüksek sesle ilk üç emri tekrarladı; ardından Simon Lovelace'ın adını ve son emri söyledi.</p>

  <p>Sonra kutuyu parçaladı.</p>

  <p>Korkunç bir şangırtı sesi ve çılgın bir vızıltı koptu. Cam kırıkları halının üzerine yağdılar. Altı kurtçuk hapishanelerinden fırlayarak, sokmaya hazır iğneleri öne kıvrılmış halde roket hızıyla merdivenleri indiler.</p>

  <p>Büyücülerin neler olup bittiğini anlamaya bile fırsatları olmadan kurtçuklar üzerlerine üşüştü. Üç tanesi Simon Lovelace'ın yüzü önünde hizaya girdiler; adam elini kaldırarak çabucak bir işaret çizdi. Kurtçuklar anında birer alev topu haline gelerek son sürat arkalarındaki duvara çarptılar. Diğer üç kurtçuk aldıkları emre uymamışlardı. İki tanesi terli büyücüye yöneldi; adam haykırarak arkaya doğru sendeledi, ayağı kapı eşiğine takıldı ve takla atarak bahçe yoluna düştü. Kurtçuklar vücudunun açıkta kalan yerlerini hedefleyerek adamın üstüne pike yaptılar. Yüzünün önünde kollarını oraya buraya savurduysa da, kendini koruyamadı. Birçok başarılı sokuş gerçekleşti, her seferinde şiddetli, ıstırap yüklü ulumalar yükseldi. Altıncı kurtçuk hızla yaşlı adama yaklaştı. Adam hareketsiz bekliyor gibiydi ama yüzüne birkaç santim kala kurtçuk aniden durdu, geri geri giderek deli gibi havada dönmeye başladı. Sonra kontrolden çıkarak Simon Lovelace'ın yanında halıya düştü, o da ayağıyla eziverdi.</p>

  <p>Arthur Underwood dehşet içinde bu olanları izlemişti ama artık kendini toparlamış gibiydi. Kapıdan çıkarak misafirinin acılar içinde kıvrandığı çiçek tarhına gitti ve ellerini sertçe birbirine vurdu. İki saldırgan kurtçuk bayılmış gibi yere düştüler.</p>

  <p>Nathaniel bu noktada sağduyusuna uyup çekilmeye karar verdi.</p>

  <p>Gizlice Bayan Lutyens'ın masada oturup dergi okuduğu dersliğe sıvıştı. İçeri girdiğinde kadın gülümsedi.</p>

  <p>"Nasıl gitti bakalım? Günün bu saati için biraz fazla neşeli bir partiye benziyor. Bir bardak kırıldığını duydum."</p>

  <p>Nathaniel bir şey demedi. Üç kurtçuğun hiçbir zarar veremeden duvara yapışması, gözlerinin önünden hiç gitmiyordu. Titremeye başladı; korkudan mı hayal kırıklığının yarattığı öfkeden mi olduğunu anlayamıyordu.</p>

  <p>Bayan Lutyens alelacele ayağa kalktı. "Nathaniel gel buraya canım. Nen var? Hasta görünüyorsun! Tir tir titriyorsun!" Çocuğa sarılarak başını omzuna dayadı. Nathaniel gözlerini kapattı. Yüzü ateş gibiydi; aynı anda hem sıcak hem soğuk hissediyordu. Kadın hala kendisiyle konuşuyordu ama o cevap veremiyordu...</p>

  <p>O anda sınıfın kapısı rüzgar gibi açıldı.</p>

  <p>Simon Lovelace, gözlükleri pencereden vuran ışıkla parlayarak, kapıda dikildi. Bir emir verdi; Nathaniel'ın bedeni Bayan Lutyens'dan koparak havada süzülmeye başladı. Bir süre, tavanla zeminin ortasında bir yerde asılı kaldı. Liderlerinin peşinden gelen diğer iki büyücüyü ve en arkaya atılmış, neredeyse görünmeyen ustasını seçebilecek kadar bir süre.</p>

  <p>Nathaniel, Bayan Lutyens'ın bağırdığını duydu, ama sonra ters döndü, kulaklarına kan hücum etti ve hiçbir şey duyamaz oldu.</p>

  <p>Poposu yukarıda, başı, kolları ve bacakları halıya doğru sallanarak havada asılı kaldı. Sonra görünmez bir el veya görünmez bir sopa poposuna vurdu. Nathaniel çığlıklar attı, tepinerek her yere tekmeler savurdu. El yeniden poposuna indi, bu sefer bir öncekinden daha hızlı ve sert. Sonra yeniden...</p>

  <p>Yorulmak bilmeyen el işini bitirmeden çok önce, Nathaniel tekme atmaktan vazgeçmişti. Bitkin bir halde kendini bırakmış, sadece içini yakan acıyı ve cezanın verdiği aşağılanmayı duyumsuyordu. Bayan Lutyens'ın da bu olanlara tanık olması, durumu katlanabileceğinden daha da acımasız hale getiriyordu. Gerçekten ölmek istedi. Ve sonunda karanlık bir boşluğa düşmeye başladığında bütün kalbiyle şükretti.</p>

  <p>Görünmeyen eller onu serbest bıraktılar ama o çoktan bilincini yitirmiş durumdaydı.</p>

  <p>&nbsp;</p>

  <p class="p5">Nathaniel daha sonra bir ay boyunca odasına kapatıldı ve daha başka cezalara ve yoksunluklara maruz kaldı. İlk ceza dizisinden sonra ustası onunla konuşmayı kesti; yemeğini getiren ve lazımlığını boşaltan Bayan Underwood dışında herkesle ilişki kurması yasaklandı. Dersleri kesilmiş, hatta kitap okuması bile yasaklanmıştı. Şafaktan akşam karanlığına kadar odasında oturuyor, çatıların üzerinden uzaktaki Parlamento Binası'na bakıyordu.</p>

  <p>Yatağının altında unutulmuş bir tükenmezkalem bulmamış olsa, böylesi bir yalnızlık onu delirtebilirdi. O kalemle ve bulduğu birkaç eski kağıt parçasıyla zamanın bir bölümünü pencerenin dışındaki dünyaya ait çizimler yaparak geçirebilmeyi başardı. Bu iş sıkıcı hale gelmeye başlayınca, Nathaniel daha önce yaptığı çizimlerin üzerine detaylı ve titiz listeler yapmaya ve notlar almaya adadı kendini. Merdivenlerden gelen ayak sesleri duyduğunda kağıtları yorganının altına saklıyordu. Bu notlar onun intikam planının başlangıcını oluşturuyordu.</p>

  <p>Nathaniel'ı en çok üzense, Bayan Underwood'un da kendisiyle konuşmasının yasaklanmış olmasıydı. Kadının davranışlarında şefkat izleri olsa da, sessizliği onu teselli edebilmekten çok uzaktı. O da kendi içine kapandı ve kadın odaya girdiği zamanlarda konuşmamaya başladı.</p>

  <p>Bu nedenle Bayan Lutyens'ın işten çıkarılmış olduğunu da ancak bir aylık yalnızlığı tamamlandığında ve derslere yeniden başladığında öğrenebildi.</p>

  <p>&nbsp;</p>
</body>
</html>