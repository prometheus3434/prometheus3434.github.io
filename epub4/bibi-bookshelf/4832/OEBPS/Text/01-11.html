<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator"/>
  <link href="../Styles/balci60.css" rel="stylesheet" type="text/css"/>

  <title></title>
</head>

<body>
  <p>&nbsp;</p>

  <h3 class="h31"><a id="ncx679"></a>11</h3>

  <p>&nbsp;</p>

  <p class="p5"><span class="t17">A</span>lt katta... Bu çok ilginçti işte.</p>

  <p>"Suçu ustana atacaksın öyle mi? Kötü çocuk."</p>

  <p>"Suçu ona atmıyorum. Yalnızca kolyenin güvende olmasını istiyorum, onun güvenlik önlemlerinin koruması altında. Tılsımı orada kimse bulamaz." Durakladı. "Ama bulurlarsa da ..."</p>

  <p>"Sen paçayı kurtaracaksın. Tipik büyücü kurnazlığı. Bu işi herkesten çabuk öğrenmişsin."</p>

  <p>"Hiç kimse bulmayacak."</p>

  <p>"Öyle mi dersim? Göreceğiz."</p>

  <p>Ama bütün gün havada süzülüp çene çalamazdım. Kolyeyi bir Sihir'le örterek geçici olarak küçülttüm ve uzayan bir örümcek ağı gibi görünmesini sağladım. Sonra en yakınımdaki bir budak deliğinin içine daldım, zeminle ahşap kaplama arasındaki boşlukta buhar olarak süzüldüm ve alt kattaki odanın tavanındaki çatlaktan bir örümcek olarak dışarıya çıktım.</p>

  <p>Boş bir banyoya gelmiştim. Sıvanın üzerinden, sekiz bacağın gidebileceği kadar hızla, açık duran kapıya doğu seğirttim. Çocuğun küstahlığını düşündükçe alt çenelerim titriyordu.</p>

  <p>Yapılan işin suçunu başka bir büyücüye atmak, görülmedik bir durum değildi. Hatta büyücülüğün ayrılmaz bir parçasıydı, işin doğasında vardı.<a id="a27"></a><a href="../Text/notes.html#a184"><span class="t19">{28}</span></a> Ama suçu kendi ustanızın üzerine atmak... İşte bu <i>görülmedik</i> bir şeydi; hatta büyük olasılıkla on iki yaşındaki bir çırak bunu ilk defa yapıyordu. Büyücüler yetişkin olduklarında yoldan çıkabiliyorlardı ama daha yeni başlarlarken, daha kuralları yeni öğrenmeye başlamışken değil.</p>

  <p>Söz konusu büyücünün çocuğun ustası olduğundan nasıl mı bu kadar emin olabiliyordum? İşte, eğer eski çağlardan beri süregelen adetler değişmediyse ve çıraklar okul servislerine doluşup yatılı okullara gitmiyorlarsa (ki mümkün değil), aynı evde yaşamalarının başka bir açıklaması olamazdı. Büyücüler sahip oldukları bilgiyi büzüşmüş küçücük yüreklerine yakın tutarlar; cimriler nasıl altınlarının üzerine titrerlerse, onlar da bilgilerini gıdım gıdım aktarırken tedbiri elden bırakmazlar. Orta Büyü çağından bu yana öğrenciler hep hamilerin evlerinde tek başlarına yaşamışlardır; usta ile çırağı, gizlilik ve mahremiyet içinde derslerine devam ederler. Zigurattan piramide, kutsal meşeden gökdelene kadar dört bin yıl geçse de, adetler değişmemiştir.</p>

  <p>Yani özetlersek: Bu nankör çocuk kendi postunu kurtarabilmek için masum ustasını güçlü bir büyücünün gazabına terk etmeyi düşünüyor gibiydi. Çok etkilenmiştim. Büyük ihtimalle bir yetişkinle anlaşma yapmıştı, ustasının bir düşmanıyla falan, ama gene de böyle toy biri için çok sıradışı bir plandı.</p>

  <p>Sekiz ayağımın uçlarına basarak kapıdan çıktım. Sonra ustayı gördüm.</p>

  <p>Bay Arthur Underwood denen bu büyücüden bahsedildiğini daha önce hiç duymamıştım. Demek ki sıradan bir hokkabazdı: amatör bir gözbağcı, elem terefiş kem gözlere şişçi ve benim gibi yüce varlıklara bulaşma cesaretini gösteremeyen birisiydi. Altımdan geçip banyoya girerken (neyse ki tam zamanında çıkmışım) ikinci sınıf bir adam olduğu tipinden belli oluyordu zaten. Bunun en açık göstergesi, sıradan insanların güçlü büyücülerin görünüşüyle ilgili tüm önyargılarını doğrulayan tarzıydı: sigara külü renginde dağınık aslan yelesi gibi saçlar, gemi pruvası gibi ileriye fırlamış, beyazımsı uzun bir sakal; sert fırçaya benzer bir çift kaş.<a id="a28"></a><a href="../Text/notes.html#a185"><span class="t19">{29}</span></a> Londra sokaklarında, üzerinde siyah kadife bir elbise, saçları bir kahin gibi arkasında dalgalanarak azametle yürüdüğünü hayal edebiliyordum. Herhalde altın topuzlu bir bastonu da olurdu elinde, hatta belki şöyle fiyakalı bir pelerin. Evet, tam böyle görünürdü işte, kesin: çok etkileyici. Ama şu anda, pijamasının altını giymiş, ayaklarını sürterek, ayıp yerlerini kaşıyarak ve kolunun altında katlanmış gazetesini taşıyarak banyoya girerken hiç de öyle görünmüyordu.</p>

  <p>"Martha!" Banyonun kapısını kapatmadan hemen önce böyle bağırdı.</p>

  <p>Bir yatak odasından mini mini, yusyuvarlak bir dişi çıkıverdi. Şükürler olsun ki giyinikti. "Evet hayatım."</p>

  <p>"Kadının dün buraları temizlediğini söylemiştin sanırım."</p>

  <p>"Evet, temizledi, hayatım. Neden sordun?"</p>

  <p>"Çünkü tavanın ortasında sallanan sinir bozucu bir örümcek ağı var, ağın ortasında da sinsi sinsi dolaşan iğrenç bir örümcek duruyor. Midem bulandı. O kadını kovmak gerek."</p>

  <p>"Oh, ben hallederim. Ne pislik. Sen canını sıkma, ben kadınla konuşurum. Sen çıkınca da süpürgeyle alıveririm hemen."</p>

  <p>Müthiş büyücü homurdandı ve kapıyı kapattı. Kadın hoş gören bir şekilde başını salladı ve şen şakrak bir nağme mırıldanarak merdivenlerde kayboldu. "Mide bulandırıcı" örümcek, iki bacağıyla müstehcen bir hareket yaptı ve ağını ardından sürükleyerek tavanda ilerlemeye devam etti.</p>

  <p>Bir kat merdivenle inilen çalışma odasının girişini bulmam birkaç dakikamı aldı. Ve orada durdum. Kapı beklenmeyen ziyaretçilere karşı beş köşeli yıldız şeklinde bir büyüyle korunuyordu. Basit bir hileydi bu: Yıldız kırmızı boyayla ince bir tabaka halinde çizilmiş görünüyordu; ancak tedbirsiz biri tarafından açıldığında tuzak tetiklenecek ve "boya" gerçek halini alacaktı: sektirmeli bir alev güllesi.</p>

  <p>Sıkı bir şey gibi görünüyor, biliyorum, ama aslında çok bildik bir numara. Meraklı bir hizmetçinin aklını başından alabilir, ama Bartimaeus'un değil. Çevremde bir Kalkan oluşturdum ve küçücük bir pençeyle kapının altına dokunarak geriye doğru sıçradım.</p>

  <p>Beş köşeli yıldızın kırmızı çizgileri içinden ince turuncu çizgiler belirdi. Bir an çizgiler şeklin çevresinde dönüp durarak sıvı gibi aktılar. Sonra yıldızın en üst noktasında bir alev güllesi ateşlendi, tavana çarparak geri sekti ve mızrak gibi üzerime yöneldi.</p>

  <p>Kalkanımda bir sarsıntıya hazırdım ama bu bile olmadı. Alev beni es geçip peşimden sürüklediğim ağa çarptı. Ve ağ, çubuktan içilen meyve suyu gibi alevi içine çekti. Her şey bir anda olup bitmiş, alev yok olmuştu. Hala eskisi gibi soğuk olan ağın içinde kaybolmuştu.</p>

  <p>Biraz şaşkınlıkla çevreye bakındım. Çalışma odasının kapısında kömür karası bir yıldız oluşmuştu. Ben bakarken yıldız yavaşça yeniden kızarmaya başladı; bir sonraki davetsiz misafir için kendini yeniden dolduruyordu.</p>

  <p>O anda neler olduğunu anlayıverdim. Çok açıktı. Semerkant Tılsımı tılsımların zaten yapması gereken şeyi yapmıştı; kendisini takan kişiyi korumuştu.<a id="a29"></a><a href="../Text/notes.html#a187"><span class="t19">{30}</span></a> Hem de çok hoş bir şekilde. Alevleri hiçbir sorun çıkarmadan kendi içine çekmişti. Durum hoşuma gitti. Kalkanımı çıkardım ve kapının altından Underwood'un çalışma odasına attım kendimi.</p>

  <p>Kapının arkasında başka tuzak yoktu, hiçbir düzlemde. Sihirbazın ne kadar alt düzeylerde çalıştığının bir diğer göstergesi daha. (Simon Lovelace'ın çevresini donatan geniş ve kapsamlı savunma ağını ve benim o ağı nasıl zevkle ve kolayca aşabildiğimi hatırladım. Çocuk ustasının "güvenlik önlemleri" altında kolyenin bulunamayacağını düşünüyorsa, düşünecek daha çok şeyi olacak demekti.) Oda tozlu ama düzenliydi ve diğer eşyaların yanında, içinde hazinesini sakladığını tahmin ettiğim kilitli bir dolap vardı. Ağımı arkamdan çekiştirerek anahtar deliğinden içeri sızdım.</p>

  <p>Dolabın içinde ufak bir Aydınlatma yarattım. Büyücünün üzerine titrediği zavallı bir sihirli zamazingolar dizisi, üç adet cam raf üzerine özenle sıralanmıştı. Kimisi -örneğin bozuk paraları "kaybetmek" için fazladan bir gizli cebi olan Tinker kesesi- sihirli bile değildi. Benim ikinci sınıf değerlendirmemi fazlasıyla cömert kılıyorlardı. Sakar ihtiyar için neredeyse üzülecektim. Onun adına, Simon Lovelace'ın kolyeyi bulamamasını diledim.</p>

  <p>Dolabın arkasında, gagası ve tüyleri tozlanmış Java işi bir kuş totemi vardı. Underwood'un kuşa hiç dokunmadığı belliydi. Örümcek ağımı keseyle bir tavşan ayağı arasından geçirip totemin arkasına yapıştırdım. Güzel. Özellikle aramaya gelmedikçe, kimse onu burada bulamazdı. Son olarak, üzerindeki Sihri çözdüm; normal kolye boyut ve şeklini aldı.</p>

  <p>Böylece görevim bitmiş oluyordu. Geriye yalnızca çocuğun yanına dönmek kalıyordu. Hiçbir sorunla karşılaşmadan dolaptan ve odadan çıktım ve merdivenlerden yukarı yöneldim.</p>

  <p>İşte cümbüş de burada başladı.</p>

  <p>Tam yukarıdaki tavan arasına çıkıyordum ki (tabii merdivenlerin üzerindeki eğimli tavanı kullanarak) oğlan beklenmedik bir şekilde altımdan geçerek aşağı indi. Sıkıntı içinde büyücünün karısının peşinden gidiyordu. Odasından aşağıya çağrılmıştı kesin.</p>

  <p>Hemen duruma uyum sağlayıverdim. Bu olanlar onun için kötüydü ve yüz ifadesinden bunu kendisinin de bildiği çok iyi anlaşılıyordu. Serbest olduğumu ve yakınlarında bir yerde olduğumu biliyordu. Ona geri dönmeye hazırlandığımı, görevimin "görünmeden ve sessizce yanına <i>dönüp</i> verilecek diğer talimatları beklemek" olduğunu biliyordu. Öyleyse şu anda, kulaklarımı dikmiş dinleyerek, gözlerimi dört açmış izleyerek, onun hakkında daha fazla bilgi edinerek onu izlediğimin farkındaydı ve odasına dönüp pentagramının içine girmeden önce bu konuda elinden bir şey gelmeyeceğini de biliyordu.</p>

  <p>Kısacası, kontrolü kaybetmişti ve bu bir büyücü için her zaman tehlikeli bir durumdu.</p>

  <p>Hemen dönüp neşe içinde onları izlemeye başladım. Aldığım emre uygun olarak, kimseye görünmeden sessizce onun peşine takılmıştım.</p>

  <p>Kadın çocuğu giriş katındaki bir odanın kapısına kadar götürdü. "Burada bekliyor, şekerim," dedi.</p>

  <p>"Peki," dedi çocuk. Sesi itaatkar ve umutsuz çıkmıştı, tam istediğim gibi.</p>

  <p>Kadın önde çocuk arkada içeri girdiler. Kapı öylesine hızla kapandı ki anında iki ağ atışı yapıp trapez gibi kullanarak kendimi aralıktan içeri dar attım. Müthiş bir numaraydı; keşke birileri görmüş olsaydı. Ama yoo. "Sessiz ve görünmez" olmam gerekiyordu.</p>

  <p>Hep beraber loş bir yemek odasına girmiştik. Büyücü Arthur Underwood, önünde bir fincan, tabak ve gümüş kahve kabıyla koyu ve parlak bir yemek masasının başında tek başına oturuyordu. Katlayıp masanın üzerine koyduğu gazetesini okuyordu hala. Kadın ve çocuk içeri girerlerken gazeteyi kaldırdı, çabucak bir sayfa açtı ve yeniden katlayarak pat diye masaya yapıştırdı. Kafasını kaldırmadan.</p>

  <p>Kadın masanın yanında durdu. "Arthur, Nathaniel geldi," dedi.</p>

  <p>Örümcek, kapının üzerindeki karanlık bir köşeye çekilmişti. Bu kelimeleri duyduğunda hareketsiz kalakaldı, tıpkı bir örümcek gibi. Ama heyecandan içi içine sığmıyordu.</p>

  <p>Nathaniel! Güzel. Başlangıç için fena sayılmaz.</p>

  <p>Çocuğun irkildiğini görerek keyiflendim. Gözleri fıldır fıldır dönüyor, şüphesiz benim orada olup olmadığımı anlamaya çalışıyordu.</p>

  <p>Büyücü bu sözlere tepki vermedi ve gazetesiyle ilgilenmeye devam etti. Karısı şömine rafının üzerinde duran zavallı görünümlü kuru çiçekleri yeniden düzenlemeye koyuldu. O zaman çocuğun odasındaki vazodan kimin sorumlu olduğunu anladım. Koca için ölü çiçekler, çırak için taze çiçekler; enteresan.</p>

  <p>Underwood aynı açma, sayfa çevirme, katlama ve masaya yapıştırma işlemini tekrarlayarak okumasına devam etti. Çocuk sesini çıkarmadan bekliyordu. Artık çemberin içinde olmadığım ve çocuğun doğrudan kontrolünden çıkmış olduğum için onu daha nesnel gözlerle incelemeye başladım. O eski püskü paltoyu çıkarmış (e, herhalde), gösterişsiz gri bir pantolon ve üzerine de kazak giymişti. Saçları ıslatılmış ve arkaya taranmıştı. Kolunun altında bir tomar kağıt taşıyordu. Tam itaatkar ve saygılı bir çırak gibi görünüyordu.</p>

  <p>İlk bakışta göze çarpan ayırt edici özellikleri yoktu; ne bir ben, ne sıradışı bir özellik, ne de yara izi. Saçları siyah ve düz, yüzü kemikliydi. Cildi çok solgundu. Sıradan bir gözlemci için normal bir çocuktu işte. Ancak benim daha uyanık ve keskin gözlerime başka şeyler de takılmıştı: Zeki ve içten pazarlıklı gözler; kolunun altındaki kağıtlarda sabırsızca trampet çalan parmaklar; her şeyin ötesinde, kendinden beklenen her türlü ifadeyi ani değişikliklerle yansıtabilen tetikte bir yüz. O an için ihtiyar adamın gururunu okşayacak uysal ve ağzının içine bakan bir ifade seçmişti. Bir yandan da gözleri sürekli odanın içinde dolaşarak beni arıyordu.</p>

  <p>İşini biraz kolaylaştırayım istedim. Bana doğru baktığı bir seferinde, duvarın üstünde biraz kıpırdandım, birkaç kolumu sallayıp neşeyle kalça kıvırdım. Anında fark etti, yüzü iyice soldu ve dudaklarını ısırdı. Ama kendini ele vermeden bu konuda hiçbir şey yapamazdı.</p>

  <p>Dansımın ortasında Underwood öfkeyle homurdandı ve elinin tersiyle gazetesine vurdu. "Şunu okudun mu, Martha?" diye sordu. "Makepeace yeni oryantal saçmalığıyla yeniden tiyatroları doldurmaya başlamış. <i>Arap Kuğuları</i>... Bundan daha saçma bir duygu sömürüsü duymuş muydun? Bir de ocak sonuna kadar bütün biletler satılmış diyorlar! Anlaşılır gibi değil."</p>

  <p>"Bütün biletler satılmış mı? Tüh, ben görmeyi çok isterdim..."</p>

  <p>"Şunu dinle: '... siyahi bir cine aşık olan Chiswick'li hayat dolu misyoner kızın hikayesi...' yalnızca romantik zırvalık değil, aynı zamanda da mide bulandırıcı ve tehlikeli. İnsanların kafalarını yanlış bilgilerle dolduruyor."</p>

  <p>"Aman Arthur..."</p>

  <p>"Sen daha önce cin gördün, Martha. 'Kalbini eritecek buğulu kara gözleri olan bir cin' var mıydı içlerinde? Olsa olsa, suratını eritir onlar."</p>

  <p>"Ne diyeyim bilmem ki Arthur."</p>

  <p>"Makepeace de bunu çok iyi biliyor. Aşağılık bir şey bu. Bu konuda bir şeyler yapmam gerekir ama Parlamento içinde çok sıkı ilişkileri var."</p>

  <p>"Evet, hayatım. Biraz daha kahve ister misin, bir tanem?"</p>

  <p>"Hayır. Parlamento, onun sosyal aktivitelerini destekleyeceğine, benim İçişleri Bakanlığıma yardım etmeli. <i>Dört hırsızlık vakası daha,</i> Martha, dördü de geçtiğimiz hafta içinde. Hem de çalınanlar çok değerli eşyalar. Bu işin sonu hayırlı değil, söyleyeyim sana." Bunları söyledikten sonra, Underwood tek eliyle bıyıklarını kaldırıp usta hareketlerle fincanını dudaklarına götürdü. Uzun ve höpürtülü bir yudum aldı. "Martha, buz gibi olmuş bu. Biraz daha kahve yapar mısın lütfen?"</p>

  <p>Karısı bu isteği yerine getirmek için telaşla harekete geçti. O çıkarken, büyücü gazetesini bir kenara fırlatarak sonunda öğrencisini fark etme lütfunu gösterdi.</p>

  <p>İhtiyar adam homurdandı. "Demek geldin ha?"</p>

  <p>Çocuk endişe içinde olmasına rağmen düzgün bir sesle konuşmayı becerdi. "Evet efendim. Beni çağırmışsınız efendim."</p>

  <p>"Evet çağırdım. Nedenine gelince: öğretmenlerinle görüştüm ve Bay Sindra dışında hepsinin çalışmalarındaki başarını yeterli bulduklarını öğrendim." Çocuğun otomatik teşekkür cümlelerini engelleyebilmek için elini kaldırarak onu susturdu. "Geçen sene yaptıklarından sonra bunu hak etmediğini hepimiz biliyoruz. Yine de, sürekli olarak dikkatini çektiğim hatalarına ve yetersizliklerine rağmen, temel ilkelerde bayağı ilerleme kaydetmiş durumdasın. Yani..." Dramatik bir duraklama;. "...ilk çağırma törenlerini yönetme zamanının geldiğine inanıyorum."</p>

  <p>Bu son cümleyi, oğlanı korku ve merak içinde bırakmak için tasarlandığı belli olan, ağır ve gürül gürül yankılanan bir sesle söylemişti. Ama <i>Nathaniel'</i>ın (artık onu böyle çağırmaktan zevk alıyordum) aklı başka yerdeydi. Küçük bir örümcek düşmüştü aklına.</p>

  <p>Tedirgin ve endişeli hali Underwood'un gözünden kaçmadı. Büyücü, öğrencisinin dikkatini çekebilmek için dediği dedik bir tavırla masaya vurdu.</p>

  <p>"Beni dinle çocuk!" dedi. "Daha çağırma töreni yönetme düşüncesi bile seni kaygılandırıyorsa, asla gerçek bir büyücü olamazsın. İyi hazırlanmış bir büyücü, hiçbir şeyden korkmamalıdır. Anlıyor musun?"</p>

  <p>Çocuk kendini toparlayarak dikkatini ustasına verdi. "Evet efendim, tabii efendim."</p>

  <p>"Ayrıca, törenler sırasında seninkine bitişik bir çember içinde ben hep yanında olacağım. Yanımda birçok koruyucu tılsım ve toz haline getirilmiş biberiye olacak. Güçsüz bir demonla başlayacağız, bir çalçene iblisle.<a id="a30"></a><a href="../Text/notes.html#a190"><span class="t19">{31}</span></a> Eğer bunda başarılı olursan, daha sonra bir mouler çağırırız."<a id="a31"></a><a href="../Text/notes.html#a191"><span class="t19">{32}</span></a></p>

  <p>Çocuğun gözlerinde çakan küçümseme kıvılcımını fark edemeyişi, büyücünün gözlem yeteneğinin zayıflığını gösteriyordu. Yalnızca o yumuşak başlı ve hevesli sesi duyabildi.</p>

  <p>"Peki efendim, dört gözle bekliyorum, efendim."</p>

  <p>"Mükemmel. Lenslerin geldi mi?"</p>

  <p>"Evet efendim. Geçen hafta geldi."</p>

  <p>"Güzel. O zaman geriye yapmamız gereken tek bir hazırlık kalıyor, o da..."</p>

  <p>"Kapı mı çalındı efendim?"</p>

  <p>"Sözümü kesme çocuk. Bu ne cüret? Yapmamız gereken hazırlık, (ki küstahlık yapmakta ısrar edersen tabii gecikecektir) resmi adının seçilmesi. Öğleden sonra dikkatimizi bu konuya vereceğiz. Öğle yemeğinden sonra <i>Loew İsim Kataloğu</i>'nu kütüphaneye getir de adını birlikte seçelim."</p>

  <p>"Peki efendim."</p>

  <p>Çocuğun omuzları küt diye düşmüştü, sesi zar zor duyuluyordu. Söylenenleri duyduğumu ve anladığımı bilebilmesi için ağın içinde göbek attığımı görmesine gerek yoktu.</p>

  <p>Nathaniel resmi adı bile değilmiş! Gerçek adıymış! Akılsız yaratık, gerçek adının kullanıldığı bir eve çağırmış beni. Ve artık o adı öğrendim! Underwood sandalyesinin üzerinde kıpırdandı. "Peki hala ne bekliyorsun çocuk? Tembellik edecek zamanın yok; öğle yemeğinden önce yapman gereken bir sürü çalışma var. Haydi derslerinin başına."</p>

  <p>"Peki efendim, sağ olun efendim."</p>

  <p>Çocuk ayaklarını sürüyerek kapıya doğru yürüdü. Alt çenelerimi neşeyle gıcırdatarak, sekiz bacaklı süper üstü bir çift ters perendeyle ben de peşinden gittim.</p>

  <p>Artık elime düşmüştü işte. Durumlar eşitlenmişti. O benim adımı biliyordu, ben de onunkini. Onun altı senelik tecrübesi vardı, benim beş bin on. Bahis oynansa, aklı olan onun üstüne oynamazdı.</p>

  <p>Merdivenlerden çıkarken ona eşlik ettim. Artık ağırdan alıyordu, ayakları geri geri gidiyordu.</p>

  <p>Haydi, haydi çabuk! Pentagramına dön hemen. Yarışmanın bir an önce başlaması için sabırsızlanıyorum.</p>

  <p>Hah-ha! Sekiz ayaklıya gün doğmuştu artık.</p>

  <p>&nbsp;</p>
</body>
</html>