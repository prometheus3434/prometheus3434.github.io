<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator"/>
  <link href="../Styles/balci60.css" rel="stylesheet" type="text/css"/>

  <title></title>
</head>

<body>
  <p>&nbsp;</p>

  <h3 class="h31"><a id="ncx1537"></a>20</h3>

  <p>&nbsp;</p>

  <p class="p5"><span class="t17">D</span>oğal öğelerin gücünü barındıran bir kürenin kapalı bir mekanda kırılması her zaman için korkutucu ve yıkıcı bir eylemdir: Mekan ne kadar küçükse veya küre ne kadar büyükse, eylemin sonuçları da o denli beter olur. Nathaniel ve oradaki büyücülerin çoğu Westminster Salonu çok geniş ve fırlatılan küre nispeten küçük olduğu için şanslıydılar. Ancak bu durumda bile, göz ardı edilemeyecek kadar büyük olmuştu etkileri.</p>

  <p>Küre kırılır kırılmaz, uzun yıllar içeride tıkılmış olan, birbirlerinin varlığından ve sıkıcı sohbetinden artık gına getirmiş varlıklar, yıkıcı bir öfkeyle birbirlerinden ayrıldılar. Hava, toprak, ateş ve su: Dört öğe de son hızla patlayarak hapsedildiği daracık yerden dışarı saçıldı. Patlamaya yakın olan insanların çoğu, üzerlerine yağan taşlar, ateş topları ve sel suları yüzenden, hep birlikte ve aynı anda, geriye doğru püskürtüldüler. Kalabalığın kenarında duran Nathaniel patlamanın şiddetinden korunmuştu ama o bile havalanarak terasa açılan kapıya doğru uçar bulmuştu kendini.</p>

  <p>Önemli büyücüler pek hasar görmemişti. Çoğunun korunmak için kendi güvenlik sistemleri vardı, sahiplerine yöneltilmiş herhangi bir saldırgan sihirde hemen harekete geçmek için esir alınmış cinlerdi bunlar. Koruyucu Kalkanlar ateş, toprak ve su öbeklerini emerek geri fırlatmış ve tavan kirişlerine uğultulu güçlü rüzgarlar yollamışlardı. Daha güçsüz büyücülerin ve konuklarının durumu bu kadar iyi sayılmazdı. Kimisi birbiriyle itişen dört öğe yüzünden var olan savunma engellerine çarpıp kendinden geçmiş, kimisi de, üzerinden buhar tüten gelgitli su dalgalarına kapılarak taş zemin boyunca sürüklenmiş ve sırılsıklam yığınlar halinde salonun ortalarında istiflenmişti.</p>

  <p>Başbakan gitmişti bile. Küre kürsünün üç metre ötesinde parçalandığı an, koyu yeşil bir ifrit havada belirip onu Sihirli Örtü ile sarmış, hemen sonra da çatının üstünde gökyüzünde kaybolmuşlardı.</p>

  <p>Kapıya çarparak sersemlemiş olan Nathaniel ayağa kalkmaya çalışırken, gri üniformalı adamlardan ikisinin korkunç bir hızla kendisine doğru koştuğunu gördü. Yeniden sırt üstü yere düştü; adamlar üzerinden atlayarak kapıyı geçtiler ve terasa çıktılar. İkinci adam muhteşem bir sıçrayışla üzerinden atlarken gırtlaktan gelen öylesine yabani bir hırıltı çıkardı ki Nathaniel'ın tüyleri diken diken oldu. Nehre bakan terastan itişip kakışmalar, taşa sürten pençe sesine benzer bir cayırtı ve suya çarpan iki bedenin uzaklardan gelen şapırtılarını duydu.</p>

  <p>Sakınarak başını kaldırdı. Teras bomboştu. Salonda, esaretten kurtulan öğelerin serbest kalan gücü yatışmıştı artık. Su, taş zemindeki ızgaralardan akıp gidiyordu; toprak, duvarlara ve davetlilerin suratına sıvaşmış durumdaydı; birkaç alev dilimi, mor kumaşla kaplı sahnenin kenarlarını yalamaya devam ediyordu hala. Büyücülerin çoğu kıpırdanmaya başlamıştı, ayağa kalkmaya çalışıyor veya diğerlerinin kalkmasına yardım ediyorlardı. Birkaçı boylu boyunca yerde yatmaya devam ediyordu. Uşaklar merdivenlerden ve yan odalardan koşuşturarak salona giriyordu. İnsanlar yavaş yavaş konuşmaya başladılar; çığlıklar, hıçkırıklar, birkaç gecikmiş ve gereksiz haykırış duyuldu.</p>

  <p>Nathaniel duvara çarpan omzundan gelen şiddetli acıya göğüs gererek ayağa kalktı ve telaş içinde Bayan Underwood'u aramaya koyuldu. Yerdeki yapışkan pislikte ayakları kayıyordu.</p>

  <p>Beyaz takım elbiseli şişman adam, koltuk değneklerine yaslanmış Simon Lovelace'la ve kırışık suratlı yaşlı büyücüyle konuşuyordu. Üçü de saldırıdan fazla zarar görmemiş gibiydiler, ancak Simon Lovelace'ın alnında bereler vardı ve gözlükleri çatlamıştı. Nathaniel yanlarından geçerken hep beraber dönüp mırıldandılar, belli ki bir toplu çağırma büyüsüne başlamışlardı. Derken, gümüş pelerin giymiş ince-uzun altı adet cin önlerinde cisimleşti. Emirler verildi. Yaratıklar havalanarak hızla terasa çıktılar ve gözden kayboldular.</p>

  <p>Bayan Underwood yüzünde şaşkın bir ifadeyle yere oturmuştu. Nathaniel kadının yanına çömeldi. "İyi misiniz?"</p>

  <p>Kadıncağızın çenesi çamura bulanmıştı ve tek kulağının üstündeki saçları hafifçe yanmıştı; bunun dışında iyi görünüyordu. Nathaniel'ın gözleri yaşardı ve kendini rahatlamış hissetti. "Evet, evet, fena değilim John. Bana öyle sarılman gerekmiyor. Senin de yaralanmamana sevindim. Arthur nerede?"</p>

  <p>"Bilmiyorum." Nathaniel gözlerini sefil kalabalıkta gezdirdi. "Hah, işte oradaymış."</p>

  <p>Yıldırım çarpmış bir ağacın yarılmış gövdesine benzer sakallarına bakılırsa, belli ki ustasının etkili bir savunma kalkanı kuracak zamanı olmamıştı. Şık gömleği ve ceketinin önü havaya uçmuş; geride yalnızca, kararmış bir giysi ve dumanları tüten bir kravat kalmıştı. Pantolonu da patlamadan nasibini almıştı; beli aşağıya kaymış ve paçaları kısalmış görünüyordu. Bay Underwood, kızarmış ve ise bulanmış yüzü ve öfkeden yuvasından uğramış gözleriyle kendisi kadar şaşkın görünen bir grup büyücünün yanında duruyordu. "Sanırım yaşayacak," dedi Nathaniel.</p>

  <p>"Git ona yardım et John. Haydi. Ben iyiyim, gerçekten. Sadece bir süre oturmak istiyorum o kadar."</p>

  <p>Nathaniel tedbirli davranarak ustasının yanına yaklaştı.</p>

  <p>Adama karşı olan duyguları neredeyse felaketten onu sorumlu tutmasına neden olacaktı.</p>

  <p>"Efendim? Siz...?"</p>

  <p>Ustası onun varlığından habersizmiş gibi görünüyordu. Kararmış kaşlarının altında bir hiddet ışığı parladı. Kendine hakim olmaya çalışarak, ceketinin yırtık pırtık kalıntılarını bir araya getirdi ve geriye kalan tek düğmeyi ilikledi. Kravatını biraz gevşetti; sıcaktan bunalmıştı. Sonra uzun adımlar atarak en yakındaki dağınık gruba doğru yürüdü. Ne yapması gerektiğini bilemeyen Nathaniel da onun peşine takılmıştı.</p>

  <p>"Kim olduğunu gören var mı?" diye sordu Underwood ters ters.</p>

  <p>Gece elbisesi, ıslanmış bir kağıt mendil gibi omuzlarından sarkan bir kadın başını salladı. "Her şey çok çabuk oldu." Diğerleri de başlarını salladılar.</p>

  <p>"Arkadan bir şey fırlatıldığını gördüm..."</p>

  <p>"Bir kapının ardından geldi herhalde, dönek bir büyücü olsa gerek..."</p>

  <p>Cırlak sesli, ak saçlı bir büyücü araya girdi. "Terastan içeri girdiklerini söylüyorlar... "</p>

  <p>"Olamaz, güvenliği nasıl geçti?"</p>

  <p>"Özür dilerim efendim..."</p>

  <p>"Şu 'Direniş', sizce onlar...?"</p>

  <p>"Lovelace, Schyler ve Pinn nehre iz sürücü demonlar yolladılar."</p>

  <p>"Efendim..."</p>

  <p>"Suçlu Thames'e atlayıp akıntıya kapılmış olmalı."</p>

  <p>"Efendim! Ben onu gördüm!"</p>

  <p>Underwood sonunda Nathaniel'a baktı. "Ne? Ne dedin sen?"</p>

  <p>"Ben onu gördüm efendim. Terastaki çocuğu..."</p>

  <p>"Aman Tanrım, bak eğer yalan söylüyorsan..."</p>

  <p>"Hayır efendim, küreyi fırlatmadan az önce gördüm ben onu. Elinde mavi bir küre vardı. Kapının kanatları arasından küreyi fırlattı efendim. Siyah saçlı, benden biraz daha büyük bir erkek çocuğuydu efendim. Zayıftı ve koyu renk elbiseler giymişti; siyah bir montu vardı yanılmıyorsam. Küreyi fırlattıktan sonra ona ne olduğunu göremedim. İçinde doğa öğeleri hapsedilmiş bir küre olduğuna eminim efendim, küçük bir şey; yani onu kırmak için bir büyücü olmasına gerek yoktu..."</p>

  <p>Nathaniel, yaptığı hatayı fark edince durakladı: O heyecanla, ilk iblisini çağıracak olan bir çırağın bilmesi gerekenden daha fazlasını bildiğini açığa vurmuştu Ancak ne Underwood ne de diğer büyücüler bunun farkındaydı. Çocuğun söylediklerini sindirmek için bir an durakladılar, sonra hepsi de sırtlarını dönüp makineli tüfek hızında konuşmaya başladılar; kendi teorilerinin doğruluğunu kabul ettirmek için birbirlerinin sözlerini kesiyorlardı.</p>

  <p>"Direniş'in işi olmalı; ama bunlar büyücü mü değil mi? Her zaman söylemişimdir..."</p>

  <p>"Underwood sen İçişleri'ndensin. Son zamanlarda hiç bu türden bir küre çalınma olayı var mı? Çalındıysa neden bu konuda hiçbir şey yapılmadı?"</p>

  <p>"Bunu söyleyemem, gizli bilgi..."</p>

  <p>"Paçandan kalanları kurtarmaya çalışma, be adam. Bunu bilmeye hakkımız var!"</p>

  <p>"Bayanlar, baylar..." Yumuşak fakat etkileyici bir ses duyuldu. Yaygarayı kesip sesin geldiği yöne baktılar. Simon Lovelace grubun yanında belirmişti. Saçları yeniden taranmıştı. Berelenmiş alnına ve çatlamış gözlüklerine rağmen her zamanki kadar şık görünüyordu. Nathaniel ağzının kuruduğunu hissetti.</p>

  <p>Lovelace zeki, siyah gözleriyle grubu inceledi. "Zavallı Arthur'u zorlamayın lütfen," dedi. Yüzünden bir an bir tebessüm geldi geçti. "Olanlardan bu zavallıcık sorumlu değil. Saldırgan içeriye nehirden girmiş gibi görünüyor."</p>

  <p>Siyah sakallı bir adam Nathaniel'ı gösterdi. "Çocuk da öyle dedi zaten."</p>

  <p>Siyah gözler Nathaniel'a sabitlendi ve tanıyarak hafifçe açıldılar. "Genç Underwood. Sen onu gördün, öyle mi?"</p>

  <p>Nathaniel konuşmadan başını salladı.</p>

  <p>"Her zamanki gibi açıkgözsün, gördüğüm kadarıyla. Artık bir adın var mı Underwood?"</p>

  <p>"Şey, evet... John Mandrake. Resmi olarak onaylandı."</p>

  <p>"Pekala, <i>John "</i> Siyah gözler kendisininkilere kilitlendi. "Tebrik edilmen gerekir; şimdiye kadar konuştuğum hiç kimse onu görememiş. Polis uygun bir zamanda senin ifadene başvurmak isteyebilir."</p>

  <p>Nathaniel kendini zorlayarak konuştu. "Evet efendim."</p>

  <p>Lovelace diğerlerine döndü. "Saldırgan teknesini terasın altına bırakmış, sonra duvardan yukarıya tırmanıp nöbetçinin gırtlağını kesmiş. Ceset bulunamadı ama nöbetçinin olması gereken yerde kan izleri var, herhalde cesedi de sonradan Thames'e atmış. Kendisi de saldırıdan sonra Thames'e atlayıp akıntıya kapılmış olmalı. Boğulmuş olabilir."</p>

  <p>Siyah sakallı adam söylenmeye başladı. "Duyulmuş şey değil! Duvall'in aklı neredeymiş? Polis bu tür olaylara engel olmak için var."</p>

  <p>Lovelace elini kaldırdı. "Kesinlikle haklısın. Neyse ki iki memur anında takibe başladı, şimdiye kadar bir şeyler bulmuş olabilirler ancak suyun içinde koku almaları çok zor. Nehri araştırmaları için ben de birkaç cin yolladım. Korkarım şu anda sizlere daha fazla bilgi verecek durumda değilim. Başbakanın güvende olmasına ve önemli birilerinin öldürülmemiş olmasına şükretmeliyiz. Bence hepiniz bir an önce evlerinize dönüp kendinize gelmeye çalışın ve elbiselerinizi değiştirin. Kısa zamanda daha fazla bilgi alırsınız nasılsa. Şimdi izninizle..."</p>

  <p>Gülümseyerek gruptan ayrıldı ve başka bir grubun yanına gitti. Bütün grup, ağızları açık ardından bakakaldı.</p>

  <p>"Kendini beğenmişlerin..." Siyah sakallı adam burnunu çekerek lafını yarım bıraktı. "Sanki basit bir Ticaret Bakanı yardımcısı değilmiş gibi... Günün birinde bir ifritin elinde kalacak... Neyse ben kaçıyorum, siz ne isterseniz yapın."</p>

  <p>Paldır küldür yürüyerek uzaklaştı, diğerleri de birer birer onu izledi. Bay Underwood, Dışişleri'nden bir çiftle yaralarını karşılaştırmakta olan karısını yavaşça çekip aldı ve Nathaniel peşlerinde, Westminster Salonu'nun boğucu karmaşasından ayrıldılar.</p>

  <p>&nbsp;</p>

  <p class="p5">"Umarım," dedi ustası, "bütün bu olanlar bana daha fazla bütçe ayırmalarını sağlar. Ayırmazlarsa elimden ne gelir ki? Altı büyücüden oluşan sıradan bir ekiple! Benim işim mucize yaratmak değil!"</p>

  <p>Eve dönüş yolunun yarısı boyunca, ağır bir sessizlik ve yanmış sakal kokusu hakimdi arabaya. Ancak şehir merkezinden ayrılırlarken, her nasılsa Underwood'un çenesi açıldı. Kafasını meşgul eden bir şey var gibiydi.</p>

  <p>"Bu senin hatan değil hayatım," dedi Bayan Underwood, yatıştırmaya çalışarak.</p>

  <p>"Hayır, ama beni suçlayacaklar! Orada neler dediklerini duydun çocuk. Hayret bir şey... Bütün hırsızlıklardan beni sorumlu tutuyorlar!"</p>

  <p>Nathaniel pek sorulmayan bir soru sormaya cüret etti. "Hangi hırsızlıklar efendim?"</p>

  <p>Underwood sinirlenerek direksiyonu yumrukladı. "Direniş" denen o grubun yaptığı hırsızlıklar, tabii. Bütün Londra'daki tedbirsiz büyücülerden çalınan sihirli eşyalar. Doğa öğelerinin hapsedildiği küre gibi şeyler... Birkaç tanesi ocak ayında bir depodan <i>çalınmıştı</i>, yanlış hatırlamıyorsam. Son birkaç yıldır bu türden hırsızlıklar arttıkça arttı. İçişleri'ndeki altı büyücüyle bunların üstesinden gelmek zorunda olan da <i>benim</i>!"</p>

  <p>Nathaniel cesaretlenmişti; arka koltukta öne doğru eğildi. "Özür dilerim efendim, bu Direnişçiler kimlerden oluşuyor?"</p>

  <p>Underwood bir köşeyi hızla döndü, yaşlı bir kadını teğet geçip kornayı yumruklayarak kadını korkuttu ve kaldırımın kenarına kaçırdı. "Bizim yönetimde olmamızdan hoşlanmayan birkaç vatan haini," diye hırladı. "Sanki bu ülkeye bütün güç ve refahı sağlayan biz değilmişiz gibi. Kim oldukları bilinmiyor ama çok fazla sayıda olmadıkları belli. Toplandıkları evlerde destek arayan bir avuç avam; büyüden ve onun kendilerine sağladıklarından hoşlanmayan birkaç yarım akıllı, kereste."</p>

  <p>"Büyücü değiller o zaman efendim?"</p>

  <p>"Tabii değiller aptal, zaten mesele de bu! Bunlar halktan insanlar! Bizden ve sihirli olan her şeyden nefret ediyorlar ve hükümeti düşürmeye çalışıyorlar! Sanki böyle bir şey olabilirmiş gibi." Adam kaldırımın güvenliğine geri sıçrayan yayalara sabırsızca el kol sallayarak bir kırmızı ışığı geçti.</p>

  <p>"Ama neden sihirli eşyaları çalıyorlar ki efendim? Yani eğer sihirli şeylerden nefret ediyorlarsa."</p>

  <p>"Kim bilir? Zaten ne düşündüklerini anlamak pek mümkün değil, bunlar halk işte. Belki de bunun gücümüzü azaltacağını umuyorlar... Sanki birkaç eşyanın kaybolması en ufak bir değişiklik yapabilirmiş gibi! Ancak bugün de gördüğün gibi bazı şeyler büyücü olmayanlar tarafından da kullanılabilir. Planladıkları bir saldırı için cephanelik biriktiriyor olabilirler, belki de dış mihraklar adına çalışıyorlardır... Onları bulup canlarına okumadan anlayabilmek çok zor."</p>

  <p>"Ama bu onların ilk gerçek saldırışıydı, değil mi efendim?"</p>

  <p>"Bu ölçekte ilk saldırı. Daha önce de birkaç komik olay olmuştu... Resmi arabalara mouler kavanozları fırlatıldı falan, bu tarz şeyler. Büyücüler yaralandı. Bir olayda, arabayı kullanan kişi kaza yapmış ve o baygınken içinde bazı sihirli eşyalar olan çantası çalınmış... Onun için utanılacak bir durum tabii, salak herif. Ama artık bu Direniş çok ileriye gitti. Saldırganın genç olduğunu söylemiştin, değil mi?"</p>

  <p>"Evet efendim."</p>

  <p>"Çok ilginç... Diğer olaylarda da gençlerin saldırdığı rapor edilmişti. Her neyse, ister genç ister yaşlı olsun, bu çapulcular yakalandıkları güne lanet edecekler. Bu geceden sonra, bir büyücüye ait çalıntı malla yakalanan herkes hükümetin verebileceği en ağır cezaya çarptırılacaktır. Öyle kolay kolay ölemeyeceklerinden emin olabilirsin. Bir şey mi dedin çocuk?"</p>

  <p>Nathaniel istemeden bir ses çıkarmıştı, boğulmakla cıyaklamak arası bir şey. Şu anda bile Underwood'un çalışma odasında bir yerlerde gizli olan Semerkant Tılsımı gelip geçmişti gözlerinin önünden. Dili tutuldu; başını sallayabildi yalnızca.</p>

  <p>Araba son virajı da dönerek karanlık ve sessiz yolda tıngır mıngır gitmeye başladı. Underwood evin önündeki park yerine girdi. "Bu dediklerimi unutma çocuk," dedi. "Hükümetin hemen harekete geçmesi gerek. Yarın sabah ilk iş, kendi bölümüm için fazladan personel talebinde bulunacağım. Ondan sonra belki bu hırsızları yakalamaya başlarız. Yakaladığımızda da teker teker kemiklerini kıracağız."</p>

  <p>Arabadan çıktı ve ardında uçuşan bir yanık kıl yumağı bırakarak kapıyı çarptı. Bayan Underwood başını arka koltuğa çevirdi. Nathaniel boynu kasılmış, boşluğa bakarak dimdik oturuyordu.</p>

  <p>"Yatmadan sıcak çikolata içer misin tatlım?" dedi kadın.</p>

  <p>&nbsp;</p>
</body>
</html>