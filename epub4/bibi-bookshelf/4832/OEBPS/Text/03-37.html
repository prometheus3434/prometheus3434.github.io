<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator"/>
  <link href="../Styles/balci60.css" rel="stylesheet" type="text/css"/>

  <title></title>
</head>

<body>
  <p>&nbsp;</p>

  <h2 class="h21"><a id="ncx3018"></a>Nathaniel</h2>

  <h3 class="h31"><a id="ncx3019"></a>37</h3>

  <p>&nbsp;</p>

  <p class="p5"><span class="t17">N</span>athaniel bulduğu boş bir yere elindeki yumurtaları bırakırken, bir yandan da gözüne kestirdiği kurbanını arıyordu. Mutfakta öyle bir keşmekeş vardı ki ilk başta mavi üniformalı çocuğu göremedi ve gittiğinden korktu. Ama sonra, şişman bir pastacı kadının gölgesinde, çocuğu gördü. Dağ gibi bir tek lokmalık kanape yığınını, iki katlı bir gümüş tepsiye yerleştirmekle meşguldü.</p>

  <p>Çocuğun daha sonra tepsiyi evde bir yere taşıyacağı açıktı. Çocuk gideceği yere varmadan Nathaniel orada olmaya niyetliydi.</p>

  <p>Nathaniel mutfakta dolandı; sepetlerini ve kutularını boşaltırmış gibi yaparak oyalandı ve çocuk özenle "kremalı-peynirli-karidesli" kanapeleri tepsiye yerleştirirken sabrının sınırlarını zorlamaya devam etti.</p>

  <p>Omzunda sert ve ağır bir şey hissederek arkasına döndü.</p>

  <p>Yüzü şiş çevirmekten kızarmış ve terlemiş olan aşçıbaşıyla burun buruna geldi. Bir çift parlak siyah göz, tepeden kendisine bakıyordu. Adam tıknaz elinde tuttuğu bir kasap satırıyla Nathaniel'ın omzuna vurmuştu.</p>

  <p>"Peki ya sen," diye sordu aşçıbaşı yumuşak bir sesle, "mutfağımda ne arıyorsun?"</p>

  <p>Nathaniel'ın görebildiği düzlemlerin hiçbirinde, adamın insan olmadığına dair en ufak bir belirti yoktu. Gene de Bartimaeus'un uyarılarını dikkate alarak işi şansa bırakmadı. "Yalnızca babama ait sepetleri topluyordum," dedi kibarca. "Çok fazla değiller gördüğünüz gibi. Eğer sizi rahatsız ettiysem özür dilerim."</p>

  <p>Şef satırıyla kapıyı işaret etti. "Git buradan."</p>

  <p>"Peki efendim. Gidiyorum." Ama Nathaniel kapıya giden koridora ulaştığında, duvara yaslanarak beklemeye başladı. Kapıdan birisi çıktığında eğilerek ayakkabılarım bağlarmış gibi yapıyordu. Çok stresli bir işti ve sonunda kapıdan şefin de çıkacağından deli gibi korkuyordu ama bunun dışında bu yaptıklarından tuhaf bir keyif aldı. Kapıda kiralık katile rastlamanın ilk şokunu atlattıktan sonra korkusu azalmış ve yerini daha önce çok az hissettiği bir heyecana bırakmıştı; bir şeyler yapıyor olmanın heyecanı. Ne olursa olsun, artık düşmanlarının kendilerinden çok emin olarak yaptıkları karşısında bir kenarda çaresiz durmuyordu. Olayların kontrolü artık <i>ondaydı</i>. Avcı <i>oydu</i>. Saldıran <i>oydu</i>.</p>

  <p>Hafif, düzensiz ayak sesleri duyuldu. Çift katlı tepsiyi başının üzerinde dengelemeye çalışan uşak çocuk kemerde belirdi. Tepsiyi tek eliyle sabitleyerek sağa döndü ve koridora girdi. Nathaniel çocuğun yanına gitti.</p>

  <p>"Selam, <i>n'aber?</i>" Fazla dost canlısı bir tavırla konuşuyor, konuşurken de çocuğu tepeden tırnağa süzüyordu. Kusursuz. Tam aynı bedenler.</p>

  <p>Oğlanın bu ilgiyi fark etmemesi imkansızdı. "...Ha, bir şey mi istedin?"</p>

  <p>"Evet. Buralarda bir tuvalet var mı? Çok uzun yoldan geldim ve... Anlarsın ya işte."</p>

  <p>Çocuk geniş bir merdivenin önünde durdu. Yandaki bir koridoru gösterdi. "Şurası."</p>

  <p>"Sen gösterebilir misin? Kaybolmayayım."</p>

  <p>"Zaten geç kaldım, ahbap."</p>

  <p><i>"Lütfen"</i></p>

  <p>Çocuk isteksizce homurdanarak döndü ve Nathaniel'ı koridordan geçirmeye başladı. Öyle hızlı yürüyordu ki tepsi tehlikeli biçimde titreşmeye başlamıştı. Durakladı, tepsiyi dengeledi ve yürümeye devam etti. Nathaniel da onu izledi; yalnızca bir an, mutfaktan aşırıp en üstteki sepetin içine koyduğu koca bir oklavayı çıkartmak için durakladı. Oğlan dördüncü kapının önünde durdu.</p>

  <p>"Burası."</p>

  <p>"Burası olduğuna emin misin? Yanlış birileriyle karşılaşmak istemem."</p>

  <p>"Burası dedim ya. İşte bak." Tekmeleyerek kapıyı açtı. Nathaniel oklavayı savurdu. Çocuk gümüş tepsiyle beraber tuvaletin içine kapaklandı. Gürültüyle tuvaletin seramik karolarının üstüne düştüler ve "kremalı-peynirli-karidesli" kanapeler her yana saçıldı.</p>

  <p>Çocuk bayıldığı için Nathaniel giysilerini almakta zorlanmadı. Yerdeki her çatlağa ve yarığa dağılmış ve bulaşmış olan kanapeleri toplamaksa daha zor oldu. Yumuşak olan peynir ekmeğin üstüne geri sürülebiliyordu ama karideslerin hepsini kurtarmak mümkün değildi.</p>

  <p>Tepsileri olabildiğince iyi düzenledikten sonra, bakkal çocuğun gömleğini yırtıp parçalara ayırdı ve uşağı bağlayarak ağzını tıkadı. Çocuğu tuvalet kabinlerinden birine taşıdı, kapıyı içeriden kilitledi, klozetin üstüne basarak kapıya tırmandı ve dışarı atladı.</p>

  <p>Delilleri ortadan kaldırıp kendini güvene aldıktan sonra, aynaya bakarak üniformasını düzeltti, tepsiyi başının üzerinde dengeledi ve tuvaletten çıktı. Hizmetkarların bölümünde işe yarar bir şey bulamayacağını düşünerek merdivenlerden çıkmaya başladı.</p>

  <p>Ellerinde tepsilerle ve şişe dolu kasalarla oraya buraya koşuşturan bir sürü hizmetkar vardı ama kimse onunla ilgilenmiyordu.</p>

  <p>Merdivenlerin tepesinde, bir dizi yüksek, kemerli pencereyle aydınlanan bir hole açılan bir kapı vardı. Zemin cilalanmış mermerdendi, ara ara görkemli dokumaları olan İran ve Şark halılarıyla döşenmişti. Beyaz badanalı duvardaki nişlerde, kaymaktaşından yapılmış, çağlar öncesinin büyük liderlerinin büstleri duruyordu. Solgun kış güneşinde bile yarattığı etki göz kamaştırıcıydı.</p>

  <p>Nathaniel gözünü dört açarak holden geçti.</p>

  <p>İleride birbiriyle yüksek sesle konuşan ve gülüşen insanların sesleri duyuluyordu. Onların yanına yaklaşmamanın en akıllıca şey olacağını düşündü. Yandaki açık bir kapıdan kitaplar gördü. İçeri süzüldü...</p>

  <p>...İki katlı, tavanı camdan bir kubbe şeklinde, çok güzel, yuvarlak bir kütüphaneye girmişti. Başının üzerinde spiral bir merdiven dönerek yükseliyor ve duvarı çevreleyen metal bir balkona ulaşıyordu. Bir tarafta, üzerlerindeki pencereler çimlere ve bir yapay gölete bakan büyük cam kapılar vardı. Bunun dışında duvarlar çepeçevre kitap doluydu: Büyük, pahalı, antika ve dünyanın bütün büyük şehirlerinden toplanmış kitaplar. Nathaniel'ın kalbi hayranlıkla yerinden sıçrayacak gibi oldu. Bir gün onun da böyle bir kütüphanesi olacaktı...</p>

  <p>"Sen ne yapıyorsun öyle?" Kitaplardan oluşan bir panel öne doğru açılmış ve aslında bir kapı olduğu ortaya çıkmıştı. İçinden çatık kaşlı ve siyah saçlı bir kadın beliriverdi. Her nedense Bayan Lutyens'ı andırıyordu, Nathaniel konuşmaya çabalasa da beceremedi, ağzı amaçsızca açıldı ve kapandı.</p>

  <p>Kadın öne doğru ilerledi. Şık bir elbise giymişti; narin boynunda mücevherler parıldıyordu. Nathaniel kendini toparladı. "Şey... Karidesli şey ister miydiniz?"</p>

  <p>"Sen kimsin? Seni daha önce hiç görmedim." Sesi kaya gibi sert çıkmıştı.</p>

  <p>Nathaniel beynini çalıştırdı. "Ben John Squalls'ım efendim. Bu sabah size getireceği malzemeyi taşıması için babama yardım etmiştim. Sonra biraz önce uşak çocuk hasta oldu efendim, daha demin ve benden onun yerine çalışmamı istediler. Böyle önemli bir günde adamsız kalmak istemediler. Sanırım yolumu kaybettim, buraya daha önce hiç gelmemiştim..."</p>

  <p>"Anlıyorum." Kadın hala düşman gibi davranıyordu; gözlerini kısarak tepsileri inceledi. "Şunların haline bak! Ne cesaretle böyle..."</p>

  <p>"Amanda!" Kadının girdiği kapıdan genç bir adam daha kütüphaneye girmişti. "Demek <i>buradasın</i> ve şükürler olsun ki <i>yiyecek</i> bir şeyler de var! Ver bakayım!" Hızla kadının yanından geçti ve tepsilerdeki en zavallı kanapelerden dört beş tanesini aldı.</p>

  <p>"Tam bir cankurtaran! Yol boyunca bir şey yememiştim. Hım, şunda karides de varmış." İştahla çiğnemeye başladı. "İlginç bir tat. Çok taze. Neyse, söyle bakalım Amanda... Lovelace ve senin hakkında söylenenler <i>doğru</i> mu? Herkes bundan bahsediyor..."</p>

  <p>Amanda Cathcart şuh bir kahkaha atıyordu ki haşince Nathaniel'a döndü. "Sen... git kapıdaki holde servis yap. Ve bundan sonraki kanapeler daha iyi olsun."</p>

  <p>"Peki efendim." Nathaniel Parlamento'daki uşaklardan gördüğü gibi hafifçe selamladı ve kütüphaneden çıktı.</p>

  <p>Yakalanmasına ramak kalmıştı ve kalbi küt küt atıyordu ama kafası sakindi. Yangından sonra yakasına yapışan suçluluk duygusu, artık yerini bir kabullenmeye bırakarak katılaşmasına neden olmuştu. Bayan Underwood o kolyeyi çaldığı için ölmüştü. O ölmüştü ama Nathaniel hala hayattaydı. Olan olmuştu bir kere. Şimdi Lovelace'ı mahvetme sırası ondaydı. O günü sağ çıkaramayabileceğini biliyordu. Ama bu onu korkutmuyordu. Her şey düşmanının lehineydi ama yapabileceği başka bir şey yoktu. Ya kazanacak ya da bu yolda ölecekti.</p>

  <p>Bu denklemdeki kahramanlık unsuru içini rahatlatıyordu. Çok açık ve basitti; vicdan azabından kurtulmasına yardımcı oluyordu.</p>

  <p>Giriş salonundaki gürültüye doğru ilerledi. Konuklar artık sürüler halinde gelmeye başlamışlardı; mermer sütunlar onların laklak sesleriyle yankılanıyordu. Devletin bakanları, eldivenlerini çıkartıp uzun ipek kaşkollarını çözerek ve ağızlarından buharlar çıkararak bir bir kapıdan içeriye giriyorlardı. Erkekler smokin, kadınlar şık tuvaletler giymişti. Kenarlarda dikilen hizmetkarlar paltolarını alıyor ve şampanya sunuyorlardı. Nathaniel bir an durakladı, sonra tepsisini iyice kaldırarak curcunanın içine daldı.</p>

  <p>"Efendim, lütfen buyurun..."</p>

  <p>"Kremalı ve karidesli hanımefendi..."</p>

  <p>"Acaba bir tane alır mıydınız?"</p>

  <p>Dolaştı durdu, avını yakalayan martılar gibi tepsilerine uzanan bir el sağanağı içinde oraya buraya savruldu. İnsanlar onunla konuşmuyor hatta farkında bile değilmiş gibi davranıyorlardı: Şuursuzca tepsiye uzanan ya da bir kanapeyi ağzına sokmaya uğraşan birçok el ve dirsek kafasına geçti. Birkaç saniye içinde yukarıdaki tepsi boşalmış ve içinde yalnızca biraz kırıntı kalmıştı, alttakinde ne olduğu belirsiz bir iki lokma bir şey vardı. Nathaniel soluk soluğa ve yamulmuş durumda kendini gruptan dışlanmış buldu.</p>

  <p>Uzun boylu, hüzünlü bir uşak yanında durmuş bardakları dolduruyordu. "Hayvan gibiler, değil mi?" diye mırıldandı. "Lanet büyücüler."</p>

  <p>"Evet." Nathaniel adamı dinlemiyordu bile. Bakanlardan oluşan kalabalığı izliyor ve lensleri sayesinde olan biten her şeyi görebiliyordu. Neredeyse her erkeğin ve her kadının yanında, havada süzülen bir iblisçik vardı ve sahipleri gülücükler yağdırıp sohbet ederlerken, birbirinin sözünü kesip mücevherleriyle oynarlarken, iblisçikler de bambaşka bir telden çalıyorlardı. Bütün iblisler kasılıyor, tüylerini düzeltiyor ve gülünç şekilde şişiniyorlardı, sık sık nazik noktalarına çaktırmadan dikenli bir kuyruk geçirerek rakiplerini söndürmeye çabalıyorlardı. Kimisi renk değiştiriyor, gökkuşağının tüm renklerini aldıktan sonra uyarıcı bir kırmızı veya parlak sarıda karar kılıyor, kimisi suratını şekilden şekle sokarak rakip iblislerin sahiplerinin yüz ifadelerini taklit ediyordu. Büyücüler bunların farkındalarsa bile, değilmiş gibi davranmakta çok ustaydılar ama konukların sahte tebessümleri ve iblisçiklerin soytarılıkları, Nathaniel'ın başını döndürmeye yetmişti.</p>

  <p>"Bunları servis mi ediyorsun yoksa yürüyüşe mi çıkardın?"</p>

  <p>Bunu söyleyen çatık kaşlı, kalın belli, iri kalçalı bir kadındı. Arkasında, kendisinden de kalın bir iblis uçuşuyordu. Yanında... Nathaniel'ın kalbi duracakmış gibi oldu; o sulu gözleri, balık gibi suratı hemen tanımıştı. Görebileceğiniz en küçük, en beceriksiz ve sinsi iblisçiğiyle, Bay Lime'dı bu, Lovelace'ın suç ortağı. Nathaniel hiçbir şey belli etmeden başıyla selamladı ve tepsiyi uzattı. "Özür dilerim hanımefendi."</p>

  <p>Kadın iki kanape aldı, Lime da bir. Nathaniel uysalca yere doğru bakıyordu ama adamın kendisini incelediğinin de farkındaydı.</p>

  <p>"Seni daha önce bir yerde görmüş müydüm?" dedi nemli adam.</p>

  <p>Kadın arkadaşının koluna dirsek attı. "Gel Rufus, etrafta bu kadar <i>gerçek</i> insan varken halkla konuşmaya ne gerek var? Bak, işte Amanda orada!"</p>

  <p>Büyücü omuz silkti ve kadının kendini sürüklemesine izin verdi. Nathaniel, Rufus Lime'a ait iblisin, başını doksan derece çevirip kalabalığa karışana kadar kendini incelemesinden hiç hoşlanmadı.</p>

  <p>Yanındaki uşağın hiçbir şeyden haberi yoktu; iblisleri göremiyordu. "Elindekiler, bitmiş," dedi. "Şu içki tepsisini al. Bunlar fil gibi susamış. Dilleri de iyice uzamış."</p>

  <p>Bazı konuklar içerideki bir odaya doğru ilerliyorlardı; Nathaniel da onlarla birlikte içeri girmesi için bir bahane çıkmasına sevindi. Evin diğer bölümlerini keşfetmek için kalabalıktan uzaklaşması gerekiyordu. O ana kadar ne Lovelace, ne tılsımlı kolye, ne de tuzakla ilgili bir ipucuna rastlamamıştı. Ama daha başbakan gelmediği için bir şey olma olasılığı yoktu zaten.</p>

  <p>Koridorun ortasında, kütüphanedeki kadın durmuş küçük bir gruba eşlik ediyordu. Nathaniel oyalanarak, konukların ellerindeki boş bardakları tepsisindeki dolu olanlarla değiştirmesi için bekleyerek, gruba yaklaştı.</p>

  <p>"... Birkaç dakika sonra göreceksiniz," dedi kadın. "Hayatımda gördüğüm <i>en</i> muhteşem şey. Simon onu bugün için İran'dan özel olarak getirtti."</p>

  <p>"Sana çok iyi davranıyor," dedi bir adam yavan bir sesle, bardağından bir yudum alarak.</p>

  <p>Amanda kızardı. "Öyle," dedi. "Bana karşı çok nazik. Oh, ama çok hoş bir şey! Eminim ki anında yeni bir moda yaratacak. Ama onu yerleştirmek hiç kolay olmadı; Simon'ın adamları bütün hafta boyunca bununla uğraştılar. Ben de odayı daha bu sabah görebildim. Simon soluğumun kesileceğini söylemişti ve haklıymış."</p>

  <p>"Başbakan geldi!" diye bağırdı biri. Konuklar küçük heyecan çığlıkları atarak, başta Amanda Cathcart olmak üzere, kapıya doğru seğirttiler. Nathaniel diğer hizmetkarları izledi ve çağrılmaya hazır halde bir sütunun yanına geçti.</p>

  <p>Rupert Devereaux eldivenlerini birbirine çarparak çarpık gülümsemesiyle içeri girdi. Hayran kitlesinden bariz şekilde ayrılıyordu, yalnızca şık giysileri ve kişisel cazibesinden değil (Nathaniel'ın hatırladığı kadar çarpıcıydı hala), ama yanındaki arkadaşları yüzünden de: Asık suratlı, gri takım elbiseli dört büyücü goril ve -daha da etkileyicisi- ışık saçan siyah-yeşil derili, iki metre boyunda iri yarı bir ifrit. İfrit sahibinin tam arkasında durmuş, uğursuz kızıl gözleriyle kalabalığa bakıyordu.</p>

  <p>İblisler korkuyla kanat çırptılar, konuklar saygıyla başlarını öne eğdiler.</p>

  <p>Nathaniel, kimisi büyük ihtimalle yerine göz dikmiş olan bakanlara, Başbakan'ın küstah bir güç gösterisi yaptığını anladı. Bu kadarı Nathaniel'ı etkilemek için yeterliydi. Lovelace bu ifrit kadar güçlü bir varlığı nasıl alt etmeyi düşünüyordu acaba? Düşüncesi bile çılgınca geliyordu.</p>

  <p>Ama işte, önderini karşılamak için merdivenlerden inerek Lovelace da geliyordu. Nathaniel'ın yüzü ifadesizliğini korudu; tüm vücudu nefret içinde kasıldı.</p>

  <p>"Hoş geldin Rupert!" El sıkışmalar. Lovelace ifritten haberi yokmuş gibi davranıyordu. Kalabalığa hitap etmek için arkasına döndü. "Bayanlar baylar! Artık başbakanımız geldiğine göre, konferans resmi olarak başlamıştır. Leydi Amanda adına hepinize Heddleham Hall'a hoş geldiniz demek isterim. Lütfen kendi evinizdeymiş gibi davranın!" Gözleri Nathaniel'dan tarafa baktı. Nathaniel iyice büzüşerek sütunun gölgesine sığındı. Lovelace'ın gözleri hareket etmeye devam etti. "İlk konuşmalar biraz sonra, Leydi Amanda'nın bugün için özel olarak döşettiği Büyük Salon'da yapılacaktır. Bu arada lütfen yan salonda servis edilen yiyeceklerden tadın."</p>

  <p>Elini salladı. Konuklar ilerlemeye başladılar.</p>

  <p>Lovelace, Devereaux ile konuşmak için eğildi. Nathaniel sütunun ardından söylenenleri işitti: "Açılış konuşması için almam gereken malzemeler var, efendim. İzin verir misiniz? Birkaç dakika sonra yanınızda olacağım."</p>

  <p>''Elbette Lovelace, elbette. Keyfine bak."</p>

  <p>Devereaux ve maiyeti, arkalarında parlak ifritle beraber salondan ayrıldılar. Lovelace bir an onlara baktı, sonra ters yöne doğru giderek o da salondan çıktı. Nathaniel olduğu yerde kalarak, büyük bir gayretkeşlikle, duvarların önündeki antika mobilyaların ve mermer sütunların üzerine bırakılmış boş bardakları topladı bir süre. Sonra, son uşak da gittiğinde, elindeki tepsiyi sessizce bir masaya bıraktı ve gece karanlığında bir hayalet gibi Lovelace'ın peşinden süzüldü.</p>

  <p>&nbsp;</p>
</body>
</html>