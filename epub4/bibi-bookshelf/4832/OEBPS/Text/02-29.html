<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator"/>
  <link href="../Styles/balci60.css" rel="stylesheet" type="text/css"/>

  <title></title>
</head>

<body>
  <p>&nbsp;</p>

  <h2 class="h21"><a id="ncx2236"></a>Nathaniel</h2>

  <h3 class="h31"><a id="ncx2237"></a>29</h3>

  <p>&nbsp;</p>

  <p class="p5"><span class="t17">N</span>athaniel tek başına merdiven sahanlığında durmuş, düşmekten korkarak tırabzanlara tutunmuştu. Aşağıdaki yemek odasından mırıltılar halinde sesler geliyordu; yükselip alçalıyordu ama neler söylendiği pek anlaşılmıyordu. Beynini ele geçiren panik, kendi dışında bütün sesleri boğuyordu. <i>Tek kötü büyücü yetersiz olandır.</i> Peki yetersizlik neydi? Kontrolü yitirmek. Son birkaç gün içinde her şey ağır ağır ve ısrarla Nathaniel'ın kontrolünden çıkmıştı. İlk önce Bartimaeus gerçek adını öğrenmişti. Buna tütsü kutusuyla çare bulmuşsa da rahatlığı fazla uzun sürmemişti. Tam tersine ara vermeksizin felaket üstüne felaket gelmişti. Bartimaeus hükümetin eline geçmiş, Underwood yaptıklarını öğrenmiş ve kariyeri daha başlamadan bitmişti. Artık şeytan emirlerine uymayı reddediyordu ve Lovelace kapısına dayanmıştı işte. Artık elinden gelen tek şey olanlara izleyici kalmaktı.</p>

  <p>Kendi başlattığı olayların merhametine kalmıştı. Çaresizdi...</p>

  <p>Bu kendine acıma seansı sırasında duyduğu hafif bir ses, sarsılarak iyice gerilmesine neden oldu. Bayan Underwood'un mutfaktan yemek odasına giden koridorda yürürken tutturduğu o tatlı şarkıydı duyulan. Onlara çay götürüyordu: Nathaniel tepside titreşen porselenlerin şıngırtısını duyabiliyordu. Sonra kapıya vuruldu; kadıncağız içeri girerken şıngırtılar arttı ve sesler kesildi.</p>

  <p>O anda Nathaniel kendi içinde bulunduğu çıkmazı tamamen unutmuştu. Bayan Underwood tehlikedeydi. Düşman evin içindeydi. Birkaç saniye içinde Underwood'u çalışma odasını açmaya ikna edeceği kuşkusuzdu. Tılsım bulunacaktı. Ya sonra... Lovelace ne yapabilirdi; Bay Underwood ve karısını neler bekliyordu?</p>

  <p>Bartimaeus yukarıda bekleyip en kötü olasılığa hazırlıklı olmasını söylemişti. Ama Nathaniel yeteri kadar beklemişti artık. Daha işi bitmemişti. Durum umutsuz da olsa, hala bir şeyler deneyebilirdi. Büyücüler yemek odasındaydılar. Underwood'un çalışma odası boştu. Eğer içeriye süzülüp kolyeyi alabilirse belki onu başka bir yere saklayabilirdi. Bartimaeus ne derse desin.</p>

  <p>Sessizce, çabucak merdivenlerden ustasının çalışma odasının bulunduğu aşağı kata indi. Giriş katından gelen sesler yükselmişti: Underwood'un bağırdığını işitti. Çok az zamanı vardı. Nathaniel aceleyle kapıları geçip çalışma odasına inen basamaklara geldi. Orada durakladı. Altı yaşından beri buraya girmemişti. Hatıralar beynine üşüştüler ama o hepsini geri püskürttü. İlerleyerek merdivenleri inmeye başladı...</p>

  <p>Ve olduğu yerde kalakaldı.</p>

  <p>Underwood'un kapısı, beş kenarlı kırmızı yıldızıyla karşısında duruyordu. Nathaniel inledi. Artık bir yangın büyüsünü tanıyabilecek kadar bilgisi vardı. Kapıya dokunduğu an alevler içinde kalacaktı. Korunmadan bundan ileriye gidemezdi ve korunmak demek çember çizmek, cin çağırmak, dikkatli hazırlıklar yapmak demekti...</p>

  <p>Bunların hiçbiri için zamanı yoktu. Çaresiz durumdaydı! Yumruğunu duvara geçirdi. Evin içinde uzaklarda bir yerlerden korku çığlığına benzer bir ses duyuldu.</p>

  <p>Nathaniel koşarak merdivenlerden geri çıkıp merdiven sahanlığına geldi. Koşarken yemek odasının kapısının açıldığını ve koridordan yankılanan ayak seslerini duydu.</p>

  <p>Geliyorlardı.</p>

  <p>Sonra Bayan Underwood'un aşağıdan gelen telaşlı ve meraklı sesi Nathaniel'ın kalbini acıyla doldurdu. "Her şey yolunda mı, Arthur?"</p>

  <p>Duyulur duyulmaz bir sesle donuk, yorgun bir yanıt geldi. "Bay Lovelace'a çalışma odamdaki bir şeyi gösteriyordum. Bir şeye ihtiyacımız yok sağ ol."</p>

  <p>Şimdi merdivenlerden çıkıyorlardı. Nathaniel kararsızlık içinde acı çekiyordu. Ne yapmalıydı? Köşeyi dönen birini gördüğünde en yakın kapının arkasına geçip kapıyı aralık bırakarak kapattı. Hızla soluyarak gözünü aralığa dayadı ve sahanlığı izlemeye başladı.</p>

  <p>Önünden küçük bir tören alayı geçti. Bay Underwood başı çekiyordu. Saçı başı darmadağın olmuş, gözleri dehşet içinde kalmıştı; sırtı ağır bir yük taşırmışçasına kamburlaşmıştı. Arkasından gözleri gözlük camlarının ardına gizlenmiş; ağzı ince, amansız bir yarık şeklinde Simon Lovelace geliyordu. <i>Onun</i> arkasında duvardaki gölgeleri izleyen küçük bir örümcek vardı.</p>

  <p>Alay çalışma odası yönünde gözden kayboldu. Nathaniel başı dönerek, suçluluk duygusu içinde, korkudan midesi bulanarak geri çekildi. Underwood'un yüzü... Ustasından zerre kadar hoşlanmamasına rağmen, adamcağızı bu durumda görmek Nathaniel'ın içini şimdiye kadar öğrendiği her şeye karşı isyan duygularıyla dolduruyordu. Evet zayıftı; evet sıradandı; evet Nathaniel'ı hep aşağılamıştı. Ama bu adam bir bakandı, hükümetin üç yüz bakanından birisiydi. Tılsımı çalan da, o değil Nathaniel'dı.</p>

  <p>Nathaniel dudaklarını ısırdı. Lovelace bir suçluydu. Neler yapabileceğini kimse tahmin edemezdi. En iyisi suçu Underwood'un üstlenmesine <i>izin vermekti.</i> Bunu hak etmişti. Nathaniel'a hiç destek olmamıştı, Bayan Lutyens'ı işten atmıştı... Şimdi de o acı çeksindi bakalım. Zaten kolyeyi çalışma odasına saklamasının asıl nedeni, Lovelace geldiğinde paçayı kurtarmak değil miydi? Cinin söylediği gibi ayak altında dolaşmayacaktı. Eğer gerekirse, kaçmaya hazır olacaktı...</p>

  <p>Nathaniel başını elleri arasına aldı.</p>

  <p>Kaçamazdı. Saklanamazdı. Bunlar hain ve dönek bir cinin öğütleriydi. Kaçmak ve saklanmak, şerefli bir büyücünün yapacağı şeyler değildi. Ustasını Lovelace'a karşı tek başına bırakırsa, bir daha nasıl rahat uyuyacaktı? Ustası acı çektiğinde Bayan Underwood da acı çekecekti ve buna dayanamazdı. Yo, kaçış yoktu. Krizi yaratan kendisi olduğuna göre, bir şeyler yapması gerekenin de kendisi olduğunu anladı Nathaniel, şaşkınlık ve dehşet içinde. Her tür sonucu göze alarak araya girmek zorundaydı.</p>

  <p>Yapmaya niyetlendiği şeyi düşünmek bile fiziksel olarak hasta olmasına yetmişti. Yine de becerdi. Yavaş yavaş, ayaklarını sürüyüp ağır adımlarla kapıdan çıktı; çalışma odasına inen merdivenlere kadar yürüdü... Basamaklardan teker teker indi...</p>

  <p>Attığı her adımda, sağduyusu dönüp kaçmasını söylüyordu. Ama direndi. Kaçmak Bayan Underwood'a ihanet etmek demekti. Oraya girip ne pahasına olursa olsun gerçeği söyleyecekti.</p>

  <p>Kapı açıktı, ateş büyüsü etkisiz hale getirilmişti. İçeriden sarı bir ışık sızıyordu.</p>

  <p>Nathaniel eşikte duraksadı. Sanki beyni durmuştu. Yapmak üzere olduğu şeyin ne olduğunu tam olarak algılayamıyordu.</p>

  <p>Kapıyı itip içeri girdiği an, adamların kolyeyi bulduklarını gördü.</p>

  <p>Lovelace ve Underwood, sırtları kendisine dönük halde duvardaki bir dolabın önünde duruyorlardı. Dolabın kapakları ardına kadar açılmıştı. Lovelace'ın avını bulmuş kedi gibi başını öne uzatışını, dolabın içine giren elinin bir şeyi yana devirişini seyretti. Adam bir zafer çığlığı attı. Yavaşça dönerek elini Underwood'un ceset gibi beyaz yüzüne doğru uzattı.</p>

  <p>Nathaniel'ın omuzları düşmüştü.</p>

  <p>Semerkant Tılsımı ne kadar küçük görünüyordu öyle! İncecik altın zincirine asılı olarak Lovelace'ın parmakları arasından sallanırken, nasıl da değersiz görünüyordu. Üzerine vuran ışıkta parıldayarak ağır ağır sallanıyordu öylesine.</p>

  <p>Lovelace gülümsedi. "Bak sen şu işe. Burada neler de varmış?"</p>

  <p>Underwood şaşkınlıkla ve inanamayarak başını sallıyordu. Birkaç saniye içinde yüzü yaşlanmıştı. "Yo," diye fısıldadı. "Bu bir tuzak... Bana iftira atıyorsun..."</p>

  <p>Lovelace ona bakmıyordu bile. Gözlerini ganimetinden alamıyordu. "Bunu yapabileceğini nasıl düşündün hiç anlayamıyorum," dedi. "Bir tek Bartimaeus'u çağırmak bile seni yormaya yeter de artar bile."</p>

  <p>"Sana kaç kere söyledim," dedi Underwood bitkin bir halde, "Bartimaeus hakkında hiçbir şey bilmiyorum, bu kolye ve buraya nasıl geldiği hakkında da hiçbir bilgim yok."</p>

  <p>Nathaniel yüksek ve titrek sesle konuşan yeni birisini duydu. Konuşan kendisiydi.</p>

  <p>"Doğru söylüyor," dedi. "Kolyeyi <i>ben</i> aldım. Peşinde olduğun kişi benim."</p>

  <p>&nbsp;</p>

  <p class="p5">Bu cümleleri takip eden sessizlik, beş saniye kadar sürdü. Her iki büyücü de anında arkalarına dönmüş, ağızları beş karış açık, Nathaniel'a bakıyorlardı. Underwood'un kaşları, içine düştüğü su katılmamış hayreti yansıtarak kalktı, indi, sonra yine yukarı kalktı. Lovelace'ın kaşlarıysa, neler olduğunu anlayamadığını, söylenenlere inanamadığını belirten bir şekilde çatılmıştı.</p>

  <p>Nathaniel sessizlikten yararlanarak odanın içinde ilerledi. "Bendim," dedi, ilk adımı artık attığı için sesi biraz daha kararlı çıkmıştı. <i>"Onun</i> hiçbir şeyden haberi yok. Onu rahat bırakabilirsin."</p>

  <p>Underwood gözlerini kırpıştırarak başını salladı. Sanki gördüklerinden ve duyduklarından şüphe ediyormuş gibiydi. Lovelace, kaşlarının altında kaybolan gözlerini Nathaniel'a dikmiş, sessiz ve hareketsiz duruyordu. Semerkant Tılsımı, donup kalan parmakları arasında hafifçe sallanıyordu.</p>

  <p>Nathaniel kuruyan boğazını temizledi. Bundan sonra olacakları düşünmeye cesareti yoktu. İtiraf ettikten sonra neler olacağını düşünmemişti o ana kadar. Hizmetkarı odanın içinde bir yerlerde pusuya yatmıştı, bu yüzden tamamen savunmasız sayılmazdı. Gerektiğinde Bartimaeus'un yardımına koşacağını ümit ediyordu.</p>

  <p>Ustası sonunda konuşabildi. "Neler saçmalıyorsun öyle, seni budala? Bizim neden bahsettiğimizden bile haberin yok. Buradan hemen defol!" Sonra aklına bir şey geldi. "Dur; odadan çıkmayı nasıl becerdin?"</p>

  <p>Yanında duran Lovelace'ın kaş çatışı bir anda sinirli bir sırıtışa dönüştü. Sessizce kahkaha attı. "Bir saniye Arthur. İşi aceleye getirme."</p>

  <p>Underwood bir anlığına eski huysuz ve aksi tavrına büründü. "Saçmalama! Bu bacaksız bu suçu işlemiş olamaz! Senin kendi savunmalarını bırak, ilk başta benim yangın büyümü geçmesi gerekli."</p>

  <p>"Ya da ondördüncü düzeyden bir cin çağırması gerekli," diye mırıldandı Lovelace. "Bunu unuttun."</p>

  <p>"Haklısın. Ve bunu yapmış olması müm..." Underwood yutkundu. Gözlerinden her şeyi bir anda yerli yerine oturttuğu okunuyordu. "Dur bir dakika... Belki de... Olabilir mi? Daha bugün, Lovelace, bu yumurcağı odasında çağırma töreni malzemeleriyle yakaladım, yere de tebeşirle Adelbrand Pentagramı çizmişti. İleri düzeyde kitaplar okuyordu; bir tanesi <i>Batlamyus'un Söylevleri</i> mesela. Başaramadığını düşünmüştüm, fazla hırslı olduğunu... Ama ya yanıldıysam?"</p>

  <p>Simon Lovelace bir şey demedi. Gözlerini bir an olsun Nathaniel'dan ayırmamıştı.</p>

  <p>"Daha bir saat önce," diye devam etti Underwood, "odama bir iblis yollayıp casusluk yaparken yakalandı. Kendi kendine sihirli ayna yapmış. Eğer bunu becerebiliyorsa, başka ne suçlar işlemiş olabileceğini Tanrı bilir!"</p>

  <p>"Öyle bile olsa," dedi Lovelace soğukkanlılıkla, "neden benden bir şey çalsın ki?"</p>

  <p>Nathaniel ustasının davranışlarından, tılsımın ne olduğunu henüz anlamamış olduğunu ve cehaletinin onu hala kurtarabileceğini fark etmişti. Lovelace, Nathaniel'ın da çevirdiği dolaplardan habersiz olduğuna inanabilir miydi acaba? Mümkün olduğunca saf bir çocuk gibi görünmeye çalışarak hızla konuşmaya başladı. "Yalnızca bir oyundu efendim," dedi. "Bir şaka. O gün beni dövdüğünüz için sizden intikam almak istemiştim. Size ait herhangi bir şeyi almasını söyledim cine. Onu büyüyünceye kadar ve, mm, ne olduğunu ve nasıl kullanılacağını öğreninceye kadar saklayacaktım. Umarım çok değerli bir şey değildir efendim. Sizi zor durumda bıraktıysam çok çok özür dilerim..."</p>

  <p>Anlattığı masalın ne kadar dayanaksız olduğunun şiddetle farkında olarak sustu ve olacakları bekledi. Lovelace gözlerini dikmiş ona bakıyordu; adamın yüz ifadesinden bir şey anlayabilmek olanaksızdı.</p>

  <p>Ama en azından ustası kendisine inanmıştı. Öfkesi denetlenemezdi. "Artık bardağı taşırdın Mandrake!" diye bağırdı adam. "Mahkemeden önce seni ben cezalandıracağım! Hapisten kurtulsan bile çıraklığın elinden alınacak ve kendini sokaklarda bulacaksın! Seni evden atacağım! Hiçbir yerde iş bulamayacaksın! Halkın arasında yoksul ve sefil bir hayat süreceksin!"</p>

  <p>"Peki efendim." Nathaniel Lovelace'ın çekip gitmesi için <i>her şeye</i> razıydı.</p>

  <p>"Yapabileceğim tek şey özür dilemek Lovelace." Underwood kendini biraz toparladı ve derin bir soluk aldı. "İkimiz de zor duruma düşmüş olduk; hem bana ihanet etti hem de senden bu en sevdiğin değerli eşyayı çaldı, bu tılsımı..." Adam Lovelace'ın parmakları arasında sallanan küçük altın nesneye baktı ve o saniyede, o ölümcül tek bir anda, onun ne olduğunu anlayıverdi. Dişlerinin arasından kısa, denetlenemeyen bir nefes sesi duyuldu. Çok minik bir sesti ama Nathaniel yeterince net duymuştu. Lovelace kıpırdamadı.</p>

  <p>Underwood'un yanakları bembeyaz oldu. Gözleri fark edip etmediğini anlamak için Lovelace'ın yüzünde dolaştı. Nathaniel'ın gözleri de aynı şekilde. Kan basıncı beyninde davul çalan Underwood'un, kaldığı yerden devam etmeye çabaladığını duydu: "... ve... ve, ikimiz de onun uygun şekilde cezalandırıldığını görmeyi hak ediyoruz, evet hak ediyoruz; bunları düşündüğü güne lanet edecek..."</p>

  <p>Öteki büyücü elini kaldırdı. Underwood susuverdi.</p>

  <p>"Tamam John Mandrake," dedi Simon Lovelace, "çok etkilendim <i>diyebilirim.</i> Evet, zor duruma düştüm; son birkaç gün benim için çok zor geçti. Ama işte artık kolye yine bende ve her şey yoluna girecek. Lütfen özür dileme. Senin yaşında Bartimaeus gibi bir cini çağırmak hiç de sıradan bir başarı sayılmaz; onu günler boyu kontrol altında tutabilmense daha da şaşırtıcı. Beni zor duruma sokmayı başardın; bunu herkes beceremez, ve yaptıklarını Underwood'dan gizleyebildin, bu neredeyse hiç kimsenin beceremeyeceği bir şey. Hepsi de çok zekice. Bir tek en sonda hata yaptın. Yaptıklarını itiraf etmeye seni zorlayan neydi? Hesabımı Underwood'la görüp seni rahat bırakabilirdim." Alçak sesle ve uyumlu bir tavırla konuşuyordu.</p>

  <p>Underwood hemen bir şeyler söylemeye çalıştı fakat Lovelace onu susturdu. "Sessiz ol dostum. Çocuğun cevabını duymak istiyorum.</p>

  <p>"Çünkü suç onda değildi," dedi Nathaniel kayıtsızca. "Onun hiçbir şeyden haberi yoktu. Sizin işiniz benimleydi, bilseniz de bilmeseniz de. O bu işin dışında kalmalıydı. Aşağıya bu yüzden indim." Yaptığı şeyin gereksizliğini ve boşunalığını görebiliyordu.</p>

  <p>Lovelace kıkırdadı. "Soylu davranış tarzının ne kadar çocukça bir yorumu, değil mi?" dedi. "Ben de böyle tahmin etmiştim. Şerefli davranmak. Kahramanca ama aptalca. Bu fikirleri nereden öğrendin? Underwood'dan değil herhalde."</p>

  <p>"Sizi soydum çünkü bana yanlış yaptınız," diye devam etti Nathaniel. "Gururumu kurtarmak istedim. Bu kadar. İsterseniz beni cezalandırın. Siz bilirsiniz." Bu cezasına boyun eğme tavrı, yeniden umutlanmasına yol açtı. Belki Lovelace tılsımlı kolye hakkında bilgileri olduğunu fark etmemişti, belki ona öylesine bir ceza verip giderdi.</p>

  <p>Underwood'un da aynı şeyleri düşündüğüne emindi. Heyecanla Lovelace'ın kolundan tuttu. "Gördüğün gibi, Simon, bu olayda en ufak bir suçum yok. Her şeyi bu yaramaz, içten pazarlıklı çocuk yapmış. Ona istediğini yapabilirsin. Bu suça uygun olan ceza her neyse, uygulayabilirsin. Seçimi tamamen sana bırakıyorum."</p>

  <p>Lovelace kibarca kolunu çekti. "Teşekkürler Underwood. Ona cezasını biraz sonra vereceğim."</p>

  <p>"Güzel."</p>

  <p>"Senden kurtulduktan sonra."</p>

  <p>"Ne...?" Underwood bir an donup kaldı, sonra onun yaşında bir adamdan beklenmeyecek bir çeviklikle kapıya doğru koşmaya başladı. Tam Nathaniel'ın yanından geçerken, nereden geldiği belli olmayan ani bir rüzgarla kapı çarpılarak kapandı. Underwood kapı koluna yapışarak bütün gücüyle asıldı ama bir işe yaramadı. Nathaniel ve ustası, odanın diğer ucundaki Simon Lovelace'a bakakaldılar. Nathaniel'ın bacakları titriyordu. Deli gibi etrafa bakınarak Bartimaeus'u arandı ama örümcek hiçbir yerde yoktu.</p>

  <p>Lovelace büyük bir özenle Semerkant Tılsımı'nı zincirinden tutarak boynuna astı. "Ben aptal değilim John," dedi. "Belki de gerçekten bu kolyenin ne olduğundan haberin yoktur ama açıkçası bu riski göze alamam. Zavallı Arthur'un bildiğindense eminim."</p>

  <p>Bunun üzerine, Underwood elini pençe gibi uzatıp Nathaniel'ın boynunu sıkmaya başladı. Sesi panikten çatallanıyordu. "Evet, ama ben hiçbir şey anlatmam! Bana güvenebilirsin Lovelace! Kolyeyi sonsuza dek elinde tutabilirsin, umurumda değil! Ama bu çocuk her şeye burnunu sokan bir salak; ötmeden önce susturulması gerek. Onu hemen öldür de bu iş kapansın!" Tırnakları Nathaniel'ın etine batıyordu, onu öne doğru ittirdi; Nathaniel acıyla bağırdı.</p>

  <p>Lovelace'ın suratında zoraki bir sırıtış belirdi. "Bir ustanın çırağına duyduğu bu sadakat! Gözlerimi yaşarttı. Görüyorsun ya John, Underwood ve ben büyücü olma sanatında sana son bir ders veriyoruz. Belki bugün suçunu itiraf ederek ne büyük bir hata yaptığını artık anlarsın. Yaptıklarının arkasında duran şerefli büyücü fikrine inanmıştın cidden de ha? Bu beyin yıkamadan başka bir şey değil. Böyle bir şey yok. Şeref de, soyluluk da, adalet diye bir şey de yok. Büyücüler yalnızca kendileri için çalışır ve önüne çıkan her fırsatı değerlendirir. Eğer zayıfsa tehlikeden kaçınır (ikinci sınıf büyücülerin sistem içinde sıkışmalarının nedeni de budur; Arthur <i>bunu</i> iyi bilir, değil mi Underwood?). Ama eğer güçlüyse savaşır. Rupert Devereaux bulunduğu yere nasıl geldi sanıyorsun? Ustası yirmi yıl önce, bir önceki başbakanı bir hükümet darbesinde öldürdü ve unvan kendisine geçmiş oldu. İşte gerçek bu. İşler böyle yürüyor. Gelecek hafta bu kolyeyi kullandığımda, ta Gladstone'a kadar uzanan köklü bir geleneği izlemiş olacağım." Gözlükleri parıldadı, bir el bir hareket yapmak üzere havaya kalktı. "Sen gelmeden önce hem seni hem de bu evdeki herkesi öldürmeye çoktan karar vermiş olduğumu söylersem, belki birazcık olsun teselli bulursun. Hiçbir işi şansa bırakamam. Buraya gelecek kadar aptal olman sonuçta hiçbir şeyi değiştirmedi yani."</p>

  <p>Nathaniel'ın gözlerinin önünden, aşağıdaki mutfakta çalışan Bayan Underwood'un görüntüsü gelip geçti. Gözleri yaşlarla doldu. "Lütfen..."</p>

  <p>"Sen de zayıfsın çocuk. Aynı ustan gibi." Lovelace ellerini çırptı. Çalışma odasının ışıkları aniden karardı. Odanın içinde bir sarsıntı oldu. Nathaniel odanın diğer ucunda beliren bir şey hissetti ama korkudan bakmaya cesaret edemiyordu. Yanı başındaki Underwood, bir savunma büyüsünün sözcüklerini tekrarlıyordu. Koruyucu ipliklerle örülmüş parlak yeşil bir ağ yükselerek adamı sardı. Nathaniel dışarıda, savunmasız kalmıştı.</p>

  <p>"Efendim... !"</p>

  <p>O anda odanın içinde, bir taş madenine inen vincin gürültüsü gibi ürkünç bir ses yankılandı. "EMRİNİZ?"</p>

  <p>Lovelace'ın sesi: "İkisini de yok et. Ve bu evin içindeki diğer herkesi içindeki her şeyle birlikte yakıp yerle bir et."</p>

  <p>Underwood korkunç bir çığlık attı. "Çocuğu al! Beni bırak!" Nathaniel'ı müthiş bir kuvvetle öne doğru ittirdi. Nathaniel öne doğru savruldu, sendeleyerek düştü. Gözlerindeki yaşlar yüzünden hiçbir şey göremiyordu; içinde bulunduğu sonsuz çaresizlikten başka hiçbir şey hissedemeyerek ayağa kakmaya çalıştı. Çok yakınından bir çatırtı duyuldu. Haykırmak için ağzını açtı. Sonra pençeler gelip boğazına sarıldılar.</p>

  <p>&nbsp;</p>
</body>
</html>