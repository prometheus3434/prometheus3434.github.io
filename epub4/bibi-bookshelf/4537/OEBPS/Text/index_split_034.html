<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_"> </p>

  <p class="block_"> </p>

  <p class="block_"> </p>

  <h1 class="block_11">Hemingford, Minnesota, 1930 – 1931</h1>

  <p class="block_"> </p>

  <p class="block_"> </p>

  <p class="block_"> </p>

  <p class="block_9">Kasaba merkezine birkaç blok uzaklıktaki sessiz bir sokakta bulunan Nielsenların evi, siyah panjurları olan iki katlı, sarı bir binaydı. Evin ön kapısına arduaz taşlı bir yol uzanıyordu. Alt katın sağ tarafında güneşli bir oturma odasından mutfağa, oradan da bir yemek odasına ve tekrar antreye geçiliyordu.</p>

  <p class="block_9">Üst katta kendime ait geniş, pembe boyalı, pencereleri sokağa bakan bir odam vardı. Büyük, porselen bir lavabosu, pembe fayansları ve pembe askılara takılmış sevimli, beyaz bir perdesi olan bir banyom bile olmuştu.</p>

  <p class="block_9">Bay ve Bayan Nielsen’ın evinde hayal bile edemeyeceğim şeyler vardı. Her odada, siyah boyalı süslemeleri olan çelik birer havalandırma kapağı bulunuyordu. Evde kimsenin olmadığı zamanlarda bile termosifon açık bırakılıyor, böylece eve geldiklerinde kimse suyun ısınmasını beklemek zorunda kalmıyordu. Bess adındaki kadın evi temizliyor ve haftada bir çamaşırları yıkıyordu. Buzdolabı süt, yumurta, peynir ve meyve sularıyla doluydu. Bayan Nielsen en çok hangi yiyecekleri sevdiğime dikkat ediyor ve onlardan daha çok alıyordu.</p>

  <p class="block_9">Örneğin kahvaltı için yulaf, meyve, hatta portakal ve muz gibi egzotik olanlarından bile… Ecza dolabında aspirin ve diş macunu, koridordaki gömme dolaptan temiz havlular bulabiliyordum.</p>

  <p class="block_9">Bay Nielsen, iki yılda bir arabasını bir üst modeliyle değiştirdiğini söylüyordu.</p>

  <p class="block_9">Pazar günü hep birlikte kiliseye gittik. Grace Lutheran Kilisesi şimdiye dek gördüğüm ibadethanelerden oldukça farklıydı.</p>

  <p class="block_9">Sade, beyaz kilise binasının bir çan kulesi, Gotik tarzda kemerli pencereleri ve meşe ağacından yapılma sıraları vardı.</p>

  <p class="block_9">Ayini oldukça rahatlatıcı bulmuştum. Hep bir ağızdan ilahiler söyleniyor, yumuşak birine benzeyen ve düşük omuzları olan bir rahip, ahlâk ve terbiyenin önemini belirten vaazlar veriyordu.</p>

  <p class="block_9">Bayan Nielsen ve diğerleri, orgu çalan hakkında söylenip duruyorlardı. Org bazen kelimeleri karıştırmamıza sebep olacak kadar hızlı, bazen de şarkıyı bir ağıda dönüştürecek kadar yavaş çalmıyordu. Ama kimse buna itiraz etmiyor, yalnızca kaşlarını kaldırıp birbirlerine bakarak omuzlarını silkiyorlardı.</p>

  <p class="block_9">Herkesin elinden geleni yapmaya çalışması ve birbirine karşı nazik davranması hoşuma gitmişti. Bademli kekle şekerli tarçınlı kurabiyelerin olduğu kahve saati de öyle. Ayrıca iyi ve dürüst insanlar olarak kabul ediliyormuş gibi görünen Nielsenlar ile birlikte anılmak da hoşuma gidiyordu. Hayatımda ilk kez, başkalarının gördüğü takdir bana kadar uzanıyor, beni de onlarla birlikte sarmalıyordu.</p>

  <p class="block_"> </p>

  <p class="block_9">***</p>

  <p class="block_"> </p>

  <p class="block_9">Nielsenlar ile hayat sakin ve düzenliydi. Bayan Nielsen haftanın altı günü her sabah beş buçukta kalkıyor, kocasına genellikle sahanda yumurta ve kızarmış ekmekten oluşan bir kahvaltı hazırlıyordu. Bay Nielsen mağazayı açmak için saat altıda evden ayrılıyordu. Bense okula gitmek için hazırlanıyor ve sekize çeyrek kala evden çıkıp on dakika uzaklıkta bulunan ve sınıflara ayrılmış altmış öğrencisi olan tuğla okul binasına yürüyordum.</p>

  <p class="block_9">Yeni okulumdaki ilk günümde, beşinci sınıf öğretmenimiz Bayan Buschkowski, on iki kişilik sınıfımızdan kendimizi tanıtmamızı ve birkaç hobimizden bahsetmemizi istedi.</p>

  <p class="block_9">Daha önce ‘hobi’ diye bir şey duymamıştım. Önümde oturan bir çocuk beysbol oynamak, onun önündeki kız da pul koleksiyonu yapmak diye yanıtladı. Sıra bana geldiğinde, dikiş yapmak olduğunu söyledim.</p>

  <p class="block_9">“Güzel, Dorothy!” dedi Bayan Buschkowski. “Neler dikmekten hoşlanırsın?”</p>

  <p class="block_9">“Çoğunlukla elbiseler,” dedim.</p>

  <p class="block_9">Bayan Buschkowski cesaret veren bir şekilde gülümsedi.</p>

  <p class="block_9">“Oyuncak bebeklerin için mi?”</p>

  <p class="block_9">“Hayır, bayanlar için.”</p>

  <p class="block_9">“Vay canına, bu çok hoş!” dedi Bayan Buschkowski neşeli bir sesle. On yaşındaki çocukların bayanlar için elbiseler dikmediğini bu şekilde anlamıştım.</p>

  <p class="block_9">Böylece alışmaya başladım. Çocuklar başka bir yerden geldiğimi biliyorlardı, ama zaman geçtikçe ve çaba harcadıkça aksanımdan geriye hiçbir şey kalmamıştı. Benim yaşımdaki kızların giydiklerine, saç şekillerine ve sohbetlerinin konularına dikkat ediyor, yabancılığımı bir kenara atmak, arkadaş edinmek ve onlara uyum sağlamak için elimden geleni yapıyordum.</p>

  <p class="block_9">Saat üçte okuldan çıktıktan sonra doğruca mağazanın yolunu tutuyordum. Nielsenların mağazası koridorlarla ayrılmış büyük bir alandan oluşuyordu. Arka tarafında bir ecza reyonu, önde ise bir şekerleme reyonu, kıyafetler, kitaplar, dergiler, şampuanlar, sütler, meyveler ve sebzeler bulunuyordu. Benim görevim rafları doldurmak ve malların sayımına yardımcı olmaktı. Marketin kalabalık olduğu günlerde kasaya da yardım ediyordum.</p>

  <p class="block_9">Tezgâhın arkasında dururken, kimi çocukların yüzündeki arzuyu görebiliyordum. Tereddütlü adımlarla içeri giriyor ve şeker reyonundan bir türlü ayrılamayarak sert, çizgili, çubuk şekerlere göz gezdiriyorlardı. Bakışlarındaki arzulu açlığı çok iyi tanıyordum. Bay Nielsen’a mağazadan kazandığım parayı ara sıra bir çocuğa şeker vererek kullanıp kullanamayacağımı sorduğumda bana güldü. “Keyfine bak, Dorothy,” dedi. “Haftalığından düşürmem.”</p>

  <p class="block_9">Bayan Nielsen akşam yemeğini hazırlamak için saat beşte mağazadan ayrılıyordu. Bazen ben de onunla eve gidiyor, bazen kalıp Bay Nielsen’ın mağazayı kapatmasına yardım ediyordum. Bay Nielsen her zaman saat altıda mağazayı kapatıyordu.</p>

  <p class="block_9">Akşam yemeğinde hava durumu, ödevlerim ve mağazadaki işler hakkında konuşuyorduk. Bay Nielsen bir ticaret odası üyesiydi ve bazen, onun deyimiyle bu ‘azılı’ ekonomide ticareti canlandırmak için yaptıkları girişimlerden de bahsederdi.</p>

  <p class="block_9">Gecenin ilerleyen saatlerinde Bay Nielsen oturma odasındaki çalışma masasına geçip hesap defterlerini tekrar gözden geçirirken, Bayan Nielsen da ertesi günün öğle yemeğini hazırlıyor, mutfağı toparlıyor, ev işleriyle ilgileniyordu. Bense bulaşıkların yıkanmasına yardım ediyor, yerleri süpürüyordum.</p>

  <p class="block_9">İşlerimiz bittikten sonra radyo dinleyerek dama ya da iskambil oynuyorduk. Bayan Nielsen bana kanaviçe yapmayı öğretmişti. O kanepe için minderler yaparken, ben de tabure için çiçekli bir kılıf yapıyordum.</p>

  <p class="block_9">Mağazadaki görevlerimden biri de Noel süslemelerine yardımcı olmaktı. Bayan Nielsen ile birlikte depodan cam toplar, porselen süsler, kurdeleler ve parlak boncuklu iplerle dolu kutular getirdik. Bay Nielsen’ın çalışanları Adam ve Thomas, vitrine koyulacak bir ağacı kesmek için kasaba dışına çıkmışlardı.</p>

  <p class="block_9">Bizse tüm öğleden sonrasını marketin girişine kırmızı fiyonklu minik çelenkler yerleştirerek, ağacı süsleyerek, boş kutuları folyoyla kaplayıp kurdeleler takarak geçirdik.</p>

  <p class="block_9">Birlikte çalıştığımız sırada Bayan Nielsen bana hayatıyla ilgili ufak tefek şeyler anlatıyordu. Onun bir İsveçli olduğunu tahmin etmek zordu. Anne ve babası Orta Avrupa’daki Gothamberg’den gelen, koyu renkli gözleri olan Çingenelerdi.</p>

  <p class="block_9">Anne-babası ölmüş, kardeşleri ise dört bir yana dağılmıştı.</p>

  <p class="block_9">Bay ve Bayan Nielsen on sekiz yıldır evlilerdi. Evlendiklerinde Bayan Nielsen yirmi beş, Bay Nielsen ise otuzlu yaşlarının başlarındaydı. Çocukları olamayacağını düşündüklerinde, yaklaşık on bir yıl önce Bayan Nielsen hamile kalmıştı. Ve 7 Temmuz 1920’de kızları Vivian doğmuştu.</p>

  <p class="block_9">“Senin doğum tarihin neydi, Dorothy?” diye sordu Bayan Nielsen.</p>

  <p class="block_9">“Nisanın yirmi biri.”</p>

  <p class="block_9">Bayan Nielsen elindeki gümüş rengi kurdeleyi dikkatle ağaç dallarının arasından geçiriyordu. Başı öne eğik olduğundan yüzünü göremiyordum. Sonra birden, “ikiniz neredeyse aynı yaştasınız,” dedi.</p>

  <p class="block_9">“Ona ne oldu?” diye sordum bir anda. Bayan Nielsen daha önce kızından hiç bahsetmemişti ve eğer şimdi sormazsam, bir daha böyle bir fırsat bulamayacağımı hissetmiştim.</p>

  <p class="block_9">Bayan Nielsen kurdeleyi bir dala bağladıktan sonra bir diğerini almak için eğildi. Yeni kurdelenin ucunu, diğerinin devamıymış gibi görünmesi için aynı dala bağladı ve dalların arasından geçirmeye devam etti.</p>

  <p class="block_9">“Altı yaşındayken ateşli bir hastalığa yakalandı. Soğuk algınlığı olduğunu düşündük. Onu yatağına yatırıp doktoru çağırdık. Doktor onu dinlendirmemiz ve bol sıvı vermemiz gibi alışıldık tavsiyelerde bulundu. Ama o iyileşmiyordu. Bir gece yarısı, aklını kaybetmiş bir halde sayıklamaya başladı.</p>

  <p class="block_9">Doktoru tekrar çağırdığımızda onun boğazına bakıp o benekleri gördü. Biz onların ne olduğunu bilmiyorduk, ama doktor biliyordu.”</p>

  <p class="block_9">“Onu Rochester’daki St. Mary Hastanesi’ne götürdüğümüzde karantina altına aldılar. Bize yapabilecekleri hiçbir şey olmadığını söylediklerinde onlara inanmadık. Ama ölmesi an meselesiydi.” Bayan Nielsen, sanki o düşünceyi kafasından silmek istermiş gibi başını iki yana salladı.</p>

  <p class="block_9">Kızını kaybetmenin onun için ne kadar zor olduğunu düşündüm.</p>

  <p class="block_9">Sonra da erkek kardeşlerimi ve Maisie’yi aklıma getirdim. Bayan Nielsen’ın da içinde benim gibi bolca keder vardı. Ve ikimiz için de üzülüyordum.</p>

  <p class="block_"> </p>

  <p class="block_9">***</p>

  <p class="block_"> </p>

  <p class="block_9">Noel arifesinde, hafif bir kar yağışı eşliğinde hep birlikte kiliseye yürüdük. Altı metre yüksekliğindeki ağacın mumlarını yaktık. Sarışın Protestan çocuklar, anne ve babalar, büyükanne ve büyükbabalar, herkes hep bir ağızdan şarki söylüyordu.</p>

  <p class="block_9">Rahip hayırseverlik ve empati kurmak hakkında, bir çocuk kitabındaki hikâyeler kadar basit bir dille vaaz veriyordu. “İnsanlar çok zor durumda,” diyordu. “Eğer onlara verecek bir şeyleriniz varsa, verin. İçinizdeki iyiliği ortaya çıkarın.”</p>

  <p class="block_9">Rahip zor zamanlar geçiren bazı ailelerden bahsetti. Bir domuz çiftliği olan John Slattery, harman dövme makinesine kaptırdığı kolunu kaybetmişti. Ailenin konserve yiyeceklere ve çiftliği çekip çevirmeye çalıştıkları zamanlarda, onlara ayırabileceğimiz insan gücüne ihtiyacı vardı. Seksen yedi yaşındaki Bayan Abel’in artık iki gözü de görmüyordu ve yalnız yaşıyordu. Eğer haftada birkaç saatimizi ona ayırabilirsek oldukça makbule geçerdi… Yedi kişilik bir aile olan Groteler de son derece sıkıntıdaydı. Baba işsizdi, dört küçük çocukları ve bir ay önce erken doğumla dünyaya gelmiş, hasta bir bebekleri vardı. Anne yataktan kalkamıyordu.</p>

  <p class="block_9">“Ne kadar üzücü,” diye mırıldandı Bayan Nielsen. “Şu zavallı aile için bir yardım kolisi hazırlayalım.”</p>

  <p class="block_9">Bayan Nielsen, Groteler ile olan geçmişimi bilmiyordu.</p>

  <p class="block_9">Onun için Groteler sadece bir başka yoksul aileden ibaretti.</p>

  <p class="block_9">Ayinden sonra eve dönmek için sessiz ve sakin sokakta yürümeye başladık. Kar durmuştu. Soğuk bir geceydi. Gaz lambaları etrafa halka halka bir ışık yayıyordu. Eve yaklaştıkça, ona sanki ilk kez görüyormuş gibi baktım. Verandada yanan ışığa, kapıda asılı olan minik çelenge, siyah, demir korkuluklara, karları kürekle temizlenmiş bahçe yoluna göz gezdirdim.</p>

  <p class="block_9">İçeride, perdenin ardında, oturma odasındaki bir lamba yanıyordu.</p>

  <p class="block_9">Burası dönmek için güzel bir yerdi. Burası bir evdi.</p>

  <p class="block_"> </p>

  <p class="block_9">***</p>

  <p class="block_"> </p>

  <p class="block_9">İki haftada bir, perşembe günleri akşam yemeğinden sonra Bayan Nielsen ile birlikte Bayan Murphy ve diğer altı kadından oluşan bir gruba katılarak yatak örtüsü dikiyorduk. Grubun en varlıklı kadını olan ve kasabanın dışındaki Victoria tarzı muhteşem bir evde oturan bayanın büyük salonunda toplanıyorduk. Bir oda dolusu kadının arasındaki tek çocuk olsam da ortama anında alışmıştım ve kendimi oldukça rahat hissediyordum. Hep birlikte grup üyelerinden birinin getirdiği bir motif ve kumaşlar üzerinde çalışıyor, biri biter bitmez bir diğerine başlıyorduk. Her bir yatak örtüsü yaklaşık dört ay sürüyordu. Öğrendiğime göre pembe odamdaki yatak örtümü de bu grup yapmıştı. İrlanda Çelengi adını verdikleri o motif, siyah bir fonun tam ortasında buluşan yeşil gövdeli, dört adet mor zambaktan oluşuyordu. “Bir gün senin için de bir örtü yapacağız, Dorothy,” demişti Bayan Nielsen.</p>

  <p class="block_9">Mağazadaki kumaş reyonundan artan parçaları, üzerinde adımın yazdığı bir sandıkta biriktirmeye başlamıştı. “Bugün bir bayan dokuz buçuk metrelik güzel, mavi bir kumaş aldı. Artan yarım metreyi senin için ayırdım,” demişti akşam yemeğinde. Örtünün desenini şimdiden kararlaştırmıştım bile; küçük, dikdörtgen kumaş parçalarından oluşan ve iç içe geçen bir dizi daire.</p>

  <p class="block_9">Ayda bir kez olmak üzere, pazar günleri öğleden sonra Bayan Nielsen ile gümüşleri parlatıyorduk. Bayan Nielsen, yemek odasındaki vitrinli dolabın derin çekmecesinden ağır, maun bir kutu çıkarıyordu. İçinde annesinin düğün hediyesi olarak verdiği çatal kaşıklar vardı. Söylediğine göre bunlar ailesinin ona tek mirasıydı.</p>

  <p class="block_9">Bayan Nielsen masaya serdiği bir kurulama bezinin üzerine çatal kaşıkları tek tek dizerken, ben de şömine rafının üzerindeki iki küçük, gümüş kâseyi, dört şamdanı, büfedeki servis tabağını ve Bayan Nielsen’ın yatak odasındaki, üzerinde ince ve uzun harflerle Viola yazan kutuyu getiriyordum. Gümüşleri parlatmak için bir kavanoz çamur rengi yoğun bir macun, birkaç küçük, sert fırça, su ve eski püskü bezleri kullanıyorduk.</p>

  <p class="block_9">Bir gün, süslü bir servis kaşığını parlattığım sırada, Bayan Nielsen bana bakmaksızın boynumu işaret etti. “İstersen onu da parlatabiliriz.”</p>

  <p class="block_9">Parmaklarımı boynumdaki zincirde gezdirerek ucundaki kolyeye dokunduktan sonra enseme uzanıp kopçasını açtım.</p>

  <p class="block_9">“Fırçayı kullan. Nazikçe fırçala.”</p>

  <p class="block_9">“Bunu bana büyükannem vermişti,” dedim.</p>

  <p class="block_9">Bayan Nielsen bana bakarak gülümsedi. “Ayrıca sıcak su kullan.”</p>

  <p class="block_9">Fırçayı zincirin üzerinde gezdirdikçe, mat gri olan rengi parlak bir griye dönüşüyordu. Karardığı için belirsizleşen kolye ucu, yeniden üç boyutlu bir hal almıştı.</p>

  <p class="block_9">“İşte,” dedi Bayan Nielsen, kolyeyi durulayıp kurulayarak tekrar boynuma taktığımda. “Çok daha iyi oldu.” Kolyem hakkında hiçbir şey sormasa da, onun benim için bir anlamı olduğunu bildiğini ve bunu bu şekilde gösterdiğini biliyordum.</p>

  <p class="block_"> </p>

  <p class="block_9">***</p>

  <p class="block_"> </p>

  <p class="block_9">Nielsenlar ile birlikte yaşamaya başlamamdan birkaç ay sonra, bir akşam yemeğinde Bay Nielsen, “Dorothy, seninle konuşmak istediğimiz bir şey var,” dedi.</p>

  <p class="block_9">Bay Nielsen’ın Rushmore Dağı Anıtı’na yapmayı planladıkları gezi hakkında konuşacağını sanmıştım. Fakat karısına baktığını ve Bayan Nielsen’ın da bana bakarak gülümsediğini görünce, bunun daha başka ve daha önemli bir konu olduğunu anladım.</p>

  <p class="block_9">“Minnesota’ya geldiğin gün sana Dorothy ismini vermişler,” dedi Bayan Nielsen. “Bu ismi çok seviyor musun?”</p>

  <p class="block_9">“Çok sayılmaz,” dedim, konunun nereye gittiğinden emin değildim.</p>

  <p class="block_9">“Vivian’imizin bizim için ne kadar değerli olduğunu biliyorsun, değil mi?” diye sordu Bay Nielsen.</p>

  <p class="block_9">Evet dercesine başımı salladım.</p>

  <p class="block_9">“Pekâlâ,” dedi Bay Nielsen ellerini masaya koyarak. “Eğer Vivian’in ismini alırsan bu bizim için çok şey ifade eder. Biz seni kızımız olarak görüyoruz. Henüz yasal olarak kızımız değilsin, ama seni o şekilde görmeye başladık. Ve senin de bizi anne baban olarak görmeye başladığını umuyoruz.”</p>

  <p class="block_9">İkisi de beklenti içinde bana bakıyordu. Ne düşüneceğimi bilmiyordum. Nielsenlar için hissettiklerim -minnet, saygı, takdir- bir çocuğun anne babasına duyduğu sevgiyle aynı değildi.</p>

  <p class="block_9">Onlara duyduğum sevginin nasıl bir sevgi olduğundan emin değildim. Bu nazik, sakin, mütevazı insanlarla birlikte yaşadığım için mutluydum. Beni evlerine aldıkları için onlara minnettardım. Ama her gün onlardan ne kadar farklı olduğumun da farkına varıyordum. Onlar benim ailem değildi ve asla olmayacaklardı.</p>

  <p class="block_9">Öte yandan, kızlarının adını almakla ilgili ne hissettiğimi de bilmiyordum. Bu yükün ağırlığını taşıyabileceğimden emin değildim.</p>

  <p class="block_9">“Ona baskı yapmayalım, Hank,” dedi Bayan Nielsen. Ardından bana döndü. “İstediğin kadar düşün ve bize haber ver, tatlım. Kararın ne olursa olsun, evimizde yerin var.”</p>

  <p class="block_9">Birkaç gün sonra konserve reyonundaki rafları doldurduğum sırada tanıdık bir erkek sesi duydum. Sesi tanıyor ama kime ait olduğunu çıkaramıyordum. Kalan mısır ve bezelye konservelerini de yerlerine yerleştirdim ve boş karton kutuyu alarak yavaşça ayağa kalktım. Sesin sahibine görünmeksizin onun kim olduğunu hatırlamayı umuyordum.</p>

  <p class="block_9">“Eğer sizin için de uygunsa takas edebileceğim çok güzel, el işi ürünlerim var,” dedi adam Bay Nielsen’a.</p>

  <p class="block_9">İnsanlar her gün mağazaya geliyor ve neden ödeme yapamayacaklarına dair mazeretler sunuyor, veresiye istiyor ya da takas edecek bir şeyler öneriyorlardı. Bay Nielsen her akşam eve müşterilerden aldığı bir şeylerle geliyordu; bir düzine yumurta, <i class="calibre1">lefse</i> denilen yumuşak, Norveç gözlemeleri, uzun, örgü bir atkı… Bayan Nielsen her seferinde gözlerini devirerek, “Tanrım,” diyor, ama asla şikâyet etmiyordu. Sanırım kocasının yufka yürekliliği ile gurur duyuyordu.</p>

  <p class="block_9">“Dorothy?”</p>

  <p class="block_9">Arkamı dönmemle birlikte sesin sahibinin Bay Byrne olduğunu fark ederek şaşkına döndüm. Kestane rengi saçları cansız ve darmadağındı. Gözleri kan çanağına dönmüştü. Sarhoş olup olmadığını merak etmiştim. Burada, kendininkine elli kilometre uzaklıktaki bir kasabanın marketinde ne arıyordu?</p>

  <p class="block_9">“Vay canına, ne sürpriz,” dedi Bay Byrne. “Burada mı çalışıyorsun?”</p>

  <p class="block_9">Evet dercesine başımı salladım. “Mağazanın sahipleri yani Nielsenlar- beni evlerine aldılar.”</p>

  <p class="block_9">Şubat soğuğuna rağmen Bay Byrne’nin şakağından terler süzülüyordu. Elinin tersiyle terini sildi. “Peki, onlardan memnun musun?”</p>

  <p class="block_9">“Evet, bayım.” Neden bu kadar tuhaf davrandığını merak etmiştim. “Bayan Byrne nasıl?” diye sordum sohbetin yönünü değiştirmeye çalışarak.</p>

  <p class="block_9">Bay Byrne gözlerini kırpıştırdı. “Senin haberin yok, tabii.”</p>

  <p class="block_9">“Efendim?”</p>

  <p class="block_9">Başını iki yana sallayarak, “O güçlü bir kadın değildi, Dorothy,” dedi. “Küçük düşmeye dayanamadı. Yardım dilenmeye katlanamadı. Ama başka ne yapabilirdim? Her gün bunu düşünüyorum,” diyerek yüzünü buruşturdu. “Fanny gittikten sonra…”</p>

  <p class="block_9">“Fanny gitti mi?” Niye şaşırdığımı bilmiyordum, ama şaşırmıştım.</p>

  <p class="block_9">“Senden birkaç hafta sonra o da ayrıldı. Bir sabah gelip Park Rapids’teki kızının onun yanında yaşamasını istediğini ve gitmeye karar verdiğini söyledi. Zaten diğerleri gitmişti, biliyorsun. Ve sanırım Lois artık daha fazla…” Bay Byrne sanki suratındaki ifadeyi yok etmek istermiş gibi eliyle yüzünü sildi. “Geçen bahar kopan büyük fırtınayı hatırlıyor musun? Nisanın sonlarına doğruydu. İşte, Lois o fırtınada dışarı çıkıp hiç durmadan yürümeye başlamış. Onu evin altı kilometre uzağında, donarak ölmüş bir halde buldular.”</p>

  <p class="block_9">Bay Byrne’nin acısını paylaşmak, ona karşı bir şeyler hissetmek istiyordum. Ama yapamadım. “Çok üzüldüm,” dedim.</p>

  <p class="block_9">Sanırım Bay Byrne ve onun parçalanmış hayatı için gerçekten üzülmüştüm. Fakat Bayan Byrne için herhangi bir üzüntü duyamıyordum.</p>

  <p class="block_9">Onun soğuk bakışlarını, devamlı çattığı kaşlarını, beni bir çift elden başka bir şey olarak görmek istemeyişini, dikiş iğnesi ve ipliği tutan parmaklarını hatırladım. Öldüğü için sevinmemiştim. Ama üzülmemiştim de.</p>

  <p class="block_9">O gün akşam yemeğinde Nielsenlara kızlarının ismini alacağımı söyledim. O andan itibaren eski hayatım sona ermiş ve yenisi başlamıştı. Şansımın devam edeceğine inanmakta her ne kadar zorluk çeksem de, artık arkamda bıraktıklarımın etkisinde değildim. Bu yüzden, birkaç yıl sonra Nielsenlar beni evlat edinmek istediklerini söylediklerinde, bunu seve seve kabul ettim. Onlara anne-baba diye seslenmeye bir türlü dilim varmasa da kızları olacaktım. Aramızdaki ilişki, bunun için fazla resmiydi. Yine de o andan itibaren ailelerinin bir üyesi olduğumdan, onların da benden sorumlu olup benimle ilgileneceklerinden emindim.</p>

  <p class="block_"> </p>

  <p class="block_9">***</p>

  <p class="block_"> </p>

  <p class="block_9">Zaman geçtikçe gerçek ailemi hatırlamak gittikçe zorlaşıyordu. Önceki hayatımdan geriye kalan bir fotoğraf, mektup ya da bir kitap bile yoktu. Sahip olduğum tek şey, büyükannemin verdiği kolyeydi. Onu boynumdan çok nadir çıkarmama rağmen, büyüdükçe farkına vardığım- bir gerçekten kaçamıyordum. Gerçek ailemden bana kalan tek şeyi, biricik oğlunu ve onun ailesini bir gemiyle denize yollayan ve onları muhtemelen bir daha asla görmeyeceğini gayet iyi bilen bir kadın vermişti.</p>

  <p class="block_8" id="calibre_pb_34"> </p>
</body>
</html>
