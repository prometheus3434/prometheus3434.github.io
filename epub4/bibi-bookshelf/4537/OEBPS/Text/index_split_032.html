<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_"> </p>

  <p class="block_"> </p>

  <p class="block_"> </p>

  <h1 class="block_11">Hemingford, Minnesota, 1930</h1>

  <p class="block_"> </p>

  <p class="block_"> </p>

  <p class="block_"> </p>

  <p class="block_9">İyileştikten sonra Bayan Larsen ile birlikte siyah arabaya binerek okula gitmeye başladım. Bayan Murphy bana neredeyse her gün yeni bir şey veriyordu; dolapta bulduğunu söylediği bir etek, yün bir şapka, kahverengi bir ceket, menekşe rengi bir atkı ve onunla uyumlu tek parmaklı eldivenler.</p>

  <p class="block_9">Bazılarının düğmeleri eksikti ya da ufak sökükleri ve yırtıkları vardı. Diğerlerinin ise kenarlarının içeri kıvrılması ya da daraltılması gerekiyordu. Bayan Murphy, Fanny’nin verdiği iğne ve iplikle bir elbiseyi onardığımı görünce, “On parmağında on marifet,” dedi şaşkınlıkla.</p>

  <p class="block_9">Bayan Murphy’nin pişirdiği ve İrlanda’dan aşina olduğum yemekler tüm anılarını canlandırıyordu; fırında patateslerle birlikte kızaran sosisler, büyükannemin fincanındaki çay yaprakları, evinin arkasındaki ipte dalgalanan çamaşırlar, uzaklardan gelen belli belirsiz kilise çanı sesi. Ve diğer şeyler, annemle babamın ağız kavgaları, sarhoş bir halde yerde sızıp kalan babam. Annemin, “Onu o kadar şımarttın ki artık asla adam olmayacak,” diye bağırışı. Ve büyükannemin yanıtı:</p>

  <p class="block_9">“Onun başının etini yiyip duruyorsun, yakında eve hiç gelmeyecek.” Bazen büyükannemin evinde yatıya kaldığımda, mutfak masasında büyükbabamla fısıldayarak konuşmalarına kulak misafiri olurdum. <i class="calibre1">Öyleyse ne yapacağız? Bu aileye sonsuza kadar bakmak zorunda mı kalacağız?</i> Babamdan bıkıp usandıklarını biliyordum. Öte yandan, kendi ailesinin yardım etmek için parmaklarını bile kıpırdatmadığı anneme karşı da fazla tahammülleri kalmamıştı.</p>

  <p class="block_9">Büyükannemin o kolyeyi bana verdiği gün, yatağında oturmuş, parmağımı beyaz yatak örtüsünün üzerinde gezdiriyor ve kiliseye gitmek için hazırlanan büyükannemi seyrediyordum.</p>

  <p class="block_9">Oval bir aynası olan küçük makyaj masasında oturuyor, çok değer verdiği ve mücevher kutusuna benzeyen küçük bir kutuda sakladığı saç fırçasıyla saçlarını hafifçe kabartıyordu.</p>

  <p class="block_9">Fırçanın balina kemiğinden ve at kılından yapıldığını söyleyerek yumuşak, beyazımsı sapına ve sert kıllarına dokunmama izin vermişti. O fırçayı almasına yetecek parayı biriktirmek için dört ay boyunca elbise onarmıştı.</p>

  <p class="block_9">Büyükannem fırçayı kutusuna koyduktan sonra kırık beyaz renkli, suni deri mücevher kutusunu açtı. Altın yaldızlı süslemeleri olan kutunun altın bir kopçası vardı ve içi kırmızı kadifeyle kaplıydı. İçinde bir hazine saklıyordu. Işıl ışıl küpeler, ağır, akik ve inci kolyeler, altın bilezikler… (Sonraları annem onların Galway’deki ucuz bir tuhafiyeciden alınmış taklit mücevherler olduğunu söylemişti, ama o zamanlar bana son derece lüks görünüyorlardı.) Büyükannem salkım şeklinde iki inci küpe seçerek onları sarkmış kulak memelerine taktı.</p>

  <p class="block_9">Kutunun dibinde haçlı bir kolye vardı. Büyükannemin onu taktığını hiç görmemiştim. Söylediğine göre, uzun zaman önce ölen babası, bunu ona büyükannem on üç yaşındayken vermişti. Büyükannem bunu kızına, yani Brigid halama vermeyi planlamıştı, ama o, bunun yerine altın yüzüğü istemişti.</p>

  <p class="block_9">“Sen benim tek kız torunumsun ve bunun senin olmasını istiyorum,” demişti büyükannem zinciri boynuma takarak.</p>

  <p class="block_9">“Birbirine geçen şu halkaları görüyor musun?” diyerek parmağını kolyenin üzerinde gezdirmişti. “Bunlar evinden ayrılan ve sonra tekrar evine dönen, sonsuz bir yol çiziyorlar.</p>

  <p class="block_9">Bu kolyeyi taktığın zaman, asla doğduğun yerden uzaklaşmış olmayacaksın.”</p>

  <p class="block_9">Büyükannemin kolyeyi bana vermesinden birkaç hafta sonra, o ve annem her zamanki kavgalarından birine başladılar.</p>

  <p class="block_9">Onlar seslerini yükseltirken, ikizleri alıp koridorun sonundaki yatak odasına götürdüm.</p>

  <p class="block_9">“Onu sen kandırdın, buna hazır değildi,” diye bağırdığını duydum büyükannemin. Ve ardından annemin dün gibi hatırladığım o cevabı geldi: “Annesinin parmağını bile kıpırdatmasına izin vermediği bir adam, karısı için beş paralık erkeğin tekidir.”</p>

  <p class="block_9">Ön kapı hızla çarpılarak kapandı. Bezmiş bir halde, ağır adımlarla evden uzaklaşanın büyükbabam olduğunu biliyordum.</p>

  <p class="block_9">Bir şeyin kırılmasının ardından bir çığlık ve ağlama sesi duyarak oturma odasına koştum. Büyükannem tuzla buz olmuş saç fırçasının parçalarını toplayarak kalbinin üzerine bastırmıştı.</p>

  <p class="block_9">Anneminse yüzünde bir zafer ifadesi vardı.</p>

  <p class="block_9">Bir ay bile geçmeden, kendimizi Ellis Adası’na gitmek üzere yola çıkan <i class="calibre1">Agnes Pauline</i>’de bulduk.</p>

  <p class="block_"> </p>

  <p class="block_9">***</p>

  <p class="block_"> </p>

  <p class="block_9">Bayan Murphy’nin kocası on yıl önce ölmüş ve ona bu büyük evle birlikte az miktarda para bırakmıştı. Bayan Murphy de elindekini en iyi şekilde değerlendirmek için evini bir pansiyona dönüştürmüştü. Pansiyonerler haftalık dönüşümlü bir programa göre yemek ve temizlik yapıyor, çamaşır yıkıyor, yerleri siliyorlardı. Çok geçmeden ben de işlere yardımcı olmaya başlamıştım. Kahvaltı için masayı hazırlıyor, koridoru süpürüyor, akşam yemeğinden sonra bulaşıkları yıkıyordum.</p>

  <p class="block_9">En zor işi ise Bayan Murphy yapıyordu. Pide, çörek ve yulaf lapası hazırlamak için herkesten önce kalkıyor, herkes yattıktan sonra ışıkları kapatıp yatağına gidiyordu.</p>

  <p class="block_9">Geceleri kadınlar salonda toplanıp giydikleri çorapları, arkası dikişli çorapların mı yoksa düz olanların mı daha iyi olduğunu, hangi markaların daha uzun dayandığını, hangilerinin çabuk kaçtığını, en çekici ruj rengini (oy birliğiyle Ritz Bonfire Kırmızısı olduğuna karar verilmişti) ve en beğendikleri pudra markalarını konuşuyorlardı. Bense şöminenin yanında sessizce oturup onları dinliyordum. Bayan Larsen sohbete çok nadir katılıyor, genellikle ders planı hazırlamakla ve çalışmakla meşgul oluyordu. Ev işi yapmadığı zamanlarda altın rengi çerçeveleri olan küçük bir gözlük takıyordu.</p>

  <p class="block_9">Elinde daima bir kitap ya da bulaşık bezi, bazen de her ikisi birden olurdu.</p>

  <p class="block_9">Burada kendimi evimde hissetmeye başlamıştım. Her ne kadar Bayan Murphy’nin benim buraya ait olmadığımı unutmasını ümit etsem de, elbette unutmamıştı. Bir öğleden sonra Bayan Larsen ile okuldan döndüğümde, Bay Sorenson’ın siyah fötr şapkasını bir direksiyon gibi tutarak antrede beklediğini gördüm.</p>

  <p class="block_9">“Ah, işte geldi!” dedi Bayan Murphy. “Salona gel, Niamh.</p>

  <p class="block_9">Lütfen bize katıl, Bayan Larson. Şu kapıyı kapatın, çok fena üşüteceğiz. Çay alır mıydınız, Bay Sorenson?”</p>

  <p class="block_9">“Çok iyi olur, Bayan Murphy,” dedi Bay Sorenson, çift kanatlı kapıdan salona ağır ağır girerek.</p>

  <p class="block_9">Bay Sorenson Bayan Murphy’nin gösterdiği pembe kadife kanepeye oturdu. Bir keresinde resimli bir kitapta gördüğüm file benziyordu. Büyük göbeği ve yuvarlak kalçaları, pantolonundan dışarı taşıyordu. Bayan Larsen ve ben berjer koltuklara oturmuştuk. Bayan Murphy mutfağa giderek gözden kaybolduğunda, Bay Sorenson öne doğru eğilip yapmacık bir şekilde gülümsedi. “Tekrar Niamh oldun, öyle mi?”</p>

  <p class="block_9">“Bilmiyorum.” Pencerenin ardındaki karla kaplı caddeye ve gelirken her nasılsa fark etmediğim, Bay Sorenson’ın evin önüne park edilmiş yeşil kamyonetine baktım. Kamyonetin görüntüsü, beni Bay Sorenson’ın kendisinden daha çok ürpertmişti.</p>

  <p class="block_9">Bu kamyonet, yol boyunca neşeli bir şekilde çene çalan Bay Sorenson ile Grotelerin evine gittiğim kamyonetin ta kendisiydi.</p>

  <p class="block_9">“Biz sana yine Dorothy diyelim, olur mu?” dedi Bay Sorenson.</p>

  <p class="block_9">“Daha kolay olur.”</p>

  <p class="block_9">Bayan Larsen bana baktı. “Tamam,” dedim omzumu silkerek.</p>

  <p class="block_9">Bay Sorenson göğüs cebinden çıkardığı küçük gözlüğünü taktıktan sonra bir kâğıt çıkardı. “Şimdiye dek iki başarısız yerleştirme denememiz olmuş. Byrneler ve Groteler. İkisinde de evin hanımlarıyla sorun yaşanmış.” Gümüş çerçeveli gözlüğünün üzerinden bana baktı. “Söylemem gerekir ki Dorothy… problem şendeymiş gibi görünüyor”</p>

  <p class="block_9">“Ama ben hiçbir şey…”</p>

  <p class="block_9">Bay Sorenson sosise benzeyen parmağını sallayarak beni susturdu. “Anlaman gereken durum şu: Sen kimsesizsin ve gerçek ne olursa olsun, sanki… bir asilik yapabilirmişsin gibi görünüyor. Şimdi, izlenecek birkaç yol var. İlk olarak seni New York’a geri gönderebiliriz. Ya da sana başka bir ev bulmayı deneyebiliriz,” diyerek derin bir iç çekti. “Ki açık konuşmak gerekirse İkincisi biraz zor olabilir.”</p>

  <p class="block_9">Gül desenli çay servisi takımıyla odaya bir girip bir çıkan Bayan Murphy, zarif fincanlara çay doldurduktan sonra demliği cilalı sehpanın ortasındaki nihalenin üzerine bıraktı.</p>

  <p class="block_9">Fincanlardan birini Bay Sorenson’a verdikten sonra şeker kâsesini uzattı. Bay Sorenson, “Teşekkürler, Bayan Murphy,” diyerek çayına dört kaşık şeker doldurdu. Ardından biraz süt ekleyip gürültüyle karıştırdı ve küçük, gümüş kaşığı çay tabağının kenarına koyarak çayından büyük, höpürtülü bir yudum aldı.</p>

  <p class="block_9">“Bay Sorenson,” dedi Bayan Murphy, onun çayını yudumlamasını bekledikten sonra. “Aklıma bir şey geldi. Sizinle antrede biraz konuşabilir miyim?”</p>

  <p class="block_9">“Elbette.” Bay Sorenson pembe bir peçeteye ağzını silip ayağa kalktı ve Bayan Murphy’nin peşinden koridora çıktı.</p>

  <p class="block_9">Kapı kapandıktan sonra Bayan Larsen çayından bir yudum alarak fincanını tekrar tabağına bıraktı. Eli hafifçe titriyordu.</p>

  <p class="block_9">Ortamızdaki yuvarlak sehpada duran pirinç lamba, etrafa bal rengi bir ışık yayıyordu. “Böyle şeyler yaşadığın için üzgünüm,” dedi Bayan Larsen. “Ama Bayan Murphy ne kadar cömert kalpli biri olsa da, eminim seni burada temelli tutamayacağını anlıyorsundur. Anlıyorsun, değil mi?”</p>

  <p class="block_9">“Evet,” dedim boğazımın düğümlediğini hissederek. Daha fazla konuşabileceğimden emin değildim.</p>

  <p class="block_9">İkisi salona döndüklerinde, Bayan Murphy gözlerini Bay Sorenson’a dikerek gülümsedi.</p>

  <p class="block_9">“Sen çok şanslı bir kızsın,” dedi Bay Sorenson bana. “Bu harikulade bayanın bir eşi benzeri yok,” diyerek parlayan gözlerle Bayan Murphy’ye baktı. Bayan Murphy utanarak bakışlarını yere çevirdi. “Bayan Murphy bana Nielsenlar adında bir çiftten bahsetti. Kendileri onun arkadaşıymış ve Çenter Caddesi’ndeki mağazanın da sahipleriymiş. Beş yıl önce tek çocuklarını kaybetmişler.”</p>

  <p class="block_9">“Zavallı çocuk, difteriden ölmüştü,” diye ekledi Bayan Murphy.</p>

  <p class="block_9">“Evet, evet, tam bir trajedi,” dedi Bay Sorenson. “Pekâlâ, anlaşılan o ki Nielsen çifti mağaza için bir yardımcı arıyorlarmış.</p>

  <p class="block_9">Bayan Nielsen birkaç hafta önce Bayan Murphy’ye pansiyonunda iş arayan genç bir bayan olup olmadığını sormuş.</p>

  <p class="block_9">Derken Bayan Murphy’nin kapısında bitivermişsin…” Buraya gelişimi bu şekilde tarif etmesinin kabaca algılanacağını sezmiş olmalı ki kendi kendine kıkırdadı. “Bağışlayın, Bayan Murphy! Lafın gelişi!”</p>

  <p class="block_9">“Sorun değil, Bay Sorenson, kötü bir niyetiniz olmadığını biliyoruz.” Bayan Murphy, Bay Sorenson’ın çayını tazeledikten sonra bana döndü. “Bayan Larsen ile senin durumun hakkında konuştuktan sonra Bayan Nielsen’a senden bahsettim.</p>

  <p class="block_9">Ona senin oldukça ağırbaşlı ve yaşına göre olgun bir kız olduğunu anlattım. Dikiş ve temizlikteki hünerlerinle beni ne kadar etkilediğini ve onun işine yarayacağından bir şüphem olmadığını söyledim.” Bayan Murphy ellerini birbirine kenetledi.</p>

  <p class="block_9">“Dolayısıyla Bay ve Bayan Nielsen seninle tanışmayı kabul ettiler.”</p>

  <p class="block_9">Bir cevap vermem, teşekkürlerimi sunmam gerektiğini biliyordum. Ancak güçlükle gülümseyebildim. Bir süre ne diyeceğimi bilemeden öylece durdum. Minnettar değildim, aksine, son derece hayal kırıklığına uğramıştım. Neden buradan ayrılmak zorunda olduğumu, bu kadar terbiyeli olduğumu düşündüğü halde Bayan Murphy’nin neden beni burada tutmadığını anlamıyordum. Bir köle gibi davranılacağım başka bir eve gitmeyi, bana sadece yapacağım işler için müsamaha gösterilmesini istemiyordum.</p>

  <p class="block_9">“Ne kadar naziksiniz, Bayan Murphy!” diye bağırdı Bayan Larsen sessizliği bozarak. “Bu harika bir haber, değil mi, Dorothy?”</p>

  <p class="block_9">“Evet. Teşekkür derim, Bayan Murphy,” derken boğazımın düğümlendiğini hissettim.</p>

  <p class="block_9">“Bir şey değil, evlat. Bir şey değil.” Bayan Murphy’nin yüzü gururla parlıyordu. “Pekâlâ, Bay Sorenson. Belki bu görüşmeye siz ve ben de katılmalıyız, ne dersiniz?”</p>

  <p class="block_9">Bay Sorenson çayını bitirerek fincanı yerine bıraktı. “Kesinlikle, Bayan Murphy. Düşünüyorum da, sizinle baş başa görüşmemiz de iyi olur… Yani, şu işin ayrıntılarını konuşmak için. Ne dersiniz?”</p>

  <p class="block_9">Bayan Murphy yanakları al al olmuş bir şekilde gözlerini kırpıştırdı. Fincanını eline aldıktan sonra, bir yudum almaksızın yerine bıraktı. “Evet, sanırım iyi olur.” Bayan Larsen bana bir göz atarak gülümsedi.</p>

  <p class="block_8" id="calibre_pb_32"> </p>
</body>
</html>
