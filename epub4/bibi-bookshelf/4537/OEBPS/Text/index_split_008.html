<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_"> </p>

  <p class="block_"> </p>

  <p class="block_"> </p>

  <h1 class="block_11">New York City 1929</h1>

  <p class="block_"> </p>

  <p class="block_"> </p>

  <p class="block_"> </p>

  <p class="block_9">Yangından üç gün sonra, Bay Schatzman beni uykumdan uyandırarak Bayan Schatzman ile harika bir çözüm bulduklarını söyledi. Evet, Alman aksanıyla ‘harika’ yerine ‘harr-ika’ diyordu. Beni çocukların her türlü ihtiyacıyla ilgilenen, samimi çalışanlarla dolu bir yer olan Çocuk Esirgeme Kurumu’na vereceklerdi.</p>

  <p class="block_9">“Gidemem,” dedim. “Annemin hastaneden çıktığında bana ihtiyacı olacak.” Babamın ve erkek kardeşlerimin öldüğünü biliyordum. Onları koridorda, üzerlerine beyaz çarşaflar örtülmüş halde görmüştüm. Ama annem bir sedyeyle götürülmüştü.</p>

  <p class="block_9">Maisie ise onu dışarı taşıyan üniformalı bir adamın kucağında ağlıyordu.</p>

  <p class="block_9">Bay Schatzman başını iki yana salladı. “Annen geri gelmeyecek.”</p>

  <p class="block_9">“O zaman Maisie…”</p>

  <p class="block_9">“Kardeşin, Margaret, kurtulamadı,” diyerek yüzünü çevirdi Bay Schatzman.</p>

  <p class="block_9">Annem, babam, iki erkek kardeşim ve bana kendim kadar yakın olan kız kardeşim… Kaybımı anlatacak kelimeler yoktu. Hem hislerimi tarif edecek kelimeleri bulsam bile onları anlatacak kimsem kalmamıştı. Dünyada —bu yeni dünyada— bağlı olduğum kim varsa ölmüş ya da gitmişti.</p>

  <p class="block_9">Yangının çıktığı gece, beni evlerine aldıkları gece, Bayan Schatzman’ın yatak odalarında kocasına beni ne yapacaklarıyla ilgili söylendiğini duyabiliyordum. “Bunu ben istemedim,” diye tıslamıştı dişlerinin arasından. Sanki aynı odadaymışız gibi kelimelerini net bir şekilde duyabiliyordum. “Şu İrlandalılar! Ufacık odada bir sürü çocuk. Neyse ki bu daha fazla sürmeyecek.”</p>

  <p class="block_9">Kulağımı duvara dayamış dinlerken, içimde büyük bir boşluğun açıldığını hissetmiştim. <i class="calibre1">Bunu ben istemedim.</i> Bundan yalnızca birkaç saat önce babam bardaki işinden dönmüş, her zamanki gibi üzerini değiştiriyordu. Çıkardığı her giysiyle birlikte etrafa kötü bir koku yayılıyordu. Annem biraz para kazanmak için eve getirdiği bir yığın elbiseyi onarıyordu.</p>

  <p class="block_9">Dominick patates soyuyor, James bir köşede oyun oynuyordu.</p>

  <p class="block_9">Bense bir sıcak su torbası ağırlığında ve sıcaklığında olan Maisie’yi kucağıma oturtmuş, bir kâğıt parçasına çizdiğim harfleri ona öğretirken, bir yandan da saçlarımı karıştırmasına izin veriyordum.</p>

  <p class="block_9">Yaşananların dehşetini unutmaya çalışıyordum. Belki de <i class="calibre1">unutmak</i> yanlış bir kelimeydi. Nasıl unutabilirdim ki? Attığım her adımda umutsuzluğumu ve kederimi bastırmaksızın nasıl yol alabilirdim? Gözlerimi kapattığımda Maisie’nin ağlayışını ve annemin çığlıklarını duyuyor, boğucu dumanın kokusunu alıyor, alevlerin sıcaklığını tenimde hissediyor ve Schatzmanların oturma odasındaki yer yatağından kan ter içinde fırlıyordum.</p>

  <p class="block_9">Annemin anne ve babası ölmüştü. Erkek kardeşleri ise askerliklerini yapmak üzere birbiri ardına Avrupa’ya gitmişti ve onları nasıl bulabileceğime dair hiçbir fikrim yoktu. Derken aklıma İrlanda’daki büyükannem ve halam geldi. Bay Schatzman’a birinin onlarla iletişime geçmeyi deneyebileceğini söyledim. Gerçi buraya geldiğimizden beri onlarla iletişim kurmamıştık. Ne büyükannemden bir mektup geldiğini ne de babamın onlara yazdığını görmüştüm. İç karartıcı olan New York’taki hayatımıza öyle dengesiz bir şekilde tutunmuştuk ki babamın onlara anlatmak isteyeceği pek fazla şeyi olduğunu sanmıyordum. Köyümüzün adı ve babamın soy isminden başka bir şey bilmiyordum. Belki de bu bilgiler yeterli olurdu.</p>

  <p class="block_9">Ancak Bay Schatzman kaşlarını çatarak başını iki yana salladı. İşte o an, ne kadar yalnız olduğumun farkına vardım.</p>

  <p class="block_9">Atlantik’in bu tarafındaki hiçbir yetişkinin benimle ilgilenmek, beni bir gemiye bindirmek ya da yol paramı ödemek için bir sebebi yoktu. Hiç kimsenin sorumluluğu olmadığım gibi, artık toplumun sırtındaki bir yüktüm.</p>

  <p class="block_"> </p>

  <p class="block_9">***</p>

  <p class="block_"> </p>

  <p class="block_9">“Sen, İrlandalı kız! Buraya gel.” Başında beyaz bir bone olan zayıf, asık suratlı bir kadın, kemikli parmağıyla işaret ederek beni yanına çağırdı. İrlandalı olduğumu, beni birkaç hafta önce Çocuk Esirgeme Kurumu’na getiren Bay Schatzman’ın doldurduğu evraklardan biliyor olmalıydı. Belki de hâlâ ağır olan aksanımdan anlamıştı. “Öf,” dedi kadın, önünde durduğumda dudağını bükerek. “Kızıl saçlar.”</p>

  <p class="block_9">“Zavallı,” dedi yanındaki tombul kadın, ardından bir iç çekti. “Çilleri de var. Bu yaşta bir eve yerleştirilmek yeterince zor zaten.”</p>

  <p class="block_9">Sıska olanı başparmağını yalayarak yüzüme düşen saçları bir kenara itti. “Onları korkutup kaçırmak istemezsin, değil mi? Saçlarını toplamalısın. Derli toplu ve terbiyeli olursan, hakkında o kadar da çabuk bir hükme varmayabilirler.”</p>

  <p class="block_9">Kadın, elbisemin kollarını düğmeledikten sonra siyah ayakkabılarımı bağlamak için eğildi. Kafasındaki boneden küflü bir koku yükseliyordu. “Şık ve bakımlı görünmen çok önemli. Bir kadının evinde görmek isteyeceği türden bir kız olmalısın. Temiz ve güzel konuşan bir kız. Ama…” diyerek diğer kadına bir bakış fırlattı.</p>

  <p class="block_9">“Ama ne?” diye sordum.</p>

  <p class="block_9">“Bazı kadınlar alımlı bir kızla aynı çatı altında yaşamaktan hoşlanmazlar,” diye yanıtladı. “Öyle biri olduğundan değil… Ama yine de,” dedikten sonra kolyemi işaret etti. “O nedir?”</p>

  <p class="block_9">Altı yaşımdan beri taktığım ve üzerinde geleneksel Claddagh* yüzüğünün motiflerini taşıyan haçlı kolyeme dokundum.</p>

  <p class="block_9"><sup class="calibre2">* Adını Claddagh kasabasından alan ve ilk olarak 17.</sup> <sup class="calibre2">yüzyılda</sup> <sup class="calibre2">üretilen, sevgi, sadakat ve arkadaşlığı temsil eden geleneksel İrlanda yüzüğü. Eller dostluğu, kalp sevgiyi, taç ise sadakati simgeler. (Ed. N.)</sup></p>

  <p class="block_9">“İrlanda’ya özgü bir haç,” dedim parmağımı kalp motifinin üzerinde gezdirerek.</p>

  <p class="block_9">“Trene binerken hatıra eşyalarını yanına alman yasak.”</p>

  <p class="block_9">Kalbim öyle gürültüyle çarpmaya başladı ki kadının onu duyabildiğine emindim. “Bu büyükannemindi.”</p>

  <p class="block_9">İki kadın da dikkatle kolyeye baktılar. Tereddüt ettiklerini ve ne yapacaklarına karar vermeye çalıştıklarını görebiliyordum.</p>

  <p class="block_9">“Bunu bana biz buraya göçmeden önce, İrlanda’dayken vermişti. Bu… bu bana ailemden kalan tek şey.” Doğruydu.</p>

  <p class="block_9">Öte yandan, bunu onları etkileyeceğini düşündüğüm için söylediğim de doğruydu. Ve işe yaramıştı.</p>

  <p class="block_"> </p>

  <p class="block_9">***</p>

  <p class="block_"> </p>

  <p class="block_9">Treni görmeden önce sesini duymuştuk. Alçak bir uğultuyla birlikte ayaklarımızın altında bir kıpırtı hissettik. Önceleri belli belirsiz ve derinden gelen bir ıslık sesi, yaklaşan trenle birlikte gittikçe yükseliyordu. Bizden sorumlu olan Bayan Scatcherd’ın tiz sesiyle, “Çocuk-lar! Yerlerinize, çocuk-lar!” diye bağırmasına rağmen, rayların ilerisini görebilmek için hep birlikte boyunlarımızı uzatmış bakıyorduk. Nihayet beliren siyah lokomotif, gölgesiyle istasyonu karartıp durduktan sonra, tıpkı soluk soluğa kalmış devasa bir hayvan gibi tıslayarak buharlar çıkardı.</p>

  <p class="block_9">Her yaştan yirmi çocuktan oluşan bir grubun içindeydim.</p>

  <p class="block_9">Hepimizi iyice yıkayıp temizlemiş ve bizlere bağışlanan kıyafetlerimizi giydirmişlerdi. Kızların üzerinde elbiseler, beyaz önlükler ve kalın külotlu çoraplar vardı. Erkeklerse dizlerinin altında düğmelenen kısa pantolonlar, beyaz gömlekler ve kalın, yün ceketler giymiş, kravat takmışlardı. Ekim ayında olmamıza rağmen hava oldukça sıcaktı. Bayan Scatcherd’ın dediğine göre buna pastırma yazı deniyordu. Hepimiz sıcaktan bunalmış haldeydik. Saçlarım terden boynuma yapışmıştı, önlüğüm ise sert ve rahatsız ediciydi. Kolyem hariç sahip olduğum her ne varsa, elimdeki küçük, kahverengi valize doldurmuştum.</p>

  <p class="block_9">Bunlara yeni edindiğim eşyalar da dâhildi: Bir İncil, birkaç üst baş, bir şapka, bedeni oldukça küçük olan siyah bir kaban ve bir çift ayakkabı. Kabanın içinde, Çocuk Esirgeme Kurumu’ndaki bir gönüllünün nakışla işlediği ismim yazılıydı: Niamh Power.</p>

  <p class="block_9">Evet, Niamh. ‘Niyv’ diye telaffuz ediliyordu. Galway’de oldukça yaygın bir isimdi ve New York’ta İrlandalıların kaldığı semtlerde de alışılmadık değildi. Gelgelelim, trenin beni götüreceği yerde bu ismin garipseneceğine şüphe yoktu. Birkaç gün önce onu cekete işleyen bayan, harfleri yazarken başını iki yana sallamıştı. “Umarım ismine çok bağlı değilsindir, genç bayan,” demişti. “Çünkü seçilecek kadar şanslıysan, anne ve babanın onu anında değiştireceğinden emin olabilirsin.”</p>

  <p class="block_9"><i class="calibre1">Benim Niamh’im</i> derdi bana babam. Ama ismime çok da bağlı değildim. Telaffuzunun zor, kulağa yabancı ve onu anlamayan insanlar için sevimsiz olduğunu biliyordum. Birbiriyle uyumsuz, ünsüz harflerin tuhaf bir karışımıydı.</p>

  <p class="block_9">Burada ailemi kaybettiğim için kimse bana üzülmüyordu.</p>

  <p class="block_9">Her birimizin acı bir hikâyesi vardı, zaten başka türlü burada olmazdık. En iyisinin geçmişten hiç bahsetmemek olduğuna, yaşadıklarımızı unutarak daha çabuk teselli bulacağımıza dair genel bir inanış vardı. Çocuk Esirgeme Kurumu, bizlere sanki buraya getirildiğimiz an doğmuşuz gibi davranıyordu. Kozalarından çıkmış kelebekler gibi eski hayatlarımızı ardımızda bırakmıştık. Ve eğer şanslıysak, çok yakında yenilerine başlayacaktık.</p>

  <p class="block_9">Bayan Scatcherd ve kahverengi bıyıklı, sakin bir adam olan Bay Curran bizi boy sırasına dizdiler. Uzundan kısaya, diğer bir deyişle büyükten küçüğe doğru sıralanmıştık. Bebekler ise sekiz yaşından büyük olanların kucağına verilmişti.</p>

  <p class="block_9">Ben daha karşı çıkmaya fırsat bulamadan, Bayan Scatcherd kucağıma bir bebek tutuşturdu. Camiine adında koyu tenli, şaşı gözlü, on dört aylık bir bebekti bu. Çok yakında başka bir isimle çağrılacağını şimdiden tahmin edebiliyordum.</p>

  <p class="block_9">Korkmuş bir kedi yavrusu gibi bana sıkıca yapışmıştı.</p>

  <p class="block_9">Bir elimle kahverengi valizimi, diğeriyle Carmine’i sıkıca tutup trenin yüksek basamaklarını dengesizce tırmanmaya başladığım sırada, Bay Curran hızla koşarak valizimi aldı.</p>

  <p class="block_9">“Biraz dikkatli olsana, kızım,” diye fırçaladı beni. “Düşüp kafatasınızı çatlatacaksınız, ondan sonra ikinizi de arkamızda bırakmak zorunda kalacağız.”</p>

  <p class="block_"> </p>

  <p class="block_9">***</p>

  <p class="block_"> </p>

  <p class="block_9">Ön taraftaki karşılıklı duran iki grup koltuk dışında, vagondaki tüm ahşap koltuklar ileri bakıyor ve daracık bir koridorla birbirinden ayrılıyorlardı. Carmine ve kendim için bulduğum üç kişilik koltuğa yerleşirken, Bay Curran valizimi başımın üzerindeki bagaj yerine yerleştirdi. Çok geçmeden Carmine emekleyerek koltuktan inmek istedi. Onun kaçmaması için dikkatini dağıtmakla öyle meşguldüm ki diğer çocukların da trene binip vagonu doldurduklarını neredeyse fark etmedim.</p>

  <p class="block_9">Bayan Scatcherd, vagonun ön kısmındaki iki koltuğun deri arkalıklarına tutunmuş bir halde vagona göz gezdiriyordu.</p>

  <p class="block_9">Siyah pelerininin kolları, bir karganın kanatları gibi aşağı sarkmıştı. “Buna öksüzler treni diyorlar, çocuklar,” dedi. “Ve bu trende olduğunuz için şanslısınız. Cehaletle, yoksullukla ve ahlaksızlıkla dolu kötü bir yeri arkanızda bırakıyor ve şehir hayatının asaletiyle tanışmak üzere yola çıkıyorsunuz. Bu trende olduğunuz sürece bazı basit kurallara uyacaksınız. Her daim yardıma hazır olacak ve size söylenenleri dinleyeceksiniz.</p>

  <p class="block_9">Sizden sorumlu olan görevlilere saygılı davranacaksınız.</p>

  <p class="block_9">Vagonlara hiçbir şekilde zarar vermeyeceksiniz. Yol arkadaşlarınızı da aynı şekilde davranmaları için teşvik edeceksiniz.</p>

  <p class="block_9">Kısaca, davranışlarınızla Bay Cunan’ı ve beni gururlandıracaksınız.”</p>

  <p class="block_9">Yerlerimize yerleştiğimiz sırada, Bayan Scatcherd sesini yükselterek devam etti. “Trenden inmenize izin verildiğinde, bizlerin belirleyeceği alanda toplanacaksınız. Asla tek başınıza etrafta dolaşmayacaksınız. Eğer davranışlarınızla problem çıkaracak olursanız, doğruca geldiğiniz yere gönderilip sokaklara bırakılır ve kendi başınızın çaresine bakarsınız.”</p>

  <p class="block_9">Küçük çocuklar söylenenleri hayretle dinliyorlardı. Altı ya da yedi yaşından büyük olan bizlerse, yetimhaneden ayrılmadan önce aynı teraneyi defalarca dinlemiştik. Üzerime ansızın bir sıkıntı çökmüştü. Daha da önemlisi, Carmine de benim gibi acıkmıştı. Saatler önce, henüz gün doğmadan, sadece bir parça kuru ekmek yemiş ve teneke kupalardan süt içmiştik.</p>

  <p class="block_9">Carmine ağlayarak elini ısırıyordu. Bu, onu yatıştıran bir alışkanlık olmalıydı çünkü Maisie de başparmağını emerdi. Fakat ne zaman yemek yiyeceğimizi sormamam gerektiğini biliyordum.</p>

  <p class="block_9">Yemek, görevliler onu dağıtmaya hazır olduklarında verilecekti ve hiçbir rica bunu değiştiremezdi.</p>

  <p class="block_9">Carmine’i çekiştirerek kucağıma oturttum. Kahvaltıda çayıma şeker atarken, iki küp de cebime sokuşturmuştum. Küp şekerlerden birini parmaklarımın arasına alıp ovalamaya başladım.</p>

  <p class="block_9">Toz haline geldiğinde, işaret parmağımı yalayıp şekere batırdıktan sonra Carmine’in ağzına soktum. Yüzündeki şaşkın ifade ve şekerin tadını fark ettiğindeki sevinci beni gülümsetmişti.</p>

  <p class="block_9">Tombul elleriyle elimi sıkıca kavrayarak, çok geçmeden uykuya daldı.</p>

  <p class="block_9">Trenin gürültüsünün hiç değişmeyen ritmi, nihayet benim de uyuyup kalmama neden olmuştu. Kucağımda gözlerini ovuşturarak kıpırdanan Carmine ile uyandığımda, Bayan Scatcherd’ın başımda dikildiğini gördüm. O kadar yakın duruyordu ki, hassas bir yaprağın arkasındaki çizgileri andıran ve yanaklarına yayılan minik, pembe damarları, çenesindeki ayva tüyleri ve kalın, siyah kaşlarının dağınıklığını görebiliyordum.</p>

  <p class="block_9">Bayan Scatcherd küçük, yuvarlak gözlüğünün ardından dikkatle ve uzun uzun bana baktı. “Anladığım kadarıyla eski evinde de bir ufaklık vardı.”</p>

  <p class="block_9">Başımı sallayarak onayladım.</p>

  <p class="block_9">“Ne yaptığını biliyor gibi görünüyorsun.”</p>

  <p class="block_9">Tam da o sırada, Carmine kucağımda sızlanmaya başladı.</p>

  <p class="block_9">“Sanırım karnı acıktı,” dedim Bayan Scatcherd’a. Ardından Carmine’in bezini yokladım. Dışı kuru olsa da sünger gibi yumuşaktı.</p>

  <p class="block_9">“Ve bezinin değişme vakti gelmiş.”</p>

  <p class="block_9">Bayan Scatcherd vagonun ön tarafına doğru dönerek onu takip etmemi işaret etti. “Öyleyse gelin bakalım.”</p>

  <p class="block_9">Bebeği kucaklayıp göğsüme yaslayarak koltuğumdan kalktım ve sallana sallana Bayan Scatcherd’ın peşine takıldım.</p>

  <p class="block_9">İkili ve üçlü koltuklarda oturan çocuklar, yanlarından geçerken mahzun bakışlarla bana bakıyorlardı. Hiçbirimiz nereye gittiğimizi bilmiyorduk. Sanırım en küçüklerimiz hariç hepimiz endişeli ve korkuluyduk. Görevliler bize çok az şey söylemişlerdi ve tek bildiğimiz, alçak dallarında bolca elmanın yetiştiği, ineklerin, domuzların ve koyunların kırlarda özgürce dolaştıkları bir yere gidiyor olduğumuzdu. İyi insanların bizi evlerine almak için can attıkları bir yerdi burası. Galway’den ayrıldığımdan beri bir sokak köpeği ya da arada bir gördüğüm kuşlar dışında ne bir inek ne de başka bir hayvan görmüştüm ve onları tekrar görmek için sabırsızlanıyordum. Yine de şüphe içindeydim. Anlatılan hikâyelerin ve kurulan hayallerin gerçeklerle örtüşmediği zamanlar nasıl hissettirdiğini çok iyi biliyordum.</p>

  <p class="block_9">Trendeki çocukların çoğu o kadar uzun zamandır Çocuk Esirgeme Kurumu’ndaydı ki annelerine ait bir anıları bile yoktu.</p>

  <p class="block_9">Yeni bir hayata başlayabilir, hayatları boyunca tanıyacakları tek ailenin bir parçası olabilirlerdi. Benimse hatırladığım çok şey vardı: Büyükannemin geniş bağrı, küçük, kuru elleri, karanlık köy evi ve ufacık bahçesini çevreleyen, dökülmüş taş duvarları… Sabahın erken saatlerinde ve akşamüstleri körfezin üzerine çöken yoğun sis… Annemin yemek yapamayacak kadar yorgun olduğu ya da yiyecek bir şey alacak paramızın olmadığı zamanlar, büyükannemin getirdiği koyun eti ve patatesler…</p>

  <p class="block_9">Mezarlık toprağına inşa edilen taş evleri dolayısıyla Hayalet Sokak -babam ona İrlandaca Sraid a’Phuca derdi- adı verilen sokağın köşe başındaki bakkaldan ekmek ve süt alışım… Annemin çatlamış dudakları ve kısa süren gülümsemeleri…</p>

  <p class="block_9">Kinvara’daki evimizi dolduran ve bizimle okyanus ötesine dek gelerek New York’taki kiralık dairemizin karanlık köşelerine daimi olarak yerleşen o hüzün…</p>

  <p class="block_9">Şimdiyse bu trende, Carmine’in poposunu siliyordum. Başımızda bekleyen Bayan Scatcherd, Bay Curran’ın görmemesi için bir battaniyeyi bana siper ediyor, bir yandan da ihtiyaç duymadığım komutlar veriyordu. Carmine’in altını değiştirdikten sonra onu omzuma yaslayarak yerime döndüm. Bay Curran, ekmek, peynir, meyve ve sütten oluşan beslenme çantalarını dağıtıyordu. Süte batırdığım ekmeği Carmine’e yedirirken, Maisie ve çocuklar için sık sık yaptığım bir İrlanda yemeğini hatırladım. Patates, süt, taze soğan (nadiren alabildiğimiz zamanlar) ve tuzu karıştırarak yapılan bir püreydi bu.</p>

  <p class="block_9">Yatağa aç girdiğimiz zamanlar hepimiz bu yemeği düşlerdik.</p>

  <p class="block_9">Yemeklerle birlikte her birimize birer yün battaniye dağıttıktan sonra, Bay Curran trende bir su kovası ve maşrapa bulunduğunu, elimizi kaldırıp izin isteyerek gidip su içebileceğimizi duyurdu. Dediğine göre trenin bir de tuvaleti vardı. Çok geçmeden Bay Curran’ın ‘tuvalet’ dediği şeyin, raylara bakan açık, korkutucu bir delik olduğunu keşfetmiştik.</p>

  <p class="block_9">Carmine şekerli sütünü içip ekmeğini yemiş ve başını koluma yaslayarak kucağıma yayılmıştı. Kaşındıran battaniyeyi üzerimize çektim. Trenin ritmik sesi ve vagonu dolduran insanların sessizliği, etrafımı bir koza gibi sarmıştı. Carmine tıpkı muhallebi gibi tatlı kokuyordu. Onu yanımda hissetmek öyle teselli vericiydi ki gözlerim doluyordu. Yumuşacık teni, esnek kolları, bacakları, koyu, kıvrımlı kirpikleri, hatta iç geçirişi bile bana Maisie’yi hatırlatıyordu. Nasıl hatırlatmayacaktı ki? Acı veren yanıklar yüzünden ıstırap çekerek hastanede bir başına öldüğünü düşünmek dayanılmazdı. Neden ben yaşıyordum da o ölmüştü?</p>

  <p class="block_9">Apartmanımızda birbirlerinin evine girip çıkan, çocuklarının bakımını ve pişirdikleri yemekleri paylaşan aileler vardı. Erkekler bakkal ve demirci atölyelerinde birlikte çalışırlardı.</p>

  <p class="block_9">Kadınlarsa evde çalışarak para kazanır, danteller örer, çorapları yamarlardı. Evlerinin önünden geçtiğim zamanlar, onları daire şeklinde oturarak işlerinin başına üşüşmüş ve anlamadığım bir dil konuşurlarken gördüğümde, içimde derin bir sızı hissederdim.</p>

  <p class="block_9">Anne ve babam, İrlanda’dan daha parlak bir gelecek umuduyla ayrılmışlardı. Hepimiz bolluğun, bereketin olduğu topraklara doğru yol aldığımıza inanıyorduk. Gelgelelim, ikisi de bu yeni topraklarda hayal kırıklığına uğramış, neredeyse hayata hiçbir şekilde tutunamamışlardı. Belki de onlar göç etmenin zorluklarına, aşağılamalarına, istediği tavizlere, gerektirdiği disiplin ve maceraperestliğe uyum sağlayamayan, zayıf insanlar oldukları için böyle olmuştu. Fakat babam, onun gibi bir adam için olabilecek en kötü yer olan bir barda çalışmak yerine, ona disiplin ve sabit bir maaş getirecek bir aile işinde olsaydı her şey daha farklı olur muydu diye merak ediyordum.</p>

  <p class="block_9">Ya da annemin etrafı yabancılardan kaçıp sığınabileceği, tüm yoksulluğumuza ve yalnızlığımıza rağmen onu avutabilecek kız kardeşlerle ve kuzenlerle çevrili olsaydı…</p>

  <p class="block_9">Kinvara’dayken de yoksul ve düzensiz bir hayat sürüyorduk.</p>

  <p class="block_9">Fakat hiç değilse yanı başımızda ailemiz, bizi tanıyan insanlar vardı. Paylaştığımız gelenekler, görenekler, dünyaya ortak bir bakışımız vardı. Ve bütün bunları ne kadar kanıksadığımızı, oradan ayrılana dek hiçbirimiz bilmiyorduk.</p>

  <p class="block_8" id="calibre_pb_8"> </p>
</body>
</html>
