<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block_11">Hemingford, Minnesota, 1935 – 1939</h1>

  <p class="block_"> </p>

  <p class="block_"> </p>

  <p class="block_"> </p>

  <p class="block_9">Bayan Nielsen çantamda bir paket sigara bulduğunda on beş yaşındaydım.</p>

  <p class="block_9">Mutfağa girdiğimde, hoşuna gitmeyen bir şey yaptığım belliydi.</p>

  <p class="block_9">Her zamankinden sessizdi ve biraz da kırgın, hafif sinirli bir havası vardı. Bana öyle gelip gelmediğini merak etmiştim.</p>

  <p class="block_9">Okula gitmeden önce onu üzecek herhangi bir şey söyledim ya da yaptım mı diye hatırlamaya çalıştım. Arkadaşım Judy Smith’in erkek arkadaşının kasaba dışındaki bir dükkândan alıp bana verdiği sigara paketi aklıma bile gelmiyordu.</p>

  <p class="block_9">Bay Nielsen eve geldikten sonra akşam yemeğine oturduğumuzda, Bayan Nielsen sigara paketini masanın üzerinden benim önüme kaydırdı. “Yeşil eldivenlerimi ararken onları senin ödünç almış olabileceğini düşündüm,” dedi. “Ama onların yerine bunu buldum.”</p>

  <p class="block_9">Önce Bayan Nielsen’a, ardından çatalını ve bıçağını eline alıp dana pirzolasını küçük parçalara bölmeye başlayan Bay Nielsen’a baktım.</p>

  <p class="block_9">“Sadece bir tane içtim, denemek için,” dedim. Ama paketin yarısının boş olduğu açıkça görülüyordu.</p>

  <p class="block_9">“Bunu nereden aldın?” diye sordu Bayan Nielsen.</p>

  <p class="block_9">Az kalsın Judy’nin erkek arkadaşı Douglas’tan aldığımı söyleyecektim. Fakat başkalarını da bu işin içine sürüklemenin durumu daha da kötüleştireceğini fark ettim. “Sadece… bir denemeydi. Hiç hoşuma gitmedi. Beni öksürttü.”</p>

  <p class="block_9">Bayan Nielsen kaşlarını kaldırarak kocasına baktı. Benim için çoktan bir ceza kararlaştırdıklarına emindim. Her pazar öğleden sonra Judy ile sinemaya gitmek, elimden alabilecekleri tek şeydi. Böylece sonraki iki hafta boyunca evde oturarak onların sessiz kınamalarına katlanmak zorunda kaldım.</p>

  <p class="block_9">Bu olaydan sonra Nielsenları üzmenin pahalıya mal olduğunu anlamıştım. Oysa ben Judy gibi odamın penceresine çıkıp, su borusuna tutunarak aşağı inmiyordum. Okuluma gidiyor, mağazada çalışıyor, akşam yemeğine yardımcı oluyor, ödevlerimi yapıp yatmaya gidiyordum. Ara sıra erkeklerle flört ediyordum. Fakat yanımızda mutlaka bir başka çiftin daha olmasına ya da grupça buluşmaya özen gösteriyordum.</p>

  <p class="block_9">Bilhassa Ronnie King adındaki çocuk benden gerçekten hoşlanıyordu ve bana bir söz yüzüğü vermişti. Ama Nielsenları hayal kırıklığına uğratacağım bir şey yapmaktan öyle korkuyordum ki, uygunsuz bir duruma yol açabilecek her şeyden kaçınıyordum. Bir keresinde, bir buluşma sonrası Ronnie bana iyi geceler öpücüğü vermeye çalışmıştı. Dudaklarını hafifçe benimkilere değdirir değdirmez, çabucak geri çekilmiştim.</p>

  <p class="block_9">Çok geçmeden de yüzüğünü geri vermiştim.</p>

  <p class="block_9">Bay Sorenson’ın bir gün kapıda belirip Nielsenların çok masraflı, çok problemli ya da sadece bir hayal kırıklığı olduğuma karar verdiklerini ve beni göndermek istediklerini söylemesinden çok korkuyordum. Kâbuslarımda kendimi tek başına bir trende, ıssız yerlere doğru yol alırken görüyordum. Ya da saman balyalarından oluşan bir labirentte. Bazen de büyük bir şehrin caddelerinde yürüyor, ışıkları yanan evlerin pencerelerine göz atarak hiçbiri bana ait olmayan ailelere bakıyordum.</p>

  <p class="block_"> </p>

  <p class="block_9">***</p>

  <p class="block_"> </p>

  <p class="block_9">Bir gün, mağazadaki bir adamın Bayan Nielsen ile konuşmalarına kulak misafiri oldum. “Kilisemiz öksüzler treniyle gelen bir çocuk için yardım topluyor. Karım beni çocuğa bir şeyler almam için gönderdi,” dedi adam. “Hatırlıyor musunuz? Bir süre önce bütün o evsiz çocuklarla birlikte gelmişti. Bir keresinde onları görmek için Albans’taki Grange Binası’na gitmiştim. Bir sürü zavallı çocuk… Her neyse, bahsettiğim çocuk art arda talihsizlikler yaşamış. Onu yanına alan bir çiftçi tarafından fena halde dövülmüş. Ondan sonra yanına gittiği yaşlı bayan da ölünce çocuk yine bir başına kalmış. Bu zavallı çocukları tek başlarına bir yerlere göndermek ve insanlardan onlarla ilgilenmelerini beklemek tam bir skandal. Sanki bizim yeterince sıkıntımız yokmuş gibi.”</p>

  <p class="block_9">“Hı-hı,” dedi Bayan Nielsen çekimser bir şekilde.</p>

  <p class="block_9">Adamın bahsettiği çocuğun Dutchy olup olamayacağını merak ederek biraz daha yaklaştım. Sonra Dutchy’nin artık on sekizine bastığını fark ettim. Kendi başının çaresine bakacak kadar büyümüştü.</p>

  <p class="block_"> </p>

  <p class="block_9">***</p>

  <p class="block_"> </p>

  <p class="block_9">Mağazaya göz gezdirip, geldiğim günden beri burada neredeyse hiç değişiklik yapılmadığını fark ettiğimde on altı yaşındaydım.</p>

  <p class="block_9">Burayı güzelleştirmek için yapabileceğimiz bir sürü şey vardı. İlk olarak, Bay Nielsen’a danıştıktan sonra dergileri ön tarafa, yazarkasanın yanına taşıdım. Mağazanın arka tarafında yer alan şampuanları, losyonları ve kremleri ecza ürünlerinin yakınındaki raflara yerleştirdim. Böylece reçetelerini dolduran insanlar aynı zamanda yara bandı ve merhem gibi şeyler de alabileceklerdi. Ne yazık ki kadın reyonunda çok fazla şey yoktu. Bay Nielsen’ın bu konudaki bilgisizliği, Bayan Nielsen’ın ise ilgisizliği dikkate alındığında, bunun sebebini anlamak zor değildi. Bayan Nielsen arada sırada bir ruj sürmekle yetinir, o da her zaman rasgele seçilmiş ve alelacele sürülmüş hissi verirdi. Bayan Murphy’nin salonunda çoraplar, jartiyerler ve makyaj malzemeleri hakkında yapılan uzun konuşmaları hatırlayarak, bu reyonu genişletme önerisinde bulundum.</p>

  <p class="block_9">Mesela bayilerden biriyle anlaşarak çeşit çeşit kadın çorapları getirtebilir ve bir gazeteye bunun reklamını verebilirdik.</p>

  <p class="block_9">Bay ve Bayan Nielsen bu fikre önceleri kuşkuyla yaklaşsalar da, ilk hafta bütün stoklarımızı tükettik. Sonraki hafta ise Bay Nielsen siparişlerini ikiye katladı.</p>

  <p class="block_9">Fanny’nin, kadınların çok parası olmasa da kendilerini daima güzel hissetmek istediklerine dair söylediklerini hatırladım.</p>

  <p class="block_9">Parlak, taklit mücevherler, pamuklu kadife eldivenler, halka bilezikler gibi küçük, ucuz şeyler sipariş etmesi için Bayan Nielsen’ı ikna ettim. Okulda gıptayla izlediğim, benden bir ya da iki sınıf büyük, birkaç kız vardı. Zengin aileleri alışveriş yapmaları için onları İkiz Şehirler’e* götürürdü. Bu kızların giydiklerini, yediklerini, dinledikleri müzikleri, hayalini kurdukları arabaları, hayranı oldukları film yıldızlarını dikkatle takip ediyordum. Sonra da topladığım bütün bu bilgileri mağazaya getiriyordum. Kızlardan biri yeni bir renk ya da stil kemer veya şapka taktığında, o öğleden sonra benzer tasarımlar bulmak amacıyla bayimizin kataloğunu karıştırıyordum.</p>

  <p class="block_9"><sup class="calibre2">* ABD’nin Minnesota eyaletinde bulunan, Minneapolis ve St. Paul şehirlerinin ikisini birden tanımlayan terimdir. (Çev. N.)</sup></p>

  <p class="block_9">Bir katalogdan o kızlara benzeyen, kalem gibi ince kaşları, pembe yanakları, yumuşak, dalgalı saçları olan mankenler seçiyor, ardından onları son moda renkler ve kıyafetlerle giydiriyordum.</p>

  <p class="block_9">Elizabeth Arden’ın Blue Grass isimli parfümü gibi en sevdikleri kokuları öğreniyor, sonra da bayanların favori parfümleriyle birlikte onları da reyonlarımıza ekliyorduk.</p>

  <p class="block_9">İşler büyüdükçe rafları sıklaştırıyorduk. Koridor sonlarına yerleştirdiğimiz özel rafları losyonlarla doldurmuştuk. Yan taraftaki Rich’s adlı kuyumcu kepenk kapattığında, orayı mağazasına katıp genişletmesi için Bay Nielsen’ı ikna ettim. Depo arka taraf yerine zemin katta yer alacaktı ve mağaza bölümlere ayrılacaktı.</p>

  <p class="block_9">Fiyatları düşük tutuyorduk. Her hafta yaptığımız indirimlerle ve gazeteye verdiğimiz kuponlarla daha da düşürüyorduk.</p>

  <p class="block_9">Oluşturduğumuz taksitlendirme planı sayesinde, insanlar daha pahalı ürünleri taksitle satın alabiliyorlardı. Ayrıca içeriye müşterilerin vakit geçirebilecekleri küçük bir de büfe yerleştirmiştik. Kısa sürede işler çok iyi gitmeye başlamıştı.</p>

  <p class="block_9">Bu berbat ekonomide işleri iyi giden tek işletme bizimki gibi görünüyordu.</p>

  <p class="block_"> </p>

  <p class="block_9">***</p>

  <p class="block_"> </p>

  <p class="block_9">“En göze çarpan yerinin gözlerin olduğunu biliyor musun?” diye sordu Tom Price, son sınıftaki bir matematik dersimizde.</p>

  <p class="block_9">Sıramın üzerine eğilerek önce bir gözüme, sonra diğerine baktı. “Kahverengi, yeşil, hatta aralarında biraz altın sansı bile var. Bir çift gözde hiç bu kadar çok renk görmemiştim.”</p>

  <p class="block_9">Tom’un bakışları altında ezilip büzülüyordum. Ama o öğleden sonra eve gittiğimde, banyo aynasına iyice yaklaşarak uzunca bir süre gözlerime baktım.</p>

  <p class="block_9">Saçlarım artık eskisi gibi değildi. Kuru yapraklar gibi, kızıl kahverengi bir renk almışlardı. Onları modaya uygun bir şekilde -en azından bizim kasabadaki modaya göre- omuzlarımın tam üzerinde kestirmiştim. Makyaj yapmaya başladığımda ise yüzüm iyice ortaya çıkmıştı.</p>

  <p class="block_9">Şimdiye kadarki hayatım, İrlandalı Niamh’den Amerikalı Dorothy’ye, sonrasında yeniden hayat bulan Vivian’e kadar birbiriyle alakasız bir dizi kimlikten oluşuyordu.</p>

  <p class="block_9">Tıpkı rahat hissettirene dek alışmanız gereken yeni bir çift ayakkabı gibi, her karakter önceleri üzerimde tuhaf duruyordu. Fakat kırmızı bir rujla yepyeni -ve geçici- bir kişilik yaratabiliyordum. Böylece bir sonraki karakterimi kendim belirleyebiliyordum.</p>

  <p class="block_9">Mezuniyet dansına Tom ile katılmıştım. Elinde büyük, beyaz bir karanfil ve iki küçük gülle beni almaya geldi. Kendime Ginger Rogers’ın <i class="calibre1">Swing Time</i> adlı müzikalinde giydiği elbiseye benzer pembe, tül bir elbise dikmiştim. Bayan Nielsen ise inci kolyesiyle küpelerini bana ödünç vermişti. Tom gece boyunca cana yakın ve iyi davranmıştı. Ta ki babasının fazlaca büyük ceketinin cebine sokuşturduğu küçük viski şişesi onu sarhoş edene kadar. Sonrasında başka bir öğrenciyle dans pistinde itişip kakışmaya başlamış ve kendisiyle birlikte beni de danstan artırmıştı.</p>

  <p class="block_9">Sonraki pazartesi, on ikinci sınıf İngilizce öğretmenim olan Bayan Fry, ders bitiminde beni bir kenara çekti. “Neden bunun gibi bir çocukla boşa zaman harcıyorsun?” diye azarladı beni. Bir süredir kasaba dışındaki üniversitelere başvurmam için ısrar edip duruyordu. Bilhassa mezun olduğu okul olan, Massachusetts’teki Smith Üniversitesi’ne. “Çok daha iyi bir hayatın olacak,” dedi Bayan Fry. “Bunu istemiyor musun, Vivian?” Bayan Fry’ın benimle bu kadar ilgilenmesi gururumu okşasa da, asla o kadar uzağa gidemeyeceğimi biliyordum.</p>

  <p class="block_9">Bana bu kadar bağlanan Nielsenları bırakamazdım. Ayrıca, Tom Price bir kenara, benim için yeterince iyi bir hayat yaşıyordum.</p>

  <p class="block_"> </p>

  <p class="block_9">***</p>

  <p class="block_"> </p>

  <p class="block_9">Mezun olur olmaz mağazayı çekip çevirmeye başladım. Bu iş için uygun olduğumu ve bundan keyif aldığımı fark etmiştim.</p>

  <p class="block_9">(St. Olaf Üniversitesi’nde muhasebe ve işletme dersleri alıyor, ama sadece akşam derslerine giriyordum.) Çalışanları işe ben alıyor -şimdilik toplam dokuz kişiydiler- ve malların çoğunu ben sipariş ediyordum. Geceleri Bay Nielsen ile hesap defterlerini tekrar gözden geçiriyorduk. Birlikte çalışanların problemlerini çözüyor, müşterileri yatıştırıyorduk. Malları en uygun fiyata satın almak, müşterilerin ilgisini en çok çekecek ve en yeni seçenekleri sipariş etmek için sürekli çalışıyordum.</p>

  <p class="block_9">Artık Nielsenların mağazası, elektrikli süpürge, mikser ya da kuru kahve almak için akla gelecek ilk yerdi. İşlerimiz hiç bu kadar yoğun olmamıştı.</p>

  <p class="block_9">Mezun olduğum sınıftaki kızlar mağazaya geliyor, sanki çok önemli bir iş başarmışlar gibi, Şeref Madalyası büyüklüğündeki tek taş elmas yüzüklerini sağa sola sallıyorlardı.</p>

  <p class="block_9">Onlar önemli bir iş başardıklarını düşünüyor olsa da benim tek görebildiğim, önlerinde yan gelip yatan bir adamın çamaşırlarını yıkayacakları bir gelecekti. Evlilik denen şeyi aklımın ucundan bile geçirmiyordum. Bayan Nielsen da bu düşünceme katılıyordu. “Gençsin,” diyordu. “Bunun için zamanın olacak.”</p>

  <p class="block_8" id="calibre_pb_35"> </p>
</body>
</html>
