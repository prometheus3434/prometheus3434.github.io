<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_"> </p>

  <p class="block_"> </p>

  <p class="block_"> </p>

  <h1 class="block_11">Albans, Minnesota, 1929</h1>

  <p class="block_"> </p>

  <p class="block_"> </p>

  <p class="block_"> </p>

  <p class="block_9">Beyaz gömlekli iki kadın, üzerinde altın rengi harflerle <i class="calibre1">Singer</i> yazan siyah dikiş makinelerinin başında oturmuş, ayaklarıyla demir bir pedala basarak iğneyi aşağı yukarı hareket ettiriyorlardı. İçeri girdiğimizde bize bakmaksızın işlerini yapmaya devam ettiler. Bir yandan ipliği geriyor, bir yandan kumaşı düzleştiriyorlardı. Kıvırcık saçlı, şişman, genç bir kadın, bir elbise mankeninin önünde diz çökmüş, bir bluza minik inciler tutturuyordu. Gri saçlı bir kadın ise kahverengi bir sandalyede son derece dik bir şekilde oturmuş, pamuklu kumaştan bir etek dikiyordu. Benden yalnızca birkaç yaş büyük görünen bir kız, bir masada kâğıttan elbise modeli kesiyordu.</p>

  <p class="block_9">Duvardaki bir çerçevede, sarı-siyah renkli iplerle ARI GİBİ ÇALIŞKANIM yazan bir etamin işi asılıydı.</p>

  <p class="block_9">“Fanny, bir dakika durabilir misin?” dedi Bayan Byrne, gri saçlı kadının omzuna dokunarak. “Diğerlerine de durmalarını söyle.”</p>

  <p class="block_9">“Mola,” diye seslendi yaşlı kadın. Elindeki makası bırakan kız dışında, herkes pozisyonunu değiştirmeksizin bize baktı.</p>

  <p class="block_9">Bayan Byrne odadakilere göz gezdirerek konuşmaya başladı.</p>

  <p class="block_9">“Bildiğiniz gibi bir süredir bize yardımcı olması için birini arıyorduk. Ve nihayet onu bulduğumuzu söylemekten mutluluk duyuyorum. Bu, Dorothy,” dedi beni göstererek. “Dorothy, Bernice’e” -kıvırcık saçlı kadın- “Joan ve Sally’ye” -dikiş makinelerinin başındaki kadınlar- “Fanny’ye” -bana gülümseyen tek kişiydi- “ve Mary’ye merhaba de.” Ardından genç kıza dönerek, “Mary,” dedi, “sen Dorothy’nin etrafa alışmasına yardımcı olacaksın. Senin işlerinin bir kısmını o yapabilir, böylece sen de diğer işlerle ilgilenmek için vakit kazanırsın. Ve Fanny, sen de her zamanki gibi denetlemeye devam edeceksin.”</p>

  <p class="block_9">“Peki, bayan,” dedi Fanny.</p>

  <p class="block_9">Mary dudaklarını büzerek bana sert bir bakış attı.</p>

  <p class="block_9">“Pekâlâ, öyleyse,” dedi Bayan Byrne. “İşinize devam edebilirsiniz.</p>

  <p class="block_9">Dorothy, valizin antrede. Nerede uyuyacağını akşam yemeğinde konuşuruz.” Çıkmak için arkasını döndüğü sırada konuşmasına şunları da ekledi. “Yemeklerimizi belirli saatlerde yeriz. Kahvaltı sekizde, öğle yemeği on ikide, akşam yemeğiyse altıda. Yemek aralarında atıştırmak yok. Disiplin, genç bir bayanın sahip olabileceği en önemli özelliktir.”</p>

  <p class="block_9">Bayan Byrne odadan çıktığında, Mary başını hızla çevirerek bana baktı. “Haydi, çabuk ol. Bütün gün seni bekleyeceğimi mi sanıyorsun?” Söz dinler bir şekilde yanına gittim.</p>

  <p class="block_9">“Dikiş dikmek hakkında ne biliyorsun?” diye sordu.</p>

  <p class="block_9">“Annemin elbiseleri onarmasına yardım ederdim.”</p>

  <p class="block_9">“Hiç dikiş makinesi kullandın mı?”</p>

  <p class="block_9">“Hayır.”</p>

  <p class="block_9">Kaşlarını çattı. “Bayan Byrne bunu biliyor mu?”</p>

  <p class="block_9">“Sormadı ki.”</p>

  <p class="block_9">Mary bir iç çekti, sinirlendiği belliydi. “Temel bilgileri öğretmek zorunda kalacağımı beklemiyordum.”</p>

  <p class="block_9">“Ben çabuk öğrenirim.”</p>

  <p class="block_9">“Umarım öyledir.” Mary eline aldığı incecik bir kâğıdı bana gösterdi. “Bu bir kalıp. Daha önce duymuş muydun?”</p>

  <p class="block_9">Evet dercesine başımı salladım. Mary, yapacağım işle ilgili çeşitli bilgiler vermeye devam etti. Sonraki birkaç saati, kimsenin yapmak istemediği işleri yaparak geçirdim. Dikişleri söktüm, teyel attım, etrafı süpürdüm, topladığım iğneleri iğne yastığına tutturdum. Elime sürekli iğne batırıp durduğumdan, kumaşlara kan bulaştırmamaya dikkat ediyordum.</p>

  <p class="block_9">Kadınlar öğleden sonrasını havadan sudan konuşarak ve ara sıra bir şeyler dikerek geçirdiler. Ama çoğunlukla sessizdiler.</p>

  <p class="block_9">Bir süre sonra, “Affedersiniz,” dedim. “Tuvalete gitmem gerekiyor. Nerede olduğunu söyleyebilir misiniz?”</p>

  <p class="block_9">Fanny başını kaldırarak bana baktı. “Onu ben götürürüm.</p>

  <p class="block_9">Parmaklarımın biraz dinlenmeye ihtiyacı var.” Biraz zorlanarak ayağa kalktıktan sonra kapıya doğru yürüdü. Fanny’nin peşinden koridora çıktım. İçinde fazla eşya bulunmayan pırıl pırıl bir mutfaktan geçip, arka kapıdan dışarı çıktık. “Bu tuvalet bizim. Sakın Bayan Byrne’ye evdeki tuvaleti kullanırken yakalanayım deme.”</p>

  <p class="block_9">Avludaki aralıklı ot yığınları, kelleşen bir kafadaki seyrelmiş saçlara benziyordu. Avlunun arka tarafındaki gri, yıkık dökük kulübenin kapısında ince, uzun bir yarık vardı. Fanny başıyla kulübeyi işaret etti. “Seni bekleyeceğim.”</p>

  <p class="block_9">“Beklemene gerek yok.”</p>

  <p class="block_9">“Ne kadar uzun kalırsan, parmaklarım da o kadar dinlenmiş olur.”</p>

  <p class="block_9">Kulübe soğuktu ve kapıdaki yarıktan dışarıdaki gün ışığını görebiliyordum. Kabaca yontulmuş bir bankın ortasına siyah bir klozet yerleştirilmişti. Duvardaki bir ruloya gazete kâğıdından şeritler asılıydı. Kinvara’daki küçük evimizin arkasındaki tuvaleti hatırladığımdan, koku beni şaşırtmamıştı. Ama klozet oldukça soğuktu. Kışın kar yağdığında burası nasıl olacaktı? Sanırım yine bunun gibi, sadece biraz daha kötüsü olacaktı.</p>

  <p class="block_9">İşim bittiğinde elbisemi aşağı çekiştirerek kapıyı açtım.</p>

  <p class="block_9">“Ne kadar zayıfsın,” dedi Fanny. “Bahse varım karnın açtır.”</p>

  <p class="block_9">Haklıydı. Midem büyük ve boş bir mağara gibiydi. “Biraz,” diye itiraf ettim.</p>

  <p class="block_9">Fanny’nin yüzü kırış kırış, fakat gözleri oldukça parlaktı.</p>

  <p class="block_9">Yetmiş mi yoksa yüz yaşında mı olduğunu söyleyemezdim.</p>

  <p class="block_9">Üstü büzgülü, çiçekli, mor, hoş bir elbise giymişti. Bu elbiseyi kendisinin yapıp yapmadığını merak ettim.</p>

  <p class="block_9">“Bayan Byrne öğle yemeklerinde çok fazla şey vermez, ama muhtemelen buradakiler daha önce yediklerinden fazladır,” dedi Fanny. Ardından elini elbisesinin cebine sokarak küçük, parlak bir elma çıkardı. “Yemekten sonra ihtiyacım olur diye daima bir şeyler saklarım. Yemek aralarında buzdolabını kilitler.”</p>

  <p class="block_9">“Gerçekten mi?” diye sordum.</p>

  <p class="block_9">“Ah, evet. Ondan izinsiz mutfağın altını üstüne getirmemizi istemediğini söylüyor. Ama ben çoğu zaman bir şeyler saklamayı başarının,” diyerek elmayı bana uzattı.</p>

  <p class="block_9">“Yapamam…”</p>

  <p class="block_9">“Haydi, al. İnsanların vermeye razı oldukları şeyleri almayı öğrenmek zorundasın.”</p>

  <p class="block_9">Elma o kadar taze görünüyor ve öyle tatlı kokuyordu ki ağzım sulanmıştı.</p>

  <p class="block_9">“İçeri girmeden önce burada yesen iyi edersin.” Fanny evin kapısına baktıktan sonra ikinci katın pencerelerine göz gezdirdi.</p>

  <p class="block_9">“Neden onu tuvalette yemiyorsun?”</p>

  <p class="block_9">Gayet iştah kaçıran bir fikir gibi görünse de, bunu umursamayacak kadar açtım. Tekrar küçük kulübeye girdim ve elmayı sapına kadar silip süpürdüm. Çenemden akan elma suyunu elimin tersiyle sildim. Babam elmayı çekirdekleriyle birlikte yerdi. “Bütün vitamini çekirdeğinde. Çöpe atmak tamamen cahillik,” derdi. Ama bana göre bu, balığı kılçığıyla yemek gibi bir şeydi.</p>

  <p class="block_9">Kapıyı açtığımda Fanny çenesini işaret etti. Şaşkın bir halde ona baktım. “Delilleri yok et,” dedi yapış yapış olmuş çenemi silerek.</p>

  <p class="block_9">Dikiş odasına girdiğimizde Mary kaşlarını çattı. Bir yığın kumaşı önüme iterek, “Şunları iğnele,” dedi. Sonraki bir saati, kumaşların kenarlarını elimden geldiğince özenle iğneleyerek geçirdim. Ama ne zaman birini bitirerek masanın üzerine bıraksam, Mary onu hızlıca kontrol ediyor, sonra da tekrar önüme atıyordu. “Çok baştan savma olmuş. Yeniden yap.”</p>

  <p class="block_9">“Ama…”</p>

  <p class="block_9">“İtiraz etme. Yaptığın işten utanmalısın.”</p>

  <p class="block_9">Diğer kadınlar bize baktıktan sonra sessizce işlerine döndüler.</p>

  <p class="block_9">Titreyen ellerle iğneleri çıkardım. Ardından kumaşı metal bir cetvelle ölçüp, birkaç santimetre arayla tekrar iğnelemeye başladım. Şömine rafının üzerindeki gösterişli, altın saat gürültüyle çalışıyordu. Mary yaptıklarımı incelerken nefesimi tuttum. “Bunlar çarpık olmuş.”</p>

  <p class="block_9">“Neresi?”</p>

  <p class="block_9">“Düz değiller.” Mary gözlerime bakmıyordu. “Belki de sen…” diyerek sustu.</p>

  <p class="block_9">“Ben ne?”</p>

  <p class="block_9">“Belki de bu tarz işler için uygun değilsin.”</p>

  <p class="block_9">Alt dudağımın titrediğini hissederek dudaklarımı sertçe birbirine bastırdım. Birinin -belki Fanny’nin- müdahale edeceğini düşünüyordum. Ancak kimse karışmadı. “Ben dikiş dikmeyi annemden öğrendim.”</p>

  <p class="block_9">“Burada babanın pantolonundaki söküğü dikmiyorsun. İnsanlar bize iyi paralar ödüyor…”</p>

  <p class="block_9">“Nasıl dikiş dikeceğimi biliyorum,” dedim bir anda. “Belki senden de iyi biliyorum.”</p>

  <p class="block_9">Mary hayretle bana baktı. “Sen… sen bir <i class="calibre1">h i ç s i n</i> diye çıkıştı.</p>

  <p class="block_9">“Bir… bir ailen bile yok!”</p>

  <p class="block_9">Kulaklarım uğulduyordu. Aklıma gelen tek şey, “Sende de terbiye diye bir şey yok,” demek oldu. Ayağa kalkıp odadan çıkarak, kapıyı arkamdan kapattım. Karanlık koridorda seçeneklerimi düşünmeye başladım. Buradan kaçıp gidebilirdim, ama nereye?</p>

  <p class="block_9">Bir süre sonra kapı açıldı ve Fanny sessizce odadan çıktı.</p>

  <p class="block_9">“Tanrım, evlat,” diye fısıldadı. “Neden bu kadar geveze olmak zorundasın?”</p>

  <p class="block_9">“O kız alçağın teki. Ben ona ne yaptım?”</p>

  <p class="block_9">Fanny elini omzuma koydu. Parmakları sert ve nasırlıydı.</p>

  <p class="block_9">“Onunla ağız dalaşma girmek hiçbir işine yaramaz.”</p>

  <p class="block_9">“Ama iğnelerim düzgündü.”</p>

  <p class="block_9">Fanny bir iç çekti. “Mary sana işini tekrarlattıkça kendisi zarar ediyor. Parça başı ödeme alıyor, dolayısıyla ne yaptığını sanıyor, bilmiyorum. Ama sen… Bir şey soracağım. Sana para ödüyorlar mı?”</p>

  <p class="block_9">“Para ödemek mi?”</p>

  <p class="block_9">“Fanny!” diye çınladı yukarıdan gelen bir ses. Yukarı baktığımızda, Bayan Byrne’nin merdivenlerin başında bize baktığını gördük. Yüzü kıpkırmızıydı. “Neler dönüyor burada?”</p>

  <p class="block_9">Biraz önce konuştuklarımızı duyup duymadığından emin değildim.</p>

  <p class="block_9">“Endişelenmenizi gerektirecek bir şey yok, bayan,” dedi Fanny çabucak. “Kızların arasında ufak bir münakaşa oldu, hepsi bu.”</p>

  <p class="block_9">“Konu nedir?”</p>

  <p class="block_9">“Doğrusu, bilmek isteyeceğinizi sanmıyorum, bayan.”</p>

  <p class="block_9">“Ah, ama istiyorum.”</p>

  <p class="block_9">Fanny bir süre bana baktıktan sonra başını iki yana salladı.</p>

  <p class="block_9">“Şey… Gazeteleri getiren şu çocuğu görmüş müydünüz? Onun bir sevgilisi olup olmadığı hakkında tartışmaya başladılar. Kızları bilirsiniz işte.”</p>

  <p class="block_9">Rahat bir nefes aldım.</p>

  <p class="block_9">“Aptallık, Fanny,” dedi Bayan Byrne.</p>

  <p class="block_9">“Size söylemek istememiştim.”</p>

  <p class="block_9">“Siz ikiniz, yerinize dönün. Dorothy, bu saçmalıkla ilgili tek bir kelime daha duymak istemiyorum, anladın mı?”</p>

  <p class="block_9">“Evet, bayan.”</p>

  <p class="block_9">“Yapılması gereken işler var.”</p>

  <p class="block_9">“Peki, bayan.”</p>

  <p class="block_9">Kapıyı açıp dikiş odasına giren Fanny’nin peşinden içeri girdim. Günün geri kalanını Mary ile hiç konuşmadan geçirdik.</p>

  <p class="block_9">Akşam yemeğinde Bayan Byrne biftek, pancar yüzünden pembeleşmiş bir patates salatası ve lastik gibi bir lahana servisi yaptı. Bay Byrne yemeğini öyle gürültülü yiyordu ki çenesinin her hareketini duyabiliyordum. Peçetemi kucağıma koymam gerektiğini biliyordum. Bunu büyükannem öğretmişti.</p>

  <p class="block_9">Bıçak ve çatalı nasıl kullanacağımı da biliyordum. Biftek tıpkı karton gibi lezzetsiz ve kuru olsa da, karnım o kadar açtı ki onu ağzıma tıkmamak için zor duruyordum. Bir hanımefendiye yakışır, küçük lokmalarla ye, derdi büyükannem.</p>

  <p class="block_9">Birkaç dakika sonra Bayan Byrne çatalını bırakarak, “Dorothy,” dedi. “Evin kuralları hakkında konuşmanın vakti geldi. Bildiğin gibi, sen evin arka tarafındaki tuvaleti kullanacaksın. Haftada bir kez, pazar akşamları, yıkanman için çamaşırlıktaki küveti dolduracağım. Pazar günleri aynı zamanda çamaşır günüdür ve sen de buna yardım edeceksin. Saat dokuzda ışıklar söndürülüp yatılır. Koridordaki dolapta senin için bir yer yatağı var. Akşamları yatağını çıkarıp serecek, sabahları kızlar saat sekiz buçukta gelmeden önce düzgünce toplayıp yerine koyacaksın.”</p>

  <p class="block_9">“Yani… koridorda mı uyuyacağım?” diye sordum şaşkın bir halde.</p>

  <p class="block_9">“Tanrım, herhalde ikinci katta bizimle uyumayı beklemiyordun, değil mi?” diyerek bir kahkaha attı Bayan Byrne.</p>

  <p class="block_9">“Tanrı korusun.”</p>

  <p class="block_9">Yemek bittiğinde Bay Byrne çıkıp biraz dolaşacağını söyledi.</p>

  <p class="block_9">“Benim de yapacak işlerim var,” dedi Bayan Byrne. “Dorothy, sen bulaşıkları yıka. Eşyaların yerlerine dikkat et.</p>

  <p class="block_9">Alışkanlıklarımızı öğrenmen için en iyi yol, dikkatle gözlem yapmaktır. Tahta kaşıkları nerede saklıyoruz? Ya meyve suyu bardaklarını? Bu senin için eğlenceli bir oyun olmalı.” Arkasını dönerek kapıya yöneldi. “Akşam yemeğinden sonra beni ve Bay Byrne’yi rahatsız etmeyeceksin. Yatma vakti geldiğinde ışığını söndürüp yatacaksın.” Kısa bir gülümsemeyle ekledi.</p>

  <p class="block_9">“Senden memnun kalacağımızı umuyoruz. Güvenimizi sarsacak herhangi bir şey yapma.”</p>

  <p class="block_9">Lavaboda yığılı bulaşıklara baktım. Üzerinde pancar kabukları olan ahşap bir kesme tahtası, yarısı lahanayla dolu bir tencere, yağ içinde ve yanmış bir tava. Kapıya göz atıp Bayan Byrne’nin gittiğinden emin olduktan sonra, tatsız ve iri bir lahana parçasına bir çatal saplayıp onu iştahla yuttum. Neredeyse çiğnememiştim bile. Bayan Byrne’nin merdivenlerdeki ayak seslerini dinleyerek, lahananın geri kalanını aynı şekilde yedim.</p>

  <p class="block_9">Bulaşıkları yıkarken bir yandan da lavabonun arkasındaki pencereden avluya bakıyordum. Akşamın solan ışığında, avlu şimdi daha kasvetli görünüyordu. Uzun birkaç ağacın ince gövdeleri dallara ayrılmıştı. Tavayı ovmayı bitirdiğimde hava kararmış, avlu artık görünmez olmuştu. Fırının saati 19.30’u gösteriyordu.</p>

  <p class="block_9">Mutfak musluğundan kendime bir bardak su doldurup masaya oturdum. Saat yatmak için çok erkendi, ama başka ne yapacağımı bilmiyordum. Okuyacak bir kitabım yoktu, ayrıca evde hiç kitap görmemiştim. Elizabeth Caddesi’ndeki evimizde de fazla kitabımız yoktu, fakat ikizler, gazete dağıtan çocuklardan sürekli eski gazeteler alırlardı. Okulda en hoşuma giden şey şiirlerdi; Wordsworth, Keats ve Shelly. Öğretmenimiz bize ‘Bir Yunan Vazosuna Övgü’ adlı şiiri ezberletmişti.</p>

  <p class="block_9">Mutfakta tek başıma otururken, gözlerimi kapatıp fısıldamaya başladım. <i class="calibre1">Sessizliğin hâlâ el değmemiş gelini, Sessizliğin ve Yavaşlığın üvey çocuğu…</i> Ama sadece bu kadarını hatırlayabilmişim.</p>

  <p class="block_9">Büyükannemin hep söylediği gibi iyi tarafından bakmalıydım.</p>

  <p class="block_9">Burada olmak o kadar da kötü değildi. Evin katı kuralları vardı, fakat rahat edilmeyecek bir yer değildi. Mutfak masasının yukarısındaki lamba, sıcak ve neşe veren bir ışık saçıyordu. Byrne çifti bana bir çocuk gibi davranmak istemiyordu, öte yandan ben de bana o şekilde davranılmasını istediğimden emin değildim. Ellerimi ve zihnimi meşgul edecek bir iş, muhtemelen tam da ihtiyacım olan şeydi. Ayrıca yakında okula gidecektim.</p>

  <p class="block_9">Elizabeth Caddesi’ndeki evimi düşündüm. O ev buradan çok farklıydı, fakat doğruyu söylemek gerekirse daha iyi değildi.</p>

  <p class="block_9">Annem ikindi vakti boğucu sıcakta, karanlık odasındaki yatağına yatardı. İkizler yemek için sızlanıp durur, Maisie hıçkırarak ağlardı. Bense sıcaktan, açlıktan ve bütün bu seslerden dolayı çıldırma noktasına gelirdim. Babam çoktan kalkıp gitmiş olurdu. İşe gittiğini söylese de, her hafta cebinde daha az parayla dönerdi. Gece yarısından sonra eve sendeleyerek ve leş gibi bira kokarak gelirdi. Ağır adımlarla merdivenleri çıkarken, bağırarak İrlanda milli marşını söylediğini duyardık.</p>

  <p class="block_9">Sonra babam birden eve dalar, annemse onu susturmaya çalışarak azarlardı. Babam yatak odasının cansız ışığı altında bir siluet gibi görünürdü. Uyumamız gerektiği halde uyuyormuş gibi yaparken, onun neşeli bağırışları ve kaba tavırları yüzünden korkuya kapılırdık.</p>

  <p class="block_9">Koridordaki dolapta valizimle birlikte bir yatak yığını buldum.</p>

  <p class="block_9">At kılından yapılmış yatağı yere serip, üzerine sararmış, ince bir yastık koydum. Beyaz bir çarşafı yatağa geçirdikten sonra, güvelerin yediği bir yorganı üzerine örttüm.</p>

  <p class="block_9">Yatağa girmeden önce arka kapıyı açıp tuvaletin yolunu tuttum. Mutfak penceresinden gelen ışık, avlunun sadece iki metre ötesine kadar aydınlatıyordu. Sonrası ise zifiri karanlıktı.</p>

  <p class="block_9">Ayağımın altındaki otlar kuruydu. Yolu bilmeme rağmen, avluya gece çıkmak farklıydı. İlerideki kulübeyi zar zor görebiliyordum.</p>

  <p class="block_9">Başımı kaldırıp yıldızsız gökyüzüne baktım. Kalbim hızla çarpıyordu. Bu sessiz karanlık, beni şehrin ışıklı ve gürültülü gecelerinden çok daha fazla korkutuyordu.</p>

  <p class="block_9">Kapının mandalını açıp kulübeye girdim. İşim bittikten sonra titreyerek külotumu çektim ve hızla dışarı çıktım. Avlu boyunca koşup mutfağa giden üç basamağı çıkarken, tuvalet kapısı arkamdan çarpıp duruyordu. Kapıyı bana gösterildiği gibi kilitledim ve nefes nefese bir halde sırtımı kapıya yasladım.</p>

  <p class="block_9">O sırada buzdolabının üzerindeki asma kilidi fark ettim.</p>

  <p class="block_9">Bu kilit buraya ne zaman gelmişti? Ben dışarı çıktığımda Bay ya da Bayan Byrne aşağı inmiş olmalıydı.</p>

  <p class="block_"> </p>

  <p class="block_8" id="calibre_pb_16"> </p>
</body>
</html>
