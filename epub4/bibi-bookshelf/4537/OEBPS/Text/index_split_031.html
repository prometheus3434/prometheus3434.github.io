<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_"> </p>

  <p class="block_"> </p>

  <p class="block_"> </p>

  <h1 class="block_11">Spruce Harbor, Maine, 2011</h1>

  <p class="block_"> </p>

  <p class="block_"> </p>

  <p class="block_"> </p>

  <p class="block_9">“Sonunda bahar geldi!” dedi Ralph, mutfakta iş eldivenlerini giydiği sırada gözlerinin içi parlıyordu. Molly ise kendine bir kâse kahvaltılık gevrek dolduruyordu. Gerçekten de dışarıda bahar havası vardı. Ağaçlar yapraklanmış, nergisler açmıştı ve hava, kazak giymeyi gerektirmeyecek kadar sıcaktı. “İşte başlıyorum,” dedi Ralph bahçeyi temizlemek için dışarı çıkarken. Bahçe işleri Ralph’in en sevdiği aktiviteydi. Yabani otları temizlemeyi, bir şeyler ekip biçmeyi seviyordu. Kış boyunca kapıyı tırmalayarak dışarı çıkmak için yalvaran bir köpek gibiydi.</p>

  <p class="block_9">O sırada Dina salondaki kanepede oturmuş, televizyon izlerken ayak tırnaklarını boyuyordu. Molly kahvaltılık gevreğiyle salona girdiğinde, Dina ona bakıp kaşlarını çattı. “Senin için yapabileceğim bir şey var mı?” diye sordu Molly’ye. Minik oje fırçasını mercan rengi şişesine batırıp, kenarlarındaki fazlalıkları sildikten sonra ustalıkla başparmağının tırnağını boyamaya başladı. “Salonda bir şeyler yemek yok, unutma.”</p>

  <p class="block_9">Sana da günaydın, diye geçirdi Molly içinden. Tek kelime bile etmeden arkasını dönüp mutfağa döndü. Sonra da Jack’i aradı.</p>

  <p class="block_9">“Selam,” dedi Jack soğuk bir sesle.</p>

  <p class="block_9">“Ne yapıyorsun?”</p>

  <p class="block_9">“Vivian bahçesinde bir bahar temizliği yapmam için bana para verdi. Kuru dalları falan atmam için. Ya sen?”</p>

  <p class="block_9">“Bar Harbor’a, kütüphaneye gideceğim. Birkaç gün içinde teslim etmem gereken bir araştırma projem var. Sen de benimle gelirsin diye umuyordum.”</p>

  <p class="block_9">“Üzgünüm, gelemem.”</p>

  <p class="block_9">Önceki hafta öğle arasında yaptıkları konuşmadan beri Jack böyle davranıyordu. Molly, Jack’in kin beslemeyi sürdürmek için kendini oldukça zorladığını, bunun onun karakterine zıt olduğunu biliyordu. Öte yandan, Jack’ten özür dileyip aralarını düzeltmek istese de, şimdi söyleyeceği her şeyin anlamsız gelmesinden korkuyordu. Jack, Molly’nin Vivian ile röportaj yaptığını ve tavan arasını temizleme işinin, süregelen sohbetlere dönüştüğünü öğrenirse, bundan çok daha fazla öfkelenecekti.</p>

  <p class="block_9">İçinden bir ses şöyle fısıldıyordu: <i class="calibre1">Daha fazla kurcalama. Saatlerini doldur ve gerisine karışma.</i> Ama Molly kurcalamadan duramıyordu. Bunu istemiyordu.</p>

  <p class="block_9">Otobüs neredeyse boştu. Birkaç yolcu otobüse bindikleri sırada birbirlerini selamladı. Molly kulaklığı kulağındayken tipik bir ergen gibi göründüğünün farkındaydı. Ama aslında dinlediği şey, Vivian’in konuşmalarıydı. Molly kasette, Vivian’in karşısında otururken duymadığı şeyleri duyuyordu…</p>

  <p class="block_"> </p>

  <p class="block_4">Zaman daralıp tatsızlaşır, bilirsin. Eşit ağırlıklı değildir. Bazı anlar akılda kalır, diğerleri kaybolur gider. Ömrümün ilk yirmi üç yılı, beni şekillendiren yıllardı. Sonrasında neredeyse yetmiş yıl kadar daha yaşamış olmamın konumuzla ilgisi yok. Çünkü o yılların sorduğun sorularla bir ilgisi yok.</p>

  <p class="block_"> </p>

  <p class="block_9">Molly defterini açıp parmağını not aldığı isim ve tarihlerin üzerinde gezdirmeye başladı. Kaseti geri ve ileri sarıyor, durdurup tekrar başlatıyor, kaçırdığı isimleri notlarına ekliyordu.</p>

  <p class="block_9">Kinvara, Galway şehri, İrlanda. <i class="calibre1">Agnes Pauline.</i> Ellis Adası, The Irish Rose, Delancey Caddesi. Elizabeth Caddesi, Dominick, James, Maisie Power. Çocuk Esirgeme Kurumu, Bayan Scatcherd, Bay Curran…</p>

  <p class="block_"> </p>

  <p class="block_4">Yanına almayı seçtiğin şeyler neydi? Neleri ardında bıraktın? Neler öğrendin?</p>

  <p class="block_"> </p>

  <p class="block_9">Vivian’in hayatı sakin ve sıradandı. Yıllar geçtikçe kayıpları üst üste yığılmıştı: Annesi o zamanlar hayatta olsa bile şimdi ölmüştü, onu evlat edinen insanlar hayatta değillerdi, kocası ölmüştü, çocukları yoktu. Onunla ilgilenmesi için para ödediği kadının arkadaşlığı dışında, bir insan ne kadar yalnız olabilirse Vivian de o kadar yalnızdı.</p>

  <p class="block_9">Ailesine -annesine ya da İrlanda’daki akrabalarına- ne olduğunu öğrenmeye hiç çalışmamıştı. Ancak Molly kaseti tekrar ve tekrar dinledikçe, Vivian’in savunduğu fikri anlamaya başlıyordu. Vivian’e göre hayatımızda önemli bir yeri olan insanlar daima bizimle kalıyor, en sıradan anlarımızda bile aklımızdan çıkmıyordu. Markette alışveriş yaparken, bir köşeyi dönerken, bir arkadaşımızla sohbet ederken, onlar hep yanımızdaydı. Kaldırım taşlarının arasından yükseliyorlar, ayak tabanlarımızdan içimize giriyorlardı.</p>

  <p class="block_9">Vivian, Molly’nin toplum hizmeti cezasına bir anlam katmıştı.</p>

  <p class="block_9">Şimdi de Molly ona bir şeyler vermek istiyordu. Vivian’in hikâyesini kimse bilmiyordu. Evlat edinilme senetlerini kimse okumamıştı, Vivian’in değer verdiği şeylerin öneminin farkında değillerdi. Bunlar, sadece onu önemseyen biri için anlam ifade edecek şeylerdi. Ve Molly Önemsiyordu. Vivian’in hikâyesindeki boşluklar, Molly’nin çözülmesine yardım edebileceği gizemler gibi görünüyordu. Bir keresinde televizyonda, bir ilişki uzmanının bütün parçaları bulana dek huzur bulamayacağımızı söylediğini duymuştu. Zor ve kısa süreli olsa da, Vivian’in biraz huzur bulmasına yardım etmek istiyordu.</p>

  <p class="block_9">Molly, Bar Harbor’da indikten sonra Mount Desert Caddesi’ndeki tuğla kütüphane binasına yürüdü. Okuma salonundaki bir kütüphane görevlisiyle konuştu. Görevli, Molly’ye İrlanda tarihi ve 1920’li yıllardaki göçlerle ilgili kitapları göstererek yardımcı oldu. Sonraki birkaç saatini kitapları karıştırıp notlar alarak geçirdi. Ardından dizüstü bilgisayarını çıkarıp Google’a girdi. Farklı kelimeler bir araya geldiğinde farklı sonuçlar veriyordu, bu yüzden Molly düzinelerce kombinasyon denedi: ‘1929 yangını New York City,’ ‘Doğu Yakası Elizabeth Caddesi yangını 1929,’ ‘Agnes Pauline,’ ‘Ellis Adası 1927.’ Ellis Adası internet sitesinin Yolcu Kayıtları’na tıkladı. <i class="calibre1">Gemi adına göre ara. Aşağıdaki listeden bir gemi adı seçiniz…</i> Ve işte oradaydı, <i class="calibre1">Agnes Pauline.</i></p>

  <p class="block_9">Molly, yolcu listesinde Vivian’in anne ve babasının isimlerini buldu; Patrick ve Mary Power, Galway, İrlanda. Heyecandan başının döndüğünü hissediyordu. Sanki hayali karakterler bir anda hayat bulmuştu. İsimleri ayrı ayrı ve birlikte araştırırken, yangınla ilgili küçük bir habere denk geldi. Haberde Patrick Power ile oğulları Dominick ve James’in öldüğü yazıyordu. Ama Maisie’nin adı geçmiyordu.</p>

  <p class="block_9">Molly arama çubuğuna önce ‘Mary Power,’ ardından ‘Maisie Power’ yazdı. Hiçbir sonuç yoktu. O an aklına bir fikir geldi:</p>

  <p class="block_9">Schatzman. ‘Schatzman Elizabeth Caddesi.’ ‘Schatzman Elizabeth Caddesi New York City.’ ‘Schatzman Elizabeth Caddesi NYC 1930.’ Bu kez bir blog sayfası açıldı. Liza Schatzman adında biri, aileyi tekrar bir araya getirmek amacıyla 2010 yılında New York’ta bir aile toplantısı düzenlemişti. Molly ‘aile geçmişi’ sekmesinin altında, Agneta ve Bernard Schatzman’a ait eski bir fotoğraf buldu. 1915 ’te Almanya’dan göç etmişler, 26 Elizabeth Caddesi’nde ikamet etmişlerdi. Bernard bir satıcıydı, Agneta is evinde elbise onarıyordu. Bernard 1894, Agneta 1897 doğumluydu. Bernard’ın otuz beş, Agneta’nın ise otuz iki yaşında olduğu 1929 yılına dek çocukları olmamıştı. Ve sonra bir bebek evlat edinmişlerdi: Margaret.</p>

  <p class="block_9">Maisie… Molly arkasına yaslandı. Demek Maisie o yangında ölmemişti.</p>

  <p class="block_9">On dakikadan daha az süren bir araştırma sonrası Molly’nin karşısına bir fotoğraf çıktı. Fotoğraftaki beyaz saçlı kadın, Vivian’in minik kız kardeşi olmalıydı. Kızlık soyadı Schatzman olan Margaret Reynolds, fotoğrafta seksen iki yaşındaydı.</p>

  <p class="block_9">New York, Rhinebeck’teki evinde, etrafında çocukları, torunları ve torunlarının çocuklarıyla görülüyordu. Orası New York City’den iki buçuk saat, Spruce Harbor’dan ise sadece sekiz saat uzaklıktaydı.</p>

  <p class="block_9">Molly arama çubuğuna ‘Margaret Reynolds, Rhinebeck, New York,’ yazdı. Karşısına Poughkeepsie Gazetesi’ne verilmiş bir vefat ilanı çıktı. İlan beş ay öncesine aitti.</p>

  <p class="block_9">BAYAN MARGARET REYNOLDS, 83 YAŞINDA, KISA SÜREN BİR HASTALIĞIN ARDINDAN CUMARTESİ GÜNÜ UYKUSUNDA, HUZUR İÇİNDE HAYATA GÖZLERİNİ YUMDU. ÖLDÜĞÜNDE YANINDA SEVGİLİ AİLESİ VARDI…</p>

  <p class="block_9">Kaybolduktan sonra bulduğu Maisie’yi tekrar kaybetmişti.</p>

  <p class="block_9">Bunu Vivian’e nasıl söyleyecekti ki?</p>

  <p class="block_5" id="calibre_pb_31"> </p>
</body>
</html>
