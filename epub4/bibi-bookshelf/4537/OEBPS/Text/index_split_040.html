<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block_11">Hemingford, Minnesota, 1940 – 1943</h1>

  <p class="block_"> </p>

  <p class="block_"> </p>

  <p class="block_"> </p>

  <p class="block_9"><i class="calibre1">B</i>aşkalarının yanında ona Luke desem de benim için her zaman Dutchy olacaktı. O ise bana Viv diyor, bunun Niamh’i çağrıştırdığını söylüyordu.</p>

  <p class="block_9">Hemingford’da yaşamaya, böylece mağazayı işletebileceğime karar vermiştik. Nielsenlardan birkaç blok uzaklıktaki bir ara sokakta, alt katında dört, üstte ise bir odası olan küçük bir bungalov kiraladık. Belki bir dernek toplantısında okul müdürüne bir şeylerden bahseden Bay Nielsen’ın da yardımıyla, Hemingford Okulu bir müzik öğretmeni aramaya başladı. Dutchy aynı zamanda hafta sonları Minneapolis’teki Grand Otel’de piyano çalmaya devam ediyordu. Cuma ve cumartesi geceleri yemek yiyip onu dinlemek için onunla birlikte Minneapolis’e gidiyordum. Pazarları ise artık emekliye ayrılma vaktinin geldiğine ikna edilen kilise orgcusunun yerine, Grace Lutheran Kilisesi’nde org çalıyordu.</p>

  <p class="block_9">Bayan Nielsen’a Dutchy’nin benimle evlenmek istediğini söylediğimde kaşlarını çatmıştı. “Evlilikle hiçbir işinin olmadığını söylediğini sanıyordum,” demişti. “Daha yirmi yaşındasın. Diploman ne olacak?”</p>

  <p class="block_9">“Ne olacak ki?” diye sordum. “Parmağıma sadece bir yüzük takılacak, kelepçe değil.”</p>

  <p class="block_9">“Çoğu erkek karısının evde oturmasını ister.”</p>

  <p class="block_9">Bunu Dutchy’ye anlattığımda bir kahkaha atmıştı. “Tabii ki diplomanı alacaksın. Bu vergi kanunları çok karmaşık!”</p>

  <p class="block_9">Dutchy ve ben, olabildiğince zıt kişiliklerdik. Ben gerçekçi ve tedbirliydim, o ise sabırsız ve atılgan. Ben gün doğmadan kalkmaya alışkındım, o ise beni her seferinde yatağa geri çekerdi.</p>

  <p class="block_9">Kafası matematiğe hiç çalışmazdı. Bu yüzden mağazanın muhasebesini tutmanın yanı sıra, evdeki hesapları da ben dengeler, vergileri ben yatırırdım. Onunla karşılaşmadan önce çok nadir içki içerdim. Dutchy ise her gece bir kokteyl içmekten hoşlanır, bunun onu rahatlattığını, beni de rahatlatacağını söylerdi. Çiftlikteki deneyimleri sayesinde eli çekiç ve çiviye yatkındı. Ama genellikle yaptığı işleri yarım bırakırdı. Dışarıda kar fırtınası koparken dış pencereler bir köşede üst üste bekler, su sızdırdığı için yerinden sökülen musluğun parçaları yerde öylece kalırdı.</p>

  <p class="block_9">“Seni bulduğuma inanmıyorum,” diyordu Dutchy tekrar tekrar. Ben de onu bulduğuma inanamıyordum. Sanki onunla birlikte geçmişime ait bir parçam ve bastırmak için mücadele ettiğim tüm hislerim yeniden canlanmıştı. Kaybettiklerim için, onları anlatacak kimsem olmadığı için ve sakladığım onca şey için çok acı çekmiştim. Ama artık Dutchy vardı. O benim kim olduğumu biliyordu. Ve rol yapmak zorunda değildim.</p>

  <p class="block_9">Cumartesi sabahları yatakta hiç alışkın olmadığım kadar uzun kalıyorduk. Mağaza saat ondan önce açılmıyordu ve Dutchy’nin gitmesi gereken hiçbir yer yoktu. Mutfakta kahve yapıp, dumanı tüten iki bardakla birlikte yatağa dönüyordum. Ve sabahın yumuşak ışığında, birlikte saatlerce vakit geçiriyorduk. Onun sıcak tenine dokunmak, güçlü kaslarını ve kalp atışlarıyla birlikte hayat dolan damarlarını hissetmek için deliriyor, ona karşı büyük bir arzu duyuyordum. Kollarının arasına kıvrılıp bedenimi bedenine yaslıyor, boynuma çarpan nefesini ve vücudumda gezinen parmaklarını hissetmeyi seviyordum.</p>

  <p class="block_9">Daha önce hiç böyle hissetmemiştim. Aklı beş karış havada, rüyada gibi, dalgın, unutkan ve yalnızca anı yaşayan biri olmuştum.</p>

  <p class="block_9">Dutchy, Minnesota’da büyürken kendini çok yalnız hissettiğini, sokakta yaşadığı zamanlar hiç o kadar yalnız kalmadığını anlatıyordu. Söylediğine göre New York’taki çocuklar sürekli birbirleriyle şakalaşır, yiyecek ve giyeceklerini ortaklaşa kullanırlardı. İnsanların baskısını, sokakların gürültüsünü ve kargaşasını, kaldırım taşlarının üzerinde gürültüyle ilerleyen eski, siyah arabaları ve yerfıstığı kavuran sokak satıcılarından gelen kokuları özlediğini söylüyordu.</p>

  <p class="block_9">“Peki, ya sen… Hiç geçmişe dönebilmeyi diler miydin?” diye sordu.</p>

  <p class="block_9">Hayır dercesine başımı salladım. “Bizim zor bir hayatımız vardı. Geçmişe ait pek mutlu anılarım yok.”</p>

  <p class="block_9">Dutchy beni kendine doğru çekerek parmaklarını yumuşak, beyaz kolumda gezdirdi. “Sence annenle baban hiç mutlu olmuşlar mıdır?”</p>

  <p class="block_9">“Belki. Bilmiyorum.”</p>

  <p class="block_9">Dutchy yüzüme düşen saçları geriye iterek çenemi okşadı.</p>

  <p class="block_9">“Seninle nerede olursam olayım mutlu olurdum.”</p>

  <p class="block_9">Bu her zaman söylediği türden bir şey olsa da, doğru olduğuna inanıyordum. Ve artık kendim de bir ilişki içinde olduğumdan, koşullar ne olursa olsun, annemle babamın muhtemelen hiçbir zaman mutlu olmadıklarını biliyordum.</p>

  <p class="block_"> </p>

  <p class="block_9">***</p>

  <p class="block_"> </p>

  <p class="block_9">Aralık ayının ilk günlerinden, ılık bir öğleden sonrasıydı. Keskin bakışlı müşteri temsilcisi Margaret ile birlikte mağazada siparişleri gözden geçiriyorduk. Yerdeki makbuz ve formları toplayarak, geçen yıla nazaran daha fazla kadın pantolonu sipariş edip etmemeye karar vermeye çalışıyordum. Bir yandan da kataloglardaki son moda kıyafetlere göz gezdiriyordum.</p>

  <p class="block_9">Kısık bir sesle çalan radyodan hafif bir müzik duyuluyordu.</p>

  <p class="block_9">Derken Margaret bir anda elini kaldırarak, “Dur bir dakika,” dedi. “Şunu duydun mu?” Telaşla radyoya koşup sesini açtı.</p>

  <p class="block_9">“Tekrar ediyorum: Bu özel bir bildiridir. Başkan Roosevelt yaptığı bir açıklamada, Hawaii’deki Pearl Harbor’a* bugün Japonlar tarafından bir hava saldırısı düzenlendiğini bildirdi.</p>

  <p class="block_9"><sup class="calibre2">*İng. İnci Liman. ABD’ye bağlı bir eyalet olan Hawaii’nin Oahu Adası’nın güney sahilinde bulunan küçük bir koy. (Çev. N.)</sup></p>

  <p class="block_9">Aynı zamanda Oahu Adası’ndaki tüm deniz ve ordu faaliyetleri de saldırıya uğradı. Ölü ve yaralı sayısı bilinmiyor.”</p>

  <p class="block_9">İşte bu haberle birlikte her şey değişti.</p>

  <p class="block_9">Birkaç hafta sonra, Lil beni görmek için mağazaya geldi.</p>

  <p class="block_9">Gözlerinin kenarları kıpkırmızıydı ve yanaklarından yaşlar süzülüyordu. “Richard dün bir gemiyle yola çıktı. Nereye gittiğini bile bilmiyorum. Ona sadece ne olduğunu anlamadığım, numaralı bir posta adresi verdiler.” Buruşmuş, beyaz bir mendilin içine hıçkırarak ağladı. “Bu aptal savaşın şimdiye dek bitmiş olacağını sanmıştım. Benim nişanlım neden gitmek zorunda ki?” Ona sarıldığımda, ağlayarak yüzünü omzuma gömdü.</p>

  <p class="block_9">Baktığımız her yerde savaş için destek ve özveride bulunmaya teşvik eden afişler görüyorduk. Birçok şey artık karneyle verilir olmuştu; et, peynir, tereyağı, domuz yağı, kahve, şeker, ipek, naylon, ayakkabı… O ince, mavi defterlerle çalışmaya başladığımızdan beri tüm iş hayatımız değişmişti.</p>

  <p class="block_9">Karne pullarını markalarla değiştirmeyi öğrenmiştik. Kırmızı pullara karşılık kırmızı markalar (bunlar et ve tereyağı içindi), mavi pullara karşılık mavi markalar (işlenmiş gıdalar için) veriyorduk.</p>

  <p class="block_9">Sıkıştırılmış odun lifiyle yapılan markalar on sentlik madeni para büyüklüğündeydi.</p>

  <p class="block_9">Mağazamızda silah yapımına destek olmak için teneke kutularla çelik eşyalar, paraşüt ve halat yapımı için de az kullanılmış bayan çorapları topluyorduk. Radyoda sürekli ‘Boogie Woogie Bugle Boy,” çalıyordu. Siparişlerimizi duruma uygun şekilde değiştirmiştim. Hediye kartları, toptan mektup zarfları, her boyda düzinelerce Amerikan bayrağı, kurutulmuş et, kalın, yün çoraplar ve denize açılanların yanlarında götürmesi için deste deste iskambil kartları getirtmiştim. Depoda çalışan elemanımız araba yolunu kürekle açıyor, yiyecekleri ve paketleri içeri taşıyordu.</p>

  <p class="block_9">Lisedeki sınıf arkadaşlarım askere yazılarak birer birer yola çıkıyorlardı. Her hafta kilisede, derneğin lobisinde ya da birinin evinde bir veda yemeği veriliyordu. Judy Smith’in erkek arkadaşı, Douglas, içlerinden ilkiydi. On sekizine basar basmaz askerlik şubesine gitmiş ve askerliğini yapmak istediğini söylemişti. İkinci sırada ise deli fişek Tom Price vardı.</p>

  <p class="block_9">Yola çıkmasına bir gün kala caddede karşılaştığımızda, bana bunun kötü bir tarafı olmadığını söylemişti. Tom’a göre savaş, seyahate ve maceraya açılan bir kapıydı. Ayrıca birlikte takılabileceği bir sürü ahbap ve bir de maaş vardı. Savaşın tehlikelerinden bahsetmedik bile. Fakat benim hayalimde her biri, uçuşan mermilerin arasından geçen, görünmez birer süper kahramandı.</p>

  <p class="block_9">Sınıfımdaki erkeklerin yarışma yakını gönüllü olarak savaşa katılmıştı. Askere çağrılar başladığında ise çok daha fazlası toparlanarak yola çıktılar. Şiddetli astımı ya da ağır işitme sorunu olan ve arkadaşları gittikten sonra mağazanın reyonlarında amaçsızca dolaşan çocukları gördükçe üzülüyordum.</p>

  <p class="block_9">Sıradan, sivil kıyafetlerinin içinde kaybolmuş görünüyorlardı.</p>

  <p class="block_9">Fakat Dutchy çoğunluğa katılmamıştı. “Bırak onlar beni çağırsın,” diyordu. Onun çağrılacağına inanmak istemiyordum.</p>

  <p class="block_9">Ne de olsa Dutchy bir öğretmendi, derslerde ona ihtiyaç vardı. Ama çok geçmeden bunun bir an meselesi olduğu anlaşıldı.</p>

  <p class="block_9">Dutchy’nin temel eğitimini yapmak için Hennepin’deki Fort Snelling’e gideceği gün, boynumdaki kolyeyi zincirinden çıkarıp biz bez parçasına sardım. Sonra da onu Dutchy’nin göğüs cebine sokuşturdum. “Artık bir parçam hep seninle olacak.”</p>

  <p class="block_9">“Onu canım pahasına koruyacağım,” dedi Dutchy.</p>

  <p class="block_9">Birbirimize yazdığımız mektuplar umut, hasret ve Amerikan askerlerinin görevinin önemine dair düşüncelerle doluydu. Ve bir de Dutchy’nin eğitimiyle: Dutchy fiziksel muayeneden geçmiş ve mekanik yetenek testinden yüksek bir puan almıştı.</p>

  <p class="block_9">Bu sonuçlara dayanarak, Pearl Harbor’da kaybedilenlerin yerlerinin doldurulmasına yardımcı olması için onu donanmaya almışlardı. Kısa bir süre sonra da teknik eğitim almak üzere San Diego’ya giden bir trene binmişti.</p>

  <p class="block_9">Gidişinden altı hafta sonra ona hamile olduğumu söyleyen bir mektup yazdığımda, Dutchy mutluluktan havalara uçtuğunu söyledi. “Karnında benim çocuğumun büyüdüğünü düşünmek, en zor günlerimde bana güç verecek,” dedi. “Nihayet beni bekleyen bir ailemin olduğunu bilmek bile görevimi yapıp evime dönmem için her zamankinden azimli olmamı sağlıyor.”</p>

  <p class="block_9">Midem bulanıyordu ve kendimi sürekli yorgun hissediyordum.</p>

  <p class="block_9">Yataktan kalkmak istemiyor, ama bir şeylerle meşgul olmamın daha iyi olacağını biliyordum. Bayan Nielsen yeniden onların yanına taşınmamı teklif etmişti. Benimle ilgilenip bana yemek yedireceklerini, çok fazla zayıfladığımdan endişe ettiklerini söylüyordu. Ama ben yalnız kalmayı tercih ediyordum.</p>

  <p class="block_9">Artık yirmi iki yaşındaydım ve bir yetişkin gibi yaşamaya alışmıştım.</p>

  <p class="block_9">Haftalar geçtikçe işlerim her zamankinden yoğun olmuştu.</p>

  <p class="block_9">Gündüzleri mağazada çalışıyor, akşamları ise Kızıl Haç’a yardım sevkiyatı düzenlemek için gönüllü oluyordum. Fakat yaptığım her işin ardında, hafifçe ve korkuyla mırıldanan bir ses duyuluyordu. <i class="calibre1">Şu an nerede, ne yapıyor?</i></p>

  <p class="block_9">Dutchy’ye yazdığım mektuplarda rahatsızlığım ve geçmek bilmeyen mide bulantılarımın üzerinde durmamaya çalışıyordum.</p>

  <p class="block_9">Doktor bulantıların, bebeğin sağlıklı bir şekilde büyüdüğü anlamına geldiğini söylemişti. Onun yerine bebek için yapmaya başladığım yatak örtüsünden bahsettim. Kenarları beş şerit kumaşla geçilecek, deseni sepet örgüsüne benzeyecekti.</p>

  <p class="block_9">San, mavi, şeftali ve pembe renklerde pamuklu bezden yapılacak, her dairenin ortasında kırık beyaz bir üçgen olacaktı.</p>

  <p class="block_9">Bayan Murphy’nin dikiş grubundaki kadınlar -en genç üyeleri olduğum, attığım her adımda beni sevinçle destekleyen kadınlar- bu örtüyle özel olarak ilgileniyor, kendi elleriyle büyük bir titizlikle dikiyorlardı.</p>

  <p class="block_9">Dutchy uçak gemileriyle ilgili teknik eğitimini tamamlamıştı.</p>

  <p class="block_9">San Diego’da geçirdiği bir ayın sonunda, yakında yola çıkacağını öğrendi. Aldığı eğitim ve Japonlarla olan durumumuz göz önüne alındığında, o bölgedeki müttefik kuvvetlere yardımcı olmak için Orta Pasifik’e gönderileceğini tahmin ediyordu. Yine de kimse ne olacağından emin olamıyordu.</p>

  <p class="block_9">Düşmanı gafil avlamak, yetenek ve güç - savaşı kazanmak için gerekenler bunlar, diyordu donanma askerlere.</p>

  <p class="block_9"><i class="calibre1">Orta Pasifik. Burma. Çin.</i> Bunlar benim için yerküre üzerindeki bazı isimlerden ibaretti. Mağazada sattığımız dünya haritalarından birini aldım ve rulo şeklindeki kutusundan çıkarıp tezgâhın üzerine açtım. Parmağımı kıyı tarafındaki Yangon ve onun kuzeyindeki daha koyu, dağlık bir bölge olan Mandalay şehirlerinin üzerinde gezdirdim. Kendimi Avrupa, hatta Rusya ya da Sibirya için hazırlamıştım, ama ya Orta Pasifik?</p>

  <p class="block_9">Orası dünyanın diğer ucunda, hayal etmekte bile zorlanacağım kadar uzaktaydı. Kütüphaneye gidip kitapları masanın üzerine yığmaya başladım; coğrafi araştırmalar, Uzak Doğu tarihiyle ilgili kitaplar, gezginlerin günlükleri… Burma’nın, Güneydoğu Asya’daki en büyük ülke olduğunu öğrendim. Hindistan, Çin ve Siyam* ile sınır komşusuydu ve muson bölgesinde yer alıyordu. Bu bölgenin yıllık ortalama yağış miktarı 5000 mm. idi, ortalama sıcaklığı ise otuz iki dereceye yakındı. Çevresinin üçte birini kıyı şeridi oluşturuyordu. Yazar George Orwell, Burma Günleri adında bir roman ve oradaki yaşamla ilgili pek çok deneme kaleme almıştı. Onları okuduğumda anladığım tek şey, Burma’nın Minnesota’dan olabildiğince uzak olduğuydu.</p>

  <p class="block_9"><sup class="calibre2">* Tayland’ın eski adı. (Çev. N.)</sup></p>

  <p class="block_9">Sonraki birkaç hafta sessiz ve stresli geçmişti. Radyoyu dinliyor, gazeteleri karıştırıyor, endişeyle postacıyı bekliyor ve Dutchy’den gelen mektupları bir solukta okuyordum. Önce haberleri öğrenmek için mektubu gözlerimle hızlıca tarıyor-o iyi mi? Yeterince yemek yiyor mu? Sağlığı yerinde mi?- sonra da sanki Dutchy’nin cümleleri benim çözebileceğim bir şifreymiş gibi, her kelimesini tek tek inceliyordum. İncecik mektup kâğıdını burnuma götürerek kokusunu içime çekiyordum.</p>

  <p class="block_9">Dutchy de bu kâğıda dokundu, diye geçiriyordum içimden.</p>

  <p class="block_9">Parmağımı kelimelerin üzerinde gezdiriyordum. Bunları tek tek o yazdı…</p>

  <p class="block_9">Dutchy ve gemideki arkadaşları emirleri bekliyorlardı. Son tatbikatlar yapılmış, deniz çantalarını her bir köşesi doldurulmuş ve kumanyalardan mühimmata kadar her şey yerli yerine konmuştu. San Diego’da hava sıcaktı, ama gidecekleri yerin daha kötü, neredeyse dayanılmaz olduğuna dair uyarılmışlardı.</p>

  <p class="block_9">“Sıcağa bir türlü alışamadım,” diye yazıyordu Dutchy mektubunda. “Elini tutup cadde boyunca yürüdüğüm serin akşamları özledim. Lanet olası kan bile özledim. Bir gün bunu söyleyeceğimi hiç tahmin etmezdim.” Ama en çok beni özlediğini söylüyordu. Güneşte parlayan kızıl saçlarımı, burnumun üzerindeki çilleri, ela gözlerimi özlemişti. Karnımda büyüyen çocuğu özlemişti. “Karnın büyümüş olmalı,” diyordu.</p>

  <p class="block_9">“Sadece nasıl göründüğünü tahmin edebiliyorum.”</p>

  <p class="block_9">Artık Virginia’daki uçak gemisindeydiler. Bu, Dutchy’nin denize açılmadan önce gönderdiği son mektuptu. Mektubu onları uğurlamak için gemiye gelen bir papaza vermişti.</p>

  <p class="block_9">“Uçuş güvertesinin boyu 262 metre,” diyordu mektubunda.</p>

  <p class="block_9">“Görevlerimizi belli etmek için yedi farklı renk giyiyoruz. Bir bakım teknisyeni olarak benim rengim son derece çirkin bir yeşil. Üzerimde yeşil bir kazak ve can yeleği, başımda da yeşil bir başlık var. Çok pişmiş bezelye renginde.” Onu yüzen bir uçak pistinin üzerinde, sarı saçlarını gizleyen çirkin bir başlıkla hayal ettim.</p>

  <p class="block_9">Sonraki üç ay boyunca Dutchy’den düzinelerce mektup aldım. Bazıları yazıldıktan birkaç hafta sonra elime geçmişti.</p>

  <p class="block_9">Bazen aynı gün içinde iki mektup geldiği bile oluyordu. Bu nereden gönderildiklerine bağlıydı. Dutchy yazılarında gemideki hayatın ne kadar sıkıcı olduğunu anlatıyordu. Temel eğitim günlerinde dost olduğu bir başka Minnesotalı olan Jim Daly ona poker oynamayı öğretmişti. Diğer askerlerle dönüşümlü olarak saatlerce poker oynuyorlardı. Aynı zamanda işinden, protokolü takip etmenin öneminden, başlığının ne kadar ağır ve rahatsız olduğundan, inip kalkan uçakların motorlarının gürültüsüne alışmaya başladığından bahsediyordu. Deniz tutmasından ve sıcaktan şikâyet ediyor, savaştan ya da düşürülen uçaklardan bahsetmiyordu. Buna izni olmadığından mı, yoksa beni korkutmamak için mi böyle yapıyor, bilmiyordum.</p>

  <p class="block_9">“Seni seviyorum,” yazıyordu Dutchy defalarca. “Sensiz yaşamaya dayanamıyorum. Seni göreceğim güne kadar dakikaları sayıyorum.”</p>

  <p class="block_9">Dutchy’nin kullandığı kelimeler popüler şarkılarda, gazetelerdeki şiirlerde geçen cümlelerdi. Benim yazdıklarım da en az onlar kadar klişeydi. Mektup kâğıdının üzerine eğilerek kafa patlatıyor, yüreğimdekileri kâğıda dökmeye çalışıyordum. Ama her seferinde aynı kelimeler, aynı sırayla yerlerini alıyorlardı. Kelimelerimin altında yatan derin duyguların, onlara gereken ağırlığı ve anlamı vereceğini umuyordum. <i class="calibre1">Seni seviyorum. Seni özlüyorum. Kendine dikkat et. Tanrı seni korusun.</i></p>

  <p class="block_9">Günlerden çarşamba, saat sabahın onuydu. Mağazaya geleli bir saat olmuştu. Her gün yaptığım gibi önce arka odada hesapları gözden geçirmiş, sonra da rafların düzenli göründüğünden ve ürünlerin doğru yerleştirildiğinden emin olmak için reyonları tek tek gezmeye başlamıştım. Arka reyonlardan birinde, sabunların üzerine devrilmiş olan yüz kremlerini eskisi gibi dizerek küçük bir piramit oluşturuyordum.</p>

  <p class="block_9">Tam o sırada Bay Nielsen’ın tuhaf bir sesle, “Yardımcı olabilir miyim?” diye sorduğunu duydum.</p>

  <p class="block_9">Ardından sert bir şekilde, “Viola,” diye seslendi.</p>

  <p class="block_9">Kalbim hızla çarpmaya başlasa da yaptığım işi yarım bırakmadım.</p>

  <p class="block_9">Bay Nielsen karısına nadiren ismiyle seslenirdi. Yüz kremlerini piramit şeklinde dizmeye devam ettim. En alta beş, sonra dört, üç, iki, en üste de bir kutu. Artan kutuları da yan taraftaki rafa yerleştirdim. Yere düşmüş bir sabunu diğerlerinin yanına koydum. İşim bittiğinde ise reyondan ayrılmayarak beklemeye başladım. Kulağıma fısıltılar geliyordu. Bir süre sonra Bayan Nielsen, “Vivian? Orada mısın?” diye seslendi.</p>

  <p class="block_9">Kasada mavi üniformalı bir postacı bekliyordu. Gelen telgraf kısaydı. “Savaş Bakanlığı, Luke Maynard’ın 16 Şubat 1943 tarihli bir kazada şehit düştüğünü bildirmekten büyük üzüntü duymaktadır. Detaylı bilgi elde edilir edilmez tarafınıza ulaştırılacaktır.”</p>

  <p class="block_9">Postacının söylediklerini duymuyordum. Bayan Nielsen ağlamaya başlamıştı. Elimi karnıma götürdüm - bebek. Bizim bebeğimiz.</p>

  <p class="block_9">Aylar geçtikçe kazayla ilgili daha fazla bilgi edinmiştim. Gemiye düşen bir uçak, Dutchy ve diğer üç askerin ölümüne sebep olmuştu. Dutchy parçalanan uçağın altında kalmış ve kimsenin onun için yapabileceği bir şey olmamıştı. “Umarım Dutchy’nin hemen öldüğünü bilmek sizi biraz olsun teselli eder. O hiçbir acı hissetmedi,” diye yazmıştı arkadaşı Jim Daly. Sonrasında içinde Dutchy’nin kişisel eşyalarının bulunduğu bir kutuyu teslim aldım; kol saati, ona yazdığım mektuplar, birkaç kıyafet… Ve kolyem. Kutuyu açıp eşyalara birer birer dokundum. O kolyeyi ancak uzun yıllar sonra tekrar boynuma takabilecektim.</p>

  <p class="block_9">Dutchy askerdeki kimseye hamile olduğumdan bahsetmemişti.</p>

  <p class="block_9">Söylediğine göre batıl inançları vardı ve bir uğursuzluğun yaşanmasını istemiyordu. Dutchy’nin davranışı ve Jim Daly’nin taziye mektubu bir anneyi değil, bir eşi muhatap aldığı için memnundum.</p>

  <p class="block_9">Sonraki birkaç hafta boyunca güneş doğmadan kalkıp işe gittim. Tüm reyonlardaki ürünleri yeniden düzenledim. Girişe yeni, büyük bir tabela astırıp vitrinlerimiz üzerinde çalışması için bir tasan öğrencisini işe aldım. Artık iyice büyüyen karnıma rağmen Minneapolis’e gidip büyük alışveriş merkezlerini dolaşarak, vitrinlerini nasıl dekore ettiklerine, yeni moda renk ve kıyafetlere dair notlar tuttum. Yaz için şambrel, deniz gözlüğü ve plaj havlusu siparişi verdim.</p>

  <p class="block_9">Lil ve Em beni sinemaya, tiyatroya götürüyor, yemeğe çıkarıyorlardı.</p>

  <p class="block_9">Bayan Murphy ise beni sık sık çaya davet ediyordu.</p>

  <p class="block_9">Derken bir gece şiddetli bir acıyla uyandığımda, hastaneye gitme vaktimin geldiğini anladım. Önceden planladığımız gibi Bayan Nielsen’ı arayıp küçük çantamı hazırladım. Bayan Nielsen beni hastaneye götürdükten sonra ise yedi saat boyunca doğumda kaldım. Öyle büyük bir sancı çekiyordum ki acaba ne zaman ikiye ayrılacağım diye merak ediyordum. Çektiğim sancı yüzünden ağlamaya başladım. Dutchy için dökmediğim bütün gözyaşları, bir sel gibi gözlerimden boşanıyordu. Acıyla, kederle, kayıplarla ve yalnızlıkla doluydum.</p>

  <p class="block_9">Bir şeyleri kaybetmenin sadece olası değil, aynı zamanda kaçınılmaz olduğunu öğreneli uzun zaman olmuştu. Her şeyini kaybetmenin, bir hayatı bırakıp bir diğerine başlamanın nasıl bir şey olduğunu biliyordum. Ve öyle hissediyordum ki bu dersi defalarca almak benim kaderimdi.</p>

  <p class="block_9">O hastane yatağında yatarken, yıkılan hayallerimin ve yaşadığım hüznün korkunç ağırlığını hissedebiliyordum.</p>

  <p class="block_9">Kaybettiğim her şey için kontrol edilemez bir halde, hıçkıra hıçkıra ağlıyordum. Hayatımın aşkı için, ailem için, hayalini kurduğum gelecek için… Ve o an bir karar verdim. Bir daha bunları yaşamayacaktım. Onları kaybedeceğim gerçeğini bilerek kendimi kimselere tamamen adamayacaktım. Tüm kalbimle sevdiğim birini kaybetmeyi bir daha asla yaşamak istemiyordum.</p>

  <p class="block_9">“Hey, hey,” diyerek beni düşüncelerimin arasından çekip çıkardı Bayan Nielsen. “Böyle devam edersen sütten kesileceksin.”</p>

  <p class="block_9">Sanki ‘öleceksin’ dediğini sanmıştım.</p>

  <p class="block_9">“Ölmek istiyorum,” diye yanıt verdim. “Artık hiçbir şeyim kalmadı.”</p>

  <p class="block_9">“Bebeğin var,” dedi Bayan Nielsen. “Bebeğin için dayanacaksın.”</p>

  <p class="block_9">Arkamı döndüm. Bir süre sonra bebeği bana getirdiler.</p>

  <p class="block_9">Kollarıma verdikleri minik kız bir kuş gibi hafifti. Bir tutam sarı saçı, su altındaki taşlar gibi parlak gözleri vardı. Yorgunluktan başımın döndüğünü hissederek, onu bağrıma bastım ve gözlerimi kapattım.</p>

  <p class="block_9">Yapmayı planladığım şeyi kimseye, Bayan Nielsen’a bile söylememiştim. Bebeğin kulağına bir isim fısıldadım: May.</p>

  <p class="block_9">Maisie. Tıpkı benim gibi, o da ölü bir kızı tekrar hayata döndürmüştü. Ve sonra yapacağımı yaptım. Onu bir başkasına verdim.</p>

  <p class="block_8" id="calibre_pb_40"> </p>
</body>
</html>
