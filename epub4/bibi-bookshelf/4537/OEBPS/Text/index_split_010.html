<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_"> </p>

  <p class="block_"> </p>

  <p class="block_"> </p>

  <h1 class="block_11">Union İstasyonu, Chicago, 1929</h1>

  <p class="block_"> </p>

  <p class="block_"> </p>

  <p class="block_"> </p>

  <p class="block_9">Carmine, ben ve çocuk -gerçek adının Hans olduğunu, sokaklarda ise Dutchy diye çağrıldığını öğrenmiştim- üç kişilik koltuğumuzda tuhaf, küçük bir aile olmuştuk. Dutchy bana New York’ta, Alman bir ailede dünyaya geldiğini anlattı.</p>

  <p class="block_9">Annesi zatürreeden ölmüştü. Babası ayakkabı boyayarak para kazanması için onu sokaklara salmıştı. Eve yeteri kadar para getirmediği zamanlar, onu kemerle dövüyordu. Bu yüzden Dutchy, bir gün eve dönmekten vazgeçmiş ve bir grup çocuğa rastlamıştı. Çocuklar yaz boyunca boş buldukları basamaklarda ya da kaldırımlarda, kışları ise fıçı içlerinde ve kapı eşiklerinde uyuyorlardı. Printing House Meydanı’nda, alttaki makinelerden sıcak hava ve buharın yükseldiği demir ızgaraların üzerine serdikleri kartonlardan kendilerine yatak yapıyorlardı. Dutchy gizli içki satışı yapan bir mekânın arka odasında kendi kendine piyano çalmayı öğrenmişti. Geceleri sarhoş müşterilere notasız bir şekilde piyano çalmış, on iki yaşında bir çocuğun görmemesi gereken şeyler görmüştü.</p>

  <p class="block_9">Çocuklar birbirlerine göz kulak olmaya çalışıyorlardı. Fakat içlerinden biri hasta olduğunda ya da sakatlandığında -zatürreeye yakalanmak, tramvaydan düşmek ya da bir kamyonetin altında kalmak gibi- ellerinden gelen pek bir şey olmuyordu.</p>

  <p class="block_9">Dutchy’nin grubundan birkaç çocuk da bizimle birlikte trendeydi.</p>

  <p class="block_9">Dutchy, içtiği her şeyi üzerine döken Islak Jack’i ve adeta şeffaf bir teni olan Beyaz’ı işaret etti. Hepsi sıcak bir yemek vaadiyle kandırılmış ve kendilerini bu trende bulmuşlardı.</p>

  <p class="block_9">“Peki ya sıcak yemek? Yediniz mi?”</p>

  <p class="block_9">“Yedik. Bize biftek ve patates verdiler. Temiz bir de yatak. Ama onlara güvenmiyorum. Bahse varım hepsinin parası biz çocukların kellesine aldıkları paralarla ödeniyor. Tıpkı Kızılderililerin kafa derisi yüzmesi gibi.”</p>

  <p class="block_9">“Bu bir hayır işi,” dedim. “Bayan Scatcherd’ın dediğini duymadın mı? Bu onların Hıristiyanlık görevi.”</p>

  <p class="block_9">“Tek bildiğim, şimdiye kadar kimsenin benim için hiçbir şey yapmadığı. Konuşmalarına bakarak söyleyebilirim ki köle gibi çalıştırılacak ama tek kuruş bile görmeyeceğim. Sen kızsın. Mutfakta turta pişirebilir ya da bebek bakabilirsin.” Gözlerini kısarak bana baktı. “Kızıl saçlarını ve çillerini saymazsak iyi görünüyorsun. Kucağında peçetenle masada oturacak, iyi bir hanımefendi olacaksın. Ben öyle değilim. Terbiye verilemeyecek ya da bir başkasının kurallarına uyamayacak kadar büyüğüm.</p>

  <p class="block_9">Sadece ağır işlerde işe yararım. Gazete dağıtanlar, işportacılar, afiş asanlar ve ayakkabı boyayanlar, hepimiz için durum aynı,” dedi başıyla art arda vagondaki çocukları işaret ederek.</p>

  <p class="block_"> </p>

  <p class="block_9">***</p>

  <p class="block_"> </p>

  <p class="block_9">Yolculuğun üçüncü gününde Illinois eyalet sınırını geçmiştik.</p>

  <p class="block_9">Chicago’ya yaklaştığımızda, Bayan Scatcherd yeni bir duyuru yapmak üzere ayağa kalktı. “Birkaç dakika içinde Union İstasyonu’nda olacağız. Orada yolculuğumuzun geri kalanı için tren değiştireceğiz,” dedi. ‘.‘Bana kalsaydı hepinizi tek sıra halinde peronun diğer tarafındaki trene bindirir, böylece başınızı derde sokmayacağınızdan emin olurdum. Ama yarım saatten önce trene binemeyeceğiz. Genç beyler, ceketlerinizi giyin. Genç bayanlar da önlüklerini taksınlar. Şimdiden üzerinizi buruşturmamaya dikkat edin.“</p>

  <p class="block_9">“Chicago büyük bir gölün kenarında, onurlu ve asil bir şehirdir. Göl yüzünden daima rüzgârlıdır, bu yüzden de Rüzgârlı Şehir olarak adlandırılır. En az yarım saatimizi peronda geçireceğimiz için bavullarınızla birlikte sarınmak için yün battaniyelerinizi de yanınıza alın.”</p>

  <p class="block_9">“Chicago’nun saygıdeğer sakinleri kuşkusuz sizleri birer zorba, hırsız, dilenci ve günahlarından arınma şansı olmayan günahkârlar olarak görecekler. Haklı olarak sizin kişiliğinizden şüphe duyacaklar. Sizin göreviniz, onlara yanıldıklarını kanıtlamak - kusursuz bir şekilde davranmak ve Çocuk Esirgeme Kurumu’nun sizden beklediği şekilde örnek birer vatandaş gibi hareket etmek.”</p>

  <p class="block_"> </p>

  <p class="block_9">***</p>

  <p class="block_"> </p>

  <p class="block_9">İstasyondayken rüzgâr elbisemin içine işliyordu. Battaniyeme sıkıca sarınırken, yalpalayarak etrafta gezinen ve soğuğun farkında değilmiş gibi görünen Carmine’in üzerinden gözümü ayırmıyordum. Her şeyin adını bilmek istiyordu: <i class="calibre1">Tren. Tekerlek.</i></p>

  <p class="block_9">Kaşlarını çatarak kondüktöre bakan <i class="calibre1">Bayan Scatcherd,</i> bir istasyon görevlisiyle belgeleri inceleyen <i class="calibre1">Bay Curran.</i> Ve bir sihir gibi, tam da Carmine’in onlara baktığı an yanarak onu hayrete düşüren ışıklar.</p>

  <p class="block_9">Bayan Scatcherd’ın beklentisinin aksine -belki de onun söylediklerine cevaben- büyük çocuklar da dâhil hepimiz oldukça sessiz ve sakindik. Kayıtsız ve halimizden memnun bir şekilde bir araya toplanmış, ısınmak için ayaklarımızı yere vuruyorduk.</p>

  <p class="block_9">Biri dışında: Dutchy. Nereye gitmişti o?</p>

  <p class="block_9">“Pişt, Niamh.”</p>

  <p class="block_9">Sesin geldiği tarafa döndüğümde, bir merdiven boşluğunda Dutchy’nin sarı saçlarını görür gibi oldum. Derken yine gözden kayboldu. Planlarla ve formlarla meşgul olan yetişkinlere göz attım. O sırada tuğla duvarın yanından hızla geçen iri bir fare, tüm çocukların onu göstererek çığlık atmasına neden oldu. Bavullarımızı oldukları yerde bırakıp Carmine’i kucakladım ve hemen ilerideki sütun ile bir yığın ahşap sandığın arkasına sıvıştım.</p>

  <p class="block_9">Perondakilerin görüş açısının dışında kalan merdiven boşluğuna indiğimde, Dutchy’nin bir duvara yaslandığını gördüm.</p>

  <p class="block_9">Beni gördüğünde hiçbir şey söylemeden merdivenlere yöneldi ve basamaklardan yukarı hoplayarak köşeyi dönüp gözden kayboldu. Arkama bir göz atıp kimsenin gelmediğinden emin olduktan sonra, Carmine’i sıkıca tutup Dutchy’nin peşine düştüm. Düşmemek için gözlerimi geniş basamaklardan ayırmıyordum. Carmine başını arkaya yaslayarak kendini bir pirinç çuvalı gibi salmıştı. “Işıklay,” diye mırıldandı, yukarıyı işaret ederek. Carmine’in tombul parmağıyla gösterdiği yere baktığımda, tren istasyonunun muazzam büyüklükteki ve tepe camlarıyla bezeli, kemerli tavanını fark ettim.</p>

  <p class="block_9">Her şekilden ve renkten insanlarla dolu olan büyük bir terminale girmiştik. Peşlerinde hizmetçileriyle kürklü, zengin kadınlar, takım elbiseli ve silindir şapkalı erkekler, parlak elbiseler içindeki satıcı kızlar… Etrafta bir seferde görülemeyecek kadar çok şey vardı. Heykeller, sütunlar, balkonlar, merdivenler, kocaman, ahşap banklar… Dutchy bütün bunların tam ortasında durmuş, cam tavanın ardındaki gökyüzüne bakıyordu.</p>

  <p class="block_9">Derken başındaki kepi çıkarıp havaya fırlattı. Carmine kucağımdan inip serbest kalmak için çırpınıyordu. Onu yere indirir indirmez, hızla Dutchy’ye koşarak bacaklarına yapıştı.</p>

  <p class="block_9">Dutchy eğilerek onu omuzlarına aldı. “Kollarını aç küçük adam, seni döndüreceğim,” dediğini duydum, onlara yaklaştığım sırada. Sonra da Carmine’in bacaklarını sıkıca tutup kendi etrafında dönmeye başladı. Kollarını iki yana açıp başını arkaya yatıran Carmine, tavandaki pencerelere bakarak sevinç çığlıkları atıyordu. O an, yangından beri ilk defa, sıkıntılarımın kaybolduğunu hissettim. Acı veren bir mutluluk hissediyordum adeta. Bıçak sırtı bir mutluluk.</p>

  <p class="block_9">Tam o sırada bir düdük sesi yankılandı. Koyu üniformalar içindeki üç polis, ellerinde coplarıyla Dutchy’ye doğru koşuyordu.</p>

  <p class="block_9">Her şey çok hızlı gelişti: Merdivenlerin başındaki Bayan Scatcherd’ın karga kanadına benzeyen koluyla bizi işaret ettiğini, komik, beyaz ayakkabılarıyla bize doğru koşan Bay Curran’ı ve şişman bir polisin “Yere yat!” diye bağırmasıyla dehşete kapılıp, sıkıca Dutchy’nin boynuna sarılan Carmine’i gördüm. Kollarımı arkamda birleştiren bir adam, “Kaçmaya çalışıyordunuz, öyle mi?” diye bağırdı, kulağıma tükürükler saçarak. Nefesi meyan kökü gibiydi. Beni dizlerimin üzerine çökmeye zorlarken, cevap vermemin bir yaran olmayacağından susmayı seçtim.</p>

  <p class="block_9">Koca terminale büyük bir sessizlik çökmüştü. Göz ucuyla Dutchy’ye baktım. Polisin sırtına dayadığı copla birlikte yerde öylece yatıyordu. Carmine çığlık çığlığa ağlıyor, feryatları tüm sessizliği deliyordu. Dutchy her kımıldadığında polis tarafından sertçe dürtülüyordu. Sonra elleri kelepçelendi ve şişman bir polis onu çekip ayağa kaldırarak hızla öne doğru itti.</p>

  <p class="block_9">Dutchy’nin ayakları birbirine dolanarak sendeledi.</p>

  <p class="block_9">O an, Dutchy’nin daha önce de benzer durumlar yaşadığını anlamıştım. Yüzünde hiçbir ifade yoktu, polislere karşı bile çıkmıyordu. Bizi izleyenlerin neler düşündüğünü tahmin edebiliyordum:</p>

  <p class="block_9">Dutchy adi bir suçluydu, muhtemelen birden fazla kez kanunlara karşı gelmişti. Ama Tanrı’ya şükürler olsun ki polisler Chicago’nun iyi vatandaşlarını koruyorlardı.</p>

  <p class="block_9">Şişman polis Dutchy’yi Bayan Scatcherd’a doğru sürükledi. Diğeri de kolumdan sertçe çekiştirerek onu takip etti.</p>

  <p class="block_9">Bayan Scatcherd’ın yüzünde sanki limon yemiş gibi bir ifade vardı. Dudaklarını büzmüş bir halde bize bakıyor ve titriyor gibi görünüyordu. “Bu genç adamı senin yanına oturtmuştum,” dedi son derece sakin bir sesle. “Ona biraz medeniyet aşılarsın diye ümit etmiştim. Görünen o ki oldukça yanılmışım.”</p>

  <p class="block_9">Aklım hızla çalışıyordu. Keşke onu Dutchy’nin kötü bir niyeti olmadığına ikna edebilseydim. “Hayır, efendim, ben…”</p>

  <p class="block_9">“Sözümü kesme.”</p>

  <p class="block_9">Başımı önüme eğdim.</p>

  <p class="block_9">“Şimdi kendini nasıl savunacaksın bakalım?”</p>

  <p class="block_9">Söyleyeceğim hiçbir şeyin hakkımdaki düşüncelerini değiştiremeyeceğini biliyordum. Ve bunu fark etmek, kendimi tuhaf bir şekilde özgür hissetmemi sağlamıştı. Olsa olsa, Dutchy’yi yeniden sokaklara atılmaktan kurtarmayı ümit edebilirdim.</p>

  <p class="block_9">“Benim suçum,” dedim. “Dutchy’den -yani Hans’tan beni ve bebeği merdivenlerden çıkarmasını istedim.” Onu tutan polisin kollarından kurtulmaya çalışan Carmine’e göz attım. “Ben… belki şu gölü görebiliriz sandım. Onu görmek bebeğin hoşuna gider diye düşünmüştüm.”</p>

  <p class="block_9">Bayan Scatcherd sert sert bana baktı. Dutchy’nin yüzünde ise hayret dolu bir ifade vardı. “Göl?” dedi Carmine.</p>

  <p class="block_9">“Ve sonra… Carmine ışıkları gördü,” dedim yukarıyı işaret edip Carmine’e bakarak. Carmine başını arkaya atarak, “Işıklay!” diye bağırdı.</p>

  <p class="block_9">Polisler ne yapacaklarından emin değildi. Nefesi meyan kökü gibi kokan polis kolumu bıraktı. Görünüşe göre bir yere kaçmayacağıma ikna olmuştu.</p>

  <p class="block_9">Bay Curran, yüzündeki ifade az da olsa yumuşamış olan Bayan Scatcherd’a göz attı.</p>

  <p class="block_9">“Sen akılsız ve dik kafalı bir kızsın,” dedi Bayan Scatcherd.</p>

  <p class="block_9">Ancak sesindeki o sert ton kaybolmuştu ve görünmeye çalıştığı kadar sinirli olmadığını söyleyebilirdim. “Perondan bir yere ayrılmamanızı söylememe rağmen bana karşı geldin.</p>

  <p class="block_9">Bütün çocukları tehlikeye attığın gibi kendini rezil ettin. Daha da kötüsü beni rezil ettin. Bay Curran’ı da öyle,” diye ekledi ona doğru dönerek. Bay Curran, sanki beni bu işe bulaştırma dermiş gibi biraz geri çekildi. “Ama sanırım bu polisi bunun için meşgul etmeye gerek yok. Bu yasal değil, kişisel bir mesele,” diye açıkladı.</p>

  <p class="block_9">Şişman polis ağır hareketlerle Dutchy’nin kelepçesini çözerek onu kemerine taktı. “Onu götürmemizi istemediğinizden emin misiniz, bayan?”</p>

  <p class="block_9">“Teşekkürler, bayım, ama Bay Curran ve ben onun için uygun bir ceza düşüneceğiz.”</p>

  <p class="block_9">“Nasıl isterseniz,” diyerek selam verdi polis memuru. Ardından geri çekilerek uzaklaştı.</p>

  <p class="block_9">Bize tepeden bakan Bayan Scatcherd usulca, “Emin olun ki,” dedi. “Cezalandırılacaksınız.”</p>

  <p class="block_"> </p>

  <p class="block_9">***</p>

  <p class="block_"> </p>

  <p class="block_9">Bayan Scatcherd, Dutchy’nin parmaklarına uzun, ahşap bir cetvelle defalarca vurdu. Yine de bu bana gönülsüzce verilen bir ceza gibi gelmişti. Dutchy cezasını çekerken yüzünü bile buruşturmadı. Bittiğinde ellerini iki kez silkeleyerek bana göz kırptı. Doğrusu Bayan Scatcherd’ın yapabileceği çok fazla şey yoktu. Ailesiz ve kimliksiz çocuklar olmak, yetersiz beslenmek, Jack’in iddia ettiği gibi köle olarak satılana dek sert, ahşap koltuklarda oturmak - kısacası sırf var olmak bile bizler için yeterli bir cezaydı. Bayan Scatcherd bizi birbirimizden ayırmakla tehdit etse de, sonunda üçümüzü bir arada bıraktı.</p>

  <p class="block_9">Dediğine göre Dutchy’nin diğer çocukları da suça sürüklemesini istemiyordu. Anlaşılan Carmine ile ilgilenmenin benim için yeterli bir ceza olduğuna karar vermişti. Birbirimizle konuşmamamızı, hatta birbirimize bile bakmamamızı söyledi.</p>

  <p class="block_9">“Fısıldadığınızı dahi görürsem karışmam…” diye tehditte bulunmayı da ihmal etmedi.</p>

  <p class="block_9">Chicago’dan ayrıldığımız şuada akşam olmuştu. Carmine kucağımda oturmuş, ellerini ve yüzünü pencereye dayayarak ışıl ışıl aydınlanan sokaklara ve binalara bakıyordu. “Işıklay,” dedi usulca, şehri ardımızda bırakırken. Onunla birlikte camdan dışarı baktım. Çok geçmeden her yer karardı. Yeryüzünün nerede bitip, gökyüzünün nerede başladığını söylemek adeta imkânsızdı.</p>

  <p class="block_9">“Bu gece güzelce dinlenin,” diye seslendi Bayan Scatcherd vagonun ön tarafından. “Sabah iyi görünmeye ihtiyacınız olacak. İyi bir izlenim bırakmanız çok önemli. Uyku mahmurluğunuz, tembellik gibi yorumlanabilir.”</p>

  <p class="block_9">“Ya kimse beni istemezse?” diye sordu çocuklardan biri.</p>

  <p class="block_9">Tüm vagon nefesini tutmuş gibi görünüyordu. Bu herkesin aklında olan, ama kimsenin cevabı bilmek istediğinden emin olamadığı bir soruydu.</p>

  <p class="block_9">Bayan Scatcherd sanki bunu bekliyormuş gibi Bay Curran’a baktı. “İlk istasyonda seçilmeyecek olursanız, pek çok şansınız daha olacak. Öyle bir durum düşünemiyorum…”</p>

  <p class="block_9">Dudaklarını büzerek durakladı. “Bir çocuğun bizimle birlikte New York’a dönmesi pek görülmüş şey değildir.”</p>

  <p class="block_9">“Affedersiniz, efendim,” dedi ön taraftaki bir kız. “Beni seçenlerle birlikte gitmek istemezsem ne olacak?”</p>

  <p class="block_9">“Ya bizi döverlerse?” diye bağırdı çocuklardan biri.</p>

  <p class="block_9">“Çocuklar!” Bayan Scatcherd başını sağa sola döndürürken küçük gözlüğü parlıyordu. “Bu kadar yeter!” Soruları cevaplamaksızın oturmaya hazırlanıyormuş gibi görünürken, fikrini değiştirdi. “Sadece şunu söyleyeceğim; zevkler ve kişilikler tartışılmaz. Bazı aileler çiftlikte çalışması için sağlıklı, erkek çocuklar arar. Hepimizin bildiği gibi, ağır işler çocuklar için faydalıdır ve içinde Tanrı korkusu olan, çiftçi bir aileye verilirseniz şanslısınız demektir. Bazı aileler de bebek sahibi olmak isterler. İnsanlar bazen bir şey istediklerini düşünür, ama sonra fikirlerini değiştirirler. İlk istasyonda hepinizin doğru evi bulmanızı tüm kalbimizle ümit ediyoruz. Ama işler her zaman umduğumuz gibi gitmez. Bu yüzden saygılı ve terbiyeli olmanın yanı sıra, önünüzü göremediğiniz zamanlar size yol göstermesi için Tanrı’ya olan inancınızı kaybetmemeniz gerekir. Yolculuğunuz kısa ya da uzun olsun, ona güvendiğiniz sürece Tanrı size yardım edecektir.”</p>

  <p class="block_9">Dutchy ile birbirimize baktık. Bize iyi davranacak insanlar tarafından seçilip seçilmeyeceğimiz hakkında, tıpkı bizler gibi Bayan Scatcherd’ın da bir fikri yoktu. Hep birlikte bir bilinmezliğe doğru yol alıyorduk. Ve sert koltuklarımızda sessizce oturup, oraya götürülmekten başka seçeneğimiz yoktu.</p>

  <p class="block_8" id="calibre_pb_10"> </p>
</body>
</html>
