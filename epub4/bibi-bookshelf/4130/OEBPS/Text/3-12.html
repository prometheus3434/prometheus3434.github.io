<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>3-12.html</title>
		<link href="../Styles/template.css" rel="stylesheet" type="text/css"/>

	</head>
	<body>
		<div id="x3-12.html" xml:lang="en-GB">
			<div class="Basic-Text-Frame">
				<p class="split"></p>
				<p class="arabaslik-sol-kucuk-2" id="toc_marker-4-1-5">Bildiklerimizin Bilinmediği Yerler</p>
				<p class="paragraf">Sosyal sorumluluk bilincini oluşturmak adına çok şeyler yapmak istedim, birçok resmi kuruma başvurdum, ama hiçbirinden yanıt alamadım. Tek başıma insanlarla iletişime geçip onlara bildiklerimi anlatmaya çalıştım, en azından bir şeyler yapmalıydım. </p>
				<p class="paragraf">Üniversite üçüncü sınıftayken, bir gün fakültemizin girişinde “MOKS – Ahmet Şerif İzgören” afişini gördüm, hemen standa gidip bilgi aldım. Doğru adımı atmak için aradığım rehberle görüşme zamanı gelmişti. </p>
				<p class="paragraf">Hava soğuk, Sabancı Kültür Merkezi’nin önünde sıra hâlinde bekliyoruz; içimiz üşümüş soğuktan, ama biz seminer heyecanıyla pek farkında değiliz. İçeri girdik, Şerif Hoca öğrencilerle salonda sohbet ediyor. Bana garip geldi bu durum. Son derece mütevazı giyimli, esprili, kaprissiz bir şekilde öğrencilerin arasına karışmış bir seminerci. Hem şaşkınım hem sevinçli. İşte aradığım rehber, doğru insan. </p>
				<p class="paragraf">Hemen salona girdik, yerimize oturduk arkadaşlarla. Sonra Şerif Hoca geldi, oturdu yanımıza: “Bayanlar, protokolü kapatmışsınız” dedi. Kısacık ama sıcacık bir sohbetin ardından koşuşturmalar başladı ve Şerif Hoca sahnede. Seminer sonunda, “Bu programda bizzat görev alan Uğur Böceklerimiz var” dedi ve kısaca programdan bahsetti, onlara teşekkür etti. Pek anlayamadım ama gönüllülük esası kısmı ilgimi çekmişti, hemen not aldım. İnternette enikonu araştırdım; nedir, ne değildir bu börtü böcek işi diye. </p>
				<p class="paragraf">Tam benlik bir projeydi, hemen gönüllülük formunu doldurdum ve gönderdim. Senede bir kez yapılan Eğitimcinin Eğitimi seminerini çok kısa bir zamanla kaçırmıştım. Yaklaşık bir sene bekledim semineri. Gelen kutumda izgorenakademi.com adresini görünce kalbim pır pır etti. Hemen açtım baktım, kabul edilmişim. O anki mutluluğumu anlatamam. 31.10.2010 tarihinde, yağmurlu bir pazar günü sabah 8.30’da indim trenden İzmit garında. Kalbim ha durdu ha duracak. Güler yüzlü, sıcacık, sevgi dolu gözlerle karşıladılar bizi. Seminer sabahtan akşama kadar sürdü; yorulmuştum, bu tatlı yorgunluğun sonrasındaki güzel telaşlardan habersizdim. Hemen bir başarı hikâyesi gönderdim, ama endişeliyim. Ya beğenmezlerse ve bir yıllık bekleyişim hüsranla sonuçlanırsa. Neyse ki korktuğum olmadı, hikâyem kabul edilmişti. Sunum metni ve diğer dokümanlar gönderildi. Harıl harıl çalışıyorum metne; sınıftaki yakın 2-3 arkadaşımdan söz aldım, ilk seminerimi onlara vereceğim. Duyan başka arkadaşlar da oldu, biz de kalalım dediler. 7-8 kişiye verdim ilk seminerimi. Normalde sosyal faaliyetlere sık sık katılmaya gayret ederim, bu nedenle pek heyecan olmaz bende. Ama bu sefer başka; kalbim duracak dedim, az kaldı. Arkadaşlarım çok beğendiler, uzun uzun yorumlar yaptılar. Formları teslim ettim. Büyük bir görevi yerine getirmiş olmanın verdiği bir rahatlıkla ayrıldım. </p>
				<p class="paragraf">Sunum atölyesi sonunda, sertifikamı aldığımda anladım nasıl önemli bir görevimin olduğunu. Vatan kanatlarımızın altındaydı artık.  Uç böcük uç.  </p>
				<p class="paragraf">İlk seminerimi mezun olduğum lisemde verdim; hocalarım çok destek oldular sağ olsunlar. Yaklaşık 200 kişilik bir gruptu ve ben semineri tamamladığımda inanılmaz bir mutluluk yaşıyordum. Protokolde hocalarım beni izlemişlerdi. “Seninle gurur duyuyoruz, aferin kızıma” dediklerinde, bir kez daha ne kadar doğru bir iş yaptığımı anladım. Sonrası hızlı geldi. Tek tek gidip okul müdürleriyle görüşüyor, hepsinden de olumlu yanıtlar alıyordum. 4. ve 5. sınıf öğrencilerim bile oldu seminer verdiğim. Her hafta bir okuldaydım. Bazı okullar, üç dört defa olsun, öğrencilerimizin hepsi yararlansın dediler. İnanılmaz bir mutluluktu benim için.</p>
				<p class="paragraf">Formları okurken zaman zaman gözyaşlarımı tutamıyordum. Biz neler yapıyormuşuz meğer, demeden edemiyordum. “Artık ülkemi daha çok seveceğim, atalarımız bizim için neler yapmışlar, ben de yapacağım” diyenleri, “Seminer abla çok güzel şeyler anlattı, hayata artık daha farklı bakıyorum” diyenler takip ediyordu. Seminer sonunda çocuklarımın gözlerindeki pırıltı, tüm koşturmaca, telaş ve yorgunluğumu alıp götürüyordu. “Bize kimse böyle şeyler anlatmıyor, lütfen bir daha gelin” diye yazıp, her formun sonuna “Teşekkür ederiz” dileklerini ekleyen gönlü güzel çocuklarımı da unutmamalıyım. Seminer sonunda aldığım küçük mektuplar, bana özel yapılan resimler, sıcacık gülümsemeler ve canıgönülden edilen teşekkürlerle ağzım kulaklarımda ayrılıyordum okullardan. </p>
				<p class="paragraf">Her okula girebildiğim söylenemez tabii. “Pek mümkün değil bizim okulda, ama size maddi bir gelir sağlayacaksa ayarlamaya çalışırız hocam” , “Şimdi çok meşgulüm, uğraşamam” diyen idarecileri unutamam. Ama onlar da şunu unutmasınlar: Ben kolay vazgeçmem, pes etmem. Hele de minik yüreklere ışığı götürmek gibi önemli bir görevim varsa. Sadece, onların okullarındaki öğrencilere ulaşamadığım için üzülüyorum, umarım bir gün bunu başarabilirim.</p>
				<p class="paragraf">Hayatım boyunca hiç unutamayacağım, hâlâ hatırladıkça gözlerimi yaşartan bir olayı paylaşmak istiyorum. Üsküdar’da bir ilköğretim okulundayım, 5. sınıf öğrencilerine seminer verdim. Seminer sonunda bir kız öğrenci geldi yanıma: “Öğretmenim, size bir şey sorabilir miyim?” dedi. “Ben, Hasan Tan Çocuk Yuvası’nda kalıyorum. Bize geldiniz mi acaba önceden ?” O güzel kızın bana bakışlarını anlatamam burada; yüreğime saplandı, içimden bir şeyler koptu. O gün söz verdim ona, “geleceğim” dedim. Şimdiki ilk adresim o güzel kızımızın kaldığı çocuk yuvasına gitmek. Hem belki Beyaz Uğur Böceklerimiz orada bizim onları keşfetmemizi bekliyorlardır. </p>
				<p class="paragraf">Bildiklerimizin bilinmediği o kadar çok yer var ki, bildiklerimizin ışığıyla aydınlatılmayı bekleyen o kadar çok minik yürek var ki… Bu yüzden “uç uç böceğim” yazdım, uç her yere… Dağ, tepe, bayır, köy, kent, yoksul, zengin demeden her yere uç. Kim bilir daha neler göreceksin.</p>
				<p class="paragraf">Ben çok kıdemli bir Uğur Böceği değilim, ama olsun. Böcek kardeşliğini ruhumda hissediyorum ve son nefesimi verene kadar da sevimli bir böcük olarak kalmak istiyorum, çünkü ülkem için yapacağım çok şeyler var. Belki her seminer verdiğim kişinin hayatında ciddi anlamda değişimler yapamadım, ama en azından birinin hayatında bir şeyler güzel yönde değiştiyse, o zaman çabalar boşuna değil demektir. </p>
				<p class="paragraf">Anlatılacak çok şey var aslında, ama ne kadar anlatırsam anlatayım yaşanmadan bilinemeyecek şeyler. Ne demek istediğimi, neler hissettiğimi, neden bir şeyleri kelimelere sığdıramadığımı… Söyleyecek çok şey var dedim ya, en açık ve net olanı şu aslında: Bu güzel ülkemizin bize ihtiyacı var, hepimize ihtiyacı var. O hâlde harekete geçme zamanı. </p>
				<p class="paragraf para-style-override-16">Beyda Topan</p>
				<p class="paragraf para-style-override-16">Kocaeli</p>
			</div>
		</div>
</body>
</html>