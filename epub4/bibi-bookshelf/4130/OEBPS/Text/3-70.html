<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>3-70.html</title>
		<link href="../Styles/template.css" rel="stylesheet" type="text/css"/>

	</head>
	<body>
		<div id="x3-70.html" xml:lang="en-GB">
			<div class="Basic-Text-Frame">
				<p class="split"></p>
				<p class="arabaslik-sol-kucuk-2" id="toc_marker-4-2-12">Hayata ve İnsanlara Değer Katmak</p>
				<p class="paragraf">Türkiye Uğur Böcekleri Programı… Üç yıl öncesine kadar hiç duymamıştım ne olduğunu. </p>
				<p class="paragraf">Yirmi yıllık iş tecrübemin ardından, kendime yeni bir meslek seçmeye karar vermiştim, eğitmenlik yapacaktım. Bu konudaki eğitimimi de son iş günümde bir seminerlerini izlediğim ve çok etkilendiğim İzgören Akademi’den almaya karar vermiştim. </p>
				<p class="paragraf">Sonrasında Eğitmen Uzmanlık Programı’na başladım. Eğitmenlik ile ilgili teorik bilgileri aldığımız o günlerde tanışmıştım Uğur Böcekleri ile. İlk semineri, bizden bir önceki dönem mezunlarından bir arkadaşımız vermişti. Sunum sırasında gerçekten birçok yerde gözlerim dolmuştu, çok etkileyiciydi. O anda karar vermiştim “yanan ormana bir damla su atan” serçelerden biri olmaya. </p>
				<p class="paragraf">Sonra yavaş yavaş başladı seminerler. Her seminer öncesi ve sonrasında yaptığım sohbetlerde, aldığım geribildirimlerden sonra gittikçe daha fazla içine girip daha fazla içselleştirmeye başladım TUP değerlerini. </p>
				<p class="paragraf">Oysa projeye dâhil olduğum 44’üncü yaşıma kadar, kendimi hep, ülkesini seven biri olarak değerlendiriyordum, sonra anladım ki bu aslında sadece düşüncedeymiş, bununla ilgili hiçbir faydam yokmuş etrafıma. “Yurt sevgisi”nin öneminin hiç farkında değilmişim. Ülke değerlerinin, kültürünün, ülkeleri nasıl da ayakta tuttuğunu ya da ayaklar altına aldığını hiç düşünmemişim bu yaşıma kadar. Küreselleşmeyi, yabancı sermayeyi, Batılı ülkeleri; bize neler verdiklerini ve nelerimizi alıp götürdüklerini hiç sorgulamamışım, adeta uyumuşum.  </p>
				<p class="paragraf">Hoşgörülü bir insan olduğumu sanırdım. Hatta bu konuda oldukça da iddialıydım ama daha ikinci sunumumda, anlattıklarımı hiç dinlemeyen üniversite öğrencileri için hissettiklerimi daha sonra farkındalıkla düşündüğümde, aslında insanları nasıl da etiketlediğimi, nasıl da ayrıştırdığımı, bazılarına nasıl da önyargılarımla yaklaştığımı fark etmiştim. Aslında “hoşgörü” konusunda ne kadar da gelişmem gerekiyormuş. </p>
				<p class="paragraf">Girişimcilik, üretkenlik, yaratıcılık aslında okul ve iş hayatım boyunca çok geliştirmiş olduğum becerilerimdi ancak bu konudaki tüm çabalarım, çalıştığım şirketlere (ve dolayısıyla da kendime) fayda sağlamaktan öteye gitmemişti. Evet, ailemden, yaşadığım çevreden edindiğim değerlerim doğrultusunda iyilik yapmak, insanlara yardımcı olmak sahip olduğum bir davranış şekliydi ama otobüste yaşlılara yer vermekten, belli zamanlarda insanlara maddi yardımlar yapmaktan ileriye pek gitmiyordu. </p>
				<p class="paragraf">Yaşadığım topluma değer katmak! Hiç böyle düşünmemiştim.</p>
				<p class="paragraf">“İş kalitesi” çalıştığım işyerinde de sahip olduğumuz bir ilkeydi. İş hayatım boyunca buna önem vermiştim ama eğer bu yaklaşım şirket değerleri içinde olmasaydı, ne kadar farkında olarak bu konuya önem verirdim bilemiyorum. Toplumsal faydası açısından ise hiç düşünmemiştim. Sadece, evet sadece bu konuda toplumda küçücük bir gelişmenin bile ülkeyi nerelere getirebileceğini hiçbir zaman düşünmemiştim. </p>
				<p class="paragraf">Türkiye Uğur Böcekleri Programı’yla ulaştığımız insanlarda farkındalık yaratmasını amaçladığımız bu beş ilke ve değerimizden dördü konusunda aslında ne kadar da bilinçsizmişim, hiçbir şey yapmıyormuşum bu zamana kadar. </p>
				<p class="paragraf">Sadece dürüstlük (güvenilirlik, sorumluluk, tutarlılık) konusunda bu kadar kötü değildim, çok şükür. Bu da sanırım bir kişilik özelliğiydi ve yine çok şükür ki sonradan bozulmamıştı. Belki de bu ve benzer bazı kişilik özelliklerim sayesinde bir başka sevmiştim İzgören Akademi’yi. Bu değerler sayesinde kesişmişti yollarımız, buluşmuştuk bu projede. Şimdi de bu sayede projenin yayılması için elimden geleni yapmaya çalışıyordum. </p>
				<p class="paragraf">Bazı şeyler vardır. Çaba gösterirsiniz, uğraşır durursunuz ama hemen sonuç vermez ya da sonuçlarını hiçbir zaman göremezsiniz. Çünkü attığınız tohumlar belki tutmuştur ama yıllar sonra yeşerecek, yıllar sonra çiçek açacak, yıllar sonra meyve vermeye başlayacaktır, bilemezsiniz.</p>
				<p class="paragraf">“Seminer, bu yaşımda hayatıma yön vermek ve kişiliğimi oturtmak için bana yol göstermiş oldu. Belki söylenenleri uygulamam zaman alacak ama bunları uygulayabileceğimi zannediyorum” diye yazmıştı 16 yaşındaki lise öğrencisi Ahmet. Düşünsenize, şimdiye kadar ulaştığımız 180 bini aşkın kişiden kaçına bu şekilde dokunduk kim bilir. Acaba kaçı hayatlarında bu farkındalıkla değişimler yaşayacak? </p>
				<p class="paragraf">Bir saatte insanları değiştirme fikri çok iddialı görünebilir ancak zaten içlerinde olan bu ateşi fark etmelerini sağlamak ve harekete geçirmek çok önemli. </p>
				<p class="paragraf">Hayatıma, bu farkındalıkla 44 yaşımda değil de 16 yaşımda başlayabilseydim, çevreme yukarıda belirttiğimden çok daha fazla faydam olurdu diye düşünüyorum. </p>
				<p class="paragraf">Bir ülkenin insanları bu beş değer ve ilkeye sahip olsalar; bırakın hepsini, %10’u, %20’si bu değerleri içselleştirmiş, davranışlarına yansıtmış olsalar; hangi siyasi görüşten olurlarsa olsun, hangi ideolojinin peşinden koşarlarsa koşsunlar, bu değerlerle bir arada yaşasalar ülkenin sırtı yere gelmez diye düşünüyorum. Zaten gelmiyor da.</p>
				<p class="paragraf">Ben bugüne kadar 2372 kişiye bu semineri verdim. </p>
				<p class="paragraf">15 yaşındaki Kader şöyle yazmıştı seminer değerlendirme formuna:</p>
				<p class="paragraf">“İyiydi, iyi sundu.” </p>
				<p class="paragraf">Üç kelime… Öyle çoktu ki böyle geri dönüşler. Tam olarak ne verdiğimi anlayamadığım, mesajın algılanıp algılanmadığını bilemediğim geribildirimlerdi bunlar. </p>
				<p class="paragraf">Sunumlarda hiç dinlemiyormuş gibi davranıp sonrasında müthiş şeyler yazan gençler de vardı. </p>
				<p class="paragraf">Bir ilköğretim okulunun resim öğretmeni, okulun öğrencilerine seminer verilmesi için çok uğraşmıştı ama okulun müdür yardımcısı, Milli Eğitim Müdürlüğü’nden onay almamı istemişti. Milli Eğitim Müdürlüğü okulun çok yakınındaydı, birlikte gitmiştik. İlçe Milli Eğitim Müdürlüğü’nden bir yönetici sunumun içeriğini sormuştu. Anlatmıştım ama daha detaylı bilgi istiyordu. Aslında haklıydı, her önüne gelen kişi o küçücük beyinlere istediği şeyleri kolaylıkla verememeliydi. Ben projeye ve sunuma çok güvendiğim için isterlerse sunumun tamamını kendilerine anlatabileceğimi belirtmiştim. Bir hafta sonrası için randevulaştık ve ben bütün sunumu ilgili yöneticiye aktardım. Bir yorum yapmamıştı. “Biz sana haber veririz” dediler ancak bir daha aramadılar. Ben birkaç kez aradım ama görüşemedim. Resim öğretmenimiz çok istemişti, çok uğraşmıştı öğrencilere bu sunumu yapmamız için ama maalesef yapamamıştım. </p>
				<p class="paragraf">Bu tip olaylar biraz canımı sıkıyordu ama tam tersine çok motive edici durumlarla da karşılaşıyordum. </p>
				<p class="paragraf">Gaziemir’de bir ilkokulun 7 ve 8. sınıflarına yaptığım sunumdan bir hafta sonra rehberlik öğretmenleri şöyle demişti: “Okan Bey, veliler bir haftadır sorup duruyor, ne yaptınız bizim çocuklara? Çocuklar ‘Bizi Çanakkale’ye götürün’ deyip duruyorlar. Bu hafta çok değiştiler, çok farklı davranıyorlar.”</p>
				<p class="paragraf">Bu geri dönüş gerçekten çok mutluluk vericiydi.   </p>
				<p class="paragraf">Karşıyaka’da Atatürkçü Düşünce Derneği gönüllülerine verdiğim bir seminerden sonra, 85 yaşındaki Erdoğan Amca’nın gelip beni omuzlarımdan tutup, gözlerimden öptükten sonra “Okan evladım, bu çok güzel bir proje. Lütfen bu projenizi daha da yaygınlaştırın; gençlerimize, ailelerine, öğretmenlerine ulaştırın. Buna gerçekten çok ihtiyacımız var” demesi, harcadığımız bütün emeğin ne kadar doğru bir yönde olduğunu fark ettiriyordu bana.</p>
				<p class="paragraf">Yukarıda belirttiğim gibi, bu projede gösterilen emek ve çabanın sonuçları belki kısa zaman içerisinde görülebilecek, ölçülebilecek sonuçlar değil. Ama zaten başımıza ne geliyorsa bu tip “acil olmayan ama önemli” işleri hep ertelediğimiz için geliyor. Aslında insanların, plan yaparken “yapılacaklar” listelerindeki “acil olmayan önemli” işleri için yeterince çaba gösterseler ve zaman harcasalar, hem kendileri için hem de çevreleri için çok daha verimli sonuçlar elde ederler düşüncesindeyim.</p>
				<p class="paragraf">Bu ülkeyi seviyorum, bu ülkenin insanını seviyorum. Hangi etik kökenden olursa olsun, hangi ideolojik düşünceye sahip olursa olsun, yeter ki bu değerlere sahip olsun. </p>
				<p class="paragraf">“Yurt Sevgisi”, “Hoşgörü”, “Girişimcilik”, “İş Kalitesi”, “Dürüstlük” ilke ve değerlerine sahip insanlardan oluşan bir toplumun çok güçlü bir toplum olacağına inanıyorum ve elimden geldiğince bu değerlerin yaygınlaşması için, “bilginin ışığını yaymak” için çaba göstereceğim. </p>
				<p class="paragraf para-style-override-16">Okan Yılmaz</p>
				<p class="paragraf para-style-override-16"><span class="char-style-override-14">İzmir</span></p>
			</div>
		</div>
</body>
</html>