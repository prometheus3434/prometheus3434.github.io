<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>3-64.html</title>
		<link href="../Styles/template.css" rel="stylesheet" type="text/css"/>

	</head>
	<body>
		<div id="x3-64.html" xml:lang="en-GB">
			<div class="Basic-Text-Frame">
				<p class="split"></p>
				<p class="arabaslik-orta">Sınırlar</p>
				<p class="paragraf">Ben Kırmızı Uğur Böceği Hasan Kürşat Yılmaz. Uğur Böcekleri Programı kapsamında 2009 yılından beri okullarda seminerler veriyorum. 19 Ocak 2011 tarihinde Feride Bekçioğlu İlköğretim Okulu’nda 4. sınıf öğrencilerine seminer verirken bir şeyi merak ettim. Normalde sunumlar sırasında öğrencilere, ekrana yansıttığımız dokuz noktayı gösterip bu noktaları dört doğru ile birleştirmelerini istiyorduk. İnsanlara üç kural koyuyorduk sadece. Birincisi dört doğruyu çizecekler, ikincisi ellerini kaldırmayacaklar ve üçüncüsü dokuz noktayı birleştirecekler. Üç sınır koyduğumuz zaman insanlar dördüncü sınırı kendileri koyup dokuz noktanın oluşturduğu karenin içerisinde kalıp sonuca ulaşamıyorlar. Acaba öğrencilere hiç sınır koymazsam ne olur, diye düşündüm ve seminerde uygulamaya koydum. Seminer sırasında tam bu konudayken teneffüs vakti geldi ve çocuklar için ara verdim. Aradan önce sınıfın tamamını dörderli gruplara ayırdım ve çocuklardan bir çiçek tasarlamalarını istedim. Sınır yok, kural yok, sadece bir çiçek.</p>
				<p class="paragraf">Aradan on dakika geçti, teneffüs sonrası yapılan tasarımları dinlemeye başladım. Beklentim çok yüksek değildi açıkçası, neticede kitlemiz 4. sınıf öğrencileriydi. Ancak tasarımlarını dinlerken oldukça şaşırdım. Ben elektronik mühendisliği öğrencisiyim ve bilişime, teknolojiye aşina bir insanım. Buna rağmen anlatılan tasarımları dinlerken elimle ağzımı kapatma ihtiyacı duydum. Abartısız her biri ödül alabilecek fen projesiydi. Öğrencilerden biri tasarımında saksıya bir çiçek koyup çiçeğin üzerine akrep ve yelkovan yerleştirmişti. Saksının içine de iki tane batarya koymuş, pilleri topraklamıştı. Pili bir kablo vasıtası ile güneş ışığı yayan ampule bağlamıştı. Bu ampul ile çiçeğe 7/24 fotosentez yaptırmayı ve burada üretilen enerji ile de çiçeğin üzerindeki saati sürekli çalıştırmayı amaçlamıştı. </p>
				<p class="paragraf">Bu proje bir grup ilköğretim 4. sınıf öğrencisi tarafından 10 dakika gibi kısa bir sürede üretilmişti. Şunu fark ettim; biz çocuklarımıza belli sınırlar getirmeye başladığımızda, onlar kendi zihinlerinden kendilerine yeni sınırlar koyuyorlar. Ancak biz onlara hiçbir sınır koymazsak yapabileceklerinin ucu bucağı görünmüyor. Anladım ki, farkında bile olmadan müthiş potansiyeli olan bu çocukları sınırlaya sınırlaya üniversitelerden bir şey üretemez hâlde mezun ediyormuşuz.</p>
				<p class="paragraf para-style-override-16">Hasan Kürşat Yılmaz</p>
				<p class="paragraf para-style-override-16">Ankara</p>
			</div>
		</div>
</body>
</html>