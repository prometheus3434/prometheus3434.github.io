<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>3-32.html</title>
		<link href="../Styles/template.css" rel="stylesheet" type="text/css"/>

	</head>
	<body>
		<div id="x3-32.html" xml:lang="en-GB">
			<div class="Basic-Text-Frame">
				<p class="split"></p>
				<p class="arabaslik-sol-kucuk-2" id="toc_marker-4-1-25">Umut Olmak, Işık Olmak…</p>
				<p class="paragraf">Üniversite 1. sınıf öğrencileriydik. Bir grup arkadaş, Kırıkkale Üniversitesi bünyesinde kişisel gelişim dergisi çıkarmak istedik. Çaldık dekan yardımcısının kapısını, dizildik yan yana. Neler yapmak istediğimizi öyle heyecanla anlatıyoruz ki, birimizin başladığı cümleyi diğerimiz tamamlıyor. Hiçbir sosyal faaliyeti ve öğrenci kulübü olmayan okulumuzda yenilikler yapmak istiyoruz, üniversitemizi geliştirmek istiyoruz. </p>
				<p class="paragraf">Hoca dedi ki, “Gidin adam gibi dersinize çalışın, saçma sapan şeylerle uğraşmayın.” Büyük sözü dinleyenler oldu bu grupta, dağıldık. Söz dinlemez, arsız birkaç arkadaşla da İşletme Kulübü’nü kurduk. O zamanki bölüm başkanımıza gittik, destek istedik. “İlk toplantımıza katılır mısınız, arkadaşlara da motivasyon kaynağı olur” dedik. “Tabii” dedi, “Seve seve gelirim.” İlanlar astık her yere, “Bölüm Başkanımızın katılımıyla…” diye. Geldi sağ olsun. “Nasılsınız? Yaz tatiliniz nasıl geçti? Havalar, sular…” Gitti. Bakakaldık birbirimize. O salondakilerin hiçbiri bir daha gelmedi toplantıya. Sonra bir gün Şerif Bey’i dinledim Hacettepe Üniversitesi’ndeki bir seminerinde. Üniversitemize davet ettim. “Tabii gelirim” dedi. O kadar mutlu oldum ki anlatamam. Dört yıldır okulda bütün sosyal faaliyet girişimlerim başarısızlıkla sonuçlanmıştı. Hemen dekanımıza koştum, durumu anlattım. “Gerek yok, gelmez zaten” dedi. Son sınıftaydım, okulun bitmesine birkaç ay kalmıştı ve ben daha bir çivi bile çakamamıştım okula. Artık o kadar dolmuşum ki, elimi o masaya vuruşumu ne ben unuttum ne de Mustafa Hoca. Sonrasında tüm faaliyetlerimde destek oldu bana sağ olsun.</p>
				<p class="paragraf">“Nasılsa gelmez” dedikleri adam geldi, seminerinin sonunda Türkiye Uğur Böcekleri Programı’ndan bahsetti. “Türkiye’nin dört bir yanına gidip insanlara bilginin ışığını yayacağız” dedi. Kâr amacı güden bir kuruluşun çalışanları, hiçbir maddi getirisi olmadığı hâlde, okulda bize kazandırılması gereken mücadele ruhu, girişimcilik, yurt sevgisi gibi değerleri ülkeye yaymayı kendilerine görev edinmişlerdi. Bundan güzel ne olabilirdi! Hemen atladık, Ankara’ya gittik. Yıl 2004. Yedi yıldır ülkenin dört bir yanında, bizim hocanın deyimiyle, “saçma sapan” şeyler yapıyoruz. Gittik cezaevlerinde, çocuk esirgeme kurumlarında mücadele ruhunu anlattık. Üniversitelerde, liselerde, özel kuruluşlarda girişimcilik anlattık. Köylerde, kasabalarda, okul bahçelerinde, parklarda, kıraathanelerde, kimi zaman konu komşuyu toplayıp yurt sevgisini anlattık. Polonya’ya, Amerika’ya gittik; ülkemizi anlattık. Köy okullarına kitap götürdük, bilgisayar götürdük. Bilginin ışığını yaymak için onlarca genç saçmalayıp durduk. Eğer bu 8 yılda 1 kişiye bile ışık olabildiysem, bir kıvılcım yakabildiysem ne mutlu bana.</p>
				<p class="paragraf">Programın ilk günlerinde çok heyecanlıydık, çok hevesliydik. Uğur Böceklerimiz tek tek uçuyordu. Gelen her seminer haberini ofiste aynı coşkuyla kutluyorduk. Benim için çok kolay olmadı uçmak. O kadar heyecanlıydım ki aklıma geldikçe ellerim titriyordu. Daha önce seminer vermiş olan arkadaşlarım beni korkacak bir şey olmadığı konusunda ikna etmeye çalışıyorlardı.</p>
				<p class="paragraf">Seminer için uygun bir yer, küçük bir topluluk arıyordum. Üniversiteden arkadaşım Mehmet, Kırıkkale Ticaret ve Sanayi Odası’nın düzenlediği “Girişimcilik Okulu”na katılmıştı. “Bizim kursa gel” dedi. Artık zamanı gelmişti; gittim, İl Müdürü Vural Bey’in kapısını çaldım. </p>
				<p class="paragraf">Vural Bey, Kırıkkale’de sosyal sorumluluk çalışmaları adına birçok önemli projeye imza atan başarılı bir yöneticiydi. Oturdum karşısına, Türkiye Uğur Böcekleri Programı’nı, değerlerimizi, amacımızı, projelerimizi, şimdiye kadar yaptıklarımızı anlattım. “Girişimcilik Okulu”nda seminer vermek istediğimi söyledim. Vural Bey başını hafifçe öne eğdi, tek kaşını kaldırdı ve “Sen mi anlatacaksın?” dedi. Ses tonundan her şeyin bittiğini sanmıştım ama öyle olmadı. Vural Bey üstü kapalı bir şekilde önce beni denemek istediğini söyledi ve o tarihlerde eş zamanlı yürüttükleri bir AB projesi olan “Elimi Tut” projesi kapsamında Yatılı Bölge Okulu’nda seminer vermemi istedi.</p>
				<p class="paragraf">İlk seminerimi 7-10 yaş grubu çocuklardan oluşan 80 kişilik bir topluluğa verdim, ama bir saatim çoğunlukla ilkokul öğretmeni gibi çocukların dikkatini çekmeye çalışmakla geçti. Başarmıştım, beğenmişlerdi seminerimi, projemizi. Sonraki hafta “Girişimcilik Okulu” için tarih belirledik. Bir hafta aralıksız çalıştım. Seminer günü TUP Yönetim Kurulu Başkanı Nihan’la Ticaret ve Sanayi Odası’na gittiğimizde bakanlık müfettişleri ve Vural Bey beni bekliyordu. Onları gördüğümde heyecanım bin kat arttı. Birlikte salona geçtik. Önce bir öğrenci çıkıp özgeçmişimi okudu, sonra beni sahneye davet etti. Sahneye çıktığımda nereden çıktığını anlamadığım sekiz-dokuz gazeteci bir anda seyirciyle önümde bir set oluşturup fotoğraflarımı çekmeye başladı. Art arda flaşlar patlıyordu, hiçbir şey göremiyordum. Evet, artık oradan kaçmak istiyordum. </p>
				<p class="paragraf">Salondaki herkes, üniversiteden o yıl mezun olmuş, az önce okunan özgeçmişi bir dakika sürmüş olan bu kızın kendilerine ne anlatacağını anlamamış, solgun gözlerle bana bakıyordu. İlk birkaç dakikadan sonra tek tek yanan gözleri görmeye başladım. Herkesin gözleri ışıldamaya, yüzleri gülmeye başlamıştı. Hatta ilerleyen bölümlerde gözleri dolan, ağlamaklı olan birkaç hanım takıldı gözüme. Başarmıştım, insanların hayatına dokunmuştum. Ben de uçuyordum artık.</p>
				<p class="paragraf">Seminerin sonunda “Avcunuzdaki Kelebek” hikâyesini anlattım, kıyamet gibi alkış koptu. Herkes tek tek gelip beni tebrik etti. Etkilendiklerini, onlar için bir kıvılcım yaktığımı hissediyordum. Seminer sırasında gözleri dolan hanımlardan biri yanıma yaklaştı, elime bir mektup sıkıştırdı ve çıktıktan sonra okumamı söyledi. Mektubu cebime koydum, bir an önce okumak istiyordum. Benden sonra sahneye müfettiş bey çıktı, anlattıklarımın ne kadar önemli şeyler olduğunu, kendisinin bu konuşmadan çok etkilendiğini ve salondaki herkesin de anlatılanları kendisine yol haritası olarak belirlemesi gerektiğini söyledi. Bir de teşekkür plaketi verdiler bana. Şükür ki sonradan öğrendim bunu, benden önce de Rıfat Hisarcıklıoğlu’nun konuşması varmış.</p>
				<p class="paragraf">Çıktığımızda uçuyordum mutluluktan. Mektup geldi aklıma, hemen cebimden çıkardım, okudum. Mektubun içeriği o hanımla aramızda kalsın, ama gözyaşlarımı tutamadım okurken. Hiç tanımadığın, büyük ihtimalle bir daha hiç görmeyeceğin birinin hayatında bu kadar büyük bir değişiklik yaratmış olmak, umut olmak, ışık olmak o an büyük bir sorumluluk yükledi omzuma. Ne yapıyor olduğumuzu o an çok daha iyi anladım. Okul yeni bitmişti ve bir yıl boyunca bir tek iş ilanına bile bakmadım, Türkiye Uğur Böcekleri Programı’nın yönetim kurulunda tüm yıl aktif olarak çalıştım. </p>
				<p class="paragraf">Ben Uğur Böceğiyim, biz Uğur Böceğiyiz. Hep gurur duydum, bundan sonra da hep gurur duyacağım.</p>
				<p class="paragraf para-style-override-16">Merva Fındık</p>
				<p class="paragraf para-style-override-16">İstanbul</p>
			</div>
		</div>
</body>
</html>