<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>3-71.html</title>
		<link href="../Styles/template.css" rel="stylesheet" type="text/css"/>

	</head>
	<body>
		<div id="x3-71.html" xml:lang="en-GB">
			<div class="Basic-Text-Frame">
				<p class="split"></p>
				<p class="arabaslik-sol-kucuk-2" id="toc_marker-4-2-13">Umut Olmak</p>
				<p class="paragraf">İlk cezaevi deneyimimdi ve giderken biraz tedirgindim. Üstelik o gün benim 16. evlilik yıldönümümdü ve cezaevinde seminer veriyor olmam evdekileri de biraz huzursuz etmişti. </p>
				<p class="paragraf">Bunun tek sebebi, bilgisizlikti. </p>
				<p class="paragraf">Nasıl bir yerdi, içeriye girince ne ile karşılaşacaktım? Bir şekilde suçlarından dolayı mahkûm olmuş insanlara, “Yurt Sevgisi”, “Dürüstlük”, “Hoşgörü” anlatacaktım. Özellikle “Dürüstlük” konusunu anlatırken nasıl tepki vereceklerini çok merak ediyordum. </p>
				<p class="paragraf">Salon nasıldı? Mahkûmlarla aramızda ayırıcı bir bölüm olacak mıydı, yoksa doğrudan temasta mı olacaktık? İçlerinde dolaşabilecek miydim? Konuşabilecek miydim? Çalışan personel nasıldı? Mahkûmlarla ilişkileri nasıldı?</p>
				<p class="paragraf">Tüm bunlar cevaplarını aradığım sorulardı ve hiçbirinin cevabını bilmediğimden biraz tedirginlik yaşıyordum. Bununla birlikte, tüm bunları merak ettiğim için büyük bir heyecan duyuyordum. Bir şekilde buraya gelmiş insanlara bazı farkındalıklar yaşatabilmeyi, en azından birkaçının fikirlerine, görüşlerine dokunabilmeyi çok istiyordum. </p>
				<p class="paragraf">Ödemiş Cezaevi’nin öğretmeni Bayram Bey (Ural) bulmuştu bizi. Birkaç ay önce Ankara’daki Merkezimize müracaat etmişti, söylediğine göre hiç umutlu değilmiş ziyaretimiz konusunda. Daha sonra birkaç kez telefonla konuştuk ve günü netleştirdik.</p>
				<p class="paragraf">Her cezaevinde kadrolu öğretmen varmış, daha önce bunu bilmiyordum; hatta bazı cezaevlerinde öğretmen sayısı (nüfusa göre) dörde, beşe kadar çıkıyormuş. </p>
				<p class="paragraf">Ödemiş’te trenden indiğimde Bayram Bey karşıladı beni. Saat 11:30 sularıydı. Beş dakika içinde cezaevine ulaştık. Arabayı dışarıda bıraktık. Üzerimde metal ve elektronik ne varsa arabada bıraktım çünkü içeriye hiçbir şekilde almıyorlardı. Personel dahi içeriye cep telefonunu sokamıyordu. Bilgisayarımı da götürmüştüm sunum için ama onu da araçta bıraktım. Sunumu nasıl yapacağımı sorduğumda, içeride her türlü donanım olduğunu, sadece harici belleği içeriye sokabileceğimi söyledi Bayram Bey. Ben de sunumumu belleğe aktardıktan sonra kendisine verdim. </p>
				<p class="paragraf">Cezaevinin dış güvenliğinden jandarma sorumluymuş. İçeriye girmek için onlara kayıt yaptırılıyor, ziyaret sebebi aktarılıyor; daha üst rütbeli bir subay onay verdikten sonra içeri giriyorsunuz. Eğer önceden içeriden birileriyle görüşüp semineri kararlaştırmadıysanız içeri girme şansınız biraz zor görünüyor.</p>
				<p class="paragraf">Bir üst aramasının ardından ilk kapıdan geçiyorsunuz, ardından x-ray cihazından da geçerek içeriye giriliyor. Cihaz çok hassas, ayakkabılarımı dahi çıkarmak zorunda kaldım. </p>
				<p class="paragraf">İçerideki ilk bölüm, sadece personelin odalarının bulunduğu, birkaç uzun koridordan oluşan iki katlı bir alandı. Yemek saati olduğundan beni hemen yemeğe götürdüler. Bu sırada giderken ve yemekhanede birçok kişi ile tanıştım. Genelde herkes içten ve samimi davranıyordu. Bence personelin genel olarak motivasyonu yüksekti. </p>
				<p class="paragraf">Yemek sırasında biraz bilgi almıştım. </p>
				<p class="paragraf">Yaklaşık 600-700 mahkûm varmış bu cezaevinde. Yetmiş kadar da sivil personel. Memurundan gardiyanına, aşçısından elektrikçisine, öğretmenine kadar her bölüm için gerekli sivil memurlar. </p>
				<p class="paragraf">Siyasi ve terör suçluları hariç her türlü suçtan ve yaş grubundan mahkûm varmış. Mahkûmlar yirmi-yirmi beş kişilik koğuşlarda kalıyorlarmış. Nasıl ayrıldıklarını anlamak için “Suça göre mi? Yaşlarına göre mi?” diye sordum. Mahkûmiyetleri kesinleşmiş, yani mahkemesi sonuçlanmış olanlarla, henüz hüküm giymemiş olanlar ayrı bölümlerde kalıyorlarmış. Bunun dışındakiler karışık olarak kalıyormuş koğuşlarda ama küçük yaş gruplarının koğuşları ayrıymış. </p>
				<p class="paragraf">Yemekten sonra, Bayram Bey’in odasına çıktık. Seminer değerlendirme formlarını yanıma almayı unutmuştum ama mahkûmlara doldurtabileceğimizi söylediklerinde hemen orada, bilgisayarda kendim bir form hazırladım ve bastırttım. Herkesten geribildirim alabilecek olmam beni yine çok memnun etmişti. Böylece sonuçları biraz olsun ölçme, yorum alabilme şansımız olacaktı. </p>
				<p class="paragraf">Burada çok fazla kalmadık, hemen semineri yapacağımız yere doğru yola çıktık. Bu arada geçtiğimiz bölümlerde Bayram Bey bana tanıtım yapıyordu. Yine demir parmaklıklı kapılardan geçerek sivil memurların bulunduğu bölüme girdik. Artık sürekli koridorlardan geçiyorduk ama bu bölümlerde de mahkûmlar yoktu. Bizim geçtiğimiz koridorlar ana koridorlardı, mahkûmların koğuşları ise bu ana koridora çıkan ve her birinin başında görevlilerin ve demir kapıların olduğu koridorlardaydı. </p>
				<p class="paragraf">Buralardan geçerken etkilenmeye başlamıştım. Her yer son derece düzgün, temiz ve bakımlıydı. Personel de son derece hoş sohbet kişilerden oluşuyordu. Mahkûmların, binaların arasında kalan yürüyüş alanlarını gördüm. Voleybol oynadıkları, üzeri açık küçük bir sahaları bile vardı. Ayrıca bir de kapalı masa tenisi odası vardı. Burada turnuvalar düzenliyorlarmış.  </p>
				<p class="paragraf">Bu sırada yemekhanede akşam yemeği hazırlıkları yapılıyordu. Kazanların içinde balıkları görünce çok şaşırdım, o kadar mahkûma balık verilebileceğini nedense hiç düşünmemiştim. </p>
				<p class="paragraf">Asıl şaşkınlığımı üst kata çıkınca yaşadım. Önce büyükçe bir kütüphaneye girdik. İçi kitap doluydu. Bağışlarla gelen kitaplar mevcuttu. Devlet tarafından yasaklanmamış her türlü kitabı koyabiliyorlarmış kütüphaneye. Daha sonra bir bilgisayar odasına girdik. Yirmi civarında bilgisayar vardı odada. Burada mahkûmlara bilgisayar dersi veriliyormuş. Dışarıdan gelen öğretmenler düzenli olarak derslere giriyorlarmış. Bunun dışında bir iki derslik, satranç odası ve el işlerinin yapıldığı atölye vardı. Buralarda da hem ders görüyorlarmış hem de el işleriyle pek çok üretim yapıyorlarmış. </p>
				<p class="paragraf">2009 yılında İzmir Kalkınma Ajansı’nın açmış olduğu bir proje yarışmasına katılmışlar ve ödül almışlar. Oradan elde ettikleri bütçe ile bu alanların çoğunu yapmışlar ve sürekli eğitim imkânları yaratmaya çalışıyorlarmış. </p>
				<p class="paragraf">Konferans salonuna geldiğimizde son şaşkınlığımı yaşadım. Şimdiye kadar seminer verdiğim en güzel ve donanımlı salon burasıydı diyebilirim. Yaklaşık yüz elli-iki yüz kişilik bir tiyatro solunu gibiydi. Önde bir sahne vardı ve burada her türlü teknik imkân sunuluyordu. En öndeki iki sıra, personel için ayrılmıştı. Hemen arkalarında da mahkûmlar oturacaktı, arada hiçbir bölme yoktu. </p>
				<p class="paragraf">Hazırlıkları tamamladık. Yan tarafta öğretmenler odası gibi bir odada çayımızı içerken, görevliler de mahkûmları salona almaya başladı. </p>
				<p class="paragraf">Biraz sonra hafiften dizlerim titreyerek seminere başladım. Bu arada önceden Bayram Bey’e seminerin ana başlıklarını ve içeriğini biraz anlatmıştım. Tedirgin olduğum soruları sormuştum, tepki verip vermeyeceklerini öğrenmeye çalışmıştım. O da bana bu tip bir semineri çok istediklerini, zaman zaman Şerif Hoca’nın Avcunuzdaki Kelebek DVD’sini izlettirdiklerini ve çok sevdiklerini belirtmişti. Bu cevaplarla biraz rahatlamış olarak seminere başladım. Çok kısa sürede, herkesin ilgisini çektiğini ve dikkatle dinlediklerini bakışlarından anladım. </p>
				<p class="paragraf">Sonraki bir saat akıp geçti. Büyük çoğunluk, personel de dahil, keyifle ve dikkatle semineri izlediler. Soru sorduğumda pek cevap vermediler, nedenini pek anlamadım; sanırım böyle bir katılımcılık beklemiyorlardı. Sonlara doğru birkaç kişi elini kaldırıp yorum yaptı. </p>
				<p class="paragraf">Konuların üzerine fazla dikkat çekmemden dolayı süre konusunda biraz yavaş gitmiştim. Aslında daha önce Bayram Bey’den onay almama rağmen, 4 Sandalye uygulamasını yapamadım. Bunun dışında tüm konuları paylaştım. </p>
				<p class="paragraf">Bitirdiğimde, gözlerdeki parıltılar, alkışlar, gülümsemeler tüm yorgunluğu, tedirginliği bitirmişti. Gelmeden önceki tüm sorular cevaplanmıştı. Birçok soruyu önyargılarımdan dolayı sormuş olduğumu fark ettim. </p>
				<p class="paragraf">Geribildirim formlarını dağıttım, koğuşlarına döndüklerinde dolduracaklardı. Bir dahaki gidişimde formları alacaktım. Bayram Bey ile üçü mahkûmlara, biri personele olmak üzere dört seminer daha yapmaya karar vermiştik. </p>
				<p class="paragraf">Ayrılırken, kendi elleriyle yaptıkları iki pazar filesini hediye etmişlerdi. Sağlık ve hijyen alanında aldıkları ödülden dolayı, naylon poşetlere karşı bir duruşları vardı. </p>
				<p class="paragraf">Benim için müthiş bir deneyimdi. Yönetimiyle, personeliyle, mahkûmlarıyla Ödemiş Cezaevi, hiç bilmediğim birçok şeyi öğrenmemi sağlamıştı. Ertesi gün Bayram Bey ile telefonda konuştuk. Birçok mahkûmdan çok güzel geri dönüşler aldıklarını söyledi. </p>
				<p class="paragraf">Ülkedeki bütün cezaevleri böyle mi bilmiyorum ancak eğer cezaevleri bu şekilde yönetiliyorsa içeriye giren insanların çoğu, farklı bir insan olarak dışarıya çıkabilir diye düşündüm. Bununla birlikte, daha önce gittiğim birçok okul aklıma geldi, hiçbirinde böyle imkânlara rastlamamıştım. Dökülüyorlardı, personel ve öğretmenlerin birçoğu çok duyarsızdı. Bu çelişki biraz içimi sızlattı. </p>
				<p class="paragraf">Biz Uğur Böcekleri’nin, ormanı söndürmeye çalışan minik serçelerin, hepimizin daha yapacağı çok şey var. İçlerinde fırtınalara sebep olarak, ortaya çıkan farkındalıklarla değişim yaratarak hayatlarına dokunabileceğimiz insanlara ulaşırken, seminerlerimizi verdiğimiz kuruluşlar içerisinde cezaevleri gerçekten çok önemli bir yer tutuyor. </p>
				<p class="paragraf">Buradan çıkarken içinizde hissettikleriniz ise parayla asla satın alınamayacak duygular ve değerler.  </p>
				<p class="paragraf para-style-override-16">Okan Yılmaz</p>
				<p class="paragraf para-style-override-16"><span class="char-style-override-14">İzmir</span></p>
			</div>
		</div>
</body>
</html>