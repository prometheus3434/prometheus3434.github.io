<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>3-9.html</title>
		<link href="../Styles/template.css" rel="stylesheet" type="text/css"/>

	</head>
	<body>
		<div id="x3-9.html" xml:lang="en-GB">
			<div class="Basic-Text-Frame">
				<p class="split"></p>
				<p class="arabaslik-sol-kucuk-2" id="toc_marker-4-1-2">Yüzlerde Gülümseme Olmak</p>
				<p class="paragraf">Üniversitenin ilk yılıydı. Hacettepe Üniversitesi’nde düzenlenen etkinliklerden birindeydim. Salonda yer yoktu, ayaktaydım. Kalabalıkta sıradaki konuşmacının Ahmet Şerif İzgören olduğu kulağıma çalındı. Bir köşede annemin üniversiteye başladığım için hediye ettiği cep telefonuyla uğraşıyordum (yaş on sekizdi daha). O sırada basamaklardan aşağı doğru biri geldi yanıma ve konuşmacının çok sinirli biri olduğunu, seminer sırasında telefonum çalarsa kızabileceğini söyledi. O şaşkınlıkla telefonun sesinin açık olmadığını belirtip ışığından da rahatsız olmamasını umarak heyecanla seminerin başlamasını bekledim. Bir süre sonra sahneye davet edilen konuşmacı, biraz önce yanıma gelip, “konuşmacı psikopat ona göre” diyen kişiydi. Şerif Hocam gülümseyerek konuşmasına başlamıştı. Aynı dakikalarda benim de Türkiye Uğur Böcekleri Programı’ndaki hikâyem başladı. </p>
				<p class="paragraf">Program ilginçti. Bilgi ve eğitim elçiliğiydi işin özü. Gönüllüler kişisel gelişim üzerine, hayata dair eğitimler alacaklardı, sonra o bilgiler ihtiyacı olanlara ulaştırılacaktı. İnsanların kendi hayatlarının liderleri olmasına yönelik yansılar görünecekti duvarlarda, bizler hikâyeler ekleyecek, anılar aktaracaktık. Her yere gidilecekti. Cezaevlerine, çocuk yuvalarına, yetiştirme yurtlarına, ilköğretim, lise, üniversitelere de… İletişime açık olmak önemli, hayat amacı olmadan olmaz, yaşadığımız çevreye değer katmalıyız, mücadele etmeliyiz, üreten insan yaşlanmaz, yaptığımız işi iyi yapmalıyız, mutluluk avucumuzdaki kelebekte, sıkacak mısın ellerini, diyecektik.</p>
				<p class="paragraf">O kadar insanın karşısında nasıl konuşacaktık? Zor işti. Aşamalar önümüzde sıralandı. Kelebeği avucumuza alabilmek için kozasını da kendimiz örmek zorundaydık. Eğitimlere katıldık. İletişim, beden dili, sunum teknikleri… Gönüllülerle tanıştık, herkes heyecanlı, amaçlar aynıydı. Güzel oldu dostların varlığı. Güçlendik. </p>
				<p class="paragraf">O gün geldiğinde annemin hediye ettiği cep telefonum yoktu yanımda, saatimi de çıkarmıştım ve üzerimde ne varsa. Seminer salonuna gittiğimde sadece ben, aklımdaki ve yansıdaki bilgiler ve avucumdaki kelebek vardık. İlk seminerim bir cezaevindeydi. Önce somut değildi bilgiler, duyar duymaz mutlu etmeyecekti, elle de tutulmuyordu, ama herkes dinledi. Kimse karşılarındaki genç için “Daha hayatın başında, yirmili yaşlarda bir genç bize ne anlatabilir” demedi. Bir şeyler öğretmeye değil, paylaşmaya gitmiştim. Dinlediler, dinledim. Bazen duygulu, bazen kahkahalarla bir saat... Anladım. Soyut değildi. Bilgi gülümseme oldu, sonra mücadele ruhuna dönüştü gözlerde, hayallere daldırdı, umut oldu... Görebiliyordum değerlendirme formunda yazanları. Ben yirmi yaşındaydım, elimde mutluluk ve umut içeren değerlendirme kâğıtları vardı. </p>
				<p class="paragraf">Çocuk yuvalarına, yetiştirme yurtlarına gittim. Çocuklar seminer sonunda avuçlarını araladıklarında uçan kelebekleri görmüşlerdi. Ben de kelebeklerin peşinden koşarak giden çocukları gördüm. </p>
				<p class="paragraf">Süreç yorucuydu ama değerlendirme formlarında yazanlar ve gönüllü grubumuz sayesinde seminerler vermeye devam ettik. Seminer sonrası değerlendirme formlarını okumanın ve kaç kişiye ulaştığımızı saymanın keyfi çok şey öğretti bize. Çok şey kattı. Her şeyden önce bir işe yaramanın mutluluğunu yaşattı. Sadece kendin için değil başka insanlar için de bir şeyler yapabilme mutluluğu… Hem de çoğu zaman kimsenin görmediği insanlar için… Uğur Böcekleri olarak insanların yüzlerinde gülümseme olabildiğimiz için, onlara umut ışığı olabildiğimiz için şanslıydık. Aslında bizler yorularak, mutlu olan şanslılardık. Şanslıydık çünkü bir şeyler katmaya çalıştıkça çok güzel şeyler kazandık. </p>
				<p class="paragraf">Türkiye Uğur Böcekleri Programı, gönüllülerine ve çevresine pozitif değerler katmaya çalışıyor. Üniversitenin ilk yılı bir seminerde karşılaştığım gülümsemeyle başladığım bu gönüllülük sürecinde, verdiğim seminerlerle katkı sağlayabilmiş olmayı umuyorum. </p>
				<p class="paragraf">TUP gönüllülüğüm sürecinde birlikte koşturma fırsatı bulduğum bütün dostlarım ve İzgören Akademi ailesi, iyi ki varsınız. Saygı ve sevgilerimle…</p>
				<p class="paragraf para-style-override-16">Ahmet Ege</p>
				<p class="paragraf para-style-override-16">Ankara</p>
			</div>
		</div>
</body>
</html>