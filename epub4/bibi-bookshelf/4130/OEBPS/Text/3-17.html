<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>3-17.html</title>
		<link href="../Styles/template.css" rel="stylesheet" type="text/css"/>

	</head>
	<body>
		<div id="x3-17.html" xml:lang="en-GB">
			<div class="Basic-Text-Frame">
				<p class="split"></p>
				<p class="arabaslik-sol-kucuk-2" id="toc_marker-4-1-10">Bir Kitap Okudum…</p>
				<p class="paragraf">Hayatımda hiçbir şeyin yolunda gitmediği, sıkıntılı, zor bir dönemimde sınıf arkadaşlarımdan Volkan’ın, “Emel al oku, senin benden daha çok ihtiyacın var bu kitaba” diyerek <span>Şu Hortumlu Dünyada Fil Yalnız Bir Hayvandır</span> kitabını önüme koymasıyla tanışmış oldum projeyle. İlaç gibi geldi derler ya, aynen öyle oldu. Hiç tanımadığım insanlarla hiç bilmediğim hayatlarla tanıştırdı beni. Sonra Eğitimcinin Eğitimi, <span>Sunum Atölyesi</span> ve Turuncu Uğur Böcekliği geldi.    </p>
				<p class="paragraf">6 Mayıs 2010’da, Ankara’dan Leylacığımla bir telaş çıktık yola. Gece yarısı vardık Karaman’a. Taksiyle kalacağımız oteli bulduk, bulduk ama kapı duvar. Gece yarısı bilmediğimiz bir şehirde, bir otel kapısında iki kızcağız. Bir süre cama pencereye tıkladıysak da bundan bir sonuç alamayacağımızı anlamamız uzun sürmedi. Sonra ampuller yandı tabii. Yan otelden yardım istedik. Sağ olsunlar hemen yardımcı olmaya çalıştılar, önce bizim yöntemlerle, sonra da telefonla. “Ruslarla eğlence vardı, yukarıdadırlar duymamışlardır” diyorlar bir taraftan da.  Leyla bana bakıyor ben Leyla’ya. Akıllardan aynı şey geçiyor belli ki: Ruslarla otel odasında eğlence?! Nereye düştük biz ya! Sonraki gün öğrendik ki, Rusya’dan öğrenciler gelmiş, kardeş okulları varmış Karaman’da. Bu küçük aksaklıktan sonra yerleştik odamıza. İçim kıpır kıpır. Sonraki gün ilk seminerimi vereceğim; heyecan, telaş hepsi bir arada. “Ya unutursam ne anlatacağımı ya yapamazsam” diyorum bir taraftan Leyla’ya, o da yol boyunca yaptığı gibi beni rahatlatmaya, sakinleştirmeye çalışıyor. “Emelcim bir şey olmaz, anlatacaklarını senden başka kimse bilmiyor, unutursan da fark etmeyecekler” diyor sağ olsun. Midemdeki kramplar eşliğinde zar zor uyumayı başardım. Ertesi sabah erkenden uyandık. İlk seminerimizi Karaman Yatılı Bölge İlköğretim Okulu’nda verdik. Müdür Bey ve değerli öğretmenlerimiz çok sıcak karşıladılar bizi, seminer çıkışında çok daha sıcaklardı. Sonrasında iki üç saatlik bir boşluğumuz vardı. Hilmi Bey sayesinde onu da Özel Babaoğlu İlköğretim Okulu’na seminer vererek doldurduk. Son seminerimizi de Karaman Sosyal Hizmetler Müdürlüğü Gençlik Merkezi’nde vererek sonlandırdık Karaman maceramızı.  </p>
				<p class="paragraf">7 Mayıs 2010. O gün Karaman’da üç seminer verdik. Gün sonunda Leyla da ben de adeta mutluluk sarhoşuyduk. Ankara otobüsüne biner binmez seminer değerlendirme formlarımızı okumaya koyulduk. Uğur Böcekleri bilir, seminer vermek kadar heyecanlıdır seminer değerlendirme formlarını okumak. Seminer boyunca kâh merak kâh heyecanla ışıldayan o gözlerini görür, küçücük yüreklerinin çarpıntılarını duyar gibiydim yeniden. O minik eller kargacık burgacık neler yazmışlar okurkenki mutluluk nasıl kelimelere dökülür de ifade edilir, inanın bilmiyorum. Bir garip sıcaklık doldu içimize, yol boyunca durmaksızın gülümsedik. Muavin gidip gelip tuhaf tuhaf baktı, ama neden olduğunu hiç anlamadı, ona da gülümsedik. Hayatın sadece “mutlu olduğunuz anlar”dan ibaret olduğunu varsayarsak, o gün hayatıma bahşettiğim en güzel armağanlardandı.</p>
				<p class="paragraf">İzniniz olursa, buradan öncelikle bu güzel günün her anında yanımda, heyecanıma, telaşıma, gülücüklerime ortak olan Uğur Böceklerimizden canım arkadaşım Leyla’ya Karaman’da bulunmama vesile olduğu için; Bifa Yönetim Kurulu Başkanı Sayın Necati Babaoğlu’na Karaman’a gitmemize yardımcı olduğu ve boynumdan çıkarmaya kıyamadığım zarif hediyesi için; Özel Babaoğlu İlköğretim Okulu Müdürü Sevgili Hilmi Erdoğdu’ya gün boyu eşsiz sohbetiyle bize eşlik ettiği, Süpermen ve Uğur Böceği kitabından okuduğumuz rahmetli arkadaşı Seyfi Alanya’nın hikâyesini gözleri dolu dolu anlatmanın da ötesinde adeta anlatırken yaşattığı ve birinci ağızdan dinleme şansı verdiği, kendi kitaplığından çıkarıp hediye ettiği kitapları ve daha sayamadığım pek çok şey için; Uğur Dershanesi’nden Ali Bey ve değerli rehber öğretmenlerine alakaları ve hoş sohbetleri için çok ama çok teşekkür ederim.</p>
				<p class="paragraf para-style-override-16">Emel Boğatekin</p>
				<p class="paragraf para-style-override-16">Ankara</p>
			</div>
		</div>
</body>
</html>