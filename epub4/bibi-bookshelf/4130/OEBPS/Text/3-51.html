<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>3-51.html</title>
		<link href="../Styles/template.css" rel="stylesheet" type="text/css"/>

	</head>
	<body>
		<div id="x3-51.html" xml:lang="en-GB">
			<div class="Basic-Text-Frame">
				<p class="split"></p>
				<p class="arabaslik-sol-kucuk-2" id="toc_marker-4-1-44">Hayat Bağım TUP</p>
				<p class="paragraf">TUP demek insan demek, hayat demek, Türkiye demek…</p>
				<p class="paragraf">Türkiye Uğur Böcekleri Programı’nda yaklaşık 1,5 yıldır gönüllüyüm. TUP Antalya’da ilk başladığında Erasmus’taydım. Döndüğümde ilk işim TUP için harekete geçmek olacaktı. Türkiye Eğitim Gönüllüleri Vakfı’nda (TEGV) yarıda bıraktığım gönüllülüğüme de devam etmek istiyordum. Aynı zamanda tez çalışmam için yurtdışında TÜBİTAK’a proje yazmıştım ve o da kabul olmuştu; bir sürü analiz beni bekliyordu. Yani çok fazla yol katetmem lazımdı.</p>
				<p class="paragraf">Güzel bir Avrupa macerasından sonra Türkiye’ye döndüm. TUP’un ilk eğitim dönemine katıldım ve gerekli prosedürleri tamamlayıp gönüllü olmayı başardım. İlk seminerimi Hacı Melike Mehmet Bileydi Anadolu Lisesi’nde vermiştim. Cidden çok zeki çocuklardı ve çok heyecanlanmıştım. Aynı okula yaklaşık iki ay önce girişimcilikle ilgili konuşma yapmaya gittiğimde beni heyecanla dinleyen çocuklar şimdi biraz şaşırmışlardı. Aslında oradaki heyecanım, onlara bizim dilimizden seslendiğim, halkımızın hikayelerini paylaştığım içindi. Girişimcilik konuşmamda kendi deneyimlerimi aktarırken, burada Türkiye’nin durumunu anlatmak, tarihimize göz atmak duygularımı doruk noktasına taşımıştı. Tüm bu güzel duyguları yaşıyorken diğer yoğun çalışma tempom da devam ediyordu. Haftanın her günü gece on ikilere kadar projem üzerine çalışıyordum. Ben bilgilerle büyüdükçe, bunları paylaşmam gerektiğini düşündüğüm için çarşamba günleri de TEGV’ye gidiyordum. Özellikle o gün sabah dersim olmadığı için TEGV’de 8.30’ta 2 saat ders veriyor ve eve dönüp projeme devam ediyordum. Aynı zamanda tango gösteri çalışmalarına hazırlanıyordum ve yan flüt kursuna başlamıştım (Tüm bu yaptıklarımı kendimle övünmek için değil sadece vaktimizi planlarsak her şeye vakit bulabileceğimizi anlatmak için yazıyorum). Bir gün bir hocam dedi ki, “Tuğba çok yorgun görünüyorsun.” Ben de durumu anlattım. “Ne gerek var bunlara?” diye bir cevap alınca ne diyeceğimi bilemedim. Hocam adına üzüldüm. Evet, yardımcı doçent olmuştu ama hayatta bazı şeylerden yoksun yaşamış, insanların kalplerine hiç dokunmamış, bu duyguyu hiç tatmamıştı.</p>
				<p class="paragraf">Her şeyiyle güzel olan hayatım mezuniyet ile son buldu ve üniversite okuyan belli kesimin kaderi olan işsizlik sorunu ile eve döndüm. Yaşadığım yerde TEGV yoktu. Sosyal yaşam hiç yoktu. </p>
				<p class="paragraf">Peki, ben ne yaptım? Öncelikle TUP, bellekte taşınır bir proje olduğu için hemen onun üzerine yoğunlaştım. Lisede çok sevdiğim bir hocamın Bandırma Enerjisa Fen Lisesi’ne müdür olduğunu duydum ve aradım. Projeyi anlattım. Seminer için beni 12 Ekim 2010 tarihinde davet etti. İşte en güzel duygulardan birini burada yaşadım. Daha önce benim ders aldığım hocam beni dinliyordu ve bu seminer için bana teşekkür etti. Sadece bir teşekkür beni gururlandırdı ve kendimi çok önemli hissettirdi. Daha sonraki seminerlerimi Erdek Anadolu Lisesi’nde, Bandırma Mesleki Eğitim Merkezi’nde, İMKB Teknik ve Endüstri Meslek Lisesi’nde verdim. Bandırma Mesleki Eğitim Merkezi’nde verdiğim eğitim, ara eleman yetiştiren bir okul olduğu için onların kendilerini değerli hissetmeleri açısından çok önemliydi. Seminer tarihini bir hafta önce almıştım ve o hafta içerisinde çok kötü grip oldum, semineri iptal edemedim. Gün geldiğinde ise yataktan kalkıp seminere gittim. TUP böyle bir şey işte, hasta olsanız da size öyle bir güç veriyor ki kendinizi semineri anlatırken buluyorsunuz. İMKB Teknik ve Endüstri Meslek Lisesi’nde 81 kişiye eğitim verdim, bugüne kadar en çok sayıda katılımın olduğu seminerdi. Bu okulda okuyanlar çok şanslıydı. Çünkü okul müdürleri sosyal sorumluluk konusunda çok bilinçliydi. Bana kendisini anlattı: “Ben 21 yıllık müdürüm kızım. Önceden insanlara emrederek her işi yaptıracağımı düşünürdüm ve sert davranırdım. Bir gün okul müdürlerine bir program kapsamında eğitim vereceğiz dediler. Bugüne kadar ben eğitim vermişim, nasıl olacak diye düşündüm. Gittiğimde çok üzülerek söylüyorum ki biraz küçümseyerek salona girdim. Sonra oyunlar oynadık ve yöneticilik aslında böyle olmuyormuş onu öğrendik. En önemlisi de yönetici olsan bile eğitim alman gerekiyormuş onu hatırladık. Ben o gün kendimi yeniledim, davranış şeklimi değiştirdim. Senin bugün bize anlattıkların öğrencilerimiz için çok önemliydi. Sen bu kapıdan çıkacaksın ama senin anlattıklarını biz daha çok konuşacağız. Çok teşekkür ediyorum.” Okul Müdürü Mehmet Bey bana projenin önemini ve üzerinde daha çok emek verilmesi gerektiğini bir kez daha hatırlattı. Seminere sadece bir gün gittim, ama onlara belki okul sonuna kadar konuşulacak bilgi depoladım. </p>
				<p class="paragraf">Tüm bunları yazarken, bir an için o günlere geri gittim. TUP benim için hayatımda çok önemli bir yere sahip. Çünkü üniversitede başarılıydım; sosyal sorumluluk projelerinde yer aldım, çok aktiftim. Evime döndüğümde ise hiçbir şey olmayan küçük bir ilçedeydim. Benim hayata bağlanmamı sağlayan bu projeye sonsuz teşekkürlerimi sunuyorum. Erdek, Bandırma artık şanslı ilçeler. Ben eğitim hayatım boyunca, üniversiteye kadar hiç seminere katılmadım. Şimdi eğitim verdiğim kişiler çok şanslı; onlar hayatlarının ilk seminerlerini belki de benden dinlediler. Artık bilgiyi paylaşacaklar ve Türkiye için daha çok çalışacaklar. </p>
				<p class="paragraf">TEGV için ne yaptım? TEGV Türkiye’de belli noktalara kurulmuş bir vakıf. Ben Erdek’te ikamet ediyorum ve en yakın TEGV Bandırma’da. Yol ücreti de fazla olduğu için gönüllülüğüme devam etme imkanım olamazdı. Apartmanımızda 5 yaşında iki kız çocuğu var, ben de TEGV’de öğrendiklerimi onlara uyguluyorum, birlikte etkinlik yapıyoruz. Hatta bir anasınıfı gibi ailelerine yılsonu gösterisi bile yaptık. Çocuklara bir şeyler öğretmek, onların hayat karşısında daha güvenli durduğunu görmek, emin adımlarla ilerlemelerini sağlamak geleceğimiz için çok büyük önem taşıyor. </p>
				<p class="paragraf">Tüm bu yaptıklarım bana önemli olduğumu hissettirdi. Bu ülke için hep beraber el ele verirsek daha güvenli bir gelecek bizi bekliyor demektir. Katıldığım Pfizer konferansında edindiğim bilgiye göre, gelecekte istihdam edileceğimiz alanlarda sosyal medya, internet teknolojileri ve sosyal sorumluluk projeleri olduğu söyleniyordu. Demek ki gelecekte sosyal sorumluluk sahibi bireyler yetişecek ve aydınlık günler gelecek. SOGLA konferansında ise TOG Başkanı İbrahim Betil, Türkiye’de sosyal sorumluluk projelerinin çok az sayıda ve kurulan vakıfların Avrupa ülkelerine göre ciddi derecede düşük rakamlarda olduğunu belirtmişti. Her ne kadar önceki söylediğim bizi aydınlık gelecek için umutlandırsa da İbrahim Betil o gün bir ülke gerçeğini vurguladı. İlk söyleneni daha hızlı gerçekleştirmek için sizden küçük ricalarda bulunmak istiyorum: Eğer çocuklar benim hayatım diyorsanız TEGV’ye, yardıma ihtiyacı olan bireyler diyorsanız LÖSEV ve benzeri kuruluşlara, küresel ısınma var çevrem gidiyor diyorsanız TEMA Vakfı’na, ama bunlar yetmez tüm kitlelere ulaşmak istiyorum diyorsanız TUP’a başvurun; kendi iyilik fikrinizi hayata geçirerek harekete geçin. İlgi alanınıza göre size bir sürü olanak söyledim. E daha ne duruyorsunuz? </p>
				<p class="paragraf para-style-override-16">Tuğba Öksüz</p>
				<p class="paragraf para-style-override-16">Ankara</p>
			</div>
		</div>
</body>
</html>