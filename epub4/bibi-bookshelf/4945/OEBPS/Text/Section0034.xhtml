<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h2 style="text-align: justify;">34</h2>

  <div style="text-align: justify;">
    Ruby, Pazartesi sabahı hem kurabiyeler ve hem de haberler için müthiş bir iştahla yeniden ortaya çıktı. Her zamankinden biraz daha geç, saat sekizde ofise geldiğimde, kapının merdiveninde oturmuş, mutlu bir gülümsemeyle beni selamlıyordu. Gantry dışarda bir yerlerdeyken, havanın biraz daha aydınlanmasını ve ofiste de biraz hareketin başlamasını istemiştim.
  </div>

  <div style="text-align: justify;">
    <br />
  </div>

  <div style="text-align: justify;">
    Ruby hep aynıydı. Yüzüne bakıp onu incelemeyi ve bir uyuşturucu âleminin işaretlerini görmek istedim, ama onda olağanüstü hiçbir şey yoktu. Gözleri sert ve üzüntülü bakıyordu ama, mutlu bir havadaydı. Ofise beraber girdik ve Ruby'nin masasını hazırladık, içerde başka birinin bulunması beni rahatlatmıştı.
  </div>

  <div style="text-align: justify;">
    <br />
  </div>

  <div style="text-align: justify;">
    "Ee, nasılsın bakalım görmeyeli?" diye sordum.
  </div>

  <div style="text-align: justify;">
    <br />
  </div>

  <div style="text-align: justify;">
    Kesekâğıdından kurabiye almak için uzanırken, "İyiyim," diye cevap verdi. Masanın üzerinde Ruby için geçen hafta aldığım üç kesekâğıdı vardı ama, Mordecai'ın bıraktığı kırıntılar da duruyordu.
  </div>

  <div style="text-align: justify;">
    <br />
  </div>

  <div style="text-align: justify;">
    "Nerede kalıyorsun?"
  </div>

  <div style="text-align: justify;">
    <br />
  </div>

  <div style="text-align: justify;">
    "Arabamda." Başka nerede kalabilirdi ki? "Kışın bittiğine çok seviniyorum tabii."
  </div>

  <div style="text-align: justify;">
    <br />
  </div>

  <div style="text-align: justify;">
    "Ben de. Naomi'nin yerine gittin mi?" diye sordum.
  </div>

  <div style="text-align: justify;">
    <br />
  </div>

  <div style="text-align: justify;">
    "Hayır, ama bugün gideceğim. Pek iyi değildim."
  </div>

  <div style="text-align: justify;">
    <br />
  </div>

  <div style="text-align: justify;">
    "Seni arabamla götürürüm."
  </div>

  <div style="text-align: justify;">
    <br />
  </div>

  <div style="text-align: justify;">
    "Teşekkürler."
  </div>

  <div style="text-align: justify;">
    <br />
  </div>

  <div style="text-align: justify;">
    Konuşmamız biraz sıkıntılıydı. O, benim, son motel olayını sormamı istiyor, bekliyordu. Ben de kuşkusuz istiyordum ama yapmadım.
  </div>

  <div style="text-align: justify;">
    <br />
  </div>

  <div style="text-align: justify;">
    Kahve hazır olunca iki bardak doldurdum ve masanın üzerine koydum. Bir fare gibi, üçüncü kurabiyenin kenarlarını kemirmekle meşguldü.
  </div>

  <div style="text-align: justify;">
    <br />
  </div>

  <div style="text-align: justify;">
    Bu kadar acınacak bir insana karşı nasıl sert olabilirdim? Haberlere geçmek iyi olacaktı.
  </div>

  <div style="text-align: justify;">
    <br />
  </div>

  <div style="text-align: justify;">
    "Gazeteye bakalım mı?" diye sordum.
  </div>

  <div style="text-align: justify;">
    <br />
  </div>

  <div style="text-align: justify;">
    "Çok iyi olur."
  </div>

  <div style="text-align: justify;">
    <br />
  </div>

  <div style="text-align: justify;">
    Ön sayfada belediye başkanının resmi vardı ve Ruby şehir haberlerini sevdiğinden ve başkan da her zaman renkli bir kişilik olduğundan önce onu seçtim. Yazı, Cumartesi günü yapılmış bir röportajla ilgiliydi, başkan ve şehir meclisinin geçici ve eğreti bir ittifak içinde, Lontae Burton ve ailesinin ölümü konusunda Adalet Bakanlığının bir araştırma açması talebinden bahsediyordu. Olayda insan hakları ihlali söz konusu muydu? Başkan öyle olduğuna inanıyordu, ama adalet nerdeydi?
  </div>

  <div style="text-align: justify;">
    <br />
  </div>

  <div style="text-align: justify;">
    Dava, günün konusuydu ve facia ile ilgili olacak yeni yeni suçlamalar ortaya çıkıyordu. İlk suçlamaların baskısını hissedenler suçu büyük hukuk firması ve onun zengin müvekkili üzerine atmaya başlamışlardı.
  </div>

  <div style="text-align: justify;">
    <br />
  </div>

  <div style="text-align: justify;">
    Ruby, Burton hikayesiyle âdeta büyülenmişti. Ona, açtığımız davayla ve sonraki gelişmelerle ilgili kısa bilgiler verdim.
  </div>

  <div style="text-align: justify;">
    <br />
  </div>

  <div style="text-align: justify;">
    Bizim gazete tekrar Drake &amp; Sweeney'e karşı saldırıya geçmişti. Şirket avukatları kendi kendilerine, "Bu ne zaman sona erecek?" diye soruyor olmalıydılar.
  </div>

  <div style="text-align: justify;">
    <br />
  </div>

  <div style="text-align: justify;">
    Bu durum bir süre devam edecekti tabii.
  </div>

  <div style="text-align: justify;">
    <br />
  </div>

  <div style="text-align: justify;">
    Birinci sayfanın alt köşesinde, Posta İdaresi'nin, kuzeydoğu Washington bölgesindeki posta tesisleri projesini durdurduğuna dair bir haber vardı. Arazinin alımındaki tartışmalar, antrepo konusu, RiverOaks ve Gantry'yi de kapsamına alan dava, hep bu kararı etkileyen faktörlerdi.
  </div>

  <div style="text-align: justify;">
    <br />
  </div>

  <div style="text-align: justify;">
    RiverOaks, yirmi milyon dolarlık projesini kaybetmişti. Kuşkusuz RiverOaks da, işe yaramayan kent arsalarını almak için bir milyon dolara yakın para harcamış herhangi bir saldırgan inşaat firması gibi hareket edecek ve avukatlık firmasına karşı saldırıya geçecekti.
  </div>

  <div style="text-align: justify;">
    <br />
  </div>

  <div style="text-align: justify;">
    Baskılar gittikçe artmaya başlamıştı.
  </div>

  <div style="text-align: justify;">
    <br />
  </div>

  <div style="text-align: justify;">
    Dünya haberlerine göz gezdirdik. Peru'da meydana gelen bir zelzele Ruby'nin dikkatini çekti ve onu okuduk. Şehir haberleri sayfasında gördüğüm bir yazı neredeyse kalbimi durduracaktı. Kito Spires'ın eski, fakat iki kez daha büyütülmüş ve daha korkutucu resminin altında şu başlık vardı. KİTO SPIRES VURULARAK ÖLDÜRÜLMÜŞ OLARAK BULUNDU. Haberde, Spires'in Cuma günkü gazetede bulunan tanıtımı tekrarlanıyor, Burton dramındaki rolü bir daha anlatılıyor ve sonra da ölümüyle ilgili yetersiz ayrıntılar veriliyordu. Cinayetle ilgili ne bir tanık, ne ipucu vardı, hiçbir şey bilinmiyordu. Olay, sadece bir şehir serserisinin ölümüyle ilgiliydi, o kadar.
  </div>

  <div style="text-align: justify;">
    <br />
  </div>

  <div style="text-align: justify;">
    Ruby, "İyi misin?" diye sorarak beni düşüncelerimden ayırdı.
  </div>

  <div style="text-align: justify;">
    <br />
  </div>

  <div style="text-align: justify;">
    Yeniden nefes almaya çalışarak, "Oh, tabii," diye cevap verdim.
  </div>

  <div style="text-align: justify;">
    <br />
  </div>

  <div style="text-align: justify;">
    "Neden okumuyorsun?"
  </div>

  <div style="text-align: justify;">
    <br />
  </div>

  <div style="text-align: justify;">
    Sesli okuyamayacak kadar şaşırmıştım. Her satıra büyük bir hızla göz gezdirmiş ve Tillman Gantry'nin ismi geçiyor mu diye heyecanlanmıştım. Ama haberde adamın isminden bahsedilmiyordu.
  </div>

  <div style="text-align: justify;">
    <br />
  </div>

  <div style="text-align: justify;">
    Ama neden bahsetmemişlerdi ondan? Olanlar benim açımdan çok açıktı. Zenci delikanlı spot lambaları altında mutlu olup gereğinden fazla konuşmuş ve davacılarız<i>(biz!)</i> için çok değerli bir tanık olduğunu göstermişti ama diğer yandan da çok kolay bir hedefti.
  </div>

  <div style="text-align: justify;">
    <br />
  </div>

  <div style="text-align: justify;">
    Yazıyı Ruby'ye okurken etraftaki her sesi dikkatle dinliyor, ön kapıyı gözetliyor ve Mordecai'ın çabuk gelmesini umut ediyordum.
  </div>

  <div style="text-align: justify;">
    <br />
  </div>

  <div style="text-align: justify;">
    Gantry konuşmuştu. Sokaklardaki diğer tanıklar ya sessiz kalacaklar ya da biz kendilerini bulursak, yok edileceklerdi. Tanıkların öldürülmesi yeterince korkunçtu. Ama ya Gantry avukatların da peşinden gelmeye kalkarsa ne yapacaktım?
  </div>

  <div style="text-align: justify;">
    <br />
  </div>

  <div style="text-align: justify;">
    Bu korkunç düşünceler arasında, birden, hikâyenin davada bizim taraf için yararlı olacağını fark ettim, iyi bir potansiyel tanık kaybetmiştik ama, Kito'nun güvenilir biri olarak kabul edilmemesi bazı sorunlara neden olabilirdi. Günün üçüncü hikâyesinde Drake &amp; Sweeney'den yine, on dokuz yaşında bir sabıkalının ölümüyle birlikte söz ediliyordu. Şirket zenginlik zirvesinden yuvarlanmış ve çukurlara düşmüştü, gururlu adı şimdi öldürülen sokak serserileriyle bir arada geçiyordu.
  </div>

  <div style="text-align: justify;">
    <br />
  </div>

  <div style="text-align: justify;">
    Bir ay öncesine, Mister olayı ve daha sonraki gelişmelere döndüm ve aynı gazeteyi masamda sabah sabah, güneş doğmadan önce okuduğumu hayal ettim. Diğer yazıları da okuduğumu ve davadaki en ciddi iddiaların da doğru olduğu kanaatine vardığımı düşündüm. O zaman ne yapardım acaba?
  </div>

  <div style="text-align: justify;">
    <br />
  </div>

  <div style="text-align: justify;">
    Hiç kuşku yoktu. Benim üstüm olan, ortaklardan Rudolph Mayes'le tartışırdım ki, o da aynı şeyi yönetim kurulu üyeleriyle yapardı. Ayrıca şirketteki avukat arkadaşlarımla ve şirketin diğer kıdemli ortaklarıyla toplanır, durum değerlendirmesi yapardık. Onlara, bu sorunu çözümlemelerini ve daha fazla zarar görmeden sona erdirmelerini söylerdik. Onlardan, ne pahasına olursa olsun, mahkemeye gitmekten kaçınmalarını talep ederdik.
  </div>

  <div style="text-align: justify;">
    <br />
  </div>

  <div style="text-align: justify;">
    Hiç kuşkusuz pek çok talebimiz olurdu.
  </div>

  <div style="text-align: justify;">
    <br />
  </div>

  <div style="text-align: justify;">
    Kıdemli avukatların ve tüm ortakların da benim düşündüğüm gibi hareket ettiklerini sanıyordum. Koridorlarda bu kadar çok tartışma ve gürültü varken çok fazla iş de yapılamazdı tabii. Müvekkillere çok az fatura çıkarılıyor olmalıydı. Şirket kaostaydı.
  </div>

  <div style="text-align: justify;">
    <br />
  </div>

  <div style="text-align: justify;">
    Ruby tekrar, "Okusana," diyerek beni uyandırdı.
  </div>

  <div style="text-align: justify;">
    <br />
  </div>

  <div style="text-align: justify;">
    Şehir haberleri sayfasını baştan aşağıya taradım, bizimle ilgili dördüncü bir hikâye olup olmadığını merak ediyordum. Öyle bir şey yoktu ama, Burkholder'ın vurulmasından sonra polisin sokaktaki evsiz ve serserileri toplamasından bahseden bir haber gördüm. Evsizlerin haklarını savunan bir avukat, operasyonu eleştiriyor ve polisi dava açmakla tehdit ediyordu. Ruby bu habere bayıldı. Evsizler konusunda bu kadar çok şey yazılması hoşuna gitmişti.
  </div>

  <div style="text-align: justify;">
    <br />
  </div>

  <div style="text-align: justify;">
    Onu arabamla Naomi'nin yerine götürdüm ve orada eski bir dost gibi karşılandı. Kadınlar onu sevinçle kucakladılar. Mutfağa gidip Megan'la birkaç dakika kırıştırdım ama aklım romantizmde değildi kuşkusuz.
  </div>

  <div style="text-align: justify;">
    <br />
  </div>

  <div style="text-align: justify;">
    Ofise döndüğümde Sofia içerisini doldurmuştu. Gelen giden çoktu ve saat dokuza geldiğinde duvarın dibinde hâlâ beş müşteri bekliyordu. Sofia telefondaydı ve birisine İspanyolca bağırıp duruyordu.
  </div>

  <div style="text-align: justify;">
    <br />
  </div>

  <div style="text-align: justify;">
    Gazeteyi görüp görmediğini anlamak için Mordecai'ın ofisine girdim. Yüzünde tatlı bir gülümsemeyle gazeteyi okuyordu. Dava konusunda konuşmak için bir saat sonra buluşmak üzere sözleştik.
  </div>

  <div style="text-align: justify;">
    <br />
  </div>

  <div style="text-align: justify;">
    Odama girip kapımı yavaşça kapadım ve dosyaları incelemeye başladım. İki hafta içinde doksan bir dosya açmış, fakat ancak otuz sekizini kapatabilmiştim. Programın gerisinde kalıyordum ve yetişmek için telefonu kapıp savaşa başlamam gerekiyordu. Ama bunu yapamayacaktım.
  </div>

  <div style="text-align: justify;">
    <br />
  </div>

  <div style="text-align: justify;">
    Sofia kapıya vurdu ve kilit tutmadığından, daha vururken itip açtı. Ne bir selam, ne de bir özür vardı.
  </div>

  <div style="text-align: justify;">
    <br />
  </div>

  <div style="text-align: justify;">
    Hiç düşünmeden, "Antrepodan sokağa atılanların listesi nerede?" diye sordu. Her iki kulağının arkasından da birer kalem sokuluydu ve gözlüğü burnunun ucuna inmişti. Bu kadın bir şeyler yakalamış olmalıydı.
  </div>

  <div style="text-align: justify;">
    <br />
  </div>

  <div style="text-align: justify;">
    Liste her zaman elimin altındaydı. Hemen ona uzattım, aldı ve çabucak bir göz attı. "İşte tamam," dedi. Ayağa kalktım ve, "Ne var?" diye sordum.
  </div>

  <div style="text-align: justify;">
    <br />
  </div>

  <div style="text-align: justify;">
    "Sekiz numara, Marquis Deese," dedi, "bu isim bana hiç yabancı gelmemişti zaten."
  </div>

  <div style="text-align: justify;">
    <br />
  </div>

  <div style="text-align: justify;">
    "Onu tanıyor musun?"
  </div>

  <div style="text-align: justify;">
    <br />
  </div>

  <div style="text-align: justify;">
    "Evet, şu anda masamda oturuyor. Dün gece onu Lafayette Parkı'nda, Beyaz Saray'ın karşı tarafında yakalayıp Logan Meydanı'na götürmüş atmışlar. Polis taramasında yakalanmış. Bugün şanslı günündesin."
  </div>

  <div style="text-align: justify;">
    <br />
  </div>

  <div style="text-align: justify;">
    Onun arkasından ön salona gittim. Bay Deese onun masasının yanında oturuyordu. DeVon Hardy'ye öylesine benziyordu ki - elli yaşlarına yakın, kırlaşmış saç ve sakalı olan, kalın bir güneş gözlüğü takmış ve Mart başlarında evsizlerin çoğu gibi bir sürü şey giyinmiş bir adamdı. Haberi vermek için Mordecai'ın ofisine doğru yürürken ona uzaktan şöyle bir baktım.
  </div>

  <div style="text-align: justify;">
    <br />
  </div>

  <div style="text-align: justify;">
    Sorgulama işini Mordecai aldı ve adama fazla yüklenmeden sormaya başladı, "Merhaba, ben buradaki avukatlardan biriyim, adım Mordecai Green," dedi kibar bir tavırla, "Sana birkaç soru sorabilir miyim dostum?"
  </div>

  <div style="text-align: justify;">
    <br />
  </div>

  <div style="text-align: justify;">
    İkimiz de ayakta duruyor ve Bay Deese'ye tepeden bakıyorduk. Başını kaldırıp bize baktı ve, "Sanırım sorabilirsiniz," diye cevap verdi.
  </div>

  <div style="text-align: justify;">
    <br />
  </div>

  <div style="text-align: justify;">
    Mordecai, ağır ağır konuşarak, "Florida ve New York Caddeleri köşesinde bulunan bir antrepoda yaşamış bazı insanlarla ilgili bir olayla uğraşıyoruz," diye açıkladı.
  </div>

  <div style="text-align: justify;">
    <br />
  </div>

  <div style="text-align: justify;">
    "Ben de yaşadım orada," dedi. Derin bir nefes aldım.
  </div>

  <div style="text-align: justify;">
    <br />
  </div>

  <div style="text-align: justify;">
    "Öyle mi?"
  </div>

  <div style="text-align: justify;">
    <br />
  </div>

  <div style="text-align: justify;">
    "Evet. Ama sonra sokağa attılar."
  </div>

  <div style="text-align: justify;">
    <br />
  </div>

  <div style="text-align: justify;">
    "Bunu biliyorum ve zaten bununla ilgileniyoruz. Seninle birlikte atılan başka birkaç kişiyi temsil ediyoruz. Sizin tahliye işleminin hatalı olduğunu düşünüyoruz."
  </div>

  <div style="text-align: justify;">
    <br />
  </div>

  <div style="text-align: justify;">
    "Doğru düşünüyorsunuz."
  </div>

  <div style="text-align: justify;">
    <br />
  </div>

  <div style="text-align: justify;">
    "Orada ne kadar yaşadın?"
  </div>

  <div style="text-align: justify;">
    <br />
  </div>

  <div style="text-align: justify;">
    "Yaklaşık üç ay."
  </div>

  <div style="text-align: justify;">
    <br />
  </div>

  <div style="text-align: justify;">
    "Kira ödedin mi?"
  </div>

  <div style="text-align: justify;">
    <br />
  </div>

  <div style="text-align: justify;">
    "Tabii ki ödedim."
  </div>

  <div style="text-align: justify;">
    <br />
  </div>

  <div style="text-align: justify;">
    "Kime ödedin peki?"
  </div>

  <div style="text-align: justify;">
    <br />
  </div>

  <div style="text-align: justify;">
    "Johnny adında birine."
  </div>

  <div style="text-align: justify;">
    <br />
  </div>

  <div style="text-align: justify;">
    "Ne kadar ödüyordun?"
  </div>

  <div style="text-align: justify;">
    <br />
  </div>

  <div style="text-align: justify;">
    "Ayda yüz dolar. Sadece nakit para alıyordu."
  </div>

  <div style="text-align: justify;">
    <br />
  </div>

  <div style="text-align: justify;">
    "Neden nakit?"
  </div>

  <div style="text-align: justify;">
    <br />
  </div>

  <div style="text-align: justify;">
    "Kayıt ve belge istemiyordu."
  </div>

  <div style="text-align: justify;">
    <br />
  </div>

  <div style="text-align: justify;">
    "Antreponun sahibi kimdi, biliyor musun?"
  </div>

  <div style="text-align: justify;">
    <br />
  </div>

  <div style="text-align: justify;">
    "Hayır." Cevabı hiç düşünmeden vermişti ve ben sevincimi saklamakta güçlük çektim. Deese bina sahibinin Gantry olduğunu bilmiyorsa ondan korkması için bir neden de olamazdı.
  </div>

  <div style="text-align: justify;">
    <br />
  </div>

  <div style="text-align: justify;">
    Mordecai bir sandalye çekip onun yanma oturdu ve ciddi bir tavırla, "Bizim müvekkilimiz olmanı istiyoruz," dedi.
  </div>

  <div style="text-align: justify;">
    <br />
  </div>

  <div style="text-align: justify;">
    "Ne yapmak için?"
  </div>

  <div style="text-align: justify;">
    <br />
  </div>

  <div style="text-align: justify;">
    "Tahliye için bazı insanları mahkemeye veriyoruz. Sizi sokağa atmaya hakları yoktu ve size kötülük yaptılar. Seni temsil etmek ve senin adına dava açmak istiyoruz."
  </div>

  <div style="text-align: justify;">
    <br />
  </div>

  <div style="text-align: justify;">
    "Ama kaldığımız yerler yasadışıydı ve zaten onun için kirayı nakit ödüyorduk."
  </div>

  <div style="text-align: justify;">
    <br />
  </div>

  <div style="text-align: justify;">
    "Bu önemli değil. Sana biraz para kazandırabiliriz dostum."
  </div>

  <div style="text-align: justify;">
    <br />
  </div>

  <div style="text-align: justify;">
    "Ne kadar?"
  </div>

  <div style="text-align: justify;">
    <br />
  </div>

  <div style="text-align: justify;">
    "Henüz bilmiyorum. Kaybedecek neyin var ki?"
  </div>

  <div style="text-align: justify;">
    <br />
  </div>

  <div style="text-align: justify;">
    "Sanırım hiçbir şeyim."
  </div>

  <div style="text-align: justify;">
    <br />
  </div>

  <div style="text-align: justify;">
    Mordecai'ın omzuna dokundum ve oradan ayrılıp ofise girdik. Bana bakıp, "Ne var?" diye sordu.
  </div>

  <div style="text-align: justify;">
    <br />
  </div>

  <div style="text-align: justify;">
    "Kito Spires'e ne olduğunu düşünürsek, sanırım onun ifadesini kayda almamız iyi olur. Hemen şimdi."
  </div>

  <div style="text-align: justify;">
    <br />
  </div>

  <div style="text-align: justify;">
    Mordecai sakalını kaşıdı ve sonra, "Fena fikir değil," dedi, "Yazılı ifadesini alalım. Onu imzalar, Sofıa noter onayını yaptırır ve adama bir şey olursa bu ifadeyi kabul ettirmek için savaşırız."
  </div>

  <div style="text-align: justify;">
    <br />
  </div>

  <div style="text-align: justify;">
    "Sesini banda alabilir miyiz? Teyp var mı?" diye sordum.
  </div>

  <div style="text-align: justify;">
    <br />
  </div>

  <div style="text-align: justify;">
    Gözleriyle çevreyi taradı ve, "Evet, bir yerlerde olacak," dedi.
  </div>

  <div style="text-align: justify;">
    <br />
  </div>

  <div style="text-align: justify;">
    Teybin yerini bilmediği için, bulması bir ay sürebilirdi. "Peki, ya video kamera?" diye sordum.
  </div>

  <div style="text-align: justify;">
    <br />
  </div>

  <div style="text-align: justify;">
    "Burada yok."
  </div>

  <div style="text-align: justify;">
    <br />
  </div>

  <div style="text-align: justify;">
    Bir an düşündüm ve sonra, "Koşup benimkini alayım," dedim, "Sen Sofîa ile birlikte onu meşgul etmeye çalış."
  </div>

  <div style="text-align: justify;">
    <br />
  </div>

  <div style="text-align: justify;">
    "Merak etme, bir yere bırakmayız."
  </div>

  <div style="text-align: justify;">
    <br />
  </div>

  <div style="text-align: justify;">
    "Güzel. Kırk beş dakikada dönerim."
  </div>

  <div style="text-align: justify;">
    <br />
  </div>

  <div style="text-align: justify;">
    Ofisten fırladım ve batıya, Georgetown'a doğru gaza bastım. Cep telefonumla aradığım üçüncü numarada, Claire'i iki ders arasında yakaladım. Şaşkın bir sesle, "Neler oluyor?" diye sordu.
  </div>

  <div style="text-align: justify;">
    <br />
  </div>

  <div style="text-align: justify;">
    "Bir video kamerası bulmam gerekiyor. Çok acelem var."
  </div>

  <div style="text-align: justify;">
    <br />
  </div>

  <div style="text-align: justify;">
    Ne olduğunu anlamaya çalışarak ağır bir tonla, "Kamera yerinde duruyor," dedi, "Neden?"
  </div>

  <div style="text-align: justify;">
    <br />
  </div>

  <div style="text-align: justify;">
    "Bir ifade alacağız. Kullanmama izin verir misin?"
  </div>

  <div style="text-align: justify;">
    <br />
  </div>

  <div style="text-align: justify;">
    "Sanırım verebilirim."
  </div>

  <div style="text-align: justify;">
    <br />
  </div>

  <div style="text-align: justify;">
    "Hâlâ oturma odasında mı duruyor?"
  </div>

  <div style="text-align: justify;">
    <br />
  </div>

  <div style="text-align: justify;">
    "Evet."
  </div>

  <div style="text-align: justify;">
    <br />
  </div>

  <div style="text-align: justify;">
    "Kilitleri değiştirdin mi?" diye sordum.
  </div>

  <div style="text-align: justify;">
    <br />
  </div>

  <div style="text-align: justify;">
    "Hayır." Bilmediğim bir nedenle bu yanıt beni rahatlattı. Evin anahtarı hâlâ bendeydi, istediğim zaman eski eve girip çıkabilirdim.
  </div>

  <div style="text-align: justify;">
    <br />
  </div>

  <div style="text-align: justify;">
    "Ya alarmın şifresi?"
  </div>

  <div style="text-align: justify;">
    <br />
  </div>

  <div style="text-align: justify;">
    "O da değişmedi. Eski şifre."
  </div>

  <div style="text-align: justify;">
    <br />
  </div>

  <div style="text-align: justify;">
    "Teşekkürler. Seni sonra ararım."
  </div>

  <div style="text-align: justify;">
    <br />
  </div>

  <div style="text-align: justify;">
    Marquis Deese'yi, içinde mobilya bulunmayan fakat dosya dolaplarıyla dolu bir ofise soktuk. Boş, beyaz bir duvarın önüne bir sandalyeye oturdu. Video filmini ben çekecektim, Sofia noter görevi yapıyordu ve Mordecai de sorgu hâkimi rolündeydi. Adamın cevapları bundan daha iyi olamazdı.
  </div>

  <div style="text-align: justify;">
    <br />
  </div>

  <div style="text-align: justify;">
    Aklımıza gelen tüm sorulan sorup gerekli yanıtları almış ve işimizi otuz dakikada bitirmiştik. Deese, sokağa atılanlardan iki kişinin daha kaldıkları yeri bildiğini sanıyordu ve onları bulmaya söz verdi.
  </div>

  <div style="text-align: justify;">
    <br />
  </div>

  <div style="text-align: justify;">
    Planımız, bulduğumuz her tahliye edilen için ayrı dava açmak ve her seferinde de <i>Post'taki</i> dostlarımıza haber vermekti. Kelvin Lam'ın CCNV'de kaldığını biliyorduk ama, şimdiye kadar sadece onu ve Deese'yi bulabilmiştik. Onların davaları büyük para getirmezdi, her birine yirmi beşer bin dolar kazandırabilirdik, ama bu davalar, her yandan kuşatılmış durumdaki davalıların sıkıntısını artırabilirdi.
  </div>

  <div style="text-align: justify;">
    <br />
  </div>

  <div style="text-align: justify;">
    İçimden, polisin sokakları yeniden taramasını istemek geldi.
  </div>

  <div style="text-align: justify;">
    <br />
  </div>

  <div style="text-align: justify;">
    Deese giderken, Mordecai ona, dava hakkında kimseye bir şey söylememesini tembih etti, onu uyardı. Sofia'nın yakınındaki masaya oturdum ve yeni müvekkilimiz Marquis Deese adına, aynı üç davalıya karşı, haksız tahliye nedenine dayanarak üç sayfalık bir dava dilekçesi yazdım. Sonra aynı şeyi Kelvin Lam için yaptım. Dilekçeleri bilgisayarın hafızasına yükledim.
  </div>

  <div style="text-align: justify;">
    <br />
  </div>

  <div style="text-align: justify;">
    Yeni şikâyetçiler buldukça isimleri yazıp verebilirdim.
  </div>

  <div style="text-align: justify;">
    <br />
  </div>

  <div style="text-align: justify;">
    Öğleden birkaç dakika önce telefon çaldı. Sofia diğer hatta konuşuyordu ve ahizeyi ben aldım. Her zamanki gibi, "Hukuk Bürosu," dedim.
  </div>

  <div style="text-align: justify;">
    <br />
  </div>

  <div style="text-align: justify;">
    Hattın diğer ucundan, vakur, yaşlı bir ses, "Ben Arthur Jacobs, avukatım, Drake &amp; Sweeney'den," diye konuştu, "Bay Mordecai Green'le konuşmak istiyordum."
  </div>

  <div style="text-align: justify;">
    <br />
  </div>

  <div style="text-align: justify;">
    Bekleme düğmesine basarken sadece, "Tabii," diyebilmiştim. Telefona baktım, sonra yavaşça yerimden kalkıp Mordecai'ın kapısına yürüdüm.
  </div>

  <div style="text-align: justify;">
    <br />
  </div>

  <div style="text-align: justify;">
    "Ne var?" diye sordu. Burnu bir yasa kitabına dalmıştı.
  </div>

  <div style="text-align: justify;">
    <br />
  </div>

  <div style="text-align: justify;">
    "Arthur Jacobs telefonda."
  </div>

  <div style="text-align: justify;">
    <br />
  </div>

  <div style="text-align: justify;">
    "O da kim?"
  </div>

  <div style="text-align: justify;">
    <br />
  </div>

  <div style="text-align: justify;">
    "Drake &amp; Sweeney."
  </div>

  <div style="text-align: justify;">
    <br />
  </div>

  <div style="text-align: justify;">
    Birkaç saniye birbirimize baktık, sonra gülümsedi ve, "Beklenen telefon bu olabilir," dedi. Sadece başımı salladım.
  </div>

  <div style="text-align: justify;">
    <br />
  </div>

  <div style="text-align: justify;">
    O elini ahizeye uzatırken, ben sandalyeye oturdum.
  </div>

  <div style="text-align: justify;">
    <br />
  </div>

  <div style="text-align: justify;">
    Konuşma kısa sürdü ve konuşmanın çoğunu da Arthur yaptı. Onunla buluşup dava konusunu görüşmek istediğini sanıyordum ve bunu mümkün olan en kısa zamanda yapmak istiyordu.
  </div>

  <div style="text-align: justify;">
    <br />
  </div>

  <div style="text-align: justify;">
    Konuşma sona erdikten sonra, Mordecai söylenenleri bana tekrarladı. "Yarın oturup dava konusunda konuşmak ve bir anlaşma zemini bulmak istiyorlar."
  </div>

  <div style="text-align: justify;">
    <br />
  </div>

  <div style="text-align: justify;">
    "Nerede?"
  </div>

  <div style="text-align: justify;">
    <br />
  </div>

  <div style="text-align: justify;">
    "Onların yerinde. Sabah saat onda ve sensiz."
  </div>

  <div style="text-align: justify;">
    <br />
  </div>

  <div style="text-align: justify;">
    Ben de zaten davet edilmeyi beklemiyordum.
  </div>

  <div style="text-align: justify;">
    <br />
  </div>

  <div style="text-align: justify;">
    "Endişeliler mi?" diye sordum.
  </div>

  <div style="text-align: justify;">
    <br />
  </div>

  <div style="text-align: justify;">
    "Tabii ki endişeliler. Cevap vermek için daha yirmi günleri var, ama onlar şimdiden anlaşmaya bakıyorlar. Çok endişeliler."
  </div>
</body>
</html>
