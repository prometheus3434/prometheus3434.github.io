<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h2 style="text-align: justify;">28</h2>

  <div style="text-align: justify;">
    Mart ayının birinci günü, Cumartesi gecesiydi. Genç ve bekârdım, bir süre önce olduğu kadar zengin değildim ama, beş parasız da sayılmazdım. Kullanmadığım, gardrop dolusu elbisem vardı. Siyasi gücün etkisine kapılıp gelmiş ve dediklerine göre iyi vakit geçirmeye hazır bir sürü genç ve güzel kadının bulunduğu, bir milyonluk bir kentte yaşıyordum.
  </div>

  <div style="text-align: justify;">
    <br />
  </div>

  <div style="text-align: justify;">
    Evimde oturup, basketbol maçı seyrederek pizza yedim ve bira içtim, mutlu sayılırdım. O gece insan içine çıkarsam, "Hey, sen şu tutuklanan delikanlı değil misin? Bu sabah resmini gazetede gördüm," gibi tatsız cümlelerle karşılaşabilirdim.
  </div>

  <div style="text-align: justify;">
    <br />
  </div>

  <div style="text-align: justify;">
    Kontrol etmek için Ruby'ye telefon ettim. Telefon ancak sekiz kez çaldıktan sonra cevap verince paniğe kapılır gibi oldum. Ama o, hayatından memnundu, uzun süre sıcak duşta kalmış, bir sürü çikolata ve şeker yemişti ve durmadan TV izliyordu. Odasından hiç çıkmamıştı.
  </div>

  <div style="text-align: justify;">
    <br />
  </div>

  <div style="text-align: justify;">
    Bulunduğum yerden yaklaşık otuz kilometre mesafede, Virginia eyaleti sınırları içinde küçük bir kasabadaydı ve oralarda, ne o, ne de ben herhangi bir insan tanıyorduk. O civarda uyuşturucu bulması olanaksızdı. Onu oraya götürdüğüm için kendimi bir kez daha kutladım.
  </div>

  <div style="text-align: justify;">
    <br />
  </div>

  <div style="text-align: justify;">
    Duke-Carolina maçının devre arasında, pizzanın yanındaki plastik kutu üzerinde duran cep telefonum çaldı ve beni yerimden sıçrattı. Telefonda çok hoş bir kadın sesi, "Merhaba hapishane kuşu," diyordu.
  </div>

  <div style="text-align: justify;">
    <br />
  </div>

  <div style="text-align: justify;">
    Claire'in sesini hemen tanıdım tabii.
  </div>

  <div style="text-align: justify;">
    <br />
  </div>

  <div style="text-align: justify;">
    Televizyonun sesini kestim ve, "Merhaba," dedim.
  </div>

  <div style="text-align: justify;">
    <br />
  </div>

  <div style="text-align: justify;">
    "İyi misin?"
  </div>

  <div style="text-align: justify;">
    <br />
  </div>

  <div style="text-align: justify;">
    "Harika hissediyorum kendimi. Ya sen nasılsın?"
  </div>

  <div style="text-align: justify;">
    <br />
  </div>

  <div style="text-align: justify;">
    "Ben de iyiyim. Bu sabah gazetede gülümseyen resmini gördüm ve senin için endişelendim." Claire sadece Pazar gazetesini okurdu ve bunu ona başkası da vermiş olabilirdi. Bunu muhtemelen son telefonumda karşıma çıkan sıcakkanlı doktor yapmıştı. Cumartesi gecesi Claire de benim gibi yalnız mıydı acaba?
  </div>

  <div style="text-align: justify;">
    <br />
  </div>

  <div style="text-align: justify;">
    "Bu, benim için iyi bir deneyimliydi," dedim ve ona tüm hikâyeyi, Gasko'yla başlayıp serbest bırakılmama kadar anlattım. Konuşmak istediği belliydi ve konuşmamız uzadıkça, onun yalnız başına olduğunu düşünmeye başladım, belki de gerçekten yalnızlık çekiyordu. Benim için gerçekten endişelenmiş de olabilirdi.
  </div>

  <div style="text-align: justify;">
    <br />
  </div>

  <div style="text-align: justify;">
    "Suçlama ciddi mi?" diye sordu.
  </div>

  <div style="text-align: justify;">
    <br />
  </div>

  <div style="text-align: justify;">
    "Hırsızlığın cezası on yıla kadar çıkabilir," diye cevap verdim. Onun benimle ilgilenmesi hoşuma gitmişti doğrusu. "Ama ben pek aldırmıyorum."
  </div>

  <div style="text-align: justify;">
    <br />
  </div>

  <div style="text-align: justify;">
    "Aldığın sadece bir dosya, değil mi?"
  </div>

  <div style="text-align: justify;">
    <br />
  </div>

  <div style="text-align: justify;">
    "Evet ve bu bir hırsızlık da değildi." Aslında bal gibi hırsızlıktı ama ben hâlâ bunu kabul edemiyordum. "Avukatlık lisansını kaybedebilir misin?"
  </div>

  <div style="text-align: justify;">
    <br />
  </div>

  <div style="text-align: justify;">
    "Evet, suçluluğum kanıtlanırsa bunu otomatikman yaparlar."
  </div>

  <div style="text-align: justify;">
    <br />
  </div>

  <div style="text-align: justify;">
    "Ama bu korkunç bir şey Mike. O zaman ne yaparsın?"
  </div>

  <div style="text-align: justify;">
    <br />
  </div>

  <div style="text-align: justify;">
    "Aslına bakarsan bunu hiç düşünmedim. Böyle bir şey olmayacaktır." Bunu söylerken ciddiydim; lisansımı kaybedebileceğimi hiç düşünmemiştim gerçekten de. Belki de düşünmem gerekirdi ama, bunun için zamanım olmamıştı hiç.
  </div>

  <div style="text-align: justify;">
    <br />
  </div>

  <div style="text-align: justify;">
    Birbirimize kibarca ailelerimizi sorduk ve ben, kardeşi James'in Hoçkin hastalığını da sorduğumu hatırlıyorum. Tedavisi devam ediyordu ve aile umutluydu.
  </div>

  <div style="text-align: justify;">
    <br />
  </div>

  <div style="text-align: justify;">
    Aradığı için ona teşekkür ettim ve arada sırada konuşmak üzere sözleştik. Cep telefonunu pizzanın yanına bırakıp sessiz televizyona baktığım zaman onu özlediğimi kendi kendime itiraf etmek zorunda kaldım.
  </div>

  <div style="text-align: justify;">
    <br />
  </div>

  <div style="text-align: justify;">
    Ruby duşunu almış ve pırıl pırıl olmuş, Megan'ın bir gün önce verdiği giysiyi giymişti. Motel odası zemin katındaydı ve kapısı otoparka bakıyordu. Beni bekliyordu, hemen koşup sarıldı ve mutlu bir gülümsemeyle, "Temizim!" dedi, "Yirmi dört saattir temizim." Tekrar birbirimize sarıldık.
  </div>

  <div style="text-align: justify;">
    <br />
  </div>

  <div style="text-align: justify;">
    İki kapı aşağıdaki odadan çıkan altmışlık bir çift durup bize baktılar. Tanrı bilir neler düşünüyorlardı?
  </div>

  <div style="text-align: justify;">
    <br />
  </div>

  <div style="text-align: justify;">
    Kente döndük ve Megan'la yardımcılarının merakla bizi bekledikleri Naomi'nin yerine gittik. Ruby onlara temiz olduğunu söyleyince küçük bir kutlama töreni başladı. Megan bana, en büyük kutlamanın ilk yirmi dört saat için yapıldığını söyledi.
  </div>

  <div style="text-align: justify;">
    <br />
  </div>

  <div style="text-align: justify;">
    Pazar günüydü ve bir rahip gelip incil'den bir şeyler okumaya başladı. Kadınlar dua etmek ve ilahiler söylemek üzere salonda toplanmışlardı Megan'la birlikte bahçede kahve içtik ve bundan sonraki yirmi dört saati planladık. Ruby, dualardan sonra iki AA/AN toplantısına katılacaktı. Ama fazla iyimser olmak da istemiyorduk. Megan bağımlılar arasında yaşıyor ve Ruby'nin, sokaklara döner dönmez tekrar uyuşturucu alacağına inanıyordu. Bunun örneğini her gün görüyordu.
  </div>

  <div style="text-align: justify;">
    <br />
  </div>

  <div style="text-align: justify;">
    Motel taktiğine birkaç gün dayanabilirdim ve ücreti ödemeye hazırdım. Fakat o gün, öğleden sonra dörtte Hector'u aramak üzere Chicago'ya gidecektim ve ne zaman döneceğimi de bilmiyordum. Ruby moteli beğenmişti ve orada mutluydu.
  </div>

  <div style="text-align: justify;">
    <br />
  </div>

  <div style="text-align: justify;">
    Ne yapacağımızı gün gün belirlemeye karar verdik. Megan, Ruby'yi alıp bir banliyö moteline götürecek ve Pazar gecesi orada bırakacaktı, ücretini ben ödeyecektim. Pazartesi sabahı da gidip onu alacaktı ve ondan sonra ne yapacağımıza o zaman karar verecektik.
  </div>

  <div style="text-align: justify;">
    <br />
  </div>

  <div style="text-align: justify;">
    Megan ayrıca, Ruby'yi, artık sokakları bırakması konusunda ikna etme görevini de üstleniyordu. Kadını önce bir tedavi merkezine yatıracaktık, daha sonra yaşam, eğitim ve arınma çalışmaları için altı aylığına bir kadınlar yuvasında kalabilirdi.
  </div>

  <div style="text-align: justify;">
    <br />
  </div>

  <div style="text-align: justify;">
    Megan bana, "Yirmi dört saat büyük bir adım," dedi, "Ama hâlâ tırmanacağımız bir dağ var ortada."
  </div>

  <div style="text-align: justify;">
    <br />
  </div>

  <div style="text-align: justify;">
    Oradan mümkün olduğunca çabuk ayrıldım. Öğle yemeği için dönmemi istedi, ofisinde yiyebilir ve önemli bazı konuları başbaşa tartışabilirdik. Gözleri yüzümde dolaşıyor ve evet dememi bekliyordu. Ben de dedim.
  </div>

  <div style="text-align: justify;">
    <br />
  </div>

  <div style="text-align: justify;">
    Drake &amp; Sweeney avukatları her zaman birinci sınıfla uçarlar ve bunu hak ettiklerini sanırlardı. Dört yıldızlı otellerde kalırlar, iyi restoranlarda yerler, ama israf olarak görüldüğü için limuzinlerden kaçınırlardı. Bunun için genellikle Lincoln araba kiralarlardı. Tüm seyahat harcamaları müvekkillere fatura edilirdi ve onlar da, dünyanın en iyi avukatlarını tutmuş olduklarına inandıkları için bu masraflardan hiç şikâyetçi olmazlardı.
  </div>

  <div style="text-align: justify;">
    <br />
  </div>

  <div style="text-align: justify;">
    Chicago uçağında koltuğum ekonomi sınıfında ve son dakikada bilet aldığım için de, hiç sevmediğim orta kısımdaydı. Pencere kenarında, dizleri basketbol topu iriliğinde şişman bir adam oturuyordu ve koridor tarafında da, on sekiz yaşlarında, saçları simsiyah, parlak, Mohawk stili kesilmiş ve üzerinde kromlu deri ceket olan garip kokulu bir genç vardı. Kendimi iyice büzüp iki saat boyunca gözlerimi kapadım ve bir zamanlar uçtuğum birinci sınıf koltuklarda oturan değerli popoları düşünmemeye çalıştım.
  </div>

  <div style="text-align: justify;">
    <br />
  </div>

  <div style="text-align: justify;">
    Bu seyahatimle aslında kefalet anlaşmasını ihlal ediyordum - yargıç izni olmadan Washington'dan ayrılmamam gerekiyordu. Ama Mordecai'la konuşmuş ve D.C.'ye geri döneceğim için bu ihlalin önemsiz olduğu sonucuna varmıştık.
  </div>

  <div style="text-align: justify;">
    <br />
  </div>

  <div style="text-align: justify;">
    O'Hare Havaalanı'ndan bir taksiye atladım ve şehrin merkezindeki pahalı olmayan otellerden birine gittim.
  </div>

  <div style="text-align: justify;">
    <br />
  </div>

  <div style="text-align: justify;">
    Sofia, Palma'nın yeni ev adresini bulamamıştı. Hector'u, Drake &amp; Sweeney'nin ofislerinde bulamazsam şansımız yok demekti.
  </div>

  <div style="text-align: justify;">
    <br />
  </div>

  <div style="text-align: justify;">
    Drake &amp; Sweeney'nin Chicago ofisleri, Washington ve New York'tan sonra üçüncü büyüklükteydi ve burada yüz altı avukat çalışırdı. Emlak bölümü orantısız biçimde büyüktü ve burada, Washington ofisinden daha fazla sayıda, tam on sekiz avukat çalışmaktaydı. Burada yer olabilirdi ve Hector'u da bu nedenle buraya göndermiş olacaklardı. Yapılacak çok iş vardı, işe başladığım ilk yıllarda, Drake 8c Sweeney'nin, büyük bir Chicago emlak firmasını satın aldığına dair bir hikâye hatırlıyordum.
  </div>

  <div style="text-align: justify;">
    <br />
  </div>

  <div style="text-align: justify;">
    Pazartesi sabahı saat yediyi biraz geçe Associated Life Binası'na vardım. Gri ve sıkıntılı bir gündü, Michigan Gölü'nden sert bir rüzgâr esiyordu. Bu, Chicago'ya üçüncü gelişimdi ve diğer iki ziyaretim de pek tatlı geçmemişti. Bir bardak kahveyle, arkasına saklanabileceğim bir gazete aldım ve zemin katındaki geniş atriumun bir köşesinde, etrafı iyi görebilen bir masaya oturdum. Bir düzine kadar asansörün bulunduğu ikinci ve üçüncü katlara, birbirine çapraz olarak yerleştirilmiş yürüyen merdivenlerle çıkılıyordu.
  </div>

  <div style="text-align: justify;">
    <br />
  </div>

  <div style="text-align: justify;">
    Saat yedi buçuğa gelirken binanın zemin katı, meşgul insanlarla dolmuştu. Saat sekizde, üç kahve içmiş, dinleme cihazımla, adamımı beklemeye başlamıştım. Yürüyen merdivenlerde yüzlerce müdür, müdür yardımcısı, yönetici, avukat ve sekreter üst katlara çıkıyorlardı; hepsi de sıkı sıkı giyinmişlerdi ve hayret edilecek derecede birbirlerine benziyorlardı.
  </div>

  <div style="text-align: justify;">
    <br />
  </div>

  <div style="text-align: justify;">
    Hector Palma, sekiz yirmide güney kapısından girdi ve kalabalığın arasına karışıp hızlı adımlarla yürüdü. Parmaklarını rüzgârın dağıttığı saçlarının arasından geçirdi ve doğruca yürüyen merdivene yöneldi. Ben de mümkün olduğunca doğal davranarak diğer yürüyen merdivene yöneldim ve çıkmaya başladım. Yukarda asansör beklemek için durduğunda onu birkaç saniye için görebildim.
  </div>

  <div style="text-align: justify;">
    <br />
  </div>

  <div style="text-align: justify;">
    Onun Hector olduğuna iyice inanmış ve şansımı fazla zorlamamaya karar vermiştim. Tahminlerim doğruydu; denetim altında tutulsun ve bir yandan daha yüksek maaşla rüşvet verilirken, bir yandan da baskı altında olsun diye gecenin bir yarısı Washington'dan buraya gönderilmişti.
  </div>

  <div style="text-align: justify;">
    <br />
  </div>

  <div style="text-align: justify;">
    Nerede olduğunu ve sekiz on saat oradan ayrılamayacağını biliyordum. Atriumun gölü gören ikinci katından Megan'a telefon ettim. Ruby geceyi olaysız geçirmişti; şimdi temiz kalma süresi kırk sekiz saat olmuştu ve arkasını getirebilirdi. Sonra Mordecai'ı aradım ve adamı bulduğumu bildirdim.
  </div>

  <div style="text-align: justify;">
    <br />
  </div>

  <div style="text-align: justify;">
    Drake &amp; Sweeney şirketinin geçen seneki şirket kitapçığına göre, Chicago ofisinin emlak bölümünde üç ortak vardı. Atriumdaki ofis dağılım tablosunda her üçü de elli birinci katta gösteriliyordu. Rasgele birini seçtim: bu, Dick Heile'ydi.
  </div>

  <div style="text-align: justify;">
    <br />
  </div>

  <div style="text-align: justify;">
    Saat dokuzda, aceleyle yukarı katlara çıkanların arasına katılıp elli birinci kata çıktım ve orada asansörden indim; aynı manzara burada da vardı, her taraf mermer, parlak sarılar, ceviz ağacı, gizli ışıklar ve güzel halılarla kaplıydı.
  </div>

  <div style="text-align: justify;">
    <br />
  </div>

  <div style="text-align: justify;">
    Sakin adımlarla danışma masasına doğru yürürken çevreye bakınıp tuvalet aradım ama pek göremedim.
  </div>

  <div style="text-align: justify;">
    <br />
  </div>

  <div style="text-align: justify;">
    Danışmadaki kız başında kulaklıkları olduğu halde telefonla konuşuyordu. Kaşlarımı çattım ve canım yanıyormuş gibi davrandım.
  </div>

  <div style="text-align: justify;">
    <br />
  </div>

  <div style="text-align: justify;">
    Kız iki görüşme arasında gülümseyerek bana baktı ve, "Buyrun efendim?" dedi.
  </div>

  <div style="text-align: justify;">
    <br />
  </div>

  <div style="text-align: justify;">
    Dişlerimi gıcırdattım, derin bir nefes aldım ve, "Evet, Dick Heile ile dokuzda randevum vardı," dedim, "Ama midem bulanıyor, yediğim bir şey dokunmuş olmalı. Acaba tuvaletinizi kullanabilir miyim?" Midemi bastırdım ve dizlerimi büktüm, masasına kusacağımı sanmış olacak ki korkuyla yüzüme baktı.
  </div>

  <div style="text-align: justify;">
    <br />
  </div>

  <div style="text-align: justify;">
    Birden ayağa kalktı, yüzündeki gülümseme kayboldu ve, "Şu tarafta efendim," dedi, "Köşeyi dönün, sağınızda hemen."
  </div>

  <div style="text-align: justify;">
    <br />
  </div>

  <div style="text-align: justify;">
    Ben hemen kusacak gibi ikiye katlanmış bir halde yürümeye başlamıştım bile. Hafif bir sesle, "Teşekkür ederim," diyerek uzaklaştım.
  </div>

  <div style="text-align: justify;">
    <br />
  </div>

  <div style="text-align: justify;">
    Arkamdan, "Size bir şeyler bulayım mı?" diye sordu.
  </div>

  <div style="text-align: justify;">
    <br />
  </div>

  <div style="text-align: justify;">
    Bir şey söylemeye korkarak, başımı iki yana salladım. Köşeyi dönüp erkekler tuvaletine daldım ve birine girip kapısını kilitleyerek bekledim.
  </div>

  <div style="text-align: justify;">
    <br />
  </div>

  <div style="text-align: justify;">
    Telefonu çok sık çaldığına göre, resepsiyondaki kız benimle pek meşgul olamazdı. Bir büyük firma avukatı gibi giyinmiştim ve benden kuşkulanamazlardı. On dakika sonra tuvaletten çıktım ve resepsiyonist kızdan aşağıya doğru koridorda yürüdüm. Rastladığım ilk boş masada, birbirine zımbalanmış birkaç kâğıt buldum ve onları alıp, önemli bir işim varmış gibi, bir şeyler karalayarak yoluma devam ettim. Gözlerimle her yanı tarıyor, kapı ve masalardaki isimlere bakıyor, bana bakamayacak kadar meşgul olan sekreterlerin, kısa kollu gömlek giymiş kır saçlı avukatların, kapıları aralık, masalarında telefonla konuşan genç avukatların ve dikte etmekle meşgul yazıcıların önlerinden geçiyordum.
  </div>

  <div style="text-align: justify;">
    <br />
  </div>

  <div style="text-align: justify;">
    Gördüğüm, alışık olduğum bir manzaraydı.
  </div>

  <div style="text-align: justify;">
    <br />
  </div>

  <div style="text-align: justify;">
    Hector'un kendi ofisi vardı, küçük bir odaydı ve görünürde isim levhası da yoktu. Onu, yarı açık kapısından gördüm ve hemen içeriye dalıp kapıyı arkamdan kapadım.
  </div>

  <div style="text-align: justify;">
    <br />
  </div>

  <div style="text-align: justify;">
    Sanki karşısında bir silah varmış gibi ellerini, avuçları yukarıya dönük olarak havaya kaldırdı ve irkilerek, "Hey, sen de nerden çıktın?" diye homurdandı.
  </div>

  <div style="text-align: justify;">
    <br />
  </div>

  <div style="text-align: justify;">
    "Merhaba, Hector."
  </div>

  <div style="text-align: justify;">
    <br />
  </div>

  <div style="text-align: justify;">
    Silah ve saldırı yoktu ama kötü anılar vardı. Ellerini masaya koydu ve bu kez gülümseyerek, "Sen de nereden çıktın?" diye tekrarladı.
  </div>

  <div style="text-align: justify;">
    <br />
  </div>

  <div style="text-align: justify;">
    Masasının kenarına ilişerek, "Ee, Chicago nasıl bakalım?" diye sordum.
  </div>

  <div style="text-align: justify;">
    <br />
  </div>

  <div style="text-align: justify;">
    Beni gördüğüne inanamıyormuş gibi, "Burada ne arıyorsun?" diye söylendi.
  </div>

  <div style="text-align: justify;">
    <br />
  </div>

  <div style="text-align: justify;">
    "Aynı soruyu ben de sana sorabilirim."
  </div>

  <div style="text-align: justify;">
    <br />
  </div>

  <div style="text-align: justify;">
    Başını kaşıdı ve, "Ben burada çalışıyorum," dedi. Sokaktan yüz elli metre yüksekte, üzerinde isim olmayan penceresiz bir odaya tıkılmış, daha önemli insanlar tarafından izole edilmiş olan Hector, kendisinden kaçtığı tek kişi tarafından bulunmuştu. "Beni nasıl buldun?" diye sordu.
  </div>

  <div style="text-align: justify;">
    <br />
  </div>

  <div style="text-align: justify;">
    "Çok kolay oldu Hector. Ben artık bir sokak avukatıyım, zeki ve kurnaz bir avukat. Tekrar kaçarsan seni yine bulurum."
  </div>

  <div style="text-align: justify;">
    <br />
  </div>

  <div style="text-align: justify;">
    Gözlerini başka yana çevirdi ve, "Artık kaçmıyorum," dedi. Bu benim beklediğim bir cevap değildi.
  </div>

  <div style="text-align: justify;">
    <br />
  </div>

  <div style="text-align: justify;">
    "Yarın dava açıyoruz," diye açıkladım, "Davalılar RiverOaks, TAG ve Drake &amp; Sweeney olacaklar. Saklanacağın hiçbir yer yok."
  </div>

  <div style="text-align: justify;">
    <br />
  </div>

  <div style="text-align: justify;">
    "Davacılar kim peki?"
  </div>

  <div style="text-align: justify;">
    <br />
  </div>

  <div style="text-align: justify;">
    "Lontae Burton ve ailesi. Daha sonra, bulduğumuz zaman tüm diğer tahliye edilen insanları da davacılara ilave edeceğiz tabii."
  </div>

  <div style="text-align: justify;">
    <br />
  </div>

  <div style="text-align: justify;">
    Gözlerini kapadı ve burun kemiğini çimdikledi.
  </div>

  <div style="text-align: justify;">
    <br />
  </div>

  <div style="text-align: justify;">
    "Lontae Burton'u hatırlıyorsun, değil mi Hector?" diye devam ettim, "İnsanları sokağa attığınız sırada polislerle kavga eden genç anneydi. Sen her şeyi gördün ve kendini suçlu hissettin, çünkü gerçeği, onun Gantry'ye kira ödediğini biliyordun. Bunu 27 Ocak tarihli notuna yazdın ve notun dosyaya girip işlendiğinden de emin oldun. Bunu yaptın, çünkü Braden Chance'ın bu notu zamanı gelince ortadan kaldıracağını biliyordun. Zaten yaptı da. işte bunun için buradayım Hector. O notun bir kopyasını istiyorum. Dosyanın gerisi bende ve bir süre sonra açıklanacak. Şimdi o notu istiyorum."
  </div>

  <div style="text-align: justify;">
    <br />
  </div>

  <div style="text-align: justify;">
    "Bende bir kopyası olduğunu nerden biliyorsun peki?"
  </div>

  <div style="text-align: justify;">
    <br />
  </div>

  <div style="text-align: justify;">
    "Çünkü onun kopyasını almayı düşünecek kadar zekisin. Chance'ın, kendi kıçını kurtarmak için notun orijinalini yok edeceğini biliyordun. Ama artık foyasını meydana çıkaracağız. Sen de onunla birlikte dibe gitme."
  </div>

  <div style="text-align: justify;">
    <br />
  </div>

  <div style="text-align: justify;">
    "Peki, nereye gideyim?"
  </div>

  <div style="text-align: justify;">
    <br />
  </div>

  <div style="text-align: justify;">
    "Hiçbir yere," dedim, "Gideceğin hiçbir yer yok."
  </div>

  <div style="text-align: justify;">
    <br />
  </div>

  <div style="text-align: justify;">
    Bunu o da biliyordu zaten. Tahliye işlemiyle ilgili gerçeği bildiğinden, günün birinde tanıklık yapacağını da biliyordu. Onun tanıklığı Drake &amp; Sweeney'i batıracak ve kuşkusuz kendisi de batacaktı. Olayların bu muhtemel seyrini Mordecai'la konuşmuştuk. Ona birkaç kırıntı ikram edebilirdik.
  </div>

  <div style="text-align: justify;">
    <br />
  </div>

  <div style="text-align: justify;">
    "Notu bana verirsen, onu nereden bulduğumu söylemem," dedim, "Ve çok zorlanmadıkça seni tanık sandalyesine çağırmam."
  </div>

  <div style="text-align: justify;">
    <br />
  </div>

  <div style="text-align: justify;">
    Bir süre başını sağa sola salladı ve sonra, "Biliyorsun, yalan söyleyebilirim," dedi.
  </div>

  <div style="text-align: justify;">
    <br />
  </div>

  <div style="text-align: justify;">
    "Tabii söyleyebilirsin. Ama bunu yapmayacaksın, çünkü yaparsan suçlu durumuna düşersin. Notunun dosyaya girip sonradan alındığını kanıtlamak çok kolay. Onu yazdığını inkâr edemezsin. Ayrıca tahliye ettiğiniz insanların ifadeleri var. D.C.'de üyelerinin hepsi zenci olan bir jüri önünde mükemmel tanıklık yapacaklardır. 27 Ocak günü seninle beraber olan güvenlik görevlisiyle de konuştuk."
  </div>

  <div style="text-align: justify;">
    <br />
  </div>

  <div style="text-align: justify;">
    Söylediklerim birer yumruk gibi suratına iniyordu ve Hector kapana sıkıştığını anlamıştı. Aslında güvenlik görevlisini bulamamıştık, çünkü dosyada onun ismi yoktu.
  </div>

  <div style="text-align: justify;">
    <br />
  </div>

  <div style="text-align: justify;">
    "Onun için, yalan söylemeyi aklından çıkar. Sadece işleri daha berbat edersin."
  </div>

  <div style="text-align: justify;">
    <br />
  </div>

  <div style="text-align: justify;">
    Hector yalan söyleyemeyecek kadar dürüsttü aslında. Ne de olsa, sokağa atılanların listesini ve dosyayı çalmam için gerekli anahtarları masama bırakan oydu. Vicdan sahibi bir insandı ve geçmişten kaçarak Chicago'da saklanıp mutlu olamazdı.
  </div>

  <div style="text-align: justify;">
    <br />
  </div>

  <div style="text-align: justify;">
    "Chance onlara gerçeği söyledi mi?" diye sordum.
  </div>

  <div style="text-align: justify;">
    <br />
  </div>

  <div style="text-align: justify;">
    "Bilmiyorum," diye cevap verdi, "Ama bundan kuşkuluyum. Bunu yapmak cesaret ister ve Chance korkağın biridir... Beni kovarlar, biliyorsun."
  </div>

  <div style="text-align: justify;">
    <br />
  </div>

  <div style="text-align: justify;">
    "Olabilir ama sen de onları dava edebilirsin. Bu konuda sana yardımcı olurum. Onları birlikte mahkemeye veririz ve senden hiç para almam."
  </div>

  <div style="text-align: justify;">
    <br />
  </div>

  <div style="text-align: justify;">
    O sırada kapıya vuruldu ve ikimiz de korktuk; konuşmamız bizi gerilere götürmüştü. "Evet," diye seslendi ve içeri bir sekreter girdi.
  </div>

  <div style="text-align: justify;">
    <br />
  </div>

  <div style="text-align: justify;">
    Kadın beni şöyle bir süzdü ve sonra, "Bay Peck bekliyor," dedi.
  </div>

  <div style="text-align: justify;">
    <br />
  </div>

  <div style="text-align: justify;">
    Hector, "Bir dakika sonra orada olurum," deyince, kadın yavaşça gerileyip çıktı ve kapıyı açık bıraktı. Hector bana baktı ve, "Gitmek zorundayım," dedi.
  </div>

  <div style="text-align: justify;">
    <br />
  </div>

  <div style="text-align: justify;">
    "Notun kopyasını almadan gitmem buradan."
  </div>

  <div style="text-align: justify;">
    <br />
  </div>

  <div style="text-align: justify;">
    "Öğlende binanın önündeki havuzun kenarında buluşalım."
  </div>

  <div style="text-align: justify;">
    <br />
  </div>

  <div style="text-align: justify;">
    "Tamam, orada olacağım."
  </div>

  <div style="text-align: justify;">
    <br />
  </div>

  <div style="text-align: justify;">
    Fuayeden geçerken resepsiyondaki kıza bakıp göz kırptım ve, "Teşekkür ederim," dedim, "Şimdi daha iyiyim."
  </div>

  <div style="text-align: justify;">
    <br />
  </div>

  <div style="text-align: justify;">
    "Geçmiş olsun efendim," diyerek gülümsedi.
  </div>

  <div style="text-align: justify;">
    <br />
  </div>

  <div style="text-align: justify;">
    Havuzun önünde buluşup batıya yürüdük ve Grand Bulvar'daki bir Yahudi sandviç dükkânına girdik, içerisi kalabalıktı. Sandviçlerimizi almak için sırada beklerken, Hector bana bir zarf uzattı ve, "Dört çocuğum var," dedi, "Lütfen beni koru."
  </div>

  <div style="text-align: justify;">
    <br />
  </div>

  <div style="text-align: justify;">
    Zarfı aldım ve ona bir şey söylemek üzereydim ki, birden geriye doğru bir adım attı ve kalabalığın arasında kayboldu. Onun, paltosunun yakasını kulaklarına kadar kaldırmış olarak hızla kapıdan çıktığını ve âdeta benden kaçar gibi uzaklaştığını gördüm.
  </div>

  <div style="text-align: justify;">
    <br />
  </div>

  <div style="text-align: justify;">
    Yemeği filan unutmuştum. Oradan çıkıp dört blok yürüyerek otele geldim, valizimi topladım ve parayı ödeyip bir taksiye atladım. Arka koltuğa iyice gömüldüm, arabanın kapısını kilitledim ve şoförün de benimle hiç ilgilenmediğini görünce, o anda kimsenin nerede olduğumu bilmediğini düşünerek zarfı açtım.
  </div>

  <div style="text-align: justify;">
    <br />
  </div>

  <div style="text-align: justify;">
    Not, Drake &amp; Sweeney'nin tipik formatında, kâğıdın sol altında müvekkil kodu, dosya numarası ve tarihle birlikte, Hector'un kişisel bilgisayarında yazılmıştı. Tarih 27 Ocak'tı, Hector Palma'dan Braden Chance'a, Florida Caddesi'ndeki eski antropodan tahliye edilenlerle ilgili RiverOaks/TAG konulu rapordu. Yazıya göre, Hector Palma o gün antrepoya Rock Creek Güvenlik şirketinden Jeff Mackle adında silahlı bir güvenlik görevlisiyle birlikte sabah 9,15'te gitmiş ve 12,30'da ayrılmıştı. Antrepo üç katlıydı ve Hector, zemin katta yaşayanları uyardıktan sonra ikinci kata çıkmış ve orada kimse bulunmadığını görmüştü. Üçüncü katta ise bir sürü çöp, eski giysiler ve birkaç ay önce yakıldığı belli olan bir ateşin külleri vardı.
  </div>

  <div style="text-align: justify;">
    <br />
  </div>

  <div style="text-align: justify;">
    Zemin katın batı ucunda kontrplaktan bölmelerle, acele sipariş üzerine aynı kişi ya da kişiler tarafından yapıldığı belli olan on bir tane küçük daire vardı. Dışardan bakıldığında her daire aynı büyüklükte görülüyordu ama, Hector hiçbirine girememişti, izin verilmemişti ona. Dairelerin kapıları aynıydı, hafif, içi boş, sentetik maddeden, belki de plastikten yapılmıştı, kapı tokmakları ve kilitleri vardı.
  </div>

  <div style="text-align: justify;">
    <br />
  </div>

  <div style="text-align: justify;">
    Banyo eski ve pisti. Son zamanlarda hiç temizlenmemiş, hiçbir şey yapılmamıştı.
  </div>

  <div style="text-align: justify;">
    <br />
  </div>

  <div style="text-align: justify;">
    Hector, dolaşırken Herman adında bir adamla karşılaşmıştı, ama adam pek konuşmak istememişti. Hector ona ne kadar kira ödediğini sorunca, adam kira ödemediğini, orada bedava kaldığını söylemişti. Hector'un yanında üniformalı ve silahlı bir güvenlik görevlisinin olması onu ürkütmüş olabilirdi.
  </div>

  <div style="text-align: justify;">
    <br />
  </div>

  <div style="text-align: justify;">
    Binanın doğu ucunda da, yine aynı şekilde inşa edilmiş on daire daha bulunuyordu. Hector ağlayan bir çocuk sesi duyunca kapılardan birine yaklaşmış ve muhafıza geride, gölgede kalmasını söylemişti. Hafifçe vurduğu kapıyı ona, kucağında bir bebek olan ve üç çocuğu da bacaklarına sarılmış duran genç bir anne açmıştı. Hector ona, bir avukatlık firmasından geldiğini, binanın satıldığını ve birkaç gün içinde buradan çıkması gerektiğini söylemişti. Kadın önce orada bedava oturduğunu söylemiş, ama daha sonra saldırganlaşmıştı. Söylediğine göre orası onun eviydi. Orasını, her ayın on beşinde gelip yüz dolar kira toplayan Johnny adında bir adamdan kiralamıştı. Elinde yazılı bir kontrat ya da belge yoktu. Binanın sahibini tanımıyordu, tek tanıdığı kişi Johnny idi. Üç aydır orada yaşıyordu ve oradan ayrılamazdı, çünkü gideceği başka yer yoktu. Haftada yirmi saat bir bakkal dükkânında çalışıyordu.
  </div>

  <div style="text-align: justify;">
    <br />
  </div>

  <div style="text-align: justify;">
    Hector ona, eşyalarım toplamasını ve gitmek için hazırlanmasını söylemişti. Bina on gün içinde yıkılacaktı. Kadın birden öfkelenmiş ve Hector da onun iyice üzerine gitmişti. Ona, kira ödediğine dair bir kanıtı olup olmadığını sorunca, kadın, çantasını almış ve içinden, üzerinde, 'Lontae Burton'dan yüz dolar alındı, 15 Ocak,' yazılı küçük bir kâğıt parçası çıkarıp göstermişti.
  </div>

  <div style="text-align: justify;">
    <br />
  </div>

  <div style="text-align: justify;">
    Not (ya da rapor) iki sayfaydı. Ama, nota bağlı bir üçüncü, sayfa daha vardı ki, bu da güçlükle okunan bir makbuzun kopyasıydı. Hector yüz dolarlık makbuzun kopyasını almış ve notuna eklemişti. El yazısı aceleyle yazılmıştı, hecelemesi hatalıydı, kopya pek iyi değildi ama yine de çarpıcı ve mükemmel bir belgeydi. Büyük bir sevinç içinde, garip bir ses çıkarmış olmalıyım ki, taksi şoförü başını kaldırdı ve dikiz aynasından bana baktı.
  </div>

  <div style="text-align: justify;">
    <br />
  </div>

  <div style="text-align: justify;">
    Not, Hector'un tüm gördüklerini dinlediklerini ve söylediklerini kapsıyordu. Hector, notuna hiçbir uyarı ya da yorum eklememişti. Onlara, kendilerini asacak uzunlukta ip vermekle yetinmişti. Az bir ücretle çalışan, fikirlerini, yorumlarını söyleyemeyen ve bir işi engelleyebilecek bir pozisyonda olmayan bir memurdu işte.
  </div>

  <div style="text-align: justify;">
    <br />
  </div>

  <div style="text-align: justify;">
    O'Hare'ye varınca notu Mordecai'a faksladım. Uçağım düşer, ya da saldırıya uğrayıp onu çaldırırsam, belgenin bir kopyasının 14'üncü Sokak Hukuk Bürosu'nda, dosyalarında bulunmasını istiyordum.
  </div>
</body>
</html>
