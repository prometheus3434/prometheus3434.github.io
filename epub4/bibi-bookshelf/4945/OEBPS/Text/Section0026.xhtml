<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h2 style="text-align: justify;">26</h2>

  <div style="text-align: justify;">
    Evsizler her zaman sokaklara, kaldırım taşlarına, asfalta, hendeklere, su kanallarına, betona, çöplüklere, kanalizasyon kapaklarına, yangın musluklarına, otobüs duraklarına ve dükkân önlerine yakın olmuşlardır. Her gün kendi bölgelerinde oradan oraya gider, zaman onlar için önemli olmadığından yolda durup gevezelik ederler, trafikte sıkışmış arabalara bakar, bir köşede beliren yeni bir uyuşturucu satıcısını gözetler, mahalledeki yeni bir yüzü izlerler. Şapkaları, kasketleri ve bereleriyle yüzlerini gizleyip kaldırım kenarlarına ve dükkân tenteleri altına otururlar ve nöbetçiler gibi her yanı gözetlerler. Şehrin sokaklarının seslerini dinlerler, otobüslerin dizel egzoz gazlarını solurlar ve ucuz lokantalardan gelen yanık yağ kokularını alırlar. Aynı taksi bir saat içinde önlerinden ikinci kez geçerse onu hemen tanırlar. Uzaklarda duyulan silah sesinin nereden geldiğini bilirler. Kaldırıma yanaşıp park eden Virginia ya da Maryland plakalı şık bir arabayı, oradan gidinceye kadar gözetlerler.
  </div>

  <div style="text-align: justify;">
    <br />
  </div>

  <div style="text-align: justify;">
    Üzerinde hiçbir işareti olmayan sivil bir arabada üniformasız bir polis bulunuyorsa, bu onların gözlerinden asla kaçmaz.
  </div>

  <div style="text-align: justify;">
    <br />
  </div>

  <div style="text-align: justify;">
    Müşterilerimizden biri Sofia'ya, "Dışarda polis var," demişti. Sofia masasından kalkıp kapıya gitti. Q Sokağı'ndan güneydoğuya doğru baktı ve işaretsiz bir polis otosuna benzeyen arabayı gördü. Yarım saat bekledi ve tekrar baktı. Sonra doğruca Mordecai'a gitti.
  </div>

  <div style="text-align: justify;">
    <br />
  </div>

  <div style="text-align: justify;">
    Ben olanlardan habersizdim, çünkü bir cephede gıda pulları ofisi, bir başka cephede de savcılık bürosuyla savaşıyordum. Günlerden Cuma ve öğleden sonraydı, normal günlerde bile doğru dürüst çalışmayan kent bürokrasisi kapanmak üzereydi. Bana haberi ikisi birlikte verdiler.
  </div>

  <div style="text-align: justify;">
    <br />
  </div>

  <div style="text-align: justify;">
    Mordecai, ciddi bir tavırla, "Polisler seni bekliyor olabilir," dedi.
  </div>

  <div style="text-align: justify;">
    <br />
  </div>

  <div style="text-align: justify;">
    İlk düşündüğüm şey, masanın altma girmek oldu ama, kuşkusuz bunu yapmadım. Sakin görünmeye çalıştım ve sanki çok önemliymiş gibi, "Nerede?" diye sordum.
  </div>

  <div style="text-align: justify;">
    <br />
  </div>

  <div style="text-align: justify;">
    "Köşedeler. Yarım saatten fazla bir süredir binayı gözetliyorlar."
  </div>

  <div style="text-align: justify;">
    <br />
  </div>

  <div style="text-align: justify;">
    "Belki de seni bekliyorlardır," dedim, ama bu espriye kendim bile gülemedim. Herkesin suratı asıktı.
  </div>

  <div style="text-align: justify;">
    <br />
  </div>

  <div style="text-align: justify;">
    Sofia, "Telefon edip sordum," dedi, "Hırsızlık suçundan tutuklanman için tevkif müzekkeresi çıkarmışlar."
  </div>

  <div style="text-align: justify;">
    <br />
  </div>

  <div style="text-align: justify;">
    Suç işlemiştim! Hapse girecektim! Yakışıklı beyaz bir genç kodesi boyalayacaktı. Oturduğum yerde hafifçe kımıldadım ve korkumu göstermemek için elimden geleni yaptım.
  </div>

  <div style="text-align: justify;">
    <br />
  </div>

  <div style="text-align: justify;">
    "Bunda şaşacak bir şey yok," dedim. Artık alışmıştım, her zaman olan bir şeydi bu. "Hadi şu işi bitirelim."
  </div>

  <div style="text-align: justify;">
    <br />
  </div>

  <div style="text-align: justify;">
    Mordecai, "Savcılık bürosundan biriyle konuştum," dedi, "Kendin teslim olman için izin verirlerse daha iyi olur."
  </div>

  <div style="text-align: justify;">
    <br />
  </div>

  <div style="text-align: justify;">
    Sanki bunun önemi yokmuş gibi, "Evet, iyi olur," diye mırıldandım, "Ama, bugün öğleden sonra ben de savcılık bürosuyla konuşup durdum. Orada kimse kimseyi dinlemiyor."
  </div>

  <div style="text-align: justify;">
    <br />
  </div>

  <div style="text-align: justify;">
    "İki yüz tane avukatları var."
  </div>

  <div style="text-align: justify;">
    <br />
  </div>

  <div style="text-align: justify;">
    Mordecai'ın o taraflarda pek dostu yoktu. Polisler ve savcılar onun doğal düşmanlarıydı.
  </div>

  <div style="text-align: justify;">
    <br />
  </div>

  <div style="text-align: justify;">
    Hemen oracıkta bir plan yaptık. Sofia bir kefalet ofisiyle görüşecek ve adam bizimle hapishanede buluşacaktı. Mordecai, tanıdık bir yargıç bulmaya çalışacaktı. Fakat söylemediğimiz, ama açık olan bir husus vardı; günlerden Cuma'ydı ve akşam saatleri yaklaşıyordu. Hafta sonunu şehir hapishanesinde geçiremez, buna dayanamazdım.
  </div>

  <div style="text-align: justify;">
    <br />
  </div>

  <div style="text-align: justify;">
    Onlar telefonlarının başına gidince, orada tek başıma, âdeta taşlaşmış gibi, kımıldayamadan, düşünemeden, hiçbir şey yapamadan, sadece kapının gıcırtısını dinleyerek oturdum. Beklemem uzun sürmedi. Saat tam 4'te Komiser Gasko, arkasında birkaç adamı olduğu halde içeriye girdi.
  </div>

  <div style="text-align: justify;">
    <br />
  </div>

  <div style="text-align: justify;">
    Gasko'yla ilk karşılaşmamızda, yani Claire'in dairesini ararken, ben onlara bağırıp çağırır, isimlerini alırken, onun söylediği her söze itiraz eder, kendimi müthiş bir avukat ve onu da zavallı bir polis memuru olarak görürken, bir gün beni tutuklayacağı hiç aklıma gelmemişti. Ama işte orada, karşımdaydı, yaşlanmaya başlayan bir maymun gibi sallanıyor, elinde bir sürü kâğıtla, sırıtarak, kâğıtlın bana göstermek için duruyordu.
  </div>

  <div style="text-align: justify;">
    <br />
  </div>

  <div style="text-align: justify;">
    Sofia'ya, "Bay Brock'u görmek istiyorum," derken, ben de gülümseyerek ön salona çıktım.
  </div>

  <div style="text-align: justify;">
    <br />
  </div>

  <div style="text-align: justify;">
    "Merhaba Gasko," dedim, "Hâlâ şu dosyayı mı arıyorsun?"
  </div>

  <div style="text-align: justify;">
    <br />
  </div>

  <div style="text-align: justify;">
    "Hayır. Bugün aramıyorum."
  </div>

  <div style="text-align: justify;">
    <br />
  </div>

  <div style="text-align: justify;">
    O anda Mordecai ofisinden çıktı. Sofia masasının arkasında ayakta duruyor, herkes birbirine bakıyordu. Mordecai, "izniniz var mı?" diye sordu.
  </div>

  <div style="text-align: justify;">
    <br />
  </div>

  <div style="text-align: justify;">
    Gasko hiç beklemeden, "Evet," diye cevap verdi, "Bay Brock için aldık."
  </div>

  <div style="text-align: justify;">
    <br />
  </div>

  <div style="text-align: justify;">
    Omuzlarımı silktim ve, "Tamam, gidelim," diyerek Gasko'ya doğru yürüdüm. Salak polislerden biri belinden bir çift kelepçe çıkardı. En azından soğukkanlı görünmeye kararlıydım.
  </div>

  <div style="text-align: justify;">
    <br />
  </div>

  <div style="text-align: justify;">
    Mordecai, "Ben onun avukatıyım," dedi, "Şunu bir göreyim." Onlar ellerimi arkaya alıp kelepçe takarken, tevkif müzekkeresini Gasko'dan aldı ve incelemeye başladı. Kelepçeler çok sıkıydı, belki de bunu benim için kasıtlı yapmışlardı, ama hiç ses çıkarmayacak ve soğukkanlılığımı koruyacaktım.
  </div>

  <div style="text-align: justify;">
    <br />
  </div>

  <div style="text-align: justify;">
    Mordecai, "Müvekkilimi karakola ben götürebilirim," dedi.
  </div>

  <div style="text-align: justify;">
    <br />
  </div>

  <div style="text-align: justify;">
    Gasko, "Aman ne güzel!" diyerek sırıttı, "Ama zahmet etmeyin siz."
  </div>

  <div style="text-align: justify;">
    <br />
  </div>

  <div style="text-align: justify;">
    "Onu nereye götürüyorsunuz?"
  </div>

  <div style="text-align: justify;">
    <br />
  </div>

  <div style="text-align: justify;">
    "Merkez Karakolu'na."
  </div>

  <div style="text-align: justify;">
    <br />
  </div>

  <div style="text-align: justify;">
    Mordecai bana döndü ve, "Arkanızdan geliyorum," dedi. Sofia telefondaydı ve bu, Mordecai'ın yakınımda bir yerlerde olduğunu bilmekten daha da rahatlatıcıydı.
  </div>

  <div style="text-align: justify;">
    <br />
  </div>

  <div style="text-align: justify;">
    Müşterilerimizden üçü olanları görmüştü; Sofia'dan bazı konularda bilgi almaya gelmiş üç zararsız sokak adamıydı bunlar. Müşterilerin her zaman bekledikleri yerde oturuyorlardı ve ben yanlarından geçerken, inanamıyormuş gibi baktılar.
  </div>

  <div style="text-align: justify;">
    <br />
  </div>

  <div style="text-align: justify;">
    Polislerden biri dirseğimden yakaladı ve beni kapının dışına doğru itti, itiraz etmedim ve bir an önce köşede park etmiş olan işaretsiz, beyaz arabaya binmek için acele ettim. Evsizler, arabanın gelişini, polislerin içeriye dalışlarını ve beni kelepçeleyip dışarıya çıkardıklarını, yani her şeyi görmüşlerdi.
  </div>

  <div style="text-align: justify;">
    <br />
  </div>

  <div style="text-align: justify;">
    Kısa bir süre sonra sokaklara dağılıp birbirlerine, "Bir avukat tutuklandı," diye fısıldamaya başlayacaklar ve haber her yana yayılacaktı.
  </div>

  <div style="text-align: justify;">
    <br />
  </div>

  <div style="text-align: justify;">
    Gasko benimle birlikte arka koltuğa oturdu. Koltuğa iyice gömüldüm, etrafı görmüyor, şoku atlatmaya çalışıyordum.
  </div>

  <div style="text-align: justify;">
    <br />
  </div>

  <div style="text-align: justify;">
    Gasko, kovboy çizmesi giymiş ayağını diğer dizinin üzerine koyarken, "Ne acı bir zaman kaybı," diye söylendi, "Şehirde yüz kırk faili meçhul cinayet var, her köşede uyuşturucu ticareti yapılıyor, okullarda bile satılıyor ve biz de seninle zaman kaybediyoruz."
  </div>

  <div style="text-align: justify;">
    <br />
  </div>

  <div style="text-align: justify;">
    "Beni sorguya çekmeye mi çalışıyorsun Gasko?" diye sordum.
  </div>

  <div style="text-align: justify;">
    <br />
  </div>

  <div style="text-align: justify;">
    "Hayır."
  </div>

  <div style="text-align: justify;">
    <br />
  </div>

  <div style="text-align: justify;">
    "İyi öyleyse." Bana bir uyarı yapmamıştı ve sorgulamaya başlayıncaya kadar da yapmak zorunda değildi zaten.
  </div>

  <div style="text-align: justify;">
    <br />
  </div>

  <div style="text-align: justify;">
    Direksiyondaki polis memuru, ışıksız ve sirensiz, trafik işaretlerine ve yayalara hiç saygı göstermeden 14'üncü Cadde'de tam gaz gidiyordu.
  </div>

  <div style="text-align: justify;">
    <br />
  </div>

  <div style="text-align: justify;">
    "Beni sorgulamayacaksan bırak gideyim," dedim.
  </div>

  <div style="text-align: justify;">
    <br />
  </div>

  <div style="text-align: justify;">
    "Bana kalsaydı bırakırdım tabii. Ama bazı kimseleri çok kızdırmışsın dostum. Savcı, seni yakalamamız için baskı altında olduğunu söyledi bize."
  </div>

  <div style="text-align: justify;">
    <br />
  </div>

  <div style="text-align: justify;">
    "Kimden geliyor bu baskı?" diye sordum, ama yanıtını biliyordum. Drake &amp; Sweeney'dekiler polislerle vakit harcamazlardı; doğrudan başsavcıyla konuşmuş olacaklardı.
  </div>

  <div style="text-align: justify;">
    <br />
  </div>

  <div style="text-align: justify;">
    Gasko, alaycı bir ifadeyle, "Kurbanlardan," diye cevap verdi. Onun ifadesindeki alaycılığı anlıyordum, bir sürü zengin avukatı bir suçun kurbanları olarak görmek çok zordu.
  </div>

  <div style="text-align: justify;">
    <br />
  </div>

  <div style="text-align: justify;">
    Geçmişte birçok ünlü insan tutuklanmıştı. Onları anımsamaya çalıştım. Martin Luther King birkaç kez hapse girmişti. Listede Boesky, Milken ve isimlerini hatırlayamadığım bir sürü hırsız da vardı tabii. Ya şu, sarhoş araba kullanan ve sokak fahişelerini toplayan ünlü aktör ve sporculara ne demeliydi? Onlar da polis arabalarının arka koltuklarına oturtulmuş ve diğer suçlular gibi götürülmüşlerdi. Memphisli bir yargıç ömür boyu hapisle cezalandırılmıştı; üniversiteden tanıdığım biri de içerdeydi ve eski bir müvekkilim vergi kaçırmaktan yatıyordu. Hepsi tutuklanmışlar, karakola götürülüp sorgulanmışlar, parmak izleri alınmış ve çenelerinin altındaki küçük numaralarla fotoğrafları çekilmişti. Ama sonra, hepsi de yaşamlarını sürdürebilmişlerdi.
  </div>

  <div style="text-align: justify;">
    <br />
  </div>

  <div style="text-align: justify;">
    Belki Mordecai bile bir zamanlar kelepçelerin soğuk demirlerini bileklerinde hissetmiş olabilirdi.
  </div>

  <div style="text-align: justify;">
    <br />
  </div>

  <div style="text-align: justify;">
    Aslında, artık bu iş olup bittiği için rahatlamış gibiydim. Kaçıp saklanmayı ve arkamda birileri var mı diye durmadan geriye bakmayı bırakabilirdim. Bekleme süresi sona ermişti. Beni bir gece yarısı baskınıyla da almamışlardı, sabaha kadar nezarethanede kalmak zorunda değildim. Şansım yardım ederse, hafta sonu tatili başlamadan önce işlemlerim tamamlanabilir ve kefaletle tahliye olabilirdim.
  </div>

  <div style="text-align: justify;">
    <br />
  </div>

  <div style="text-align: justify;">
    Ama içimde yine bir korku, şimdiye kadar hissetmediğim bir endişe vardı. Şehir hapishanesinde işler yolunda gitmeyebilirdi. Kâğıtlar kaybolabilir, bir sürü akla gelmeyen şey gecikmelere neden olabilirdi. Kefalet işlemi Cumartesiye, Pazar, hatta Pazartesiye kadar ertelenebilirdi. Hiç de hoş olmayan insanlarla bir arada, bir hücreye tıkılabilirdim.
  </div>

  <div style="text-align: justify;">
    <br />
  </div>

  <div style="text-align: justify;">
    Tutuklandığım haberi etrafa yayılacaktı. Arkadaşlarım üzüntüyle başlarını sallayacaklar ve hayatımı rezil etmek için daha neler yapacağımı birbirlerine soracaklardı. Annem babam, mahvolacaklardı. Claire'in, hele yanındaki jigolosuyla, pek aldırış edeceğini sanmıyordum.
  </div>

  <div style="text-align: justify;">
    <br />
  </div>

  <div style="text-align: justify;">
    Gözlerimi kapadım ve rahatlamaya çalıştım, ama arkadan kelepçeli ellerimin üzerinde otururken pek kolay değildi bu.
  </div>

  <div style="text-align: justify;">
    <br />
  </div>

  <div style="text-align: justify;">
    Gasko beni önüne katmış, kayıp bir köpek yavrusu gibi oradan oraya götürürken, işlemler bana karmakarışık geliyor, âdeta başım dönüyordu. Kendi kendime, gözlerini yerden kaldırma, bu insanlara bakma, deyip duruyordum. Önce ceplerimi boşalttırıp bir form imzalattılar. Aşağıya, fotoğrafhaneye indik, ayakkabılarımı çıkartıp boyumu ölçtüler, istemediğim takdirde gülmek zorunda değildim tabii, ama kameraya bakmalıydım. Sonra profilden çektiler. Parmak izi bölümüne gittik, ama doluydu, Gasko beni koridorda bir sandalyeye bir akıl hastası gibi kelepçeledi ve kahve almaya gitti. Tutuklular gelip geçiyordu ve her taraf polis doluydu. Benim gibi tutuklanmış, iyi giyimli, genç bir beyaz erkek gördüm, sarhoşa benziyordu ve sol yanağında bir çürük vardı. Cuma günü akşam saat 5'ten önce insan bu hale nasıl gelebilirdi? Yüksek sesle, tehditler savurarak konuşuyordu, sözleri sert ve anlaşılmazdı ama kimse de ona aldırmıyordu. Adam birden ortadan kayboldu. Zaman geçiyordu ve paniğe kapılmaya başladım. Dışarda hava kararmış, hafta sonu tatili başlamıştı, suçlular sokaklara dökülecek ve hapishane hücreleri yavaş yavaş dolacaktı. Gasko nihayet geldi ve beni alıp parmak izi bürosuna götürdü; parmaklarıma mürekkep sürüp tüm parmak izlerimi aldılar.
  </div>

  <div style="text-align: justify;">
    <br />
  </div>

  <div style="text-align: justify;">
    Telefona gerek yoktu. Avukatım yakınlarda bir yerde olmalıydı, ama Gasko onu görmemişti. Nezarethaneye inerken kapılar daha da ağırlaşıyordu. Yanlış yöne gidiyorduk; sokak arkamızda kalmıştı.
  </div>

  <div style="text-align: justify;">
    <br />
  </div>

  <div style="text-align: justify;">
    Nihayet dayanamadım ve, "Kefaletle çıkamaz mıyım?" diye sordum, ilerde demir parmaklıklar ve silahlı gardiyanlar görüyordum.
  </div>

  <div style="text-align: justify;">
    <br />
  </div>

  <div style="text-align: justify;">
    Gasko, "Galiba avukatın o işle uğraşıyor," dedi.
  </div>

  <div style="text-align: justify;">
    <br />
  </div>

  <div style="text-align: justify;">
    Beni Komiser Muavini Coffey'e teslim etti ve o da beni duvara dayayıp, bacaklarımı iyice açtıktan sonra üzerimi aradı. Bir şey bulamayınca homurdanarak bir metal detektörü gösterdi ve ben de sesimi çıkarmadan onun içinden geçtim. Bir zırıltı duyuldu, bir kapı yana kayarak açıldı ve iki yanında da demir parmaklıklar bulunan bir koridora girdik. Arkamda bir kapı gürültüyle kapandı ve aynı anda, kolayca çıkma umudum da uçup gitti.
  </div>

  <div style="text-align: justify;">
    <br />
  </div>

  <div style="text-align: justify;">
    Demir parmaklıkların arkasından koridora doğru eller ve kollar uzatılıyordu. Biz yürürken hücredekiler bizi izliyorlardı. Gözlerimi tekrar ayaklanma indirdim. Coffey her hücrenin önünde durup içeriye bakıyordu, insanları sayar gibiydi. Sağdaki üçüncü hücrenin önünde durduk.
  </div>

  <div style="text-align: justify;">
    <br />
  </div>

  <div style="text-align: justify;">
    Hücre arkadaşlarımın hepsi zenciydi ve benden çok gençtiler. Önce dört kişi saydım, sonra ranzanın üstünde beşinciyi de gördüm. Altı kişi için iki ranza vardı. Kare şeklindeki küçük hücrenin üç tarafı demir parmaklıklarla çevriliydi ve yandaki ve karşıdaki hücrelerde bulunan tutukluları görebiliyordum. Dördüncü duvar cüruf briketinden yapılmıştı ve bir köşesinde küçük bir tuvalet vardı.
  </div>

  <div style="text-align: justify;">
    <br />
  </div>

  <div style="text-align: justify;">
    Coffey arkamdan kapıyı gürültüyle kapadı. Ranzanın tepesinde oturan genç birden kalkıp oturdu ve ayaklarını, alt yatakta oturan arkadaşının yüzüne yakın bir noktaya kadar sarkıttı. Sakin ve korkusuz görünmeye çalışıp kapının yanında dururken, beşi de gözlerini bana dikmişlerdi; onların hiçbirine dokunmadan yere oturabilir miyim diye çevreme bir göz attım.
  </div>

  <div style="text-align: justify;">
    <br />
  </div>

  <div style="text-align: justify;">
    Tanrıya şükür silahları yoktu. Tanrıya şükür, birisi girişe metal detektörü yerleştirmişti. Silahları ve bıçakları yoktu; benim de giysilerimden başka bir şeyim bulunmuyordu zaten. Saatim, cüzdanım, cep telefonum, bozuk paralarım, yani üzerimde ne varsa alınmıştı ve kayıt altında muhafaza ediliyordu.
  </div>

  <div style="text-align: justify;">
    <br />
  </div>

  <div style="text-align: justify;">
    Hücrenin ön tarafı arka tarafından daha güvenli olabilirdi. Onların gözlerine aldırmadım ve sırtımı kapıya vererek yere oturdum, koridorun aşağı tarafından birisi gardiyanı çağırıp duruyordu.
  </div>

  <div style="text-align: justify;">
    <br />
  </div>

  <div style="text-align: justify;">
    İki hücre aşağıda bir kavga başladı ve demir parmaklıkların arasından baktığımda, sarhoş beyaz gencin iki iriyarı zenci tarafından köşeye sıkıştırılmış dövüldüğünü gördüm, adamın başını duvara vuruyorlardı. Diğerleri de bağırarak onları destekliyorlardı ve herkes çıldırmıştı. O anda beyaz olmak hiç de iyi bir şey değildi kuşkusuz.
  </div>

  <div style="text-align: justify;">
    <br />
  </div>

  <div style="text-align: justify;">
    Bir düdük sesi duyuldu, bir kapı açıldı ve Coffey elinde copuyla içeriye girdi. Kavga hemen sona ermiş, beyaz adam yüzüstü yere düşüp hareketsiz kalmıştı. Coffey o hücreye girdi ve neler olduğunu sordu. Hiçbir şey olmamış, kimsecikler bir şey görmemişti tabii.
  </div>

  <div style="text-align: justify;">
    <br />
  </div>

  <div style="text-align: justify;">
    Coffey, "Kesin sesinizi!" diye bağırdı ve çıktı.
  </div>

  <div style="text-align: justify;">
    <br />
  </div>

  <div style="text-align: justify;">
    Bir süre sonra sarhoşun homurtuları duyuldu; uzakta biri kusuyordu. Benim hücremdekilerden biri ayağa kalktı ve oturduğum yere doğru yürüdü. Çıplak ayağı bacağıma dokundu, başımı kaldırıp baktım, sonra gözlerimi başka yere çevirdim. Dik dik bana baktı ve sonumun geldiğini anladım.
  </div>

  <div style="text-align: justify;">
    <br />
  </div>

  <div style="text-align: justify;">
    "Güzel ceket," dedi.
  </div>

  <div style="text-align: justify;">
    <br />
  </div>

  <div style="text-align: justify;">
    Onu tahrik etmemeye çalışarak, alaycı görünmeden, "Teşekkürler," diye mırıldandım. Üzerimdeki ceket, blucin pantolon ve kazakla her gün giydiğim eski lacivert bir blazerdi. Üzerinde savaşmaya değmezdi.
  </div>

  <div style="text-align: justify;">
    <br />
  </div>

  <div style="text-align: justify;">
    Tekrar, "Güzel ceket," dedi ve ayağıyla beni dürttü. Ranzanın üst yatağında oturan genç aşağıya atladı ve daha iyi görmek için bana yaklaştı.
  </div>

  <div style="text-align: justify;">
    <br />
  </div>

  <div style="text-align: justify;">
    Ben de tekrar, "Teşekkür ederim," dedim.
  </div>

  <div style="text-align: justify;">
    <br />
  </div>

  <div style="text-align: justify;">
    On sekiz, on dokuz yaşlarında, uzun boylu ve adaleliydi, üzerinde bir gram yağ yoktu ve büyük olasılıkla bir çete üyesi olup hayatını sokaklarda geçirmişti. Kendini beğenmişin biriydi ve kabadayılık gösterisiyle diğerlerini etkilemek istiyordu.
  </div>

  <div style="text-align: justify;">
    <br />
  </div>

  <div style="text-align: justify;">
    Karşısında benim gibi kolay bir rakip bulmuştu işte.
  </div>

  <div style="text-align: justify;">
    <br />
  </div>

  <div style="text-align: justify;">
    "Benim böyle güzel bir ceketim yok," diye söylendi ve ayağıyla beni tekrar ve bu kez biraz daha sertçe dürttü, tahrike çalışıyordu.
  </div>

  <div style="text-align: justify;">
    <br />
  </div>

  <div style="text-align: justify;">
    Adi bir sokak serserisi gibi görünmüyor, diye düşündüm. Ceketimi çalamazdı, çünkü kaçacak yeri yoktu. Başımı kaldırıp ona bakmadan, "Biraz giymek ister misin?" diye sordum, "Ödünç verebilirim.
  </div>

  <div style="text-align: justify;">
    <br />
  </div>

  <div style="text-align: justify;">
    "Hayır."
  </div>

  <div style="text-align: justify;">
    <br />
  </div>

  <div style="text-align: justify;">
    Ayaklarımı iyice dizlerim çeneme yakın olacak şekilde geriye çektim. Bu bir savunma pozisyonuydu.
  </div>

  <div style="text-align: justify;">
    <br />
  </div>

  <div style="text-align: justify;">
    Beni tekmeler ya da yumruklarsa onunla kavga etmeyecektim. En küçük bir direnme diğerlerini de başıma toplar ve hepsi birden üstüme çullanıp, beyaz adam dövmenin zevkini çıkarırlardı.
  </div>

  <div style="text-align: justify;">
    <br />
  </div>

  <div style="text-align: justify;">
    Ranzanın üstünden atlayan diğeri, "Dude, güzel ceketin olduğunu söylüyor," dedi.
  </div>

  <div style="text-align: justify;">
    <br />
  </div>

  <div style="text-align: justify;">
    "Ben de teşekkür ettim."
  </div>

  <div style="text-align: justify;">
    <br />
  </div>

  <div style="text-align: justify;">
    "Dude, böyle güzel bir ceketi olmadığını söylüyor."
  </div>

  <div style="text-align: justify;">
    <br />
  </div>

  <div style="text-align: justify;">
    "Peki, ne yapmamı istiyorsunuz?" diye sordum.
  </div>

  <div style="text-align: justify;">
    <br />
  </div>

  <div style="text-align: justify;">
    "Onu hediye etmeyi düşünebilirsin."
  </div>

  <div style="text-align: justify;">
    <br />
  </div>

  <div style="text-align: justify;">
    Üçüncüsü de yaklaştı ve yarım daireyi kapattı. Birincisi ayağımı tekmeledi ve hepsi birden biraz daha yaklaştılar. Beni yumruklamak için hepsi birbirini bekliyordu, bunu düşündüm ve ceketimi hemen çıkarıp ileriye fırlattım.
  </div>

  <div style="text-align: justify;">
    <br />
  </div>

  <div style="text-align: justify;">
    Birincisi, ceketi alırken, "Bu bir hediye mi?" diye sordu.
  </div>

  <div style="text-align: justify;">
    <br />
  </div>

  <div style="text-align: justify;">
    "Nasıl istersen öyle olsun," dedim. Onunla göz göze gelmemek için önüme bakıyordum ve bu nedenle ayağını göremedim. Başım, sol şakağıma yediğim korkunç bir tekmeyle geriye gitti ve demir parmaklıklara çarptı. Elimi başımın arkasına götürürken, "Bok!" diye bağırdım.
  </div>

  <div style="text-align: justify;">
    <br />
  </div>

  <div style="text-align: justify;">
    İkinci saldırıya karşı savunma pozisyonuna geçerken, "O Allanın cezası şeyi alabilirsin," diye homurdandım.
  </div>

  <div style="text-align: justify;">
    <br />
  </div>

  <div style="text-align: justify;">
    "Bu bir hediye mi?"
  </div>

  <div style="text-align: justify;">
    <br />
  </div>

  <div style="text-align: justify;">
    "Evet."
  </div>

  <div style="text-align: justify;">
    <br />
  </div>

  <div style="text-align: justify;">
    "Teşekkürler dostum."
  </div>

  <div style="text-align: justify;">
    <br />
  </div>

  <div style="text-align: justify;">
    Yüzümü ovarken, "Önemli değil," diye mırıldandım. Başım uyuşmuş gibiydi.
  </div>

  <div style="text-align: justify;">
    <br />
  </div>

  <div style="text-align: justify;">
    Beni orada, kıvrılmış tespih böceği gibi bırakıp gerilediler.
  </div>

  <div style="text-align: justify;">
    <br />
  </div>

  <div style="text-align: justify;">
    Dakikalar geçti, ama zaman kavramını yitirmiştim. İki hücre aşağıda beyaz genç kendine gelmeye çalışıyor ve başka bir ses gardiyana sesleniyordu. Ceketimi alan it onu giymemişti. Hücre sanki onu yutmuştu.
  </div>

  <div style="text-align: justify;">
    <br />
  </div>

  <div style="text-align: justify;">
    Yüzüm zonkluyordu ama kan yoktu. Tekrar üzerime gelip başka şeyler sormazlarsa kendimi şanslı sayacaktım. Koridorun aşağılarından biri uyumaya çalıştığını bağırarak ilan etti ve ben de, gecenin neler getireceğini düşündüm. İçerde altı kişiydik ama, ranzalarda sadece iki yatak vardı ve onlar da daracık şeylerdi. Burada yastık ve battaniye de olmadan yerde mi yatacaktık yoksa?
  </div>

  <div style="text-align: justify;">
    <br />
  </div>

  <div style="text-align: justify;">
    Döşeme buz gibi olmuştu ve orada otururken, hücre arkadaşlarıma bakıp, onların ne gibi suçlar işlemiş olacaklarını düşünmeye başladım. Ben, yerine koymak niyetiyle bir dosya çalmıştım, daha doğrusu ödünç almıştım. Ama işte, uyuşturucu satıcıları, araba hırsızları, kadınlara tecavüz edenler ve hatta canilerle bir arada, hapisteydim.
  </div>

  <div style="text-align: justify;">
    <br />
  </div>

  <div style="text-align: justify;">
    Aç değildim ama yiyecek bir şeyler düşündüm. Yanımda diş fırçam da yoktu. O anda tuvalete ihtiyacım yoktu ama, olduğu zaman ne yapacaktım? İçme suyu neredeydi? Temel ihtiyaçlar önem kazanmaya başlamıştı.
  </div>

  <div style="text-align: justify;">
    <br />
  </div>

  <div style="text-align: justify;">
    Birinin, "Güzel ayakkabılar," dediğini duyunca birden irkildim. Başımı kaldırınca, onlardan birinin yine başıma dikilmiş olduğunu gördüm. Ayağında kirli beyaz çoraplar vardı ama ayakkabısı yoktu, ayrıca ayakları benimkilerden çok daha büyüktü.
  </div>

  <div style="text-align: justify;">
    <br />
  </div>

  <div style="text-align: justify;">
    Yine, "Teşekkür ederim," dedim. Ayağımdaki ayakkabılar, eski Nike koşu ayakkabılarıydı. Ama bunlar basketbol ayakkabısı değildi ve hücre arkadaşımın hoşuna gitmiş olamazdı. O anda, keşke eski püsküllü mokasenlerimi giymiş olsaydım, diye düşündüm.
  </div>

  <div style="text-align: justify;">
    <br />
  </div>

  <div style="text-align: justify;">
    "Kaç numara giyiyorsun?" diye sordu.
  </div>

  <div style="text-align: justify;">
    <br />
  </div>

  <div style="text-align: justify;">
    "Kırk üç."
  </div>

  <div style="text-align: justify;">
    <br />
  </div>

  <div style="text-align: justify;">
    Ceketimi alan serseri bana yaklaştı; mesaj verilmiş ve alınmıştı.
  </div>

  <div style="text-align: justify;">
    <br />
  </div>

  <div style="text-align: justify;">
    Birincisi, "Benim giydiğim numara," dedi.
  </div>

  <div style="text-align: justify;">
    <br />
  </div>

  <div style="text-align: justify;">
    "Onları almak ister misin?" diye sordum ve hemen bağlarını çözmeye başladım. "İşte, ayakkabılarımı sana hediye ediyorum." Onları ayağımdan fırlatıp attım ve o da hemen aldı.
  </div>

  <div style="text-align: justify;">
    <br />
  </div>

  <div style="text-align: justify;">
    O anda, ya pantolonum ve çamaşırlarım? diye sormamak için kendimi zor tuttum.
  </div>

  <div style="text-align: justify;">
    <br />
  </div>

  <div style="text-align: justify;">
    Mordecai nihayet akşam saat 7'ye doğru geldi. Coffey beni hücreden çıkardı ve ön tarafa doğru yürürken, "Ayakkabıların nerede?" diye sordu.
  </div>

  <div style="text-align: justify;">
    <br />
  </div>

  <div style="text-align: justify;">
    "Hücrede kaldı," diye cevap verdim, "Onları zorla aldılar."
  </div>

  <div style="text-align: justify;">
    <br />
  </div>

  <div style="text-align: justify;">
    "Şimdi alırım onları."
  </div>

  <div style="text-align: justify;">
    <br />
  </div>

  <div style="text-align: justify;">
    "Teşekkürler. Bir de lacivert blazer ceketim olacak."
  </div>

  <div style="text-align: justify;">
    <br />
  </div>

  <div style="text-align: justify;">
    Yüzümün sol tarafına baktı ve gözümün köşesindeki şişi görünce, "İyi misin sen?" diye sordu.
  </div>

  <div style="text-align: justify;">
    <br />
  </div>

  <div style="text-align: justify;">
    "Harikayım. Serbestim."
  </div>

  <div style="text-align: justify;">
    <br />
  </div>

  <div style="text-align: justify;">
    Kefaletim on bin dolardı. Mordecai kefalet memuruyla bekliyordu. Ona bin dolar nakit ödedim ve kâğıtları imzaladım. Coffey ayakkabılarımı ve ceketimi getirdi ve hapishane maceram son buldu. Sofia dışarda, arabasının içinde bekliyordu ve beni hemen alıp oradan uzaklaştırdılar.
  </div>
</body>
</html>
