<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>14.</title>
</head>

<body>
  <h1 class="h11"><a id="a37"></a>14.</h1>

  <p class="p12">Dr. Fried Esther’la Jacob’ın büroda yan yana oturmuş, huzur ve güvence beklediklerini gördü. Onlarla açık konuşup kendisinin Tanrı olmadığını, hiç bir şey için kesin bir söz veremeyeceğini ve kızlarının bu savaş alanına gelmesi için ona yaptıkları ya da yapmadıkları şeyleri de yargılamayacağını söylemek geldi içinden.</p>

  <p class="p12">“Herkesinki gibi bir çocuğa sahip olmayı istemek yanlış bir şey mi?” diye sordu Jacob. “Yani… yani bir çaresi var mı gerçekten, yoksa burada kalıp sakinleştirilmesi, teselli edilmesi mi gerekecek… hep?” Sözlerinin ne denli soğuk olduğunu kendisi de sezmişti. “Mesele sevgi değil –hasta olsun, iyi olsun– yalnızca, bir şeyler beklemek hatta umut etmek zorundayız. Neyi umut edebileceğimizi söyleyebilir misiniz bize?”</p>

  <p class="p12">“Eğer bir üniversite diploması, bir kutu dolusu dans davetiyesi, ezilmiş güller ve iyi bir aileden gelen eli yüzü düzgün bir delikanlı umut etmek istiyorsanız– bilemem. Birçok anne ve babanın umut ettiği şeyler bunlardır. Bir gün Deborah bunlara sahip olacak mı, hatta bunları isteyecek mi, bilmiyorum. Onunla birlikte yaptığımız çalışmanın bir bölümü, onun gerçekten ne istediğini öğrenip bu istekleriyle uzlaşmasını sağlamak biçiminde olacak.”</p>

  <p class="p12">“Onu görebilir miyiz?”</p>

  <p class="p12">Dr. Fried bu sorunun sorulacağını biliyordu ve işte sorulmuştu. Yanıtlamak istemediği bir soruydu bu. “Tabii, tabii, onu görmeye karar verirseniz görebilirsiniz, ama bu gelişinizde görmenizi pek tavsiye etmem.” Yanıtını çok, çok sakin bir tavırla vermeye çalışmıştı.</p>

  <p class="p12">“Neden görmeyecekmişiz?” dedi Jacob, korkusundan sesini yükselterek.</p>

  <p class="p12">“Çünkü şu anda gerçeklik duygusu epeyce sarsılmış durumda. Görünüşü sizi biraz telaşlandırabilir, bunu biliyor ve sizin için korkuyor… kendisi için de korkuyor.”</p>

  <p class="p12">Jacob afallamış bir halde arkasına yaslanıp ta başından bu işe neden kalkıştıklarını düşündü. Tanıdıkları, eski Deborah, herkesin dediği gibi, gerçekten hastaydı belki de. Güvensiz, perişan bir haldeydi belki, ama onların çocuğuydu o –güvensizse, korunup yönlendirilecekti; perişansa, neşelendirilip özenle bakılacaktı. En azından tanıdıkları bir insandı o Deborah. Oysa doktorun şu anda tanımladığı kişi, hiç tanımadıkları biriydi.</p>

  <p class="p12">“Bakın, belirtiler hastalığın kendisi değildir,” diyordu doktor. “Bu belirtiler savunma araçlarıdır, bir kalkandır. İster inanın, ister inanmayın, hastalığı Deborah’ın ayaklarını basabildiği tek sağlam zemin. İkimiz birlikte onun üzerinde durduğu bu zemini parçalıyoruz. Bu zemin yok edildikten sonra, daha sağlam bir başka zeminin oluşması ancak onun buna inanmasıyla gerçekleşebilir. Bir an kendinizi onun yerine koyun, o zaman neden kendine bakmadığını, neden bu derece korku içinde olduğunu ve belirtilerin çoğaldığını anlayabilirsiniz.”</p>

  <p class="p12">Dr. Fried, yaşamı boyunca gerçek ruh sağlığını hiç tanımamış olan bir insanın duygularını betimlemeye çalıştı. “Bu hastalığı hiç doğrudan çekmemiş kişiler olarak, bizler onun nasıl bir yalnızlık ve dehşet içinde olduğunu ancak tahmin edebiliriz. Biliyorsunuz, şimdi gerçek olarak bildiği bütün geçmiş yıllarını iptal edip başka bir dünya biçimine inanması isteniyor ondan. Şu anda Deborah’ın hastalığı, sağlıklı olabilmek için verilen umutsuz bir savaş niteliğinde,”</p>

  <p class="p12">“Ona sunduğumuz dünya o kadar da korkunç değildi,” dedi Jacob.</p>

  <p class="p12">“Ama o sizin dünyanızı hiçbir zaman benimsemedi, anlamıyor musunuz? Gerçekliğe göre hareket eden bir robot yarattı o, robotun gerisindeki asıl benlik ise, giderek gerçeklikten uzaklaştı.” Doktor bu insanların, tanıdıkları robotun gerisindeki o tanımadıkları kişiden korktuklarını anladığı için, sözü daha fazla uzatmadı.</p>

  <p class="p12">Jacob yavaşça, “Gene de onu görmek istiyorum,” dedi.</p>

  <p class="p12">“Hayır, Jacob –görmesek daha iyi–!”</p>

  <p class="p12">“Es– <i>Ben onu görmek istiyorum!</i> Bu benim hakkım!”</p>

  <p class="p12">“Pekâlâ,” dedi doktor hoşgörülü bir tavırla, “Koğuşa telefon edip onu aşağıya indirmelerini söyleyeceğim, ziyaretçi odasında onunla görüşebilirsiniz.” Telefona uzandı. “Sonra beni yeniden görmek isterseniz, görevli hastabakıcıyla haber gönderin. Dörde kadar buradayım.”</p>

  <p class="p12">Dr. Fried, ikisinin bürodan çıkıp kaskatı bir halde hastane binasına doğru yürümelerini seyretti. Ah şu ana babalar. “Onu iyileştirin,” derlerdi hep, “onu, sofra adabını bilen ve bizim kararlaştırdığımız geleceği kabullenen biri olacak biçiminde iyileştirin!” Dr. Fried içini çekti. Zeki, dürüst, iyi yürekli ana-babalara bile çocuklarını aldatmak kolay geliyordu. Kendilerinin hiçbir zaman tenezzül etmeyeceği aldatmacaları, gösterişçiliği, kibirliliği, rahatlıkla çocuklarına uygulayabiliyorlardı. Ah! Farkında olmadan içini çekmişti gene. Çünkü kendisi hiç çocuk doğurmamış ya da bakmamıştı ve birden, Deborah kendi çocuğu olsaydı, birçok şeye göz yumarak ya da tutkulara kapılarak, erişilmez düşler satın alıp bunları gerçekleştirmesi olanaksız bir Deborah’ın üzerine yükler miydi acaba, diye düşünmüştü. Kısa bir süre daha düşündükten sonra, telefona gitti. Epeyce uğraştıktan sona, D koğuşuyla bağlantı kurmayı başardı.</p>

  <p class="p12">“Şimdi ziyaretçi odasına götürdüler. Doktor,” dedi hastabakıcı.</p>

  <p class="p12">“Ah, peki öyleyse, boş ver. Sadece umut ediyordum…”</p>

  <p class="p12">“Doktor?”</p>

  <p class="p12">“Saçını taramak için biraz zamanı olmasını.”</p>

  <p class="p12">Arabayla eve dönerken, Esther’la Jacob suskunluk içindeydi. Gerçeğin açıkça gözlerinin önüne serilmesini bekliyorlardı gerçi, ama gördükleri her şeyin onların doğru olduğunu düşündüğü şeylere ters düşmesi karşısında kapıldıkları şaşkınlıktan dilleri tutulmuştu sanki. Dr. Fried’e güveniyorlardı. Dr. Fried ikiyüzlülükle onları avutmaya kalkışmamış, onlara yalnızca umut vermişti; umarsızca gereksindikleri umudu vermişti onlara. Ne var ki, kızları neredeyse tanınmayacak bir haldeydi. Deborah, saçma mırıltılar ya da saldırılarla değil, anlaşılmaz ve korkunç bir içekapanıklıkla dehşete düşürmüştü onları. Deborah kendi gövdesinde yaşamıyordu sanki.</p>

  <p class="p12">Ziyaretçi odasından çıktıklarında, Jacob yalnızca, “Çok solgun–” demişti.</p>

  <p class="p12">Esther kendi duygularını kavramaya çalışarak, “İçi… İçi ölesiye tükenmiş bir insan,” diye mırıldanmıştı.</p>

  <p class="p12">Jacob Esther’a büyük bir öfke duyup başını çevirmiş, “Çok fazla konuşuyorsun! İşi oluruna bıraksan olmaz mı sanki?” demişti.</p>

  <p class="p12">Chicago’ya dönerken, tek bildikleri şey, artık Suzy’ye gerçeği anlatma zamanının geldiğiydi.</p>

  <p class="p12">Dr. Fried, inatçı hastasını kimileyin sevgi, kimileyin nefret çemberine alarak kovalamayı, köşeye kıstırıp sıkıştırmayı sürdürüyordu. Deborah durmadan Yr karanlıklarının bilisizliğine ve duyumsamazlığına sığınıp gerçeklerden kaçmaya çalışıyordu. Deborah bilisiz ve duyumsamaz olma özlemini duyuyordu, çünkü herhangi bir şeyi anlar ya da kabullenirse, bu şeyin, ne denli utanç verici, korkutucu ya da çirkin olursa olsun, tartışma konusu olacağını görüyordu şimdi; oysa böyle bir şeye gerek duyulmasının nedeni, Yr’nin alt düzeyleri kadar anlaşılmaz geliyordu ona.</p>

  <p class="p12">“Babandan kaçmana yeterince izin verdim,” dedi Furi bir görüşmelerinde. “Ondan hep korku ve nefretle söz ediyorsun –bir başka duygu daha var.”</p>

  <p class="p12">Dr. Fried’in kendi dünyasına özgü oltalarla yakaladığı bu derin giz birtakım sıradan haksızlıkların temelini oluşturuyordu: önemsiz bir şey için yenen dayağın, çok önemli bir andaki basit bir yanlış anlamanın temelini. Giz bir bakıma Deborah’ın babasına benzemesinde yatıyordu. İkisi de, için için kinlenip durduk yerde parlayan, öfkeli, sert mizaçlı insanlardı. Ve Deborah bu benzerliği bildiği için, hem babasından hem de kendinden korkuyor, babasının ona duyduğu sevginin anlayıştan uzak bir sevgi olduğunu, babasının onu bir an bile tanıyamadığını ya da anlayamadığını düşünüyordu. Ama bu anlayışsızlık sorunundan öte bir şey daha vardı.</p>

  <p class="p12">“Bazen onu küçümserdim,” dedi Deborah.</p>

  <p class="p12">“Bir şeyler hatırlıyorsun bakıyorum.”</p>

  <p class="p12">“Hep erkeklerden –karanlık sokaklarda bana saldırmak için pusuya yatmış erkeklerden– korkardı; bir ağacın arkasında beni bekleyen seks manyaklarından, canavarlardan. Kaç kez uyarı yağmuruna tuttu beni. Erkekler sınırsız derecede şehvet düşkünü vahşilerdir. Erkekler hayvandır… ben de içimden ona katılıyordum. Bir keresinde, sokakta bir teşhirci gördüğüm için beni azarlamıştı. Adamın ilgisini çektiğime göre, benim de bir şeyler yapmış olduğum kanısına varmıştı. Öfke ve korku içinde, bütün erkekler yerçekimi yasasıyla bana doğru çekiliyormuş gibi, söylenip durmuştu. Ona, ‘Benim gibi çoktan mahvolup yozlaşmış birini ne yapsınlar? Ben kimsenin işine yaramam ki,’ demiştim. O da bana bir tokat patlatmıştı, çünkü söylediklerim doğruydu.”</p>

  <p class="p12">“Kendi tutkularının gücünden korkuyordu belki de, olamaz mı?”</p>

  <p class="p12">“Nasıl? Bir babaydı o–” dedi Deborah ve hemen yalanlamaya çalışacağı bir yanıtın geleceğini sezinledi.</p>

  <p class="p12">“Her şeyden önce, o da bir erkek. Kendi düşüncelerini biliyor. Öteki erkeklerin de böyle düşünceleri var mıdır? Vardır, bunu biliyor. Peki, ötekiler bu düşüncelerini onun gibi denetleyebiliyorlar mıdır? Tabii ki denetleyemiyorlardır.”</p>

  <p class="p12">Deborah, pek çok kez kendini belli eden o şehvet-benzeri duyguyu düşündü. Suçluluk ve sevgiyle iç içe bir duyguydu bu; babası sürekli başının etini yiyip onu şaşkına çeviriyor, dilinden düşürmediği o manyakların iğrenç davranışlarının gizli bir suç ortağı durumuna sokuyordu. Kendi korkuları yüzünden, o adamlarla ve kendisiyle aynı açlık ve suçluluğu paylaşan biri olarak görüyordu Deborah’ı. Sürekli bu adamların hastalıklı yanlarından söz ediyordu. Ve Deborah kendi ayıp yerlerinin de hastalıklı olduğunu biliyordu. Düşlerinde durmadan kaçıp sonunda gene karşı karşıya kaldığı şey, babasıyla kendisinin sonsuz bir ürkünçlük taşıyan yüzleri oluyordu hep.</p>

  <p class="p12">“Şu anda da o kadar korkunç geliyor mu bu duygu?”</p>

  <p class="p12">“Hayır…” Deborah sonra Korku-batağındaki gölgenin ne denli büyüdüğünü, bu gölgenin aslında babasıyla, kendisinin söze dökülmeyip hafifçe sezdirilmiş ve suçluluk duygusu içinde bu denli gizli tutulmaları yüzünden gerçek biçimlerini yitirmiş bir iki düşüncesinden başka bir şey olmadığını düşünerek ekledi: “Yoo, korkunç değil – iyi. Ben onun gözünde yalnızca… yalnızca her zaman onu utandıran bir kız evlat değildim. Özlemleri biraz da insanca… İnsanca…” Ve Deborah ağlamaya başladı.</p>

  <p class="p12">Korku krizi başladığında Deborah hıçkıra hıçkıra ağlıyordu. Furi, krizin hıçkırıkların arasından kendini belli etmeye başladığını görmüştü.</p>

  <p class="p12">“Çabuk!” dedi Furi. “Şu senin hastalığın ondan hızlı davranmamızı sana pahalıya ödetebilir. Çabucak sana şunu söyleyeyim: doğruluk, sevgi ve bağışlayıcılık getiren bir içgörüye ulaştın artık; o kadar korktuğun gerçekliğin bir parçası işte bunlar. Ne harika, ne heyecan verici şeyler, değil mi?” Furi ışığın uzaklaştığını gördü. Kendisinden sonra konuşan ses Yr’den geliyordu.</p>

  <p class="p12">“Şey…” dedi bu ses, sınırın öte yanından, “…siz yaptınız bunu. Ağladım. Annemle babamı gerçekten bağışladım. Şimdi eve giderim herhalde.”</p>

  <p class="p12">“Bu kadar aptal değilsin, ben de değilim,” dedi Furi içtenlikli bir tavırla, büyümekte olan boşluğun karşı ucuna ulaşmaya çalışarak. “Ortaya çıkacak bir sürü giz var daha ve sen de biliyorsun bunu. Seni besleyen gıdadan –bütün bu gizlerden, gizli güçlerden– ayrılıyorsun artık ve onun yerini alacak yeni bir gıda kaynağı da henüz oluşmadı. En zor dönemdir bu, hastalığının buraya gelmeden önceki durumundan bile daha zordur. Zaman zaman çok kötü de olsa, hiç değilse <i>bunun</i> senin için bir anlamı var şimdi. Yeni gıdan ortaya çıktığında, bunun daha zengin bir gıda olacağına inanmak için, önce bana yeterince güven duyman gerek.”</p>

  <p class="p12">Bir süre daha konuştular; Furi kendi uzun yaşam deneyiminden küçük küçük kanıtlar sundu Deborah’a. Deborah bitkin düşmüştü, ama bir yandan onu sonsuza değin bir akıl hastası olarak bırakacak nihai çarpışmayı beklerken, bir yandan da hâlâ Furi’ye ve onun dünyasına boyun eğip onlara katılmasını sağlayan bir direncin varlığını duyuyordu içinde.</p>

  <p class="p12">“Dahası da var –çok daha fazlası,” dedi Furi. “Her şeyi anlayana kadar uğraşacağız. Bu iş bitince, gerçekten istersen, Yr’yi seçebilirsin gene. Sana yalnızca bu seçimi yapma gücünü vermek istiyorum; kendine uygun olanı bilinçli bir biçimde seçme gücünü.”</p>

  <p class="p12">“İstersem gene deli olarak kalabilir miyim?”</p>

  <p class="p12">“Hem de bir meyveli kek kadar deli… eğer istersen tabii.”</p>

  <p class="p12">“Meyveli kek kadar çatlak.”</p>

  <p class="p12">“Aa evet, hatırladım. Bir de ‘yarasa’ dendiğini duyuyorum. Nedir bu ‘yarasa’?”</p>

  <p class="p12">“Çan-kulesindeki-yarasa demektir bu. Kafanızın içinde çanların çaldığı yerde, gece olmuştur ve kapkara yarasalar kanatlarını çırparak belli bir yön izlemeden, rasgele uçuyorlar demektir.”</p>

  <p class="p12">“Aa, bunu da aklımda tutayım! Şu Amerikalılar akıl hastalığının yarattığı duyguları bazen pek isabetli bir biçimde yakalıyorlar doğrusu.”</p>

  <p class="p12">“Ve eğer istersem– eğer gereksinme duyarsam… sonunda…”</p>

  <p class="p12">“Ruh sağlığının ne olduğunu bilecek kadar deneyimin yok hiç, ama çan kulesindeki yarasalara gereksinme ya da istek duyacağını da sanmıyorum. Gene de, yanıtım evet. Sonunda bunu hâlâ istersen ya da buna gereksinme duyarsan, istediğini seçme hakkın olacak.”</p>

  <p class="p12">Koğuşta güçlükle saklanan bir heyecan vardı. Küçük tecrit odasında iki tulum hazırlanmış, sahiplerini bekliyordu; hol, gene bir bekleyiş içinde sağa sola koşuşturan hemşireler ve hastabakıcılarla, beyaz ve haki renklerine bürünmüştü.</p>

  <p class="p12">“Neler oluyor?” diye sordu Deborah Lee’ye; olanları bilmesi ve anlatması en olası kişiydi Lee.</p>

  <p class="p12">“Miss Coral geri geliyor,” dedi Lee. “Sen gelmeden önce burda kalıyordu. Tanrı’ya şükür. Burda sıkıntıdan patlıyorduk.”</p>

  <p class="p12">Öğle yemeğinin yukarıya getirilmesinden hemen önce, kocaman asansör tangırdaya tangırdaya aşağı indi. Sesi duyan herkes yerinden fırladı. Bir süre sonra, asansörün yeniden yukarı çıktığını ve D koğuşunun çift kanatlı kapısının önünde durduğunu duydular. Yarı saydam buzlu camın önüne bir yığın beyaz üniforma doluştu, anahtar çevrildi ve önce bütün görkemiyle, koğuş yöneticisi ortaya çıktı. Arkasından ufak tefek, ak saçlı yaşlı bir kadını taşıyan iki hastabakıcı (ayakları tutan) ve iki hastabakıcı daha (başı tutan) geliyordu. Onların arkasından da alayın çeşitli rütbelerdeki ast kişileri yürüyordu: kabul bölümünün gündüzcü hemşireleri, memurlar, sekreterler, acemiler, adaylar ve diğerleri.</p>

  <p class="p12">“Miss Coral <i>bu</i> mu?”</p>

  <p class="p12">“Kırk beş kiloluk cüssesiyle hem de,” dedi Lee. Bu insan yığını, hazır durumdaki tulumları geçip (çok şaşırtıcıydı bu) holün sonundaki Dört Numaralı tecrit odasına doğru ilerlerken, güzel bir biçimde dengelenmiş, değişik ve incelikli bir hürmetsizlik edildiği izlenimi çevreye dalga dalga yayılıyordu.</p>

  <p class="p12">Bir süre sessizlik oldu. Sonra taşıyıcı adamlar sürüklene sürüklene holden çıkıp yerlerine dönmeye başladılar. Deborah, son hastabakıcının ötekilere katılışını gördüğünde, yatakhane penceresinin yanındaki yerine dönmek üzereydi. Adamın gelişi tuhaf, korkutucu, ilginç, gülünç ve Newton’a aykırı bir biçimdeydi: uçuyordu adam. Ömrünün sonuna değin bir eğri olarak yaşama zorunluluğunu duyuyormuş gibi, başını aşağıya eğik bir biçimde ileriye doğru uzatmış, ifadesiz bir yüzle havada uçuyordu.</p>

  <p class="p12">Gelgelelim adam durmayı başaramadı; sert bir biçimde düştü ve gürültüyü duyan arkadaşları durup arkalarına döndüler. Uğradığı düş kırıklığından, Deborah’ın göğsü daraldı. Ne de olsa yalnızca bir insandı bu da işte.</p>

  <p class="p12">Uçuşu ya da düşüşü sırasında adamın bir yerine bir şey olmamıştı, ama onun öne eğik bir biçimde uçmasına neden olan kişiye yeniden boyun eğdirmek için geriye doğru koşturan görevlilerin ayakları altında çiğneniyordu neredeyse. Hastalar seyretmek ve laf atmak için adamların peşlerine takıldılar. Miss Coral odanın açık kapısında dikiliyordu. Küçücük varlığı elektrik saçıyordu sanki. Deborah Yr diliyle, <i>Bu saçlar yanıp bembeyaz olmuş,</i> dedi yavaşça. Miss Coral’ı içeri taşımaya davranan üç adam, onun dirençli gövdesinin sert darbeleri karşısında acınacak bir hale düştü; Miss Coral sözcüğün tam anlamıyla, adamları üzerinden silkip fırlatmış, ifadesiz, bomboş gözlerini ileriye doğru dikmişti. Bu meydan kavgasına başka hastabakıcılar da katılınca, ona yapacak daha az iş çıktığı için yerinden kıpırdamadan öylece durdu; adamlar başının üzerinden birbirleriyle uğraşıyorlardı çünkü. Derken, Helene koğuşun en korkulan kişisi olarak sürdürdüğü saltanata birinin meydan okuduğunu sezerek, boş durumdaki yukarı hole koştu, hemşire odasının kapısının menteşelerini yerinden çıkardı ve bütün ağırlığıyla yüklenerek kapıyı tuttuğu gibi hole doğru fırlattı. Sonra da eline ne geçerse fırlatmaya başladı. Acemice yapılmış bir yontu gibi duvarın önünde dikilen Sylvia, Helene’ın kaba gücünün yarattığı gerilime dayanamayacağını anlayıp birden patladı ve eline geçirdiği kırık kapı parçalarını, tepsileri, ilaç şişelerini, çatalları, bıçakları ve havluları Helene’a atmaya başladı. Birisi alarm zilini çaldı ve kargaşayı bastırıp Helene’la Sylvia’yı tuluma sokabilmek için bir düzine adamın daha gelmesi gerekti. Koğuş yöneticisi Miss Coral’la ilgili herhangi bir buyruk vermeyi unutmuştu besbelli, çünkü Miss Coral’ın arkasından kapısı kapatılıp bırakılmış, başka bir şey yapılmamıştı.</p>

  <p class="p12">“Evet…” dedi Lee holde yanından geçen Deborah’a, “Kabul et ki, son zamanlarda burda gördüğümüz en harika olay bu oldu.”</p>

  <p class="p12">“Şu uyuşturucu ilaç dolabına bir erişebilsem,” dedi Deborah dalgın dalgın. “Ufacık bir yaşlı kadının kocaman bir adamı havaya fırlatacak kadar güçlü olabileceği aklıma bile gelmezdi.”</p>

  <p class="p12">“İki yıl önce burda kalmıştı. Bir seferinde bir yatağı fırlattığını görmüştüm. İtme filan değil, resmen kaldırıp fırlattı. Hem içimizde en iyi eğitim görmüş kişi de odur.”</p>

  <p class="p12">“Helene’dan da mı iyi?”</p>

  <p class="p12">“Tabii ya! Dört beş dil biliyor; dışarda da matematikçi miymiş neymiş. Bir keresinde bunu bana açıklamaya çalışmıştı, ama biliyorsun, ben orta sondan ayrıldım.” Lee çevresine bakındı ve gene sabırsızca dünyayı yerli yerine koymaya çalışarak daireler çizmeye koyuldu.</p>

  <p class="p12">Dört gün sonra, Miss Coral’ın kapısı açık bırakılarak koğuşa girmesine izin verildi. Miss Coral birkaç saat sonra, çekine çekine oda kapısının eşiğine yaklaştığında, Deborah’ı eşiğin öte yanında oturur durumda buldu.</p>

  <p class="p12">“Merhaba,” dedi Deborah.</p>

  <p class="p12">“Merhaba… böyle bir yer için biraz genç değil misin sen?” Miss Coral’ın sesi yaşlı bir sesti, ama sert değildi ve Güney eyaletlerinde yapıldığı gibi, ikili ünlüleri yayarak konuşuyordu.</p>

  <p class="p12">“Genç olduğum için özür dilerim,” dedi Deborah, yarı yarıya numara olan bir küskünlükle. “Bizim de herkes kadar deli olmaya hakkımız var.”</p>

  <p class="p12">Deborah’ın ikinci tümcesi daha çok bir özür dileme niteliğindeydi ve bu olağanüstü, bu insanüstü savaşçı, tatlı tatlı gülümseyip, “Evet… gerçi bunu daha önce hiç bu açıdan düşünmemiştim, ama doğru galiba,” deyince Deborah çok şaşırdı.</p>

  <p class="p12">Deborah’ın yaklaşık dört saat kapıda oturmasına neden olan doyurulmamış bir açlık, onda uygar ya da sabırlı davranacak hal bırakmamıştı.</p>

  <p class="p12">“Lee Miller sizin bir sürü dil ve matematik bildiğinizi söylüyor. Doğru mu bu?”</p>

  <p class="p12">“Aaa, o hâlâ burda mı? Çok kötü,” diyerek içini çekti Miss Coral.</p>

  <p class="p12">“Sahiden bu dilleri konuşabiliyor musunuz?”</p>

  <p class="p12">“Yok canım! Bizim zamanımızda bir dili yalnızca okuyup yazmayı öğretirlerdi, o da yalnızca klasikleri okumak için.”</p>

  <p class="p12">“Bu dilleri hatırlıyor musunuz? “Miss Coral, elektrik-mavisi gözleri ve alev alev yanmaya başlaması için yalnızca yeniden tutuşturmanın yeterli olacağı bir meşaleyi andıran elektrikli, dimdik saçlarıyla, düşmeyi bırakmış bir Anterrabae gibi göründü Deborah’ın gözüne. Miss Coral bir süre Deborah’a baktı ve “İstediğin nedir?” dedi.</p>

  <p class="p12">“Öğretin bana.”</p>

  <p class="p12">Katı çizgiler yumuşar gibi oldu, gövde gevşedi ve sert bakışlı gözler dolup bir an öylece kaldı. “Hastayım ben,” dedi Miss Coral. “Bir süredir çok hastayım, unutkan da oldum. Bazen her şeyi karıştırıyorum, yaşlılıktan…” (Deborah onun gözle görülmeyen, acımasız bir dayağa katlanıp ayağa kalkmaya çalışmasını seyrediyordu)”… ve bu hastalıktan…”</p>

  <p class="p12">“Olsun, fark etmez.”</p>

  <p class="p12">“Yoruldum artık,” dedi Miss Coral çıplak odanın içine doğru gerileyerek. “Bir karara varıp daha sonra sana bildiririm.” Kolu olmayan kapıyı arkasından çarparak kapadı.</p>

  <p class="p12">Deborah, kapı-çekimi içinde yerde otururken, odadaki savaşın boğuk sesleri kulağına çarpıyordu: sövgüler, çığlıklar, düşmeler, vurmalar. Yanından bir hastabakıcı geçti. “Ben bu kapıyı açmıştım galiba –neler oluyor içerde?”</p>

  <p class="p12">“Coral, Coral’a karşı –boşanma davası. Çocuğun velayeti için kavga ediyorlar.”</p>

  <p class="p12">“Blau, sen onun dışarı çıktığını gördün. Kapıyı kendisi mi kapadı?”</p>

  <p class="p12">“Belki birisiyle konuşması gerekiyordur.”</p>

  <p class="p12">Hastabakıcı arkasına döndü, ağır ağır yürüyüp uzaklaşarak izinleri dağıtmaya başladı. Deborah yeniden kapının önüne oturup cebinde ne kadar hazinesi varsa dışarı boşalttı. Dalgın bir öğrenci hemşirenin bıraktığı ve kendisinin gizlice gidip aldığı iki sigarayı buldu. Yalnızca yarıya kadar içilmişlerdi. Sonra Lee Miller’ın yatağına gidip sigaraları yastığın altına koydu. Sylvia’nın borcu bir kez daha ödenmişti.</p>

  <p class="p12">Koğuş hemşiresi gelinceye değin epeyce uzun bir süre geçmişti. Deborah, Miss Coral’ın kapısının önünde otururken, amansız bir sorumluluk duygusu içindeydi; onun maddesi bütün koğuşa yayılıp herkesi kedere boğmuştu. Bu kapının gerisindeki gibi öfke dolu her savaştan simgesel olarak o sorumluydu. Öte yandan, Carla’nın, hastalığının taşmış bir bardağa benzediğini ve onun bir iki damlasının pek önemli olmadığını söylediği geldi aklına. Acaba sorumlu muydu, değil miydi?</p>

  <p class="p12">Bir türlü karar veremediği için, Deborah bu soruyu bir yana bıraktı. Bir süre sonra, içerden gelen sesler kesildi ve Miss Coral yorgunluktan iyice kısılmış sesiyle, kapının arkasından seslendi.</p>

  <p class="p12">“Genç bayan –genç bayan– hâlâ orada mısın?”</p>

  <p class="p12">“Beni mi çağırdınız? Beni mi istediniz?” diye karşılık verdi Deborah konuşmayı başarabildiğinde.</p>

  <p class="p12">“Evet.” Sonra Miss Coral şöyle dedi:</p>

  <p class="p5"><i>“Inter vitae scelerisque puras<br /></i> <i>Non eget Mauris jaculis neque area<br /></i> <i>Nec venanatis gravida sagittis,<br /></i><a id="a38"></a><i>Fusee, pharetra. “</i><a id="a39"></a><a href="../Text/notes.html#a105"><i><sup>[10]</sup></i></a></p>

  <p class="p12">“Nedir bu?”</p>

  <p class="p12">“Yarına,” dedi Miss Coral. “Yazımı da yarına.”</p>

  <p class="p12"><a id="a40"></a> </p>
</body>
</html>
