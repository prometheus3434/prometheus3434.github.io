<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>19.</title>
</head>

<body>
  <h1 class="h11"><a id="a58"></a>19.</h1>

  <p class="p12">Deborah, Furi gitmeden her şeyi halletmek için zamanla yarışa girdi. B koğuşuna aktarılmasını istemiş ve isteği kabul edilmişti. B’de de kilit altındaydı, ama “saldırgan” değildi. Kâğıt, kalem, kitap, gizlilik gibi şeylere de izin veriliyordu, ama “D”nin gem vurulması olanaksız çılgınlığıyla karşılaştırıldığında bir mezar gibi geliyordu bu koğuş. Bir “D” hastası olduğu için, “B”dekiler ondan korkuyordu, ama birkaçını tanıyordu ve ona McPherson’ı hatırlatan birkaç iyi hemşire vardı. Son terapi saatleri, Furi’nin gidişinin yarattığı umutsuz bir ivecenlikle dolmuştu; çok parlak içgörülere ulaşamasalar da, ulaşmak için yoğun ve içten bir çaba harcıyorlardı.</p>

  <p class="p12">“Seni emin ellere bırakıyorum,” dedi Furi son gün. “B koğuşunun yöneticisini iyi tanıyorsun, konuşmak için de Dr. Royson var. Çok iyi ve yararlı bir yaz geçirmeni dilerim.”</p>

  <p class="p12">Yr yasaları dünya yasalarıyla iç içe geçtiği için, Deborah Furi’nin sonsuza değin gelmeyeceğini biliyordu. Carla ilk kez “D”den ayrıldığında, ona olan sevgisini ve onun anısını duygularından nasıl söküp atmışsa, şimdi de Furi’yi, sanki hiç var olmamış ve artık hiç var olmayacakmış gibi belleğinden çıkarmıştı. Sessiz, içedönük, B koğuşundan çıkıp Yenisi’ni görmeye gitti.</p>

  <p class="p12">Deborah Dr. Royson’ı, zemin kattaki bürolardan birinde, koltuğunda dimdik oturur bir halde buldu. “Gir içeri,” dedi doktor. “Otur.”</p>

  <p class="p12">Deborah oturdu.</p>

  <p class="p12">“Doktorun seninle ilgili birçok şey anlattı bana,” dedi doktor. Deborah bir yanıt uydurmak için zihnini zorladı; kafasının içinde bir tek şu düşünce vardı; Ne kadar da dik oturuyor; Furi’ye dürüst davranacağımı söyledim… bu doktorla da çok çalışacağımı söyledim…</p>

  <p class="p12">“Evet,” dedi Deborah. Pek dost canlısı biri değildi Dr. Royson. Deborah bunu anladı ve konuşmayı yönlendirme çabasına girişti. “İngiliz’siniz, değil mi?”</p>

  <p class="p12">“Evet.”</p>

  <p class="p12">“İngiliz aksanı hoşuma gidiyor,” dedi Deborah.</p>

  <p class="p12">“Anlıyorum.”</p>

  <p class="p12"><i>Bu ağzından dirhemle laf çıkaranlardan!</i> Anterrabae biraz küçümser bir edayla inledi.</p>

  <p class="p12">Kısa bir sessizlikten sonra, doktor, “Ne düşünüyorsun şu anda?” diye sordu. Ağzından bir buyruk gibi çıkmıştı sanki bu söz.</p>

  <p class="p12">“Dişçilik konusunu düşünüyorum,” dedi Deborah.</p>

  <p class="p12">“Peki neler düşünüyorsun dişçilik konusunda?” dedi doktor aynı buyurgan tonla.</p>

  <p class="p12">“Düşündüğümüzden daha pahalı bir şey olabileceğini düşünüyorum,” dedi Deborah. Ve kendini tutup yeniden denedi. “Hiç Novokain’im kalmadı, Furi giderken yanında götürmüş.”</p>

  <p class="p12">“Kim dedin? İlacı kim götürmüş?” Doktor sanki bir ödülmüş gibi, Deborah’ın sözlerinin üzerine atlamıştı.</p>

  <p class="p12">“Doktor–Dr. Fried.”</p>

  <p class="p12">“Ona başka bir şey dedin –ne demiştin ona?” Gene bir kazma darbesini andıran, aynı buyurgan ton.</p>

  <p class="p12">“Bir başka ad yalnızca.”</p>

  <p class="p12">“Aa, şu Gizli Dil,” dedi doktor ve arkasına yaslandı. Güvenli bir yerde rahat bir konum, diye düşündü Deborah. Filanca kitabın doksan yedinci sayfasında böyle yazıyordu tabii; Peki, Tamam, demekti. “Dr. Fried senin gizli bir dilin olduğunu söylemişti.”</p>

  <p class="p12"><i>Geri çekill</i> dedi Anterrabae ve şiirsel bir Yr söylemi kullandı; Deborah’a şu andaki umutsuzluğu içinde, yeni ve çok güzel gelmişti bu <i>–Te quaru:</i> deniz ve gelgit gibi ol ve ışıltılı kumlardan bir an olsun çekil. <i>Ama ona söz verdim,</i> diye direndi Deborah, o karanlık yerde alevler içinde düşmekte olan tanrıya.</p>

  <p class="p12"><i>Öldü o,</i> dedi öbür yanında duran Lactamaeon.</p>

  <p class="p12">“Senin şu dilinden bir sözcük söyle bana,” dedi dışarıdaki ses ısrarla.</p>

  <p class="p12"><i>“Quaru,”</i> dedi Deborah dalgın dalgın.</p>

  <p class="p12">“Anlamı nedir bunun?”</p>

  <p class="p12">“Ne?” Deborah, doktorun eleştirici bir ifade taşıyan yüzünün kaba ve sert hatlarına baktı birden. Doktorun acımasız bir tavırla oturduğu bile söylenebilirdi.</p>

  <p class="p12">“Söylediğin o sözcüğün anlamı nedir? Neydi?”</p>

  <p class="p12"><i>“Quaru…”</i> diye yineledi Deborah. Doktorun sert çıkışı karşısında bocaladı ve kendi sesinin tanrılara, <i>Ama ona söz verdim…</i> dediğini duydu. “Anların… şey, dalgamsı demektir, daha çok denizle ilgili bir şeyi çağrıştırır, bazen serinliği ya da o yumuşak şırıltılı sesini belirtir. Bir dalga gibi hareket etmek anlamındadır.”</p>

  <p class="p12">“Öyleyse niye yalnızca dalgamsı demiyorsun?” dedi doktor.</p>

  <p class="p12">“Şey…” Deborah, Ceza’nın başlangıcını belirten kara terleri dökmeye başlamıştı. “Dalgaya benzeyen herhangi bir şey için kullanılır, ama mutlaka bir deniz çağrışımı yapar ve bu bazen çok güzel olabilir.”</p>

  <p class="p12">“Anlıyorum,” dedi doktor. Oysa anlamadığını biliyordu Deborah.</p>

  <p class="p12">“Bazen rüzgârın esişi ya da güzel uzun elbiselerin, saçların dalgalanışı için kullanabilirsiniz, ya da… terk etmenin.”</p>

  <p class="p12">“Terk etme anlamı davar mı?”</p>

  <p class="p12">“Yo…” dedi Deborah. “…terk etme için başka bir sözcük var.”</p>

  <p class="p12">“Nasıl bir sözcük?” diye buyurdu doktor.</p>

  <p class="p12">“…Kişinin dönmeye niyeti olup olmamasına bağlı bir şey…” dedi Deborah perişan bir halde.</p>

  <p class="p12">“Çok ilginç,” dedi doktor.</p>

  <p class="p12">“Bir başka deyiş daha var.” (Kendini ve onları kurtarmak için o anda uydurmuştu bunu.) “Şu: coşkuları baltayla parçalamayın.”</p>

  <p class="p12"><i>“Coşkuları</i> parçalamak mı?” dedi doktor.</p>

  <p class="p12">Bir Amerikan deyimiydi bu herhalde, onun için Deborah bir kez daha açıkladı. “Beyin ameliyatlarını kazmayla yapmayın.”</p>

  <p class="p12">“Peki bunun senin için anlamı nedir?” dedi doktor; Deborah’ın, dünya dilini doğru dürüst kullanabilse, bir akıl hastası olmayacağını unutmuştu herhalde.</p>

  <p class="p12">“Çeviri yapınca acı çekip öldü,” dedi Deborah.</p>

  <p class="p12">Sonra, aralarında uzun bir sessizlik oldu. Ve sonraki seansta ve bir sonrakinde ve bir sonrakinde, Deborah’ın bütün çabalarına karşın, doktorun mizah duygusundan yoksun, otomatik karşılıkları yüzünden suskunluk durmadan bir gece gibi üzerlerine çöküyordu. Doktor Deborah’ı, Yrece’nin onun formüle ettiği bir dil olduğuna, tanrıların armağan olarak gönderdiği bir şey olmadığına inandırmaya çalışıyordu. Deborah’ın ona söylediği ilk sözcükleri ele alıp dokuz-on yaşlarında bir çocuğun, uğraşırsa kulaktan kapabileceği birtakım Latince, Fransızca ve Almanca metinlerde bu sözcüklerin kökenlerini bulup ona göstermişti. Tümcelerin yapısını çözümlemiş, bir iki tanesi dışında, bunların Deborah’ın da kullanmak zorunda olduğu İngilizce tümce yapılarına göre kurulmuş olduğuna inanmasını ısrarla istemişti. Çalışma yöntemi akıllıca, ayrıntılı, bazen de neredeyse zekiceydi ve Deborah çoğun onun dediklerini kabul etmek zorunda kalıyordu; ne var ki, doktor ne denli derinlere inerse, çevrelerini kuşatan sessizlik de o denli derinleşiyordu. Deborah, doktorun sert tavrını ya da kanıtlarındaki soğuk mantığı aşıp, bu küçük hançerlerin tıpkı yıllar öncesindeki doktorların gövdesine zorla girmesi gibi, beyninin içine girdiğini ve ayrıca kanıtlarının konuyla son derece ilgisiz şeyler olduğunu söyleyemiyordu bir türlü. Sonunda, bütün cesaretini toplayıp ona karşı yapabileceği kadar açık seçik bir biçimde, “Lütfen, doktor, benim farklılığım hastalığım değil,” dedi. Son bir yakarıştı bu, ama duyulmamıştı.</p>

  <p class="p12">Şimdi, Furi öldüğüne ve Yeryüzü yazının sıcaklığı, Deborah’ın güneşin bomboş bir evrende külrengi bir leke halinde olduğu kendi mevsimiyle çeliştiğine göre, sessizliğe gömülmekten başka yapılabilecek bir şey yoktu. Deborah tepki göstermekten büsbütün vazgeçti; dış görünüşü ayın yüzeyi kadar ölgünleşti. Zamanla hareket yetisi de yok oldu ve dural bir sergi eşyası gibi, yatağında kıpırdamadan oturmaya başladı. Ara sıra, iç dünyasında Yr ona seçeneklerini sunduğunda, Anterrabae ile birlikte onun düşüşünün yarattığı kızgın rüzgârda geziniyor ya da Lactamaeon’la birlikte bir saniye süreyle, Yr’ nin Hüzün Vadileri üzerinde yükselen hava sütunlarında süzülerek uçuyordu. Ama böyle anlar çok enderdi ve hep büyük merasimler gerektiriyordu. Yr bile uzak ve anlaşılmaz görünüyordu artık.</p>

  <p class="p12">Deborah, saatlerce doktorun karşısında kaskatı ve suskun bir halde otururken, aklına hep kurak yaz sıcağında çıngıraklı yılanların çıkardığı anlamsız ama kötücül ses geliyordu; bu çağrışımdan esinlenerek doktora Yılan-dişi adını taktı. Durağan ve maskemsi yüzünün gerisinde, yavaş yavaş bir yanardağ oluşmaya başladı; günler akıp giderken, bu yanardağın taşlı derinliklerinde sesler, karşı sesler, nefretler, özlemler ve süreğen korkular kaynamaya başladı. Ve bunların yarattığı ısı yükseldikçe yükseldi.</p>

  <p class="p12">Bir keresinde, Idat, yani Gizleyici, Deborah’a bir kadın biçiminde göründü. Idat bu biçimde göründüğünde hep peçeli olurdu, ama gerçekten çok güzeldi ve her gelişinde mutlaka güzelliğinin Deborah’ı hem bir kraliçeye hem de bir kurbana dönüştürdüğünü hatırlatır, ayrıca Deborah’ın bir gün tümden çirkin olma isteği duyabileceğini de söylerdi. Bu gelişinde, peçesi biraz inikti ve beyazlar içindeydi.</p>

  <p class="p12"><i>Acı</i> <i>çek, Idat. Niye beyazlara büründün?</i></p>

  <p class="p12"><i>Kefen ve gelinlik. Birbirinin aynı</i> <i>olan iki giysi. Dinle bak! Ölürken yaşamak; yaşarken ölmek; savaşırken teslim olmak ve teslim olurken savaşmak zorunda kalıyorsun, değil mi? Benim yolumda, bütün karşıtlıklar aynı</i> <i>anda verilir ve karşıt hedefler için aynı</i> <i>araç kullanılır.</i></p>

  <p class="p12"><i>Seni yüzündeki peçeden tanıyorum, Idat,</i> diye yanıtladı Deborah.</p>

  <p class="p12"><i>İnsanlar karşı-ateşler yakarlar, bir yangını</i> <i>söndürmek</i> için <i>bir başka yangın çıkarırlar, demek istiyorum.</i></p>

  <p class="p12"><i>Taşa da uygulanabilir mi bu?</i></p>

  <p class="p12"><i>Benim yardımımla, evet,</i> dedi Idat.</p>

  <p class="p12">Deborah, yanarak, bütün giriş ve çıkışları kapalı ve barikatlarla çevrili olan yanardağın özündeki ateşi bastırabilecek bir karşı-ateş oluşturabileceğini anlamıştı. Bu ateş sayesinde, gerçekten insan maddesinden yapılmış olup olmadığını kendine kanıtlayabilecekti sonunda. Duyulan bu konuda hiçbir kanıt sağlamıyordu: gözleri bulanık görüyordu; kulakları yalnızca boğuk iniltiler, homurtular duyuyor, çoğun bunların anlamlarını kavrayamıyordu; dokunma duyusu da körelmişti. B koğuşunda kimse kibritleri saymıyordu ve Deborah Yr’nin onun elde etmesini istediği şeyleri her zaman sis perdesinin dışında, açık bir biçimde görebiliyordu. Kısa sürede kibritleri ele geçirdi ve sağdan soldan sigara topladı. Sigaraların beşini birden yakıp ateşleriyle tenini yakmaya başladı. Ama bu yalnızca, taş kesilmiş yüzün ve gövdenin gerisindeki yanardağın daha kızgın alevler çıkarmasına yaramıştı. Deborah sigaraları yeniden yakıp yavaşça ve serinkanlılıkla, dirseğinin iç kısmına bastırarak söndürdü. Belli belirsiz bir acı ve hafif bir yanık kokusu duydu, ama yanardağ hâlâ yatışmamıştı. Öyleyse, bir karşı-ateş yaratmak için büyük bir yangın mı gerekiyordu acaba?</p>

  <p class="p12">Bir süre sonra, bir hemşire ona bir şey söylemek için içeri girdi. Burnuna yanık et kokusu geldiği için olacak, mesajının ne olduğunu unutup dışarı çıktı ve az sonra bir doktor geldi. Deborah maskesinin aralığından Dr. Halle’nin yüzünün görüntüsünü seçince rahatladı. Başka bir yerlerde yazın gelmesi, bu görüntünün aslında canlı bir varlık olması, tıpkı dünyanın çevresindeki kilometre sayısı ya da istatistiksel ışık dalgası değişimleri gibi, tartışmaya değmeyecek kadar uzak olgularmış gibi geliyordu Deborah’a.</p>

  <p class="p12">“Karşı-ateşle ne kastediyorsun?” diyordu doktor.</p>

  <p class="p12">“Gerekli görünüyor,” dedi yanardağın bir temsilcisi.</p>

  <p class="p12">“Nerede?”</p>

  <p class="p12">“Yüzeyde.”</p>

  <p class="p12">“Göster bana.” Sözcükler dikkatliydi, ama eleştirici ya da ikiyüzlü değildi.</p>

  <p class="p12">Giysisinin kolu yanık yere yapışmıştı, ama Deborah, doktor daha uygarlığa özgü “Yapma!” çığlığını atamadan, kolunu sıyırıverdi. Doktor içgüdüsel olarak ürkmüş, sanki Deborah gerçekten insan etine sahipmiş gibi elini uzatmıştı.</p>

  <p class="p12">Doktor yanığa baktıktan sonra, Deborah’a biraz üzgünmüş gibi gelen bir sesle, “Sanırım seni ‘D’ye götürsem iyi olacak,” dedi.</p>

  <p class="p12">“Fark etmez.”</p>

  <p class="p12">“Pekâlâ,” (sevecenliğini sezdiren bir tavırla), “orada benim hastalarımdan biri olacaksın. Kısa süre önce o koğuşun yöneticisi oldum,” dedi doktor.</p>

  <p class="p12">Deborah elini yukarı kaldırıp hafifçe yana eğerek Yrece bir itaat işareti yaptı; bununla, karanlık olsun ya da olmasın. Halle konuşulabilecek bir insan olduğu ve hiçbir zaman o Gülümsemeli Üç Numara’yı uygulamadığı için en azından kendini daha güvenli duyduğunu söylemek istiyordu.</p>

  <p class="p12">Doktor her zamanki nazik, telaşsız haliyle, Deborah’ı D koğuşuna geri götürdü. Çift-kilitli kapılardan içeri girdiklerinde, Yr’den birisi. <i>Doktora bak. Görüyor musun? Kendini daha güvenli duyuyor</i> <i>şimdi,</i> dedi.</p>

  <p class="p12"><i>Zavallı</i> <i>adam,</i> diye yanıtladı Deborah.</p>

  <p class="p12">“Oldukça kötü bir yara açmışsın,” dedi doktor yanığı incelerken, “Bunun temizlenmesi gerek ve acıyacak da.”</p>

  <p class="p12">Yeniden “tıpçı” olduğuna çok sevinen bir öğrenci, elinde tıbbi gereç dolu görkemli bir tepsiyle ayakta duruyordu. Dr. Halle yanığı soyup temizlemeye başladı. Aletlerinin dokunmasıyla Deborah hafifçe bir şeyler duydu, ama hiç acı duymadı. Doktora, onunla ilgilendiği, ona zaman ayırdığı için bir armağan verme isteği duydu. Furi’yi ve armağan ettiği siklameni hatırladı.</p>

  <p class="p12"><i>Furi öldü ama</i>, dedi Anterrabae.</p>

  <p class="p12"><i>Ama Halle’ye bir çiçek verebilirsin,</i> diye fısıldadı Lactamaeon.</p>

  <p class="p12"><i>Elle tutulabilir hiçbir</i> <i>şeyim yok ki.</i></p>

  <p class="p12"><i>Furi sana bir anısını</i> <i>vermişti,</i> dedi Lactamaeon. Deborah Yr yöntemiyle Lactamaeon’a teşekkür etti: <i>Ayakların sıcak, zihnin aydınlık olsun.</i></p>

  <p class="p12">Kafasında doktora armağan olarak anlatabileceği bir gerçek bulmaya çalıştı. Görme konusu olabilirdi bu –bir cismin her çizgisini, düzlemini ve rengini görse bile, bu cisim hiçbir anlam içermiyorsa görüsünün geçersiz olduğunu, dolayısıyla bunun körlük sayılabileceğini söyleyebilirdi ona; hatta ünlü üçüncü boyutun belki de salt anlam olduğunu, bir düzlem yığınını bir kutuya, bir Meryem Ana’ya, ya da elinde antiseptik şişesi tutan bir Dr. Halle’ye dönüştüren güç olduğunu bile söyleyebilirdi.</p>

  <p class="p12">“Elimden geldiğince acıtmamaya çalışıyorum,” diyordu doktor.</p>

  <p class="p12">Deborah ona gönül borcu sorumluluğu yüklemeye çalışıp çalışmadığını anlamak için dikkatle doktora baktı. Hayır, çalışmıyordu. Deborah, doktorun onun zehirli <i>nganon’una</i> bağışıklığı olup olmadığını merak etti. Armağanının, doktorun ona dokunsa da ölmemesini sağlamak olmasına karar verdi.</p>

  <p class="p12">“Üzülmeyin,” dedi Deborah sevecenlikle, “temas çok kısa süreli olduğu için mikrop kapma olasılığı yok.”</p>

  <p class="p12">“Onun için kullanıyorum bunları,” dedi doktor yarayı bir tamponla kuruturken. Doktor sargıları sararken, Deborah onun bir şey anlamadığını ayrımsadı ve üçüncü görü boyutunun anlamını ona anlatmaya karar verdi. Bu düşüncesi tek ve belirsiz bir tümce halinde, birden ağzından çıkıverdi.</p>

  <p class="p12">“Görmek her şey demek değildir!”</p>

  <p class="p12">“Evet, değildir sanırım,” dedi doktor işini bitirirken. Sonra, sanki bir şey sezmiş gibi, “Gözlerinle bir sorunun mu var?” dedi.</p>

  <p class="p12">“Şey…” Deborah gerçeğin ansızın ortaya çıkıvermesinden utanmıştı. “…Üzüldüğüm zaman… genellikle doğru dürüst göremiyorum.”</p>

  <p class="p12"><i>Ya, öyle mi? Aman ne ilginç,</i> dedi Koro alaylı alaylı.</p>

  <p class="p12">“Kapayın çenenizi! Düşüncelerimi duyamıyorum!” diye Deborah onlara bağırdı.    !</p>

  <p class="p12">“Ne?” Dr. Halle döndü. Deborah dehşet içinde ona baktı. Yr’ye, söyledikleri, dünyanın duymasını engelleyen duvarı delmişti. Koro feryatları gitgide yükselip bunaltıcı bir gümbürtüye dönüştü ve Deborah’ın grimsi görüş alanı kızıla döndü. Ceza, hiç uyarmadan, bir celladın eli gibi tepesine indi ve ışığa, uzama, zamana, yer çekimine ve beş duyuya ilişkin bütün kanıtlar anlamını yitirdi. Sıcaklık dondu ve ışık, bıçak gibi saplanan ışınlar yaydı. Deborah gövdesinin nerede olduğunu ayrımsayamıyordu; ne yön kavramı kalmıştı, ne mekân ve mesafe, ne de neden-sonuç ardışıklığı…</p>

  <p class="p12">Deborah bir süre zaman ve yorgunluk olgularının dışında kaldı. Sonra bir dünya gününde, bir tulumun içinde ve tanımadığı bir doktorun karşısında kendine geldi.</p>

  <p class="p12">“Merhaba.”</p>

  <p class="p12">“Merhaba.”</p>

  <p class="p12">“Nasılsın?”</p>

  <p class="p12">“Bilmiyorum. Ne zaman…” Ama doktorun onun ne zaman kendini kaybetmeye başladığını bilemeyeceğini düşündü.</p>

  <p class="p12">“Ne kadar zamandır buradayım?”</p>

  <p class="p12">“ Aa, üç ya da dört gündür.”</p>

  <p class="p12">Deborah ellerindeki ağrıları, kollarındaki ve omuzlarındaki sızıları ayrımsadı. Birden korkuya kapıldı. “Kimseye vurdum mu? Kimseyi yaraladım mı?”</p>

  <p class="p12">“Hayır.” Doktor hafifçe gülümsedi. “Ama kapılarla pencerelere fena saldırdın.”</p>

  <p class="p12">Deborah ürkü ve utanç içinde, başını çevirmeye çalıştı, ama boynuna bir kramp girince öksürmeye başladı ve öksürüğü kesmek için başını gene doktora doğru çevirmek zorunda kaldı. “Sizi tanımıyorum. Nasıl oldu da buraya geldiniz?”</p>

  <p class="p12">“Aa, bugün nöbet günüm. Uğrayıp iyi misin diye bir bakayım dedim.”</p>

  <p class="p12">“Aman Allahım!” dedi Deborah dehşetle. “Ortalığı yıkmış olmalıyım. Biri kendini öldürmedikçe buraya nöbetçi doktor koymazlar hiç.”</p>

  <p class="p12">Doktor hafifçe güldü. “Benim için geçerli değil bu. Ben yeni mezun bir doktorum. Tulumdan çıkabilecek misin? Buna hazır mısın?”</p>

  <p class="p12">“Bilmiyorum,” dedi Deborah.</p>

  <p class="p12">“Peki, bir yarım saat daha verelim sana. Ağrılar için tasalanma. Çoğu sadece gerginlikten oluyor. Pekâlâ – görüşmek üzere.” Deborah doktorun anahtarını kilidin içinde döndürmeye çalıştığını duydu; acemiliğinin garip bir dokunaklılığı vardı.</p>

  <p class="p12">Deborah “D”deki yatağına döndüğünde –daha önce ön yatakhanede ona verilen yataktı bu– yatağı çevresi hüzünle sarılmış bir halde buldu. Giriş çıkış kargaşası içinde. Tahtı Bırakan’ın Karısı iki yatak öteye taşınmıştı ve Deborah şimdi Fiorentini’nin Mary’si ile hâlâ suskun bir halde ve ifadesiz bir yüzle oturup duran Sylvia’nın arasındaydı. Ceza yüzünden bitkin düştüğü için, yatağına uzandı ve dünyadaki gölgelerin uzayıp dünya zamanını karartarak akşama dönüştürmesini seyretti.</p>

  <p class="p12">Mary bitişiğindeki yatakta uzanmış yatıyordu. Bir süre sonra, neşeli bir tavırla, “Hey, ufaklık, senin içinde de böyle bir şey olacağı hiç aklıma gelmezdi. İyi dövüşüyorsun!” dedi.</p>

  <p class="p12">“Kimseye vurmadım ben…” dedi Deborah, bundan söz edilmesinden biraz rahatsız olmuştu; o genç “yeni” doktorun sözlerine karşın, gerçekten kimseye vurup vurmadığını merak etti.</p>

  <p class="p12">“Ah, ama yeteneğin var; kesinlikle bu konuda yeteneğin var!”</p>

  <p class="p12">Mary kırılan bir camın şangırtısını andıran kahkahasını attı; neşeyi hiç bilmeyen birinin neşe öykünmesiydi bu. “Ama tabii, akıl hastasısın sen, aklın başında değildi – ne yaptığını bilmiyordun.” Yine, incelikli bir komedide rol alan bir kadın oyuncu taklidi yaparak yumuşak bir ses tonu kullanmıştı.</p>

  <p class="p12">“Evet,” dedi Deborah yavaşça, “ama neden durduğumu çıkaramıyorum… neden sona erdiğini…”</p>

  <p class="p12">“Ee, aslında, senin durumundaki her <i>hastanın, o cehennemin”</i> – acı ve tiz kahkahalarla sarsılmaya başladı– “kişinin ancak dayanabileceği kadar sürdüğünü anlaması gerek. Bedensel bir acıya benzer bu .–hih-hih-hih– önce çok şiddetlidir, sonra <i>bitiverir!”</i></p>

  <p class="p12">“Yani bunun bir sınırı mı var?”</p>

  <p class="p12">“Eh, <i>daha fazlası</i> <i>ayıp</i> olur zaten şekerim, çok <i>ayıp</i> olur!” ve o tiz, genç-kız kıkırdaması gene insanın tüylerini diken diken eden şiddetli bir kahkahaya dönüştü.</p>

  <p class="p12">Deborah, Mary’nin haklı olup olmadığını, yasasızlığın karabasanında hiç değilse birtakım sınırların olup olmadığını merak etti. Belki de Cehennem’de bile merhamet vardı. Görüşü biraz berraklaştı; çevresindeki yatakların, duvarların ve soluk alan ölü gövdelerin yumuşayan çizgileri, yaz alacakaranlığının soluk kızıllığına büründü. Tavandaki ışıklar yandı ve bu ışıklarla birlikte, Mary’nin, bütün acılarına, o korkunç kahkahalarına karşın, yalnızca bir sınır olduğunu söylemek biçiminde olsa bile, gücü yettiğince ona yardım etmeye çalışmış olduğunun bilincine vardı. Zehirli kişiler bile, bütün cesaretlerini ve güçlerini toplarlarsa, birbirlerine yardım edebiliyorlardı. Carla bunu yapmıştı, Helene yapmıştı, hatta Sylvia bile o mobilyamsı cansızlığıyla bunu yapmıştı ve şimdi de Mary güçlü bilgeliğinden bir parça sunmuştu ona.</p>

  <p class="p12">Deborah Mary ile ilk karşılaşmalarını hatırlayıp güldü. “Adım Deborah,” demiş ve “burda kalıyorum,” diye eliyle yatağını işaret etmişti. Mary, her yerde hazır ve nazır, neşesiz sırıtışıyla, “Ben de Walt Disney’in çizdiği tımarhaneyim,” demişti.</p>

  <p class="p12">O akşam, Deborah içinde duyduğu bir gereksinmeye uyup yatağından kalktı ve koğuşta dolaşıp karşı-ateş yakmak için yakıt aramaya başladı.</p>

  <p class="p12"><a id="a59"></a> </p>
</body>
</html>
