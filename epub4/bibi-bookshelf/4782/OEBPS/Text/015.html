<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>12.</title>
</head>

<body>
  <h1 class="h11"><a id="a32"></a>12.</h1>

  <p class="p12">“Geçenlerde yaptığımız görüşmede konuştuğumuz bir şey aklıma takıldı,” dedi Dr. Fried. “Hastalığının bir yanardağ olduğunu, kız kardeşinin yamaçları kendi başına donatması gerektiğini söylemiştin. Kendine ve bana ne anlatmaya çalıştığını biliyor musun şimdi? Bu tanrıların, şeytanların ve bütün şu senin Yr krallığının kendi kendine yarattığın şeyler olduğunu anlamıyor musun gerçekten?”</p>

  <p class="p12">“Ben kesinlikle böyle demek istemedim!” dedi Deborah korkuyla geri çekilerek; hâlâ Koro’nun insan yıllarını terennüm ettiğini duyuyordu: <i>Kendine gel; hepsi senin beyninin ürünü.</i> “Yr gerçektir!”</p>

  <p class="p12">“Sana gerçekmiş gibi geldiği konusunda hiç kuşkum yok, ama başka bir şey daha söylüyormuş gibisin sanki –hastalığın kendisinin, genellikle hastalık belirtileri sanılan şeylerden ayrı bir şey olduğunu. Belirtilerin, hastalığı belirtmesine, hastalıkla ilgili olmasına karşın, bunların farklı şeyler olduğunu söylemek istiyorsun, değil mi?”</p>

  <p class="p12">“Evet, öyle.”</p>

  <p class="p12">“Peki öyleyse, şimdi beni yeniden geçmişine, yamaçların donanmasından önceki günlere götürmeni ve benimle birlikte bu yanardağa bir göz atmanı istiyorum.” Dr. Fried Deborah’ın gözlerinde beliren korkuyu görünce ekledi: “Hepsi aynı anda değil tabii. Birer birer.”</p>

  <p class="p12">Büyük Aldatmacalar’ı ve ayrıca yaşamın kaçınılmaz, ama duygularıyla inançlarından ötürü Deborah’a onun sonunu hazırlamak için oluşturulmuş bir planın, herkesin bildiği ancak kimsenin bildiğini itiraf etmediği gizli bir oyunun parçalarıymış gibi gelen pek çok küçük kandırmacayı daha önce incelemişlerdi. Aylarca süren bir tedaviden sonra, Deborah dünyanın ona bu denli korkunç görünmesinin birçok nedeni olduğunu öğrenmeye başlamıştı. Hükümdar büyükbabasının gölgesi, bütün hanedanın üzerinde kapkara bir halde duruyordu hâlâ. Deborah sık sık geriye dönüp büyükbabasının bildik sesiyle, “Sınıf İkincisi olmak yetmez, birinci olmalısın”, “Birisi seni kırdığı zaman hiç ağlama, gül. Seni üzdüklerini bilmelerine asla izin vermemelisin,” dediğini duyar gibi oluyordu. Bu sözlerin tümü de gizli oyunun gülüşen ortaklarına yönelikti. Gurur, sanki her gün yapılan bir şeymiş gibi, soylu bir biçimde üzüntüden ölme yetisi anlamındaydı. Büyükbabasının onunla gurur duyması bile öfke niteliğindeydi. “Sen zekisin –hepsine günlerini göstereceksin!” Kendi kendine espri yeteneğini geliştirmiş, iğneleyici, acı sözcükler türetmişti büyükbabası; kadınlara inek ya da doğurgan-orospu gibi adlar yakıştırıyordu ve bir gün ona büyüyüp işe yaramaz bir kadın olacağını söyleyip yanağına hafif bir tokat indirmişti. Deborah, aptal ve nankör insanlarla dolu koca bir dünyaya karşı savaşacak ve bir kadın olmasına karşın, onun savaşını kazanacaktı: sakat bir göçmenle, çoktan ölmüş bir Letonyalı Kont arasındaki o eski ve gizemli savaşı.</p>

  <p class="p12">Deborah’ın yetiştiği yer ve dönemde, Amerikalı Yahudiler kısa bir süre önce Avrupa’dan kaçmalarına neden olan savaşların aynını sürdürmek zorunda kalmışlardı. Sonra, Nazilerin Avrupa’nın her yanına yayılıp nefretlerini Amerika’da da haykırmalarıyla doruğa ulaşan, yeni savaşlar ortaya çıkmıştı. Büyük kentlerde birlikler yürüyüş yapıyor, sinagoglara, gettolarından çıkmaya kalkışan Yahudilere hakaretler yağdırılıyordu. Deborah, Blaular’ın evine boya atılmasını, kimi Çek Yahudilerinin Polonya sınırına doğru koşarken “özgürlük âşığı” Polonyalılar tarafından vurulduğunu yazan gazetenin yanı başına konmuş fare ölülerinin kokuşmasını gördüğünü hatırlıyordu. Bu nefreti çok iyi tanımış, bir iki kez de çevredeki kabadayıların saldırısına uğramıştı. Ama büyükbabası, sanki bunda gizli bir kanıt bulmuş gibi, övünçle, “Kıskançlık derler buna! En iyiler ve en zekiler her zaman kıskanılır. Hep dimdik yürü ve seni üzerlerse bunu onlara belli etme,” demişti. Ardından, sanki nefreti esprisinin arasından onu gözetliyormuş gibi, “Göstereceksin onlara! Sen bana benziyorsun. Onların hepsi aptal, topu birden. Bir gün onlara göstereceksin!” diye eklemişti.</p>

  <p class="p12">Deborah’ın “onlara gösterdiği” şey, bir ihbarcı, aldatıcı, yoldan çıkarıcı bir kişi olmuştu: erken gelişen kişiliğiydi gösterdiği. Gerçi bir gün “biri” olacağını düşündüren kimi belirtiler yaşlı adamı haklı çıkarıyor gibiydi. Deborah keskin zekâsını, dünyayla yaptığı silahlı ateşkes boyunca uzun süre yetişkinleri ürkütüp şaşırtmak için bir silah olarak kullanmıştı. Ama yaşıtlarını bir an bile kandıramamıştı. Çocuklar onun ne olduğunu hemen anlıyor ve korkularından gelen bir kurnazlıkla onu yıkmaya koyuluyorlardı.</p>

  <p class="p12">“Şu Yr tohumunun atıldığı toprak buna hazırmış demek ki,” dedi doktor. “Yetişkinler dünyasının aldatmacaları, büyükbabanın gösterişçiliği ile senin ondan daha açık seçik biçimde algıladığın dünya arasındaki büyük uçurum, kendi erken olgunlaşmış kişiliğinin senin özel bir insan olduğun biçimindeki yalanları ve özel biri oluşun, yetişkinlere ne denli etkileyici gelirse gelsin kendi yaşıtların arasında başa geçemediğin biçimindeki acı gerçek–”</p>

  <p class="p12">“Hizmetçiler ve ithal giysilerle, özen gösterilerek yetiştirilmiş zengin bir küçük kızla–şey arasındaki uçurum– şey–”</p>

  <p class="p12">“Ne arasındaki? Nerdesin şu anda?”</p>

  <p class="p12">“Bilmiyorum,” dedi Deborah, ama daha önce de bulunduğu bir yerdeydi şu anda.”</p>

  <p class="p12">“Hiçbir renk yok, yalnızca grinin tonları. O iri ve beyaz. Ben ufacığım ve aramızda parmaklıklar var. Yemek veriyor. Gri. Yemem. Nerede benim… benim…”</p>

  <p class="p12">“Senin neyin?”</p>

  <p class="p12">“Kurtuluşum!” dedi Deborah hiç düşünmeden.</p>

  <p class="p12">“Devam et,” dedi doktor.</p>

  <p class="p12">“Benim… kimliğim, sevgim.”</p>

  <p class="p12">Dr. Fried onu bir süre dikkatle süzdü, sonra, “İçimde bir önsezi var –benimle birlikte onu sınamak ister misin?” dedi.</p>

  <p class="p12">“Bu konuda bana güveniniz var mı?”</p>

  <p class="p12">“Tabii var, yoksa birlikte yürüttüğümüz şu bilim dalı var olmazdı. Kendine ve gerçeğe ilişkin temel bilgilerin doğru. Bilgilerine güven.”</p>

  <p class="p12">“Haydi, hemen başlayın öyleyse, yoksa psikiyatri yok olacak.” (Kahkahalar.)</p>

  <p class="p12">“Sen çok küçükken, annenin gebelikle ilgili bir sorunu olmuştu, değil mi?”</p>

  <p class="p12">“Evet, düşük yapmıştı. Bebekler ikizdi.”</p>

  <p class="p12">“Ve sonra bir süre dinlenmek için evden ayrılmıştı, değil mi?”</p>

  <p class="p12">Birden, geçmişi aydınlatan bir ışık yandı, güçlü ve zorlu bir gerçekten bir ses gelir gibi oldu; beysbol oynanırken, hızla atılan bir topun pat diye top tutucunun eldivenli elinin içine düşmesini andıran bir sesti bu. Bir bağlantıydı. Deborah sesi dinledi, sonra dili dolaşa dolaşa, öteki dünyaya özgü bir yalnız bırakılma deneyiminden başka bir şey olmayan bu çok eski karabasanın eksik yerlerini doldurmaya haşladı.</p>

  <p class="p12">“Beyaz şey bir hemşireydi galiba. Sıcak olan her şey yok olmuş gibiydi. Şimdi de sık sık bu duyguya kapılıyorum, ama o sırada, gerçekten öyle bir yerde bulunmam kesinlikle olanaksız diye düşünmüştüm. Parmaklıklar bir çocuk karyolasının parmaklıklarıydı. Benim yatağımın parmaklıklarıydı herhalde. Hemşire uzak ve soğuktu… Hey! Hey!” Şu anda –dostça– görünen ışık birden başka bir şeyi daha aydınlattı ve bu ani aydınlık, önemsiz, sıradan bir bağlantıyı görkemli, olağanüstü bir keşfe dönüştürdü. “Parmaklıklar… karyolanın parmaklıkları, soğuk, renkleri görme yetisinin kayboluşu… şimdi de olan şey bu! Kuyu’yla ilgili bir şey –şimdi de olan şey bu, şimdi de! Kuyu’ya düşmeyi beklerken gözlerimi kapatan kara sargılar işte o karyolanın parmaklıkları, soğuk da o soğuk– neden yalnızca bir palto giyerek sona erdirilemeyecek bir soğuk olduğunu merak edip duruyordum.”</p>

  <p class="p12">Sözcük sağanağı dindiğinde. Dr. Fried gülümsedi. “Terk edilmek ve sevgisiz kalmak kadar büyük bir şey demek ki.”</p>

  <p class="p12">“Öleceğimi sandım, ama sonunda hepsini hatırladım işte.” Deborah hayaller içindeyken bir an durakladı, sonra sürekli olarak kafasını kurcalayan bir şeymiş gibi, ansızın bir soru çıktı ağzından. “Bu kara sargılar niye herkeste olmuyor? Herkes ara sıra, belki bir ya da iki hafta yalnız bırakılıyordur mutlaka. Hatta anne ve babalar ölüyor, ama çocuklar aklını kaçırmıyor, retinalarının önünde bir aşağı bir yukarı oynayan kara matem sargıları da olmuyor.” Bu durum nedense yanlış yaratılmış olmasının, kusurun aslında genlerinde, kötü bir tohumdan gelişinde olmasının bir başka güçlü kanıtıymış gibi geldi Deborah’a. Ve doktorun ona acıyarak karşı çıkmasını, Yr’ye dönüş yolunu aydınlatacak o bildik ve rahatlatıcı yalanı söylemesini bekledi. Ne var ki duyduğu sözler katıydı.</p>

  <p class="p12">“Anılar biçim olarak değişmeyebilir, ama yıllar boyu önemlerinin vurgulanması onlara korkunç boyutlar kazandırabilir. Terk edilmenin yarattığı soğuğu, parmaklıkları ve yalnızlığı sık sık aklına getirirsen, her seferinde, içinin derinliklerinden, sana, ‘Görüyor musun? Gene de yaşam böyle işte,’ diyecektir bu deneyim.”</p>

  <p class="p12">Doktor görüşmenin bittiğini belirtmek için ayağa kalktı. “Bu kez epeyce iş başardık. Geçmişin hayaletlerinin bugün seni hâlâ hangi konularda ele geçirmeye çalıştıklarını öğrenmiş olduk.”</p>

  <p class="p12">Deborah, “Bunun bedeli ne olacak acaba?” diye mırıldandı.</p>

  <p class="p12">Doktor Deborah’ın koluna dokunarak, “Bu bedeli sen saptayacaksın. Şu Yr’ne de söyle, araştırmamız sırasında seni zor durumlara düşürmeye filan kalkışmasın.”</p>

  <p class="p12">Deborah anlaşılmaz bir dokunma korkusu yüzünden kolunu hızla doktorun elinin altından çekti. Haklıydı da, çünkü elin koluna dokunduğu yerden dumanlar çıkmaya, kazak kolunun altındaki yanık et kabarıp acımaya başlamıştı.</p>

  <p class="p12">“Özür dilerim,” dedi doktor Deborah’ın yüzünün sarardığını görünce. “Sen hazır olmadan, sana dokunmayı düşünmüyordum aslında.”</p>

  <p class="p12">“Yıldırım okları,” diye yanıtladı Deborah ve kazağının kolunun içinden kavrulmuş haldeki etine bakıp böyle bir gücün isabet ettiği yer olmanın korkunçluğunu düşündü.</p>

  <p class="p12">Böyle bir mantık saldırısı karşısında şaşkına dönen doktor, önünde duran hastanın titreyen gövdesinin gerisine, aradıktan hayaletin bir an keyifli bir halde görünüp kaybolduğu noktaya bakmaktan başka bir şey yapmadı. “Birlikte, var gücümüzle çalışacağız ve anlayacağız.”</p>

  <p class="p12">“Dayanabildiğimiz sürece,” dedi Deborah.</p>

  <p class="p12"><a id="a33"></a> </p>
</body>
</html>
