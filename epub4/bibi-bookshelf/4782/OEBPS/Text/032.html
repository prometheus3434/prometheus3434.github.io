<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>29.</title>
</head>

<body>
  <h1 class="h11">29.</h1>

  <p class="p12">Bir mucize gibi, yeryüzünde yaşayanlar Deborah’ın gereksinmesinin ne olduğunu anlamışlardı. Deborah bu özel sorununun, yazılı bir yasa kapsamına girecek kadar yaygın bir sorun olduğunu keşfetmişti. Okullar İdare Heyeti’ne lise derslerindeki yeterliliğini kanıtlayabilirse, üç yıl boyunca o kocaman taş binaya gitmek zorunda kalmadan lise diplomasına denk bir sertifika alabilecekti. Hastaneyle kentteki Özel Yetiştirme Okulu arasındaki, gidişi iki saat, dönüşü de gene iki saat süren uzun yolu kat etmeyi becerebilirse. Hiçbir Zaman ile Belki arasında, daha çabuk aşılabilecek ve daha az tehlike taşıyacak bir köprü kurulabilirdi. Deborah çalışmaya koyulduğunda şaşkın ve kuşku dolu bir haldeydi, sonra dengesine kavuştu ve kitaplarını alıp içlerine daldı. Sayfaların içine gömülerek, tıpkı bir balina gibi önce dibe dalıyor, sonra yüzeye çıkıp bir soluk alıyor ve yeniden derinlere dalıyordu. Her gün, ikişerden dört saat süren gidiş gelişin tehlikeli uyuşturuculuğuna karşın, savaşımı direngenlikle sürdürmesinin verdiği kıvanç, ona gereksindiği gücü kazandırıyordu. Bütün gücüyle, çalışmanın ve okula gidip gelmenin zorluklarına dayanmaya çalışıyordu. Zamanla, öğretmenler onun ayrılık duvarında küçücük bir gedik açmayı başardılar. Okula B koğuşundan gidip geldiği ay boyunca, hemşire onu her sabah tan ağarırken kaldırdı. Sabahları okula gitmek üzere hazırlanmadan önce, doktor buyruğuyla bir fincan kahve (ilaçlı) içmesine izin verilmişti. Hiç yılmadan her sabah erkenden kalktığı ilk haftanın sonunda, gece hemşiresi kendiliğinden kahvenin yanında bir tostla bir bardak meyve suyu da vermeye başlamıştı. Deborah bu küçük ekstraların simgelediği saygıdan onur duyuyordu. Olağandışı olanlar dışında, bütün hastane görevlileri salt gerekli olan şeyleri verme eğilimindeydiler gerçekte, ama son zamanlarda, sabahları elinde okul kitaplarıyla – güvenilirlik yansıtan akıl sağlığı simgeleri– kapıda durup kapının o kocaman “akıl hastanesi” anahtarıyla açılmasını beklerken, hastabakıcı “Haydi güle güle bakalım,” hatta “İyi günler,” demeye başlamıştı.</p>

  <p class="p12">Deborah böyle küçük ekstralar sayesinde, koğuşta belli bir onur ve konum kazanmıştı. Yeniden pansiyondaki odasına geçip hastaneye yalnızca akşam yemekleri ve terapi seansları için gelmeye başlayınca, yürüdüğü yollara düşen gölgesini, gökten inen akşamların yanı sıra başka şeyler de uzatıp büyütmeye başlamıştı. Deborah, bir işte çalışıp cebinde kendi anahtarlarını taşıyarak yaşayacak derecede sağlıklı olan Doris Rivera’nın neden, D koğuşunun özlem ve korku dolu insanlarıyla o denli dikkatli ve az konuştuğunu anlamaya başlıyordu şimdi. Doris de gölgesini kıl payı kazandığı şeylerin uzattığını görmüştü. Ve hâlâ dünyanın dimdik duvarlarının karşısında bir cüce kadar küçük kaldığı halde, aralarından çıktığı umut fukarası hastaların gözünde yaşamdan da büyük bir boyuta sahipti. Koğuşa geri döndüğünde, nasıl da sarsılıp altüst olmuştu bu boyut.</p>

  <p class="p12">Bir gün Deborah, Furi’yle yaptığı yorucu bir seanstan çıktığında, koridorda düğüm olmuş gibi görünen bir insan kalabalığı gördü. Kalabalığa yaklaşınca, herkesin su altındaki yaratıkları andırırcasına, bir ağır çekim görüntüsünde kıvranıp debelendiğini gördü. Düğümün tam ortasında, ötekilerin arasında kaybolmuş bir halde, Miss Coral duruyordu. Dünyaya bağlanması Miss Coral’a olan bağlılığında hiçbir değişiklik yaratmadığı için, Deborah patlatmak üzere olduğu kahkahayı tutma zorunluluğunu duydu. Hem kaldıraç, hem ağırlık, hem de itme kuvveti işlevlerini yapan, usta yatak-fırlatıcısı iş başındaydı gene! Deborah onun nasıl olup da koğuştan çıktığını merak etti. Miss Coral meydan kavgasının tam ortasında, neredeyse hiç kıpırdamadan durup üzerine çullanmış beş hastabakıcıyı birbirleriyle kapıştırıyordu. Bir motorun çalışmasını andıran alçak sesli bir homurtuyla da, ıslık sesi veren (s, z, ş, j gibi) harflerle dolu, açık saçık sözcükleri bol keseden kullanarak atıp tutuyordu. Deborah topluluğun yanından geçerken, “Merhaba, Miss Coral,” diye bu soylu kadından çok, hastabakıcılara laf attı. Miss Coral dikkatini savaşı üzerinde yoğunlaştırmayı bırakıp Deborah’a gülümsedi.</p>

  <p class="p12">“Merhaba, Deborah. Geri dönmedin, değil mi?”</p>

  <p class="p12">“Aa, hayır; sadece doktorla görüşmek için geldim.”</p>

  <p class="p12">“Duyduğuma göre Noel tatilinde eve gitmişsin.”</p>

  <p class="p12">“Evet… bu kez daha kolay oldu –gerçekten eğlendim diyebilirim.”</p>

  <p class="p12">Miss Coral’ın şimşekler çakan gözleri yumuşadı; Deborah’la karşı karşıya durup toplumsal kurallara göre davranmaya başladıklarında, duruşundaki katılıkla çevresini kuşatmış beş-adamlık ekibin debelenmesi hafifleyerek yarı-gülünç, ama gene de garip bir dokunaklılığı olan bir ateşkese dönüştü.</p>

  <p class="p12">“Carla nasıl? Onunla hâlâ görüşüyor musun?”</p>

  <p class="p12">“Aa, evet. İstediği işe girmeyi de başardı… Hey, Dobshansky’nin erkekler koğuşunda çalışan bir hemşireyle evlendiği doğru mu?”</p>

  <p class="p12">“Evet, bir öğrenciyle evlendi. Ama kız daha öğrenci olduğu için gizlice evlendiler. Bu evliliği kimse bilmiyor henüz.” Ve bütün o soğuk su borularını, bütün koğuşlardaki kulakları düşünerek birbirlerine gülümsediler.</p>

  <p class="p12">“Koğuştakiler nasıl?” diye sordu Deborah.</p>

  <p class="p12">“Ah, aşağı yukarı aynı durumda. Lee Miller yarın burdan çıkıp başka bir hastaneye geçecek. Sylvia biraz daha iyi görünüyor, ama hâlâ konuşmuyor. Helene da D koğuşuna, aramıza döndü biliyorsun.”</p>

  <p class="p12">“Yo– bilmiyordum. Ona benden selam söyleyin. Kafasına bir şey fırlatıp kaba sözler söyleyin, selamın benden geldiğini anlar o zaman.” Deborah Miss Coral’a dikkatle baktı. Alçakgönüllü ve iyi yürekli öğretmeninin, bu yatak atıcısı ve Catullus uzmanının yüzünde böylesine açık bir biçimde gördüğü acıya dayanmak çok güçtü. “Siz iyi misiniz?” diye sordu; bundan başka ne söylese onu sıkacağını biliyordu.</p>

  <p class="p12">Miss Coral, sanki hep birlikte, Deborah’la hiç ilgisi olmayan, büyük ve utanç verici bir toplumsal hataya yol açmışlar gibi, özür dileyen bakışlarla çevresindeki adamlara baktı.</p>

  <p class="p12">“Şey…” dedi, “gelip gidiyor işte.”</p>

  <p class="p12">“Size getirmemi istediğiniz bir şey var mı?”</p>

  <p class="p12">Deborah Miss Coral’ın kimseden bir şey isteyemeyeceğini biliyordu, ama şifreli olarak bir şeyler istemesini umut ediyordu. Onlarınki gibi bir hastalığa yakalanmış kişilerde çok ender görülen bir şeyi –bir düşünce ve duygu iletişimini– paylaşmışlardı. Bir tecrit odasının beş-santim-kalınlığındaki kapısının gerisinden, özel bir dünyanın çorak alanlarına doğru haykırıları Horace metinleri, Latince’den de, güzellikten de öte bir anlam taşımıştı.</p>

  <p class="p12">“Aa, yo… yo.”</p>

  <p class="p12">Deborah otobüsün kalkmak üzere olduğunu ayrımsadı. “Gitmek zorundayım–”</p>

  <p class="p12">“Peki öyleyse, güle güle Deborah.”</p>

  <p class="p12">“Allahaısmarladık.” Deborah uzaklaşıp gitti. Miss Coral’ın bakışları yine sertleşti; kasları gerildi. Boğuşma ve makina homurtusu yine başladı. Ateşkes sona ermişti.</p>

  <p class="p12">Deborah otobüste giderken, Miss Coral’ı düşünüp hafifçe ürperdi. Bu ölülerden kaçı diriltilebilecekti acaba? D koğuşundaki kadınların kaçı bir gün özgürlüğe kavuşabilecekti? Üç yıl boyunca, pek çok yüz gelip gitmiş, birçoğu da kalmıştı. Gidenlerin belki de dörtte üçü başka hastanelere geçmek üzere gitmişti. Kimileri de, dışarda, ayakta tedavi gören hastalar olarak, bir çeşit yarım-yaşam sürdürebilecek kadar iyileşmişti ancak. Kaçı tam anlamıyla dışardaydı, canlı ve özgürdü acaba? Parmakla gösterilebilecek kadar azdı böyle kişiler! Deborah titredi. O akşam kitaplarına dönebilmek için kendini epeyce zorlaması gerekecekti.</p>

  <p class="p12">Aylar akıp giderken, lise dersleri defterleri doldurmaya başlamıştı. Akıl sağlığı metreler ve saatlerle ölçülüyorsa, öğrenme edimi de okula götürülüp getirilen kilolarca kitapla ölçülüyor demekti. Sanki bir gün dünyada, kollarında taşıdığı okul kitaplarının ağırlığı kadar ağırlığı olan bir varlık olabilecekmiş gibi, bu kalın kitaplardan gurur duyuyordu Deborah. Kentteki yetiştirme okulu, temelde okuma ya da konuşma sorunları olan küçük çocuklara yönelikti, ama güçlükle sığabildiği küçücük sıralar dışında, okula ısınmıştı. Öğretmenlerinin karşısında tedirginlik duymak zorunda kalmayışı, tek başına ve hiçbir erken gelişmişlik sorunu olmadan yoğun bir biçimde çalışabilmesi, ait olmadığı bir sıkıcı Birinciler Takımı’nın ortasına düşmeyişi hoşuna gidiyordu. Bir süre sonra, öğretmenleri dayanıklılığından ötürü onu övmeye başladılar. Onun düzenli, ciddi ve dirençli bir öğrenci olduğunu söylediklerinde, Deborah çok sevindi. Dünya ancak öğleden sonraları, odasına dönerken acı veriyordu. Gencecik lise ve üniversite öğrencisi kızlar, sallantılı bileziklerini şıngırdatıp kıkır kıkır gülerek otobüslere doluşunca, Deborah gene, kibirli olmaya özen gösteren, ayna-delisi, korku dolu, yırtıcı genç kızların dünyasını gözetlerken buluyordu kendini. Onun yenilgiye uğradığı, gerçekte olduğundan çok daha iyi göründüğünü bildiği, gelgelelim dışlanmış kişilerin gözüne gizemli parıltılar saçan bir dünya olarak görünen bir dünyaydı bu. Başını eğip okul eteğiyle kazağına baktı. Dış görünüşü tıpkı onlarınki gibiydi; ne var ki, o gene de bir yabancı, taklit bir öğrenci kızdı.</p>

  <p class="p12"><i>Peki ben de bu dünya gibi değil miyim?</i> diye sordu Idat Yr’den seslenerek. <i>Benim de peçem var, ben de gizemliyim. Ben de ödül veririm, ben de parıltılar saçarım. Beni, seni çok seven Lactamaeon’u, senin dostun olan ve birlikte gülüp rahatladığın Anterrabae’yi terk edersen, bir daha böyle bir</i> <i>ışığın olacak mı</i> <i>hiç?</i></p>

  <p class="p12">Sonra, garip bir şey oldu. Yr’de, yetiştirme okulundaki öğretmenlerinin görüntüleri belirdi ve bu görüntüler Idat’la konuşmaya başladılar.</p>

  <p class="p12"><i>Koro’ya mı</i> <i>katılıyorsunuz yoksa? Siz de mi?</i> diye seslendi Deborah öğretmenlerine.</p>

  <p class="p12"><i>Tabii ki katılmıyoruz!</i> dedi İngilizce öğretmeni. <i>Biz senin</i> <i>şu yaratıklarına karşıyız!</i></p>

  <p class="p12"><i>Dinle bak,</i> dedi matematik öğretmeni Idat’a, <i>bu kız çok çalışıyor. Ucu sivriltilmiş</i> <i>kurşunkalemler ve geleneklere uygun giysilerle, her gün buraya geliyor. Üstelik kavrayışlı, söz dinleyen bir öğrenci ve sınıfta hiçbir zaman akıl hastası</i> <i>gibi davranmıyor. Matematikte pek parlak bir öğrenci değil gerçi, ama öğrenmek için büyük bir çaba harcıyor.</i> <i>İşte bu, kalıcı</i> <i>ve somut bir gerçekliktir!</i></p>

  <p class="p12"><i>Hiç de bir yıldız yağmuru gibi değil,</i> dedi Idat soğuk bir tavırla. <i>Hiç de gümüş</i> <i>bir kuzgun gibi değil.</i> (Bu, Yrece’de övgü için kullanılan bir eğretilemeydi –aşırı derecedeki süsleme düşkünlüğünden ötürü.)</p>

  <p class="p12">Ansızın, Koro’nun üyeleri teker teker Aradünya’da görünmeye başladılar. Birinin elinde bir trompet, birinin elinde bir keman, birinin elinde bir trampet, birinin elinde de bir tef vardı. <i>Baloya gidiyoruz,</i> dediler Deborah’a.</p>

  <p class="p12"><i>Ne balosuna?</i></p>

  <p class="p12"><i>Büyük Balo’ya.</i></p>

  <p class="p12"><i>Balo’da kimler olacak?</i></p>

  <p class="p12"><i>Sen de.</i></p>

  <p class="p12"><i>Balo nerde olacak?</i></p>

  <p class="p12"><i>Beş</i> <i>Kıta’da.</i></p>

  <p class="p12"><i>Hasta ya da sağlıklı,</i> dedi İngilizce öğretmeni, <i>hasta ya da sağlıklı, ne olursan ol, dans edeceklerden biri de sensin, anlasana!</i> Öğretmenler ve Koro, hep birlikte Yrece’deki ayrılık sözcüklerini bir kâğıda geçirdiler. O eski, çok eski, “Sen Onlardan Değilsin” sözcüklerini yazdılar. <i>İşte,</i> dedi matematik öğretmeni, <i>bütün eski gerçekliğin burada yazılı.</i></p>

  <p class="p12">Sonra kâğıdı parça parça edip rüzgâra teslim ettiler.</p>

  <p class="p12">O akşam kilisede, Deborah ilahi kitabını paylaştığı kızı bir gazoz içmeye davet etti. Birden rengi uçan genç kız kekelemeye başladı; öyle ki, Deborah hallerini görenlerin, onun ahlaka aykırı bir şey söylediğini sanmasından korktu. Bir an, çok eski bir korkunun, geçmişte kalmış küçücük bir kıza doğru yürüyüşe geçen Öncü Hıristiyan Askerler’in görüntüsü oluştu zihninde. Sonra yine görünmez kimliğine sığınıp koro çalışmasının sonuna değin Sevecenlik ilahileri okudu.</p>

  <p class="p12">“Gene mi ergenlik sorunu?” dedi Furi. “Hiç değilse <i>bunu</i> atlatabilirsin artık, ama gerçekten hâlâ zehirli olduğun düşüncesinde misin?”</p>

  <p class="p12">“Hayır, ama eski şeylerin hepsinden bir çırpıda kurtulmak kolay değil. Her zaman <i>nganon’uma</i> çok dikkat ettim ve hep başka insanların sahip olduğu temiz, saf şeylere imrendim. Bir anda her şeyi birden farklı biçimde düşünmek çok zor.”</p>

  <p class="p12">“Ama arkadaşların var–” dedi Furi; daha çok bir soru niteliğindeydi bu tümcesi.</p>

  <p class="p12">“Bu kasabada, onlarla birlikte ilahi söylediğim, akşamları kurslara gittiğim halde– beni görmüyorlar. Hiçbir zaman da görmeyecekler.”</p>

  <p class="p12">“Bunun senin kendi tutumun yüzünden olmadığına emin misin?”</p>

  <p class="p12">“İnanın bana,” dedi Deborah sakin bir tavırla. “Doğru bu. Mutluluk verici şeyler de oluyor gerçi, ama hastanedeki bir iki kişiyle olan arkadaşlığım dışında, hepsi de çok küçük mutluluklar.”</p>

  <p class="p12">“Peki nedir bu küçük mutluluklar?”</p>

  <p class="p12">“Şey, ev sahibem kızının çocuğuna bakıyordu. Torunu daha iki aylık minicik bir bebek. Bir gün dışarı çıkması gerekiyordu. Odama gelip, “Deborah, ben dönene kadar bebeğe bakar mısın?’ dedi ve sonra çıktı gitti. Bir buçuk saat boyunca, bebeğin başında oturup onun her zaman yaptığı şeyleri –soluk almayı, soluk vermeyi– sürdürmesini ve ben yanında olduğum sürece ölmemesini umut ettim durdum.”</p>

  <p class="p12">“Bebek niye ölecekti ki?”</p>

  <p class="p12">“Her şeye rağmen, aslında yalnızca Benzer görünen bir şeysem –yalnızca derimin altında bir santimin dörtte biri kadar olan bir derinlikte canlılık varsa; ateşe karşı duyarlıyım belki, ama daha derinlerde değilsem–”</p>

  <p class="p12">“Söyle bana, annenle babanı seviyor musun?”</p>

  <p class="p12">“Tabii seviyorum.”</p>

  <p class="p12">“Peki, ya hiçbir zaman öldürmediğin kız kardeşini?”</p>

  <p class="p12">“Seviyorum– her zaman da sevdim.”</p>

  <p class="p12">“Ya arkadaşın Carla’yı?”</p>

  <p class="p12">“Onu da seviyorum.” Deborah ağlamaya başladı. “Sizi de seviyorum, ama gücünüzü de unutmadım, sayın çürümüş-beyin-çöpleri-koleksiyoncusu!”</p>

  <p class="p12">“Peki bütün o çürümüş, kokuşmuş çöpler olmadan yaşamak nasıl bir şey?”</p>

  <p class="p12">Deborah Anterrabae’nin gürlemeye başladığını sezdi. Anterrabae, Lactamaeon, Idat ve Yr’deki pek çok bölgesinin güzellikleri. Kuyu, Ceza, Koro, Sansür ve bütün geçmişe özgü sıkıntılarla iç içe geçip karmakarışık, biçimsiz bir yığın mı oluşturacaklardı acaba?</p>

  <p class="p12">“Hepsinin yok olması gerekiyor mu? <i>Hepsini</i> üst üste yığarak fırlatıp atacak mıyız?”</p>

  <p class="p12">“Şimdilik pek yerinde bir değiş tokuş olmaz bu –anlamıyor musun?” dedi Furi. “Önce dünyayı kavramak, tam bir inanç ve bağlılıkla dünyaya kenetlenmek zorundasın… başka hiç kimseye olmasa bile, bana güvenerek. Sonra, bu bağlılığın sonucunda kazandığın şeylere bakıp bunun yerinde bir değiş tokuş olup olmadığına karar verebilirsin.”</p>

  <p class="p12">“Peki ya parıldayan şeyler ne olacak? Kara atı üzerinde kapkara görünen Lactamaeon’u, Anterrabae’yi, Idat’ı –hem de tam şimdi formunu koruduğu için bu kadar güzelleşmişken– hiç düşünmemem mi gerekiyor? Onları ya da bazı şeyleri İngilizceden daha iyi anlatan Yrece sözcükleri bir daha hiç düşünmeyecek miyim?”</p>

  <p class="p12">“Dünya büyük ve bilgeliğe kucak açan bir yerdir. Hem neden şimdiye kadar hiç Anterrabae’nin ya da öteki tanrıların resmini yapmadın?”    .</p>

  <p class="p12">“Şey, onlar gizliydi –dünyaların birbirine karıştırılmasını yasaklayan yasaları biliyorsunuz.”</p>

  <p class="p12">“Belki de, Yr’nin iyi yanlarını, güzel ve bilge yanlarını dünyayla paylaşmanın zamanı geldi artık. Katkıda bulunmak, bağ kurmak demektir.”</p>

  <p class="p12">Deborah, Anterrabae’nin kendi kıvılcım-ışıltılı karanlığı içinde, daha büyük bir hızla düştüğünü gördü. Idat’ın gözyaşları elmas tanecikleriyken, Anterrabae’ninkiler alev-parçacıklarıydı, Lactamaeon’un gözyaşları da, tıpkı Oedipus’un gözyaşları gibi, kan damlalarıydı. Bu kan ona bir şeyi hatırlatmıştı. Dalgın bir halde konuşmaya başladı.</p>

  <p class="p12">“Bir keresinde, bir hanımın evindeyken mutfak musluklarından kan aktığını görmüştüm. Sokaklarda hep kan pıhtıları oluyordu, insanlar da böcek-sürüleriydi. Hiç olmazsa böyle şeyler görmüyorum artık.”</p>

  <p class="p12">“Ah, Deborah! Sağlıklı olmak yalnızca hasta olmamak demek değildir. Bunca çalışmayı yalnızca hasta olmayan bir kişi haline gelesin diye yapmadık!”</p>

  <p class="p12">Dr. Fried, sanki kör bir hastanın karşısına geçip ona ışığın bir rengi olduğunu kanıtlamaya çalışıyormuş gibi, için için bir özleme kapılmıştı yine. Deborah gerçeğe ve deneyime dayanan bir yaşamın <i>anlamının</i> ne olduğunu bir öğrenebilseydi!</p>

  <p class="p12">“Lactamaeon’un şahin ya da binici görünümüyle bir resmini yapıp size versem, bu resmi benim şu yıllanmış kaçıklığımın bir ürünü olarak mı, yoksa bir ‘katkı’ olarak mı görürdünüz?”</p>

  <p class="p12">“İlkin resmi görmem gerek,” dedi Furi.</p>

  <p class="p12">“Pekâlâ öyleyse,” dedi Deborah, “Yr’yi ortaya çıkarmaya başlayabilirim belki de.”</p>

  <p class="p12"> </p>

  <p class="p1"><span class="t25">EYALET E</span><span class="t25">Ğİ</span><span class="t25">T</span><span class="t25">İ</span><span class="t25">M DA</span><span class="t25">İ</span><span class="t25">RES</span><span class="t25">İ</span><span class="t25"><br /></span><i>Lise Denklik Sınavı</i></p>

  <p class="p12"><span class="t25">Lise denklik s</span><span class="t25">ı</span><span class="t25">navlar</span><span class="t25">ı</span><span class="t25">, 10 May</span><span class="t25">ı</span><span class="t25">s tarihinde,</span> <span class="t25">İ</span><span class="t25">lçe Hükümet Binas</span><span class="t25">ı</span><span class="t25">’nda yap</span><span class="t25">ı</span><span class="t25">lacakt</span><span class="t25">ı</span><span class="t25">r.</span></p>

  <p class="p12"><span class="t25">Bu s</span><span class="t25">ı</span><span class="t25">navlar için kay</span><span class="t25">ı</span><span class="t25">t yapt</span><span class="t25">ı</span><span class="t25">rm</span><span class="t25">ı</span><span class="t25">ş</span> <span class="t25">bir aday olarak, ili</span><span class="t25">ş</span><span class="t25">ikteki formlar</span><span class="t25">ı</span> <span class="t25">doldurup göndermeniz ve 10 May</span><span class="t25">ı</span><span class="t25">s Sal</span><span class="t25">ı</span> <span class="t25">günü, sabah saat 9.00’da</span> <span class="t25">İ</span><span class="t25">lçe Hükümet Binas</span><span class="t25">ı</span><span class="t25">’nda haz</span><span class="t25">ı</span><span class="t25">r bulunman</span><span class="t25">ı</span><span class="t25">z gerekmektedir. Bu iki ko</span><span class="t25">ş</span><span class="t25">ulu yerine getirmedi</span><span class="t25">ğ</span><span class="t25">iniz takdirde, sertifika alma hakk</span><span class="t25">ı</span><span class="t25">n</span><span class="t25">ı</span><span class="t25">z kaybolacakt</span><span class="t25">ı</span><span class="t25">r.</span></p>

  <p class="p12"> </p>

  <p class="p12">Deborah masanın bir yanına bildiriyi, öbür yanına da Anterrabae’nin resmi için hazırladığı taslakları koydu. Bildiriyi zarfından acele acele çıkarmış, sınav zamanının bu denli çabuk gelişine şaşırmıştı. Bildiriye ilişik olarak gönderilmiş formu hemen doldurup doğru yazdığına emin olmak için adresi iki kez gözden geçirmiş ve unutulur ya da yanlış bir yere konur korkusuyla hemen postaya vermişti. Mektup posta kutusunun aralığından içeriye düştüğü an, korkusu başlamıştı.</p>

  <p class="p12">Şimdi, masada oturup gülerek korkusunu geçiştirmeye çalışırken, beyninin bir bölümünün nasıl bir heves ve coşkuyla işlediğinin bilincindeydi. Gerçekte duyduğu şey korku değil, umuttu. Bu kez, dünyayla bağlantı kurma olasılığı hiç yokmuş gibi davranmak için çok geçti artık.</p>

  <p class="p12">Deborah umudun verdiği bir sabırla, sınavdan önceki iki haftalık sürenin geçmesini bekledi. Ve beklenen gün gelip çattığında, normallik giysileri içinde hükümet binasındaki tahta kaplamalı, küf kokulu salona girdi. Salonda, lise öğrenimlerini bir lokmada yutmaya çalışan başka insanlarla karşılaştı –sanki önlerindeki sınav kâğıtları kaldırmaya çalıştıkları granit kütleleriymiş gibi, ter döküp homurdanan, elleri nasırlı bir grup işçiydi bu insanlar. Deborah önce şaşırdı, sonra şaşırdığı için kendinden utandı; çünkü bu insanlar da, tutuklu ya da akıl hastası olmadıkları halde, nasıl olmuşsa dünyanın ritmindeki bazı vuruşları kaçırmışlardı ve şimdi de bu zorunlu uğraşı onunla paylaşıyorlardı. Deborah McPherson’ın bilgece sözünü duyar gibi oldu: Acı çekmek tekelinizde değil. Sınav süresi dolup kâğıtları teslim etme zamanı geldiğinde, ötekilerle birlikte kâğıdını verip çıkarken, sınavının nasıl geçtiği konusunda hiçbir değerlendirme yapacak halde değildi.</p>

  <p class="p12">Okulda, kaygı ve boşluktan koruma amacıyla olduğu kadar, sınavı geçemezse yeniden başvurmak zorunda kalacağı korkusuyla da, Deborah’ın sonuçlar belli olana değin derslere devam etmesini kararlaştırmışlardı. Bir yargı öncesindeki masumiyet dönemiydi bu. Deborah çalışmasını sürdürdü, ama soluk almadan çalışan bir Deborah değildi artık. Daha çok Metodist Kilisesi’nin önündeki meyve ağaçlarını tomurcuklandıran mevsimi izledi; gökyüzündeki değişimleri gözledi; kavak ağaçlarına âşık oldu; sinemaya gelen bütün filmleri seyretti (öyle ki, Tarzan filmlerini en az Hamlet kadar iyi biliyordu artık!). Böylece, tek başına ve avare avare dolaşarak bir aylık mutlu bir dönem yaşadı. Ve bu döneme “çocukluk dönemi” nitemini yakıştırdı.</p>

  <p class="p12">Bir ayın sonunda, Okullar İdare Heyeti bir mektupla onu ilkyaz sarhoşluğundan uzaklaştırdı. Deborah sınavda başarılı olmuştu –devletin ona liseye giden öğrencilerinkiyle eşdeğerde bir öğrenim belgesi vermesini sağlayacak derecede başarılı olmuştu– dahası, aldığı puan herhangi bir üniversiteye kabul edilebilir bir aday olmasına yetecek kadar yüksekti. Deborah annesiyle babasına özellikle bu ikinci haberi vereceği için gurur duyarak hemen telefona sarıldı. Onların, kısıtlanmış ve ertelenmiş olsa da, gurur duyacakları günün gelmesinin hâlâ olanaklı olmasına seviniyordu.</p>

  <p class="p12">“Harika! Harika bir şey bu! Ah, ailedeki herkese haber vereceğim! Gör bak, hepsi nasıl seninle gurur duyacak!” dedi Esther.</p>

  <p class="p12">Jacob ise, Esther’la karşılaştırıldığında sakin denebilecek bir sesle konuşuyordu, “…çok gurur verici,” dedi. “İyi, çok iyi.” Sesi kısılmak üzereymiş gibi geliyordu.</p>

  <p class="p12">Lise mezunu genç kız, babasının böylesine acıma dolu bir gurur duyması karşısında utanarak telefonu kapadı. Gün ışığı hâlâ coşkuyla titreşerek odayı ışıtıyordu, havada hâlâ ilkyaz kokuları –bitki özlerinin, otların, çiçeklerle bezenen çalıların, nemli ve ılık toprağın kokuları– vardı. Deborah ağır adımlarla dışarı çıktı, yolun aşağısına doğru yürüyüp eski Katolik mezarlığının çevresinden dolandı, araba mezarlığını geçti; niyeti, lise binasına gidip pencerelere dik dik bakmaktı! Kendi kendine, sınavı geçerse yerine getirmeye söz verdiği bir törendi bu. Ne var ki, oraya gitmek hiç de coşku vermiyordu şu anda; yalnızca eski bir sözü yerine getirmek için gidiyordu. Okula girip dört erkek çocuğunun hâlâ top oynadığı kocaman oyun sahasının kenarından yürümeye başladı. Ansızın, kendini çok yorgun duydu ve sahanın arka tarafını çevreleyen tel örgünün önünde yere oturdu.</p>

  <p class="p12">Babasının duyduğu gurur neden öylesine acıma doluydu? Oysa o, başarmak için canını dişine takarak çalışmış, bütün gücünü, bütün istencini harcamıştı. Şimdi savaşım sona ermişti ama ulaştığı sonuç, ne olursa olsun, gene de başkalarının onun çalıştığının yarısı kadar bile çalışmadan elde ettiği ve üstelik üç yıllık bir gecikmeyle elde edilmiş bir sonuçtu. Ve şimdi, annesiyle babası mutlu haberi şu ana değin Chicago’nun her köşesine yaymış olan, on dokuz yaşında bir lise mezunuydu. Deborah ansızın duyduğu umarsızlıkla, tel örgüye doğru dönüp Yr diliyle kendi kendine. <i>Ama bunu istiyordum!</i> diye fısıldadı.</p>

  <p class="p12">Sahadaki çocuklar, ikindi güneşinin büyüsüyle üç metreye ulaşan gölgelerini de sürükleyerek koşturup duruyorlardı. Kaybolmak üzere olan gün ışığında öylesine genç, güçlü, parlak ve güzel görünüyorlardı ki. Deborah, bu çocukların kolayca ve güle oynaya geldikleri bu aşamaya ulaşabilmek için bütün yetilerini ve istencinin her damlasını kullanıp tüketmek zorunda kalmıştı. Aralarındaki duvar hâlâ yerli yerinde duruyordu, her zaman da duracaktı. Şimdi, bu duvarın ötesini, dünyanın görkemli güzelliğini sunduğu yeri görebiliyordu, ama onun yalnızca canlı kalabilmek için bile bütün gücünü harcaması gerekiyordu.</p>

  <p class="p12">Sahanın karşı tarafında, ışıltılar saçarak yürüyen başka iki figür daha vardı. Bir zarafet ve masumiyet tablosu oluşturan incecik bir genç kız, yanında yürüyen bir delikanlıyla el ele tutuşmuştu. Genç çift ağır ağır yürüyerek sahanın çevresini dolaşıp Deborah’ın yanından geçti. Birkaç kez durup oynaştılar ya da bir şeyler konuşup kahkahalarla güldüler; delikanlı zaman zaman eğilip burnunu kızın ensesinde topladığı saçlara ya da yanağına sürüyordu.</p>

  <p class="p12">Deborah, tıpkı deli insanların yaptığı gibi, yüksek sesle kendi kendine konuştu. “Ben hiçbir zaman böyle bir şeyi yaşamayacağım,” dedi. “Ne savaşarak, ne ders çalışarak, ne bir işte çalışarak, ne direnerek, böyle bir insanla birlikte yürüme ya da elinin sıcaklığını duyma mutluluğuna hiç erişemeyeceğim.”</p>

  <p class="p12"><i>Uzun zaman önce Carla bunu söylemişti sana,</i> dedi Lactamaeon tel örgünün ötesinden. <i>Derslerin, işin</i> <i>–gene de sonuç: “günaydın” ve “iyi akşamlar”.</i></p>

  <p class="p12"><i>Quentin besleme borusundan sana su verecek belki, dedi</i> Anterrabae, <i>Ama asla elini yüzünde gezdirmeyecek. Hiç kimse… hiç kimse…</i></p>

  <p class="p12">Hava kararmak üzereydi. Deborah yavaşça kalkıp kasabaya doğru yürümeye başladı. Kilise korosundaki yüzler, araba mezarlığının ta ötelerinden ona bakıp meydan okuyorlardı sanki. <i>İyi akşamlar.</i> <i>İyi geceler.</i> Adını bile ağızlarına almıyorlardı.</p>

  <p class="p12"><i>Sizlerle birlikte</i> <i>şarkı</i> <i>söylerken, dikiş</i> <i>dikerken bütün umudumu tükettim. Yanı</i> <i>başınızda durduğum halde, benim kim olduğumu bile hatırlamıyorsunuz.</i> Mezarlığa gelmişlerdi; Anterrabae karanlığın içinde alevlerini saçıyor, Lactamaeon bir köpek gibi uluyor. Koro yeniden bir araya-geliyordu –<i>İyi çalış</i> <i>bakalım, tembel kız, iyi savaş</i> <i>bakalım, hantal kız–</i> <i>hiçbir zaman… hiçbir zaman… hiçbir zaman…</i></p>

  <p class="p12"><i>Çok zor kazandım ben bunu!</i> diye haykırdı Deborah tanrılara. <i>Hastayken bile kendimi gösterdim. Her gün derli toplu, dakik ve aklı</i> <i>başında bir insan olarak ortaya çıktım. Bir onurum var benim</i> –Ne var ki sesi tanrıların kapıldığı korkunç bir kahkaha fırtınası içinde yitip gitti. Anterrabae’ye seslendi, Yr’yi gözleyip onun alevler içinde geçişini görmeye çalıştı, ama yalnızca korkunç bir küçümsemeyle dolu, yabanıl bir kahkahanın yankısını duydu; Anterrabae’nin kahkahasıydı bu. Anterrabae birden çığlığı andıran kahkahalar atarak bir şimşek gibi parladı ve ansızın yanında başka bir figür belirdi. Deborah bu figürü tanımıştı: çok uzak bir geçmişte, Büyükbabası’nın çalışma odasında bir kenara atılmış, bir zamanlar kültürlü aileler için <a id="a85"></a><i>de rigueur</i><a id="a86"></a><a href="../Text/notes.html#a138"><i><sup>[26]</sup></i></a> olmuşsa da artık modası kalmamış, gravürlü bir kitapta gördüğü bir figürdü bu. Kitap, John Milton’ın <i>Yitik</i> <i>Cennet</i>’iydi; alevler içinde sürekli düşen, ışıltılı tanrı imgesinin kökeni de, Milton’ın Şeytanı’ndan başkası değildi. Büyükbabası’nın evine her gidişlerinde, bu resimlere binlerce kez bakmıştı. Bu dokuz yaşındaki okur, ayrımında olmadan, okuduğu satırlardaki görkemli öfke ve coşkunun büyüsüne kapılmış içindeki sanatçı ruhu melek gravürlerini, kazıma tekniğinin meleklere boyut bağışlayan çizgilerini dikkatle incelerken, gizli-krallık-avcısı da, dünyasında yaşayacak ilk kişi olarak bu mağrur baş meleği seçip gizlice aşırmıştı. Anterrabae bile ona ait değildi demek!</p>

  <p class="p12">Görüntünün gerisindeki yaygara gitgide artıyordu. <i>Sen ne yaratırsın biliyor musun…</i> diye kükredi Koro, <i>Hiçbir</i> <i>şey! Gidip çayırlarda da yatsan… hiçbir</i> <i>şey! Ders de çalışsan, bir işte de çalışsan… hiçbir</i> <i>şey!</i></p>

  <p class="p12">Tanrılar, kasabaya giden yol boyunca, sonra kasabanın sokaklarında, çığlık çığlığa bağırarak Deborah’ı izlediler. Deborah, kulağı Yr’den gelen seslerde, boş gözlerle bakınarak yürüyordu. Çarşamba ve pazar günleri ilahi söylediği kiliseyi geçtiklerinde, tanrılar babasının çatallaşan sesinin taklidini yapıp eğlendiler. Bildiği bütün sokakları geçince, Koro’nun üyeleri yuha çekip Quentin’in gülümsemesiyle ve oyun sahasındaki o pırıl pırıl insanlarla alay ettiler. Kadını da erkeği de yaratan Onlar’dı sanki. Deborah hastaneye iyice yaklaşmıştı –arabaların hastaneye saptığı kavşaktaki iki ışığı seçebilmişti. Görmeyen gözlerle, sanki bir alışkanlıkmış gibi, kapıdan içeri girdi. Kuyu onu bekliyordu. Az sonra. Deborah dehşet içindeydi. Görü az sonra kaybolacak. Ses… yok olacak. Merdivenlerden yukarıya, kapıya. Haydi, kapıyı açın. Kimse yok mu, lütfen! İçerde: “Merhaba, Miss Blau.” Ve sonra, “İyi misiniz, Miss Blau?” Tek bir şey kaldı: bir işaret yapmak. Tanrılardan birinin attığı çığlığa karşın, öteki sesi duyabilmişti –üç zil zırıltısı: acil vaka. Kuyu.</p>

  <p class="p12">Deborah dünyaya döndüğünde, yeniden o bitimsiz başlangıç evresine girmiş, yüreği korkudan iyice ağırlaşmış bir durumda buldu kendini. Hâlâ canlı olduğu için, hâlâ göğsünde kan pompalamakta direten cüretkâr bir kas taşıdığı için, yorgunluktan tükenip ölmeyi umut ederek iplerle boğuşmaya başladı. Yorgunluk ortaya çıkmıştı, ama ölüm ona karşı çok hoşgörüsüzdü. Bir süre sonra, yine Dobshansky yanına geldi. Dobshansky’nin yüzü, hastanelere özgü donuk ifade dışında başka hiçbir ifadenin yer almayacağı biçimde, özenle denetlenmiş durumdaydı bu kez. Kitaplar baskın çıkmıştı demek.</p>

  <p class="p12">“İyi misin şimdi?”</p>

  <p class="p12">Deborah bitkindi. “İyiyim galiba.”</p>

  <p class="p12">“Ev sahibene telefon edip bu gece oraya dönmeyeceğini ve burda kalacağını söylemek zorunda kaldık. Okulun konusunda endişelendi ve ta buraya kadar gelip sana kitaplarınla birkaç giyim eşyası getirdi. Seni çok merak ediyordu.”</p>

  <p class="p12">“İyi bir insan o,” dedi Deborah. Bunu yürekten inanarak söylemişti; ancak, başkalarının erdemleri karşısında kendi erdem yoksulluğunu hatırlayıp eziklik duymak da istemiyordu. Quentin’i “gizli” evliliğinden ötürü kutladı ve onun, şaşkınlığını yüzünden belli etmemek için çabalayışını seyretti.</p>

  <p class="p12">Dobshansky ile küçük Cleary onu tulumdan çıkarıp serbest bıraktığında, sakil mi sakil hastane cübbesini üzerine geçirip dışarı çıktı ve ağır ağır koğuşa doğru yürüdü. Koğuştaki yüzler, her zamanki gibi ifadesiz ya da düşmancaydı; bir dönüşün yarattığı ilk şok, her zaman çok acımasız oluyordu. Akşam olmak üzereydi; Deborah öğleden sonranın tümünü, sabahın da bir bölümünü yaşamamıştı. Tepsiler dağıtılmaya başlamıştı. Köşede, Dowben’ın Mary’si akşam yemeğinin karşısında ilahiler mırıldanıp ayin yapıyordu. Miss Coral gene tecrit altındaydı herhalde; Helene da küskünlük, kıskançlık… ve dostluk duyguları içinde, ondan saklanıyordu. Deborah üzgün bir halde oturup yemeğine baktı.</p>

  <p class="p12">Tabağındaki ılık maddeyi görünce içini çekti; birden Dowben’ın Mary’si yerinden kalkıp kahve fincanını tabağıyla birlikte fırlatıverdi, fincan sertçe Deborah’ın başını sıyırıp geçti. Deborah dönüp Mary’nin yüzüne bakınca, onun, ne yaptığının hiç ayrımında değilmiş gibi, yüzünün ifadesinde hiçbir değişiklik olmadan oturduğunu gördü. Hastabakıcı yanlarına gelip ikisine de biraz gözdağı verdi; çünkü orada olduğu halde, neler olup bittiğini anlayamamış, olayı kaçırdığı için suçluluk duymuştu. Deborah eliyle saçına dokunup ıslaklığı duyumsayınca, buna benzeyen ve şimdi ortaçağ tarihine özgü bir şeymiş gibi gelen bir başka hareketi –yıllar önce Helene’ın tepsiyle saldırmasından sonra elini başına götürüşünü– hatırladı.</p>

  <p class="p12">Deborah yeniden koğuştaki yüzlere baktı. Orada oluşu, onların Belkiler’le savaşmasına yol açıyordu. Birden, kendisinin de bir Doris Rivera olduğunun, canlı bir umut ve başarısızlık simgesi olduğunun bilincine vardı; o, bütün bu insanların, hem onda hem de kendilerinde var olan ve üst üste gelen darbelerden yumruk-sarhoşu olarak sendeleyip yere çökse bile, gizli bir zil sesini duyunca gene kalkıp yeni darbelere hazırlanan iyileşme gücüne yönelik korkularını simgeliyordu. Şimdi, neden uğradığı başarısızlıkların niteliğini bu insanlara, hem de böyle bir açıklamaya çok gereksinmeleri olduğu halde, hiçbir zaman açıklayamayacağını, neden bir kez daha… ve bir kez daha dışarıya çıkabilmek için bütün cesaret ve gücünü toplamaya çalışmasının doğru bir davranış olduğunu hiçbir zaman kanıtlayamayacağını anlıyordu. Kimi açılardan, gerçeklik bir Yr krallığı kadar kişisel bir olguydu. Anlamsal boyut, yaşamı bu boyutun küçültülmesine ya da yok edilmesine bağlı olan kişilere hiçbir zaman açık seçik bir biçimde gösterilemezdi. Mary’nin hızla kafasına fırlattığı kahve fincanı, ona yönelttiği bu savunmasız korku ve öfke, neden bir başarı haberini ilettikten sonra telefonu kapatırken öylesine büyük bir üzünce kapıldığını anlamasını sağlamıştı. Sonunda, Yr bir seçim yapması için onu zorlamaya başlamıştı. Dünyanın bir üyesi, bugünü ve belki geleceği de olan bir birey, bir Newton yanlısı ve neden-sonuç bağlantısına inanan bir kişi olarak kabullenilmesiyle birlikte, son fırça darbeleri vurulmuş ve seçim yapma aşaması belirlenmişti. Acı ve şiddet içinde, Kuyu’nun yarattığı o bildik dehşet içinde ulaşabilmişti bu aşamaya. Bunun nedeni, yalnızca, sorunların kendileriyle belirtileri arasındaki fark konusunda çok deneyimsiz ve bilgisiz olmasıydı. Ve aynı zamanda tek savunma ve güç kaynağı da olan hastalığı, onu güvenlik içinde seçim yapabileceği bir yere getirmişti. Artık, gerçek bir bağlılığı oluşturma zamanı gelmişti.</p>

  <p class="p12">Yemek tepsileri kaldırılıp götürüldükten sonra, Deborah okul kitaplarını istedi. Hastabakıcı ortaya çıkardığı kitapları, simgeledikleri şeye yönelik saygılı bir tavırla Deborah’a uzattı. Deborah en üstteki kitabı açtı.</p>

  <p class="p12">“EŞKENAR ÜÇGEN, AC KARŞISINDAKİ AÇININ, AB KARŞISINDAKİ AÇIYA VE AYNI ZAMANDA BC KARŞISINDAKİ AÇIYA DA EŞİT OLDUĞU ÜÇGENDİR.”</p>

  <p class="p12">“Seni rezil orospu! Bırak beni!” diyen bir ses geldi yatakhaneden.</p>

  <p class="p12"><i>Sen onlardan değilsin,</i> dedi Anterrabae yavaşça.</p>

  <p class="p12"><i>Hayır, onlardanım. Furi sizlerin bir katkı</i> <i>olacağınızı</i> <i>söylüyor, ama bu nasıl olacak, henüz bilmiyorum,</i> dedi Deborah Anterrabae’ye. <i>Bunu öğrenmem gerekecek. Sonra, belki…</i></p>

  <p class="p12">“80 DERECELİK BİR AÇIYI KESEN BİR DOĞRU, TOPLAMI YİNE 80 DERECE EDEN İKİ AÇI MEYDANA GETİRİR.”</p>

  <p class="p12">Mary: “Delilik bulaşıcı mıdır acaba, merak ediyorum. Hastane bizi antikor olarak satabilir belki de.”</p>

  <p class="p12"><i>Bizi senin</i> <i>şu sert kabuğuna karşı</i> <i>bir kalkan olarak da korumayacak mısın, Kuş-kız?</i></p>

  <p class="p12"><i>Bunu yapamam artık. Ben dünyaya bağlanacağım.</i></p>

  <p class="p12"><i>Ama dünya başıboş</i> <i>ve yabanıl…</i></p>

  <p class="p12"><i>Gene de.</i></p>

  <p class="p12"><i>Çocukluğunu hatırla</i> –<i>Hitler’i ve Bomba’yı</i> <i>hatırla.</i></p>

  <p class="p12"><i>Her</i> <i>şeye karşın.</i></p>

  <p class="p12"><i>Boş-duvarımsı</i> <i>yüzleri ve “normallik belgeleri”ni</i>– <i>ve el ele yürüyenlerin ardından duyduğun özlemi hatırla.</i></p>

  <p class="p12"><i>Olsun. Ne olursa olsun.</i></p>

  <p class="p12"><i>Bizi çağırana kadar bekleyebiliriz…</i></p>

  <p class="p12"><i>Çağırmayacağım. Dünyaya bağlanacağım ben. Var gücümle.</i></p>

  <p class="p12"><i>Allahaısmarladık, Kuş-kız.</i></p>

  <p class="p12"><i>Güle güle öyleyse, Anterrabae. Güle güle Yr.</i></p>

  <p class="p12">“TEKNOLOJİK GELİŞMELER, BİRÇOK ÖZGÜL YOLLA BATININ BÜYÜMESİNDE ETKİLİ OLMUŞTUR.”</p>

  <p class="p12">Constantia: “Acı çektiğimi görmüyor musunuz, lanet olası domuzlar!”</p>

  <p class="p12">“T.N.T.’NÎN BULUNUŞU, SAHİLLERİN DEMİRYOLUYLA BİRLEŞTİRİLMESİNİ OLANAKLI KILMIŞTIR.”</p>

  <p class="p12">“İngiltere’nin Tahtını Bırakan Kralı VIII. Edward’ın ilk ve gizli karısıyım ben!”</p>

  <p class="p12">“Jenna krize giriyor gene. Ellis’ı çağır; bir tulum hazırlasak iyi olur.”</p>

  <p class="p12">“VE HEM DEMİRYOLU HEM MORS ALFABESİ, MODERN SANAYİ TOPLUMU İÇİN ZORUNLU OLAN İLETİŞİMİ SAĞLAMIŞTIR.” ,</p>

  <p class="p12">“Var gücümle,” dedi Deborah.</p>
</body>
</html>
