<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>18.</title>
</head>

<body>
  <h1 class="h11"><a id="a55"></a>18.</h1>

  <p class="p12">İlkyaz, yani tutku ve sabırsızlık mevsimi gelmişti. Hızla akıp giden zamanın peşinden koşturmanın yarattığı korkunç boşluk yüzünden Jacob içinin boşaldığı duygusuna kapılmıştı. Oturmuş, ilkokul bitirme sınavları için çalışan küçük kızına yardım ederken, mezuniyet törenindeki şarkıları, konuşmaları, duaları ve vaatleri duyar gibi oluyor, içindeki boşluğun sanki hiç sona ermeyecekmiş gibi durmadan büyüdüğünü duyumsuyordu. Bunun Suzy’nin günü olacağını ve Deborah’la ilgili olmadığını kendi kendine söyleyip durmuştu. Ne var ki, vicdanına, arzularına ve Esther’la kendine verdiği sözlere karşın, Deborah’ı aklından çıkaramıyordu bir türlü. Neden yanlarında değildi, neden?</p>

  <p class="p12">Deborah’ın gidişinden bu yana geçirdikleri ikinci ilkyazdı bu. Bütün yüreğiyle istediği, alçakgönüllü, itaatkâr ve kadınsı bir kız evlat kimliğine ne kadar yaklaşmıştı acaba Deborah? Hiç yaklaşmamıştı. Hiçbir iyileşme olmamıştı. Beyazlar içinde, hepsi birer masumiyet simgesi gibi görünen küçücük kızlar, sıra halinde salondan çıkmaya başlamışlardı. Jacob, dönüp Esther’a baktı; Suzy’nin hatırı için ailenin “taç giyme töreni giysileri” diye nitelediği, göz kamaştırıcı giysilerini giymişti Esther.</p>

  <p class="p12">“Niye bir süre için eve gelmiyor? Göle filan gideriz, ha?” diye fısıldadı Jacob.</p>

  <p class="p12">“Şimdi sırası değil!” dedi Esther tıslar gibi.</p>

  <p class="p12">“Yasalarla bağlı değil oraya!” diye fısıldadı gene Jacob.</p>

  <p class="p12">“Onun için iyi olmayabilir bu.”</p>

  <p class="p12">“Ama <i>benim</i> için iyi olabilir; kırk yılda bir, <i>benim</i> için!”</p>

  <p class="p12">O akşam Suzy’yi lüks bir lokantaya götürdüler. Suzy sınıf partisine gitmek istemişti, ama Jacob, zamanın, güzelliklerin, kendi payına düşen yaşam ve güzellik sürecinin hızla geçip gittiği duygusuyla, bir kez olsun böyle bir akşam geçirmek istemişti. Ama bu kadar çok istediği için de, yemek daha başından bir fiyasko olmuştu. Suzy boyun eğmiş bir haldeydi, Esther da yanındaki kızı, uzakta olan kızı yüzünden gene bir şeylerden yoksun edildiği için üzüntülüydü. Jacob, bir simgenin üzerine çok yüklenilirse bu simgenin yıkılacağını biliyordu, ama gene de bunu yapmaktan kendini alamıyordu. Akşam bütünüyle bir umutsuzluk havası içinde geçiyordu.</p>

  <p class="p12">Esther o adı kullanırken sesinin doğal çıkmasına özen göstererek, “Debby mezuniyet törenine gelmek istiyordu –elinde olsaydı sana bir şeyler gönderirdi,” dedi.</p>

  <p class="p12">Suzy sakin bir tavırla ona bakıp, “O buradaydı zaten. Biz diplomalarımızı alırken, sonra sırayla dışarıya çıkmaya hazırlanırken, hep ondan söz ettiğinizi görüyordum.”</p>

  <p class="p12">“Saçma!” dedi Jacob. “Kimseden söz etmiyorduk biz.”</p>

  <p class="p12">“Tamam, aslında yüksek sesle konuşmuyordunuz, ama yüzünüzdeki o ifade…” Yüzlerinden nasıl her şeyi belli ettiklerini belki de bilmiyorlardır diye, bunu onlara açıklamayı düşündü Suzy, ama dilinin ucuna gelen sözcükler o denli acı ve utanç vericiydi ki hiçbirini söylemedi.</p>

  <p class="p12">“Saçma!” dedi gene Jacob elini sallayarak. “Yüzümüzdeki ifadeymiş–saçma!”</p>

  <p class="p12">Suzy ile Esther göz göze geldiler. Jacob yine kaçıyordu. Ona acı, dedi Esther Suzy’ye, kafasının içinden. Suzy başını eğip beyaz mezuniyet elbisesine baktı. Bir süre bir düğmesiyle oynadı. “Diplomaları alırken tam önümde duran kızı tanıyorsunuz değil mi? Erkek kardeşi müthiş yakışıklı–”</p>

  <p class="p12">Hastanedekiler, çektikleri acılara karşın nasıl olup da gelebildiğini merak etseler de, ilkyaz gelmişti ve üstelik görkemli bir biçimde gelmişti. D koğuşundaki hastalar, onların katili olan dünyanın, günahlarının cezasını çekeceği yerde, böylesine gelişip güzelleşmesine kızıyorlardı. Ve Doris Rivera, saçını bağlayıp bir tayyör giyerek yapmacık bir gülümsemeyle oradan ayrılıp yeniden dünyaya gittikten sonra, ilkyazla birleşip onlara cephe almış gibi geldi birçoğuna. Tahtı Bırakan Kral’ın Karısı bir kuram geliştirmişti:</p>

  <p class="p12">“O bir casus. Yıllar öncesinden tanırım onu. Her şeyi yazıp kaydediyor ve muhalefet bu iş için ona para veriyor, sonra halka açıklanan bu bilgiler yerleşip kalıyorlar.”</p>

  <p class="p12">“Bağışlayıcı olmalıyız,” dedi Dowben’ın Mary’si, çünkü Azize Teresa’ydı o. “Doris yakalanabileceği her türlü hastalığa yakalanmış olsa bile, ona karşı bağışlayıcı olmalıyız. Ama hiç toplumsal itibarı olmayan adamların özel yerlerde bulaştırdığı enfeksiyonlara karşı değil. İğrenç, ahlakdışı bir şizofreni türüne karşı da değil tabii.” Sesini epeyce yükseltmişti ve ses tonu bildik bir dehşetin habercisiydi.</p>

  <p class="p12">“Siz akıl hastaları insanı çok eğlendiriyorsunuz,” dedi Fiorentini’nin Mary’si.</p>

  <p class="p12">Ve bir kavga çıktı.</p>

  <p class="p12">Bütün koğuş bir öfke ve korku girdabına kapılmış gibiydi ve durup dururken, kendiliğinden çıkan sert kavgalar birbirini izliyordu.</p>

  <p class="p12">“Bir sürü hasta tecrit bölümüne alındı,” dedi yeni bir öğrenci düşünceli düşünceli.</p>

  <p class="p12">“Birkaç kişiyi daha alırlarsa odaları çift kişilik yapmaya başlayacaklar,” diye yanıtladı Deborah.</p>

  <p class="p12">“Evet… evet…” diye onayladı öğrenci (kısacık bir gülümsemeyle Üç Numaralı Tedavi). Deborah dönüp uzaklaştı ve yeniden ayakkabısını duvardaki saate isabet ettirmeye çalıştı.</p>

  <p class="p12">“O gülümsemeyi yok etmek isterdim.”</p>

  <p class="p12">“Yalnızca suratın bu işe yeter,” dedi Helene.</p>

  <p class="p12">“Hiç olmazsa <i>bana</i> üstünlük taslayabiliyorsun!”</p>

  <p class="p12">Ve bir kavga daha çıktı.</p>

  <p class="p12">“Koğuşta böyle anlar olur bazen,” diye yenilere güvence verdi eski hastabakıcılar. “Her zaman bu kadar vahşet olmaz”. Gelgelelim, yeniler onlara inanmamıştı. Yeni öğrenci gruplarının hepsinde alışılagelmiş bir korku oluyordu, ama özellikle bu son grupta acıklı bir korku vardı. Bir önceki gruptaki iki hemşire, psikiyatri eğitimlerini bırakmalarından hemen sonra “sinir krizi” geçirmişlerdi ve şu anda bir akıl hastanesinde tedavi görüyorlardı. “Gördükleriniz sizi çıldırtabilir,” diye bir söylenti vardı ortada.</p>

  <p class="p12">Ve dolayısıyla, D koğuşuna atanan dört yeni öğrenci korku içinde birbirine sımsıkı kenetlenmiş bir halde duruyor, yılın ilkyaz mevsiminde, koğuştaki tek güzellik, gençlik ve sağlık kaynağını oluşturuyorlardı. Zehirli <i>nganon</i> taşıyıcılar yalıtılmışlıklarını hiç o günkü kadar derinden duyumsamamışlardı. Helene ile Constantia, yabancılıkları geçinceye değin yeni düşmanlarla kavga ediyor, Deborah da kendi yöntemiyle onları, koğuşun günlük anonim yaşantısı içinde kaybolana değin, gözlerinin önünden siliyordu. Onları yalnızca beyaz lekeler halinde görüyordu. Ondan söz etmedikçe ya da ona özel buyruklar vermedikçe, seslerini çok ender duyuyordu. Onların yeniliğine ve güzelliğine karşı uyguladığı bu korunma yöntemi kavga etmekten daha etkiliydi. Ve bilinçli bir biçimde olmasa da, bunun için gönül borcu duyuyordu Deborah. Öğrencilerin yalnızca güzellikleri ve canlılıkları değil, deliliğinden utanmasına neden olan yabancılıkları da acı veriyordu ona.</p>

  <p class="p12">Bir öğleden sonra, Deborah hemşire odasının yakınında yere oturmuş, düşman saatin küstah bakışlarını dikkatle incelerken, iki öğrencinin konuşması çalındı kulağına.</p>

  <p class="p12">“B’den yeni biri mi geliyormuş? Nerej’e yerleştireceklermiş onu?”</p>

  <p class="p12">“Bilmiyorum, ama buraya getirildiğine göre iyice oynatmış olmalı.”</p>

  <p class="p12">“Marcia’nın bize söylediklerini hatırlasana –iyileşirler, sonra da kötülerler. İnşallah tuvalet görgüsü vardır ve yemeğini nereye koyacağını biliyordur!” Sonra kıkır kıkır güldüler.</p>

  <p class="p12">Bu kıkırdama bir tedirginlik refleksiydi ve Deborah biliyordu bunu, ama daha sonra Carla’yı büsbütün içine kapanmış ve yüzüne aynı Doris Rivera’nınki gibi bir yenilgi ifadesi yerleşmiş bir halde yukarıya getirdiklerinde, güldükleri için bu beyaz lekelere çok kızdı. Güldükleri kişi herhangi bir deli değil, Carla’ydı, iliğine kadar iyilik dolu bir insan olan Carla’ydı; acının doruğunda olduğu bir sırada, Deborah kendisine bir darbe indirdiğinde bile anlayışlı davranacak kadar iyi bir insan olan Carla.</p>

  <p class="p12">Deborah ile Carla’yı gören hiç kimse onların arkadaş olduğunu anlayamazdı. Deborah’ın şu anda ezinç içinde olan Carla’ya selam vermesi, normal insanların anlayamayacağı bir tedirginlik kaynağı olabilir ve Carla’nın sonradan pişmanlık duyacağı sert, hatta kaba davranışlara girmesine yol açabilirdi. Deborah Carla’ya hiç bakmadı; cansız maskesinin gerisinde öylece oturup Carla’dan onu tanıdığını belirten gizli işaretin gelmesini bekledi.</p>

  <p class="p12">İşaret verildiğinde, ellerinden geldiğince ilgisiz görünmeye çalışaşarak birbirlerine yaklaştılar. Deborah belli belirsiz gülümsedi, ama sonra garip bir şey oldu. Deborah düz, gri, bulanık iki-boyutlu durumdaki görüş alanına giren Carla’yı, üç-boyutlu, renkli, ağıza alınan bir yudum sıcak kahve ya da bir tulumda kendine gelmek kadar somut ve gerçek bir varlık olarak gördü.</p>

  <p class="p12">“Merhaba,” dedi Deborah kısık bir sesle.</p>

  <p class="p12">“Merhaba.”</p>

  <p class="p12">“Sigara içebiliyor musun?”</p>

  <p class="p12">“İznim yok.”</p>

  <p class="p12">“Hmm.”</p>

  <p class="p12">Daha sonra, Deborah banyonun önünde bir hastabakıcının kendisini içeri sokmasını bekleyen Carla’nın yanından geçti.</p>

  <p class="p12">“Akşam yemeğini benim yatağımda yeriz, istersen.”</p>

  <p class="p12">Carla yanıt vermedi, ama akşam yemeği verildiğinde, tepsisini Deborah’ın şimdi kalmakta olduğu arka yatakhaneye getirdi.</p>

  <p class="p12">“Tamam mı?”</p>

  <p class="p12">Deborah, Carla kendisine ayrılan yere, yatağın düz olduğu ayakucu kısmına otursun diye yana kaydı. (“Merhaba, merhaba, benim üç-boyutlu ve çok-renkli arkadaşım. Seni gördüğüme çok sevindim.’’) Sesli olarak, “Doris Rivera geri dönmüştü, ama tekrar çıktı,” dedi.</p>

  <p class="p12">“Duydum.” Carla Deborah’a baktı ve Deborah’ın onu net bir biçimde görmesini sağlayan mucizeye benzer bir başka mucizeyle, maskenin gerisine ulaşır gibi oldu. “Ah, Deborah –durum o kadar kötü değil. Buraya dönmek zorunda kaldım, çünkü bir anda çok şey yapmaya kalkıştım. Ve yaptıklarımın bir kısmı babama karşıydı… ve başka bir sürü neden de vardı. Vazgeçmiş değilim; yalnızca yorgunum, o kadar.” Carla’nın gözleri doldu ve arkadaşının kederi karşısında şaşkınlık ve korkudan donakalan Deborah, dünyanın o korkunç kargaşa-okyanusunda, boğulmuş kişilerin hâlâ beti benzi sararmış, soluğu kesilmiş bir haldeyken, gene bu okyanusa dönüp bir kez daha, bir kez daha, bir kez daha denemesine yol açan ne gibi bir şey var acaba, diye merak etmekten başka bir şey yapamadı.</p>

  <p class="p12"><i>Nganon’larının</i> <i>üst yüzey gerilimi daha ilk boğulmalarında yok olduğu halde neden hâlâ başkaları</i> <i>gibi yüzebileceklerini sanıyorlar?</i> diye haykırdı Deborah Lactamaeon’a.</p>

  <p class="p12"><i>Bir tek Idat bilir bunu,</i> dedi Lactamaeon. <i>Bazıları</i> <i>için, hiçbir</i> <i>şey olanaksız değildir.</i></p>

  <p class="p12">Deborah’ın içindeki kaslar korkuyla gerilmişti. <i>Öyleyse Carla’nın uganon’unun yaradılıştan değil… koşullar nedeniyle mi kötü olduğunu düşünüyorsun?</i></p>

  <p class="p12"><i>“Evet.”</i></p>

  <p class="p12"><i>Ama ben onun arkadaşıyım. Benim maddemden değilse, onu zehirleyeceğim demektir!</i></p>

  <p class="p12"><i>“Kesinlikle öyle.”</i></p>

  <p class="p12"><i>Yasalara bu kadar aykırı</i> <i>bir</i> <i>şey olabilir mi? Yasa’da bile</i> “nganon <i>kendi kendini oluşturur,” deniyor. Farklı</i> <i>bir öz mü oluşturdum ben ve bunu yaptıysam, neden?</i></p>

  <p class="p12"><i>Herhalde ceza olsun diye,</i> dedi Lactamaeon, <i>Başkaları</i> <i>bazen seni cezalandırmak için senin lanetine uğruyorlar.</i></p>

  <p class="p12">Deborah başını tanrıdan Carla’ya doğru çevirdi ve onun hâlâ ağlamakta olduğunu gördü. Öyle görünüyordu ki, şifreyi öğrendiğini, yıllarca acı çektikten sonra şifreyi tahminle çözmenin bir yolunu bulduğunu sanmak, Aldatmaca’nın bir parçasıydı; atılan son adım geriye çekildi ve eski kargaşa, dağdağa ve kahkaha geneortaya çıktı.</p>

  <p class="p12"><i>O benim arkadaşımdı! diye bağırdı uzaklaşmak üzere olan tanrılara. Zarar görmüyor gibiydi…</i></p>

  <p class="p12"><i>Aynı maddeden değilsiniz; nganonlar aynı değil. Onun katili olacaksın,</i> dedi tarınlar.</p>

  <p class="p12">Carla’nın ağlaması bittiğinde, Deborah’ın gövdesi hâlâ yatağın öbür ucunda duruyordu, ama benliği gövdesiyle birlikte değildi.</p>

  <p class="p12">Öğrencilerden biri, anlaşılmaz bir nedenle, kendini Deborah’a adamıştı. Deborah ne zaman koğuşun “halka açık” bölümünde şöyle bir gözükecek olsa, bu öğrenci gri bir fon önündeki beyaz bir leke ve belli belirsiz bir ses halinde, bağımlılığının verdiği bir coşku ve telâşla peşinde koşturuyor, hiçbir karşılık beklemeden ona hizmet ediyor ve her işine burnunu sokuyordu.</p>

  <p class="p12"><i>Sandığından daha hastasın anlaşılan,</i> dedi Deborah kendi kendine, Yr diliyle. <i>Bu insanlar Tanrı’ya fırlatmak için genellikle en kötüleri seçerler. Tanrı</i> <i>onların köpeği ve kemik olarak da bir sürü Deborah var. O halde adım Kemik olsun bundan böyle.</i></p>

  <p class="p12">Yr dilinde söyleyince gerçekten gülünç olmuştu bu sözler. Deborah yüksek sesle güldü, sonra Yr’deki gibi sessizce, simgesel bir el hareketi ve bir mimikle, gülme taklidi yaptı.</p>

  <p class="p12"><i>Kim gülüyor bakayım orada?</i> diye Anterrabae ona takıldı.</p>

  <p class="p12"><i>Ben, Tanrı-Kemiği-Şey!</i> diye yanıtladı Deborah ve Deborah içinde dünyanın yaratmış olduğu sıkıntının hafiflediğini duyumsayıncaya değin, gülüştüler. <i>Tanrı</i> <i>kendisine sunulan</i> <i>şeyi koklayıp ne olduğunu anlayınca, bu öğrencinin o sevgi dolu tapıncı</i> <i>ne hal alacak acaba?</i> ve yeniden gülüştüler.</p>

  <p class="p12"><i>Ya Gökler’in öfke kasırgası</i> <i>karşısında, ter içindeki öğrencinin yüzünde belirecek</i> <i>şaşkınlık?</i> Ve yeniden kahkahalar atıldı, ama gülüşmeler hüzünle noktalandı, çünkü Deborah öğrenciye, peşinde koşturmaktan, kuruntucu yaygaralarıyla onu rahatsız etmekten vazgeçmesini söyleyecek kadar güçlü olmadığını biliyordu.</p>

  <p class="p12">İlkyaz sürüp gidiyordu. Deborah Furi’ye art arda gizlerini, korkularını, dünyaları arasında geçiş yaparken kullandığı parolaları anlatı<a id="a56"></a>yordu gerçi, ama Juggernaut<a id="a57"></a><a href="../Text/notes.html#a117"><span class="t18"><sup>[16]</sup></span></a> ya da Anterrabae’nin düşmesi kadar kesin görünen nihai bir aldatmacaya teslimiyetini çabuklaştırmak için yapıyordu bunu. Sonunu beklerken, içindeki o ürpertici farklılık duygusu hâlâ yaşıyordu. Hatta bir süre, sonu dramatize edip güzel ve zarif bir biçimde ölen bir insan rolünü oynayarak, görkemli bir sanat gösterisi sundu.</p>

  <p class="p12">Furi sonunda pes etti. “Yalnızca hasta değil, Allah yardımcımız olsun, bir de ergenlik derdi var!”</p>

  <p class="p12">“Eee?”</p>

  <p class="p12">“Ee’si, bu konuda yapılabilecek bir şey yok –yapman gerekeni yapmalısın, bu parodileri filan. Ama lütfen bana neyin bütün gücümüzle savaştığımız hastalığı, neyin yalnızca senin yüzde yüz bir Dünya-varlığı ve kadın-adayı olduğunun bir başka kesin belirtisi olan ergenliği simgelediğini anlamakta yardımcı ol.” Bir süre ilgili gözlerle Deborah’a baktı sonra gülümsedi. “Kimi zaman çalışma öylesine yoğunlaşıyor ki –bütün bu gizler, belirtiler, geçmişin hayaletleriyle karşılaşmalar filan– hasta dünyayı gerçek bir şey olarak görmeye başlayıncaya kadar, bu terapilerin ona ne kadar tatsız ve anlamsız gelebileceğini unutuyor insan.”</p>

  <p class="p12">Deborah doktorun bir sürü ıvır zıvırla dolu masasına baktı. Dikkatini bu masaya yöneltmesi çoğu kez onu rahatlatmıştı. Masada, uçmamaları için kâğıtların üzerine konan bir taş vardı; tanımlanması olanaksız bir biçimi olan bu taş, gözlerini ve zihnini bu görüşmelerin gerginliğinden uzaklaştırıyordu zaman zaman. Deborah şu anda gene bu taşa sığınmıştı, çünkü bildik bir şey olsa da, acı veremezdi.</p>

  <p class="p12">“Bu nedir biliyor musun?”</p>

  <p class="p12">“Akik taşı mı?”</p>

  <p class="p12">“Hayır, akik değil. Ender bulunan bir cins taşlaşmış odun bu,” dedi Furi. “Sizin lise dediğiniz okuldan mezun olduğum yıl, babam Carlsbad’a bir seyahate götürmüştü beni. Orada çok garip taş türleri ve oluşumlar var, bunu da babam bir seyahat hatırası olarak almıştı bana.”</p>

  <p class="p12">Furi, o güne değin kendi geçmişi ya da kişiliğiyle ilgili hiçbir şey söylememişti. Güven tohumlarının atılmaya başladığı ve Deborah’ın zihniyle boğuşup Furi’nin yağdırdığı sorular karşısında <i>tankutu</i> (gizlenmemiş) olabilmek için kendini zorladığı ilk görüşmelerinden birinde, Furi süre dolduğunda kalkıp saksılarından birindeki siklamen demetinden iri ve güzel bir çiçeği koparmıştı. “Genellikle çiçek koparmam, ama bunu hak ettin. Pek sık armağan da vermem, onun için al bunu,” demişti.</p>

  <p class="p12">Dünya’nın verdiği çiçeği kabul ettiği için Yr ona iki korkunç ceza vermişti. Günler sonra cezalardan kurtulduğunda, o güzelim çiçek çoktan solup kurumuştu gerçi, ama bütün bunlara değmişti bu armağan. Şimdi de Furi ikinci bir armağan, kendinden bir parça veriyordu ona. Bu ince davranış, sorgulamaya bir ara vermenin ya da sözsüz bir “cesur ol” iletisi göndermenin ötesinde bir anlam taşıyordu; “Senin kendi anılarını bana teslim ettiğin gibi, ben de sana anılarımdan birini teslim ediyorum,” demekti bu. Bir kez daha, ergenlik çağında olsun olmasın, yaşıt ve eşdeğerli kılınıyordu Deborah.</p>

  <p class="p12">“Seyahat hoşunuza gitmiş miydi?” dedi Deborah.</p>

  <p class="p12">“Ah, bugünün gençlerinin seyahatleri gibi heyecanlı ya da ‘eğlenceli’ geçmemişti, ama kendimi çok büyümüş hissetmiştim ve babamla birlikte olmak, onunla başbaşa yetişkinler dünyasına girmek çok gururlandırmıştı beni.” Yüzü eski bir mutluluğun anısıyla ışıl ışıldı. “Pekâlâ!” Görüşmenin bittiğini belirtircesine ellerini dizlerine koydu. “Espri yuvasına dönme zamanı geldi. Tamam mı?”</p>

  <p class="p12">“Tamam,” dedi Deborah yeniden içine kapanmaya hazırlanarak.</p>

  <p class="p12">“Aa, yo; bekle. Bir şey var. Fikre alışasın diye şimdiden söylemek istiyorum. Yaz başında Zürih’teki bir konferans için izne çıkacağım, konferanstan sonra tatil yapacağım, ardından da uzun süredir erteleyip durduğum bir yazı için bir sempozyuma katılacağım.”</p>

  <p class="p12">“Ne kadar sürecek bu?”</p>

  <p class="p12">“Haziran’ın yirmi altısında ayrılıp Eylül’ün on sekizinde dönmeyi tasarlıyorum. Yokluğumda konuşabilmen için birini ayarladım.”</p>

  <p class="p12">Sonraki seanslarda, Furi yerine geçecek meslektaşının niteliklerinden, bu durumu terk edilme gibi algılayıp içerleme olasılığından, yeni doktorun pek derin boyutlu bir çalışmaya girmeyeceğinden ama Deborah’la sansürleri, koroları ve Yr’nin çeşitli güçleri arasındaki çatışmalarda dünyayı temsil eden biri olacağından söz etti. Her şey ustalıkla ve kesin bir biçimde ayarlanmıştı, ama Deborah oldubittiye getirildiğini, daha önce birini parçalamış olan çarkın yağlandığını sezmişti.</p>

  <p class="p12">“Burada bir sürü doktor tanıyorum,” diye atıldı Deborah. “Craig; Sylvia’nın doktoru, Adams –nasıl çalıştığını gördüm ve hoşlanıyorum ondan. Bir kez de nöbetçi olduğu gece Fiorentini’yle konuşmuştum ve sonra, en iyileri Halle. Hastaneye alındığım gün annem ve babamla görüşenin kendisi olduğunu söylemişti bana. Onunla konuştum ve ona güveniyorum.”</p>

  <p class="p12">“Hepsinin programı çok yüklü,” dedi Furi. “Seninle Dr. Royson görüşecek.” Dişler yağlanmış, çark hazırlanmıştı; Deborah’ın çarka alınışı yalnızca bir formalite olacaktı artık.</p>

  <p class="p12">“Benim üçüncü rayım,” dedi Deborah.</p>

  <p class="p12">“Nedir o?”</p>

  <p class="p12">“Bir Yr sözcüğünün serbest çevirisi. Anlamı şu: İtaat edeceğim.”</p>

  <p class="p12"> </p>
</body>
</html>
