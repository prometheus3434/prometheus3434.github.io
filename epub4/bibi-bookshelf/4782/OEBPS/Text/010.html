<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>7.</title>
</head>

<body>
  <h1 class="h11"><a id="a17"></a>7.</h1>

  <p class="p12">Bütün normallik ve rahatlık iddialarının kalkmış olduğu Saldırganlar Koğuşu Deborah’ı dehşete düşürmüştü. Kadınların kimisi çıplak sandalyelerde dimdik oturuyor kimisi de yerlerde yatıyor ya da oturuyordu –inleyerek, suskun durarak, öfkeden köpürerek– ve koğuşun hemşireleriyle hastabakıcıları, iriyarı, kaslı, güçlü kuvvetli kişilerdi. Nedense bu koğuşun bir korkutuculuğu ve rahatlatıcılığı vardı; buradan sonra gidilecek bir yer kalmadığını bilmenin verdiği rahatlıktan öte bir şeydi bu. Deborah eskrim maskesini andıran, tel örgülü ve demir parmaklıklı pencereden bakarken, ona bu korkutucu yerin gizli bir iyi yanı varmış gibi gelmesinin nedenini çıkarmaya çalıştı.</p>

  <p class="p12">Arkasına bir kadın yanaşmıştı. “Korkuyorsun, değil mi?”</p>

  <p class="p12">“Evet.”</p>

  <p class="p12">“Adım Lee.”</p>

  <p class="p12">“Hastabakıcı filan mısın?”</p>

  <p class="p12">“Yok canım, ben de senin gibi psikozlu biriyim… Evet ya, öylesin; hepimiz öyleyiz.”</p>

  <p class="p12">Kadın ufak tefek, siyah saçlı ve üzgün görünümlü biriydi. Ama bir başkasının korkusunu görebilecek kadar kendi dışına bakabilmişti ve bir hasta olduğu için de, hiçbir hastane görevlisinin ulaşamayacağı bir şeye dolaysız olarak ve anında ulaşabilmişti. Yürekli biri, diye düşündü Deborah. Böyle bir şeyi açıkça söylediği için vurabilirdim ona. Ve birden, D koğuşunun iyi yanının ne olduğunu anladı; burada yapay kibarlıklar ya da Dünya’nın akıl sır ermeyen kurallarına göre yaşama zorunluluğu yoktu artık. Körlük ya da var olmayan bir tümörden kaynaklanan ağrılı kasılmalar ortaya çıktığında, kimse “İnsanlar ne der?”, “Cici kız ol,” ya da “Kuruntu etme,” demeyecekti.</p>

  <p class="p12">Bitişiğindeki yatakta, tahtını bırakan İngiltere Kralı VIII. Edward’ın gizli ilk karısı yatıyordu; buraya Sabık Kral’ın düşmanları tarafından gizlice getirilmişti (burası bir Fuhuş Yuvası’ydı ona göre). Hemşire, Deborah’ın eşyalarını küçük bir gömme dolaba yerleştirirken, kadın –yatağında oturmuş, görülmez bir Başbakan’la stratejik bir tartışma yapıyordu– yüzünde bir acıma ifadesiyle kalkıp Deborah’ın yanına geldi. “Bu günah yuvası için çok küçüksün canım. Hem hâlâ bakiresindir sen. Geldiğim günden beri her gece bana tecavüz ediyorlar.” Sonra yeniden tartışmasına döndü.</p>

  <p class="p12">Deborah “Burda nerde yalnız görüşeceğim sizlerle?” diye haykırdı Lactamaeon’a ve onun buyruğundaki varlıklara.</p>

  <p class="p12"><i>Her</i> <i>şeyin bir çaresi vardır,</i> diye yankılandı Yr. <i>Tahtını</i> <i>bırakan</i> <i>İngiltere Kralı’nın gizli karısı</i> <i>olmayan bu kadının konuklarını</i> <i>buraya doluşturmasına ya da fazla doluşturmasına izin vermeyeceğiz!</i> Yr kahkahalarla çınladı, ama Kuyu iyice yaklaşmıştı.</p>

  <p class="p12">“Ne o, refakatçi mi verdiler?” diye sordu doktor, soru soran gözlerle Deborah’ın yanındaki hastabakıcıya bakarak.</p>

  <p class="p12">Hastabakıcı kuru bir sesle, “Şimdi üst katta D koğuşunda kalıyor,” diye yanıtladı ve sonra bu normal-görünümlü, bubi-tuzaklı, kibar bürodan dışarı attı kendini.</p>

  <p class="p12">“Pekâlâ, neler oldu?” Doktor Deborah’daki yitikliği, korkuyu ve korkunun yüzüne yansıttığı hırçınlık maskesini görmüştü. Deborah oturdu ve karnıyla karnının aşağısında, kolayca uyarılan tümörün beklediği alt kısmının üzerine kapandı.</p>

  <p class="p12">“Yapmak zorunda olduğum bir şeydi, o kadar. Kolumu çizdim biraz–o kadar.”</p>

  <p class="p12">Doktor dikkatle ona bakıp, araştırmaya ne denli içten bir biçimde hazır olduğunu gösterecek bir işaret bekledi. “Göster bana,” dedi. “Kolunu göster bana.”</p>

  <p class="p12">Deborah utancından kıpkırmızı kesilerek kolunu sıyırdı.</p>

  <p class="p12">“Vay canına!” dedi doktor o tuhaf, aksanlı konuşma tarzıyla. “Kocaman bir iz bırakacak bu!”</p>

  <p class="p12">“Dans ederken bütün partnerlerim bunu görünce ürkecek.”</p>

  <p class="p12">“Bir gün dans etmen, yeniden dünyada yaşaman hiç de olanaksız değil. Başın dertte, bunu biliyorsun, değil mi? Bu işi yapmana neden olan her şeyi bana anlatmanın zamanı geldi.”</p>

  <p class="p12">Deborah doktorun hiç de korkup dehşete kapılmadığını gördü; alay da etmiyordu ya da insanların onun sorununu öğrendiği an takındığı o yüzlerce yanlış ifadeden hiçbirini takınmamıştı. Bütünüyle ciddiydi yalnızca. Ve Deborah doktora Yr’yi anlatmaya başladı.</p>

  <p class="p12">Bir zamanlar –şimdi düşününce garip geliyordu– Yr’nin tanrıları dostlarıydı –gizli ve soylu bir biçimde yalnızlığını paylaşıyorlardı. Ondan nefret ettikleri kampta; tuhaflığı yüzünden yıllar geçtikçe daha çok yalıtıldığı okulda; yalnızlığı derinleştikçe, Yr de gitgide büyümüştü. Yr tanrıları koruyucu ruhlardı sanki; dünyanın dışına çıkıp buluşabileceği güleç yüzlü, olağanüstü varlıklardı. Ama sonra bir şeyler değişmiş, Yr bir güzellik ve koruyuculuk kaynağından bir korku ve acı kaynağına dönüşmüştü. Deborah yavaş yavaş boyun eğip arzularından vazgeçmeye, aydınlık ve huzur verici bir Yr’nin kraliçeliğini bırakıp krallığın karanlık bölgelerinde hapsolmaya mahkûm olmuştu. Başlangıçtaki yüksek takvim döneminde, tanrıların arasında krallık ailesinden biri olarak yer alıyordu, sonra gözden düşmüş, acınacak bir hale getirilmişti. Şimdi iki dünyanın arasında gidip gelmenin baş döndürücülüğüne, dünyanın Koro’nun ezgili sövgüleriyle dile getirdiği nefretine katlanmak zorundaydı; Sansür’ün de buyruğuna girip kölesi olmak zorunda bırakılmıştı. Sansür’e Yr dünyasının gizli tohumlarının Yeryüzü’ne saçılmasını önleme görevi verilmişti, çünkü bu tohumlardan bütün dünyanın görünce ürkeceği bir delilik filizi fışkırabilirdi. Sansür her iki dünyanın da tiranlığını üstlenmişti. Bir zamanlar koruyucusu olan Sansür şimdi onun aleyhine dönmüştü. Artık Yr’nin gerçekliğinin tek kanıtı acımasızlığıydı Deborah’a göre. Çünkü bütün vaatleri yalan olan, yararları ve ayrıcalıkları sonunda kötülük ve acıya dönüşen dünyadan hiçbir farkı kalmamıştı Yr’nin. Güzel bir şey gereksemeye, gerekseme baskıya ve baskı da tam bir zorbalığa dönüşmüştü.</p>

  <p class="p12">“Ve bu krallığın kendine özgü bir dili var, öyle mi?” diye sordu doktor, o büyüleyici sözcükleri ve arkadan gelen içekapanıklığı hatırlayarak.</p>

  <p class="p12">“Evet,” dedi Deborah. “Gizli bir dil bu; ara sıra kullandığım ikinci bir gizleyici dil daha var –ama bu yalnızca bir paravan aslında, bir aldatmaca.”</p>

  <p class="p12">“Asıl dili her zaman kullanamıyor musun?”</p>

  <p class="p12">Deborah güldü, saçma bir soruydu bu çünkü. “Bir ateşböceğine şimşek çaktırma gücünü vermek gibi bir şey olurdu bu.”</p>

  <p class="p12">“Ama İngilizce kullanımında oldukça beceriklisin.”</p>

  <p class="p12">“İngilizce dünya için –düş kırıklığına uğramak ve nefret edilmek için kullanılan bir dil. Yr diliyse, söylenmesi gereken şeyleri söylemek için.”</p>

  <p class="p12">“Peki resimlerini hangi dilde yapıyorsun –yani resmini tasarlarken İngilizce mi düşünüyorsun, Erece mi?”</p>

  <p class="p12">“Yrece.”</p>

  <p class="p12">“Afedersin,” dedi doktor. “Bu dilini biz dünyalılarla değil de kendinle iletişim kurmakta kullandığın için biraz kıskanıyorum galiba.”</p>

  <p class="p12">“Sanatımı her iki dilde de uyguluyorum,” dedi Deborah, ama doktorun gözdağı ve iletişimi vurgulayışı gözünden kaçmamıştı.</p>

  <p class="p12">“Süremiz doldu,” dedi doktor kibarca. “Gizli dünyanı bana anlatmakla iyi ettin. Şimdi yerine dönüp o tanrılara. Koro ve Sansür’e, beni korkutamayacaklarını ve ne senin ne de benim, onların gücü yüzünden çalışmamızı bırakmayacağımızı söylemeni istiyorum.”</p>

  <p class="p12">İlk giz açıklanmıştı, ama Deborah hastabakıcıyla birlikte hastaneye doğru ilerlerken, gün hâlâ yerinde duruyordu. Yr’den hiçbir yıldırım ya da homurtu gelmiyordu. Son koğuşun kapısı da arkasından kapandı. Öğle yemeği servisine başlamışlardı. Koğuşun başhemşiresi değişmişti ve yeni başhemşire, tahta kaşık yerine metal kaşık kullanılmasına izin vermişti. Sayımda iki kişi eksik çıkmıştı. Arama çabaları yoğunlaşırken, Doris adında yeni gelen bir kız gülmeye başladı. “Herkes sakin olsun! Sakin olun!” Bir süre için, Deborah’ın duyduğu son Yeryüzü-sözcükleri oldu bunlar; bir zaman kayması olmuştu.</p>

  <p class="p12">D koğuşunun yöneticisi, “Kendini nasıl hissediyorsun?” diyordu. Deborah konuşmakta güçlük çektiği için, elleriyle havada bir şey çizdi –büyük bir dalga figürü. Görmekte de güçlük çekiyordu.</p>

  <p class="p12">“Epeyce korkmuş görünüyorsun,” dedi adam.</p>

  <p class="p12">Dalga ses çıkarmaya da başlamıştı. Bir süre sonra, adamın sesini duydu yine. “Soğuk kompresin ne olduğunu biliyor musun? Senin için bir tane hazırlatacağım, ilk başta biraz rahatsızdır, ama bir süre içinde kalınca seni sakinleştirebilir. Acı vermez –merak etme.”</p>

  <p class="p12">Bu sözcüklere dikkat et… aynı sözcükler bunlar. Bu sözcüklerin ardından gelen şey kandırmaca ve… Tümörden apansız gelen sancıyla kıvranmaya başladı Deborah. Yeğin bir korku duygusu patlak verdi, ardından da Yr’nin bile yaratmaya gücünün yetmeyeceği bir karanlık oluştu.</p>

  <p class="p12">Deborah bir süre sonra kendine geldiğinde uyuşmuş bir haldeydi. Bir yatakta yattığını, çıplak gövdesinin altında buz gibi soğuk, ıslak bir çarşafın serili olduğunu ayrımsadı. Üzerine de bir başka çarşaf örtülmüş ve o da sımsıkı gerilmişti. Sonra iki çarşafın arasında dertop olduğunu, gövdesini saran başka çarşaflar da olduğunu gördü. Ondan sonra da, her yanını sıkıp soluğunu kesen ve onu sımsıkı yatağa bastıran bağları ayrımsadı. Yapılan şey her neyse, tamamlanmasını beklemedi Deborah…</p>

  <p class="p12">Bir süre sonra, sabah kadar berrak duyularla Kuyu’dan çıktı Deborah. Hâlâ tulumun içinde sımsıkı sarılıp bağlanmış durumdaydı, ama gövdesinin sıcaklığıyla çarşafları iyice ısıtmıştı; çabalarının ısı derecesini gösteriyordu sanki çarşaflar. Çektiği acı ve tulumdan kurtulma savaşımı, kozasını ısıtmaya ve sıcaklığın onu bitkin düşürmesine yaramıştı yalnızca. Başını hafifçe oynatınca harcadığı çabadan yorgun düştü. Tek kımıldatabildiği yeri başıydı.</p>

  <p class="p12">Bir süre sonra, içeri biri girdi. “Kendini nasıl hissediyorsun?”</p>

  <p class="p12">“Evet…” Deborah’ın sesinde şaşkınlık vardı. “Ne kadar zamandır buradayım?”</p>

  <p class="p12">“Aşağı yukarı üç buçuk saattir. Bunun standart süresi dört saattir, iyiysen yarım saat sonra çıkarırız seni.” Adam dışarı çıktı. Deborah’ın eklemleri bağların yaptığı baskıdan sızlamaya başlamıştı, ama gerçek hâlâ yerinde duruyordu. Deborah o en derin yerden hiçbir acı duymadan çıkabilmesine şaşmıştı.</p>

  <p class="p12">Çok uzun gelen bir süreden sonra, hastabakıcılar gelip onu tulumdan çıkardılar. Onlar bağları çözerken, Deborah içine sokulduğu kozanın yapısını inceledi. Ensesinin altında bir buz torbası, ayaklarının altında da bir sıcak su şişesi vardı. Çaprazlama bağlanmış bir sürü ipin altına ve üstüne çarşaflar konarak bir mumya kılıfı oluşturulmuştu. Çarşafların üzerinde de kalın ve uzun ipler vardı ve bu ipler göğsünün, karnının ve dizlerinin üzerinden geçirilip yatağın kenarlarına sımsıkı bağlanmıştı. Dördüncü bir ip de ayaklarının çevresinde düğümlenip aşağıya uzatılmış ve yatağın ayakucundaki demir çubuklara bağlanmıştı. Sargılar gövdesini sıkıca saran geniş çarşaflardan oluşuyordu; üç tane çarşaf, beyaz ve ıslak yapraklar gibi gövdesine dolanmıştı ve içteki bir çarşaf da, kollarını gerip iki yanına bağlamıştı.</p>

  <p class="p12">Deborah ayağa kalktığında güçsüz bir haldeydi. Yürümekte güçlük çekiyordu, ama dünya-kimliği yeniden oluşmuştu. Giyindikten sonra yatağına gidip yattı. Tahtını bırakan İngiltere Kralı’nın gizli karısı olmayan kadın onun haline pek üzülmüştü. “Zavallı küçük fahişe,” dedi. “O doktorla yatmadığın için sana neler yaptıklarını gördüm! Kımıldayamayasın diye seni bağladılar, sonra da doktor içeri girip sana tecavüz etti.”</p>

  <p class="p12">“Ne büyük bir ödül!” dedi Deborah ters ters.</p>

  <p class="p12">“Bana yalan söyleme! Tahtını bırakan İngiltere Kralı’nın gizli olmayan, karısı olmayan karısıyım ben!” diye bağırdı Kral Karısı. Sonra hayaletleri ona doğru koşturdu ve kadın, bütün soylu dedikodularının ve çay sohbetlerinin bir parodisini oluştururcasına, onlarla çene çalmaya başladı. Kibar biri olduğu için de, çarşafın kıvrımlarının incecik çizgilerini gitgide bulanık görmeye başlayan Deborah’ı hayaletlerine takdim etti. “Ve bu da size bahsettiğim küçük sürtük.”</p>

  <p class="p12"> </p>
</body>
</html>
