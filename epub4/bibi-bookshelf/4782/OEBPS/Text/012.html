<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>9.</title>
</head>

<body>
  <h1 class="h11"><a id="a21"></a>9.</h1>

  <p class="p12">“Şimdi, değişimlerimiz var, gizli dünyamız var,” dedi Dr. Fried, “peki o sıralarda yaşamında ne gibi şeyler oluyordu?”</p>

  <p class="p12">“Hatırlamak zor; her yerde nefret var gibiydi –dünyada, kampta, okulda…”</p>

  <p class="p12">“Okulda da Yahudi düşmanlığı var mıydı?”</p>

  <p class="p12">“Yo hayır, okuldaki nefret daha gerçek bir nefretti. Oradaki nefret, daha doğrusu adab-ı muaşeret-derslerine-karşın duyulan güçlü, şiddetli hoşlanmama duygusu, tamamen benim kişiliğime yönelikti. Ama başta salt hoşlanmama biçiminde olan bu duygu, her seferinde etkin bir öfke ya da nefrete dönüşüyordu. Bunun nedenini hiçbir zaman anlayamadım. İnsanlar gelip bana, ‘…yaptıklarından sonra,’ ya da ‘…söylediklerinden sonra… seni artık ben bile savunmam…’ diyorlardı. Yaptığımın ya da söylediğimin ne olduğunu hiç bilmiyordum. Evimizdeki hizmetçiler arka arkaya çekip gidiyorlardı, sonunda bitmek bilmez bir alay yürüyüşüne dönmüştü bu nerdeyse. Ve ben sürekli ‘özür dilemek’ zorunda kalıyordum, ama ne için ve neden olduğunu hiç bilmiyordum. Bir keresinde, en iyi arkadaşıma selam verdiğimde, başını çevirmişti. Nedenini sorduğumda, ‘Yaptıklarından sonra ha?’ demişti. Bir daha da benimle konuşmadı ve ben neler olup bittiğini hiçbir zaman anlayamadım.”</p>

  <p class="p12">“Bu konuda bazı gerçekleri –senin yapma gereğini duyduğun, ama arkadaşlarını kızdıran bir şeyleri– saklamadığından emin misin?”</p>

  <p class="p12">“Durmadan tahmin etmeye, düşünmeye, hatırlamaya çalışıyorum. Ama hiçbir fikrim yok. Hiç yok.”</p>

  <p class="p12">“Bu olay ne gibi duygular yarattı sende?”</p>

  <p class="p12">“Bir süre sonra, yalnızca bir karanlık ve kaçınılmaz olanın yarattığı şaşkınlık kaldı.”</p>

  <p class="p12">“Kaçınılmaz olanın yarattığı şaşkınlık mı?”</p>

  <p class="p12">“Hiçbir yasanın olmadığı, yalnızca gittikçe yaklaşan bu korkunç yıkımın –Imorh’un– olduğu bir dünyada, bu yıkımın o dünyayı karartması kaçınılmaz bir şey. Gene de –neden bilmiyorum– bu yıkımın yaklaşması ve hiç durmadan ummadığım yönlerden darbe yemek acı veriyor.”</p>

  <p class="p12">“Belki de yalnızca bu dünyada hep şoka uğratılmayı ve korkutulmayı beklediğin için oluyordur bu.”</p>

  <p class="p12">“Yani aldatmacaları, kandırmacaları ben mi yaratıyorum?”</p>

  <p class="p12">“Ama aldatmacaları kendin oluşturmak zorundaydın, değil mi? Yoksa hiçbir şeyi anlayamazdın.”</p>

  <p class="p12">Deborah’ın gözlerinin önünde, yalnızca sonunun gelmesini beklediği yıllarına ilişkin bir anı canlandı. Yahudi düşmanı kamptan alınmıştı, ama yaşamının rengi belirlenmişti artık; yalnızca umutsuzluk gitgide koyulaşıyordu. Sürekli tek başına oturup resim yapıyordu, öyle diyorlardı, ama resimlerini kimseye göstermiyordu. Resim defterini bir kalkanmış gibi sıkıca tutarak gittiği her yere götürmeye başlamıştı. Bir keresinde, aylak aylak gülüşüp duran oğlanlarla kızlardan oluşan bir gruptayken, defterin içindeki bir resim kayıp yere düşmüştü. Oğlanlardan biri resmi yerden alıp, “Hey –nedir bu? Kim düşürdü bunu?” demişti.</p>

  <p class="p12">Çok sayıda figürün yer aldığı karmaşık bir resimdi bu. Grubun üyeleri birer birer resmin kendilerine ait olmadığını söylemişti; hayır, benim değil, benim değil, hayır, hayır… sıra bitene değin. Oğlan sonunda gene Deborah’a bakmıştı.</p>

  <p class="p12">“Senin mi bu?”</p>

  <p class="p12">“Hayır.”</p>

  <p class="p12">“Aa, hadi canım. İtiraf et.”</p>

  <p class="p12">“Hayır.”</p>

  <p class="p12">Deborah çocuğa biraz daha yakından bakınca, ona yardım etmek istediğini –resmin kendisine ait olduğunu itiraf edip ötekilerin gülmesiyle “cezalandırılmaya” razı olursa, onu savunacağını– anlamıştı. Oğlan ona iyilik etmek istiyordu, ama bunun Deborah’a nelere mal olacağını bilmiyordu.</p>

  <p class="p12">“Senin mi?”</p>

  <p class="p12">“Hayır, değil.”</p>

  <p class="p12">“Görüyorsunuz–” dedi doktora buruk bir sesle, “bana sanatımı yadsıttılar.”</p>

  <p class="p12">“Ama <i>anlamıyor musun,</i> o çocuk bunu yapmaman için sana yalvarmış, ötekilerin hiçbiri de gerçekte gülmemiş. Sen yalnızca onların gülmesinden korkmuşsun. Yalan söylemenin nedeni yalnızca sensin.”</p>

  <p class="p12">Deborah öfke ve korkuyla doktora baktı. “Hep gerçeği söyleyip bu uğurda ölmek gerekiyor demek!”</p>

  <p class="p12">Deborah öfkeyle yerinden kalkıp doktorun masasına gitti ve hepsinin görünürdeki suçlamalarına yanıt olarak bir resim yapmaya başladı; kabahati onda buluyormuş gibi görünen doktora, Koro’ya, onun bitmez tükenmez hoşnutsuzluğuna ve pek çok insanın sözlerine yönelik bir yanıttı bu. Bir süre öfke içinde resim yaptı ve işini bitirince resmi doktora uzattı.</p>

  <p class="p12">“Öfkeyi açıkça görebiliyorum, ama açıklaman gereken bazı simgeler var burada. Taçlar… asalar… kuşlar…”</p>

  <p class="p12">“O kuşlar bülbül. Çok güzel kuşlardır. Görüyorsunuz, genç kızın her türlü olanağı var, paranın satın alabileceği her türlü olanak, ancak, kuşlar onun saçlarını yuva yapmak ve o taçları süslemek için kullanıyorlar, kemikleriyle de asayı parlatıyorlar. Kız taçların en güzeline, asaların en büyüğüne sahip ve herkes, ‘şanslı kız, ne çok şeyi var!’ diyor.”</p>

  <p class="p12">Dr. Fried hastasının korku içinde durmadan geriye çekilip kaçtığını görüyordu. Ama yakında gidecek hiçbir yeri kalmayacak, kendi yıkımını tasarlarken kendi kendisiyle yüz yüze gelmek zorunda kalacaktı. Deborah’a dikkatle baktı. Deborah hiç değilse bu savaşımı ciddiye alıyordu şimdi. Eski duyumsamazlığı yok olmuştu. İçinde bir umudun ve bu umutla birlikte benzersiz bir coşkunun doğduğunu duyumsamaya başladı doktor; içinden bir ses bu kızın sağlığına kavuşmasının hâlâ olanaklı olduğunu söylüyordu. Doktor, Deborah bunu sezer de ona meydan okuyup kendisini sonsuza değin Yr’nin gerçek olduğunu kanıtlama savaşımına mahkûm eder korkusuyla, heyecanını yüzünden belli etmemeye çalıştı.</p>

  <p class="p12">“Taç ve bülbüller!” diyordu Deborah iğneleyici bir ses tonuyla.</p>

  <p class="p12">“Resmi saklayın, ders verdiğiniz o bilgili doktorlarınıza gösterebilirsiniz onu. Çizgisel perspektifi anlamak için normal olmanın gerekmediğini söyleyin onlara.”</p>

  <p class="p12">“Perspektifin türüne bağlı bir şey değil bu,” dedi doktor. “Ama galiba bu resmi kendim için saklayacağım –içindeki yaratma gücünün, bu hastalığa karşın gelişip ürün verecek kadar büyük ve derin boyutlu olduğunu bana hatırlatması için.”</p>

  <p class="p12">Deborah, Carla’nın koridordan çıkıp ona doğru geldiğini gördüğünde, koğuşta yere oturmuş aylak aylak Anterrabae’yle buluşacağı anı bekliyordu. “Hey, Deb…”</p>

  <p class="p12">“Carla? Burada olduğunu bilmiyordum.”</p>

  <p class="p12">Carla çok yorgun görünüyordu. “Deb –nefretin hep hücrelerin içinde tıkılı kalması canıma yetti artık. Sonunda sesim kısılana kadar bağırabileceğim bu yere gelmeye karar verdim.” Birbirlerine bakıp gülümsediler. “D”nin hiç de “en kötü” koğuş olmadığını, yalnızca en dürüst yer olduğunu biliyorlardı. Öteki koğuşların korumaları gereken bir “statüleri” ve sürdürmeleri gereken biçimsel bir uyumlulukları vardı.</p>

  <p class="p12">Cehennem’in eşiğine gelmiş kişilerin şeytandan ödü kopuyordu; zaten cehennemin içinde olanlar içinse şeytan özel biri değildi, yalnızca başka biriydi, o kadar. Dolayısıyla, A ve B koğuşları, yalnızca küçük hastalık belirtilerini fısıldayıp yatıştırıcı ilaçlarını alıyor, büyük gürültülerden, açığa vurulan acılardan ve şiddetli umutsuzluklardan dehşete düşüyorlardı. Gerçi Saldırgan Kadınlar Koğuşu zaman zaman bir sandal gibi yalpalıyordu, ama hastaları gizli deliliğin karmaşık ve güvenilmez akıntılarından uzak duyuyorlardı kendilerini.</p>

  <p class="p12">Hastalar kimi zaman, birbirlerine bu hastaneye gelmeden önceki yaşamlarını anlatıyor ya da dedikodu yapıyorlardı. Yadsımak isteseler bile, işsiz güçsüz ve dünyayla bütün bağları kopmuş olanların böyle bir eğilimleri vardı. Şimdi bu kişilerin dünyaları akıl hastalarıyla doluydu ve bu dünya duvarlarla, koğuşlarla sınırlanmıştı.</p>

  <p class="p12">“Daha önce nerdeydin?”</p>

  <p class="p12">“Crown Hastanesi’nde.”</p>

  <p class="p12">“Jessie de orada kalmıştı. Concord’da tanımıştım onu.”</p>

  <p class="p12">“Concord’un hangi koğuşunda?”</p>

  <p class="p12">“Beş ve On Sekiz’de.”</p>

  <p class="p12">“Yedi’de bir arkadaşım vardı. Orasının tam bir tımarhane olduğunu söylemişti.”</p>

  <p class="p12">“Allah kahretsin, öyleydi ya! Hesketh diye bir başhekim vardı, kendisi hastalardan daha üşütüktü.”</p>

  <p class="p12">“Hesketh…?” Koridorda kendinden geçmiş bir halde yürümekte olan Helene yanlarından geçerken birden irkilmişti. “Kısa boylu, zayıfça biri miydi? Mavi gözlü, r’leri pek söyleyemiyor. Başını da bu şekilde yukarı kaldırır mıydı?”</p>

  <p class="p12">“Evet, ta kendisi.”</p>

  <p class="p12">“Alçak herif! Mount Saint Mary’de dayak yemiştim ondan.” Helene konuşmasını sürdürürken, onlardan uzaklaşıp yine o esrik haline döndü. Lee Miller düşünceli düşünceli kulağını ovuşturdu. “Mount Saint Mary… Hatırladım… Doris de oradaydı; Doris Rivera.”</p>

  <p class="p12">“O da kim?”</p>

  <p class="p12">“Aa, ufaklık, sen gelmeden önce burdaydı o, adını duyduğum her türlü tedaviyi tanımıştı ve bir tahtakurusu kadar kaçıktı. Burda üç yıl kaldı.”</p>

  <p class="p12">“Sonra nereye gönderdiler onu?”</p>

  <p class="p12">“Hiçbir yere. Şimdi dışarda yaşıyor ve bir işte çalışıyor.”</p>

  <p class="p12">Kulaklarına inanamamışlardı. İnsan böyle bir şeyi becerebilir miydi gerçekten? Bir başarıdan –bu yerin bir amaç değil araç işlevi yaparak, bir insana kazandırdığı bir başarıdan söz edilebilir miydi gerçekten? Lee’yi soru yağmuruna tuttular ve sonunda Lee, “Dinleyin, Doris’i burda, “D” koğuşundayken tanımıştım, ama başarı formülünün ne olduğunu bilmiyorum ve burdan ayrıldığından beri de görmedim onu. Bütün bildiğim, dışarda olduğu ve bir işte çalıştığı. Şimdi, Allah’ın belaları, beni rahat bırakın!” dedi.</p>

  <p class="p12">Hastalar arkalarına dönüp salona, banyoya, koridorun öbür ucuna ve yataklarına doğra dağılıp gittiler. Akşam geceye dönüştü. Suikasta Uğramış’ın Karısı, aylık özgürlüğe kaçışlarından birine kalkıştı gene–paldır küldür, körü körüne, yemek tepsileri toplandıktan sonra kapatılan koğuş kapısına doğru attı kendini.</p>

  <p class="p12">Deborah ayakta duruyor, Koro’nun ezgilerinde hatalarının bitmez tükenmez öyküsünü dinliyordu. Uğultunun tam ortasında Anterrabae haykırdı: <i>Bak bakalım dışarı</i> <i>çıkıp yaşayabilecek misin hiç! Bak bakalım dışarı</i> <i>çıkıp çalışabilecek misin ve bir insan olabilecek misin hiç!</i> Bu gözdağının verdiği korkudan Deborah’ın başı döndü. Dış dünya ve bu dünyadaki varlıklar, sanki hiç onlarla aynı masalarda yemek yememiş ya da onların ölümlü ve anlaşılmaz yaşam süreçlerine hiç katılmamış gibi yabancı geliyordu ona. Öykünmeyi beceremediği bütün o basit-görünüşlü eylemler, gene derinliksiz bir biçimde, bir sessiz film dizisi gibi gözünün önünden geçti: genç kızların selamlaşmaları, birlikte yürümeleri, hiç korku duymadan okula gitmeleri; güzel kızların flört edip evlenmeleri. Aklına Helene ve onda güzel bir okul arkadaşının resmini görüp anlayan yüzü yok etme isteği uyandıran o korkunç ezinç geldi.</p>

  <p class="p12"><i>Sen onlardan değilsin’,</i> diye haykırdı Lactamaeon Yr’den, onu korumaya çalışarak.</p>

  <p class="p12"><i>Bütün öteki anneler küçük kızlarıyla gurur duyuyorlar!</i> diyordu Koro, işler her zamankinden kötü gittiğinde kullandığı o öfkeli ve alaycı ses tonuyla.</p>

  <p class="p12"><i>Şu senin ünlü doktorun sayesinde burdan kurtulacaksın ha!</i> diye kükredi Sansür. <i>Durmadan gizleri anlatıp sonsuza dek güvenlik içinde olabileceğini mi sanıyorsun? Ölümden başka ölümler–daha kötüleri</i>– <i>de vardır.</i></p>

  <p class="p12"><i>Gözlemek ve gizlenmek zamanı</i> <i>şimdi…</i> diye fısıldadı Idat, ender olarak ortaya çıkan ve Gizleyici denen tanrı.</p>

  <p class="p12">Deborah, ardı arkası kesilmeyen çekişmelerin ve bir görünüp bir kaybolan tanrılarla Koro üyelerinin yüzleri arasından, bir karikatür gibi derinliksiz, perspektifsiz bir biçimde koridorda yürümekte olan McPherson figürünü gördü. <i>Ona sesleneceğim</i> <i>–yardım isteyeceğim,</i> dedi hepsine birden. <i>Haydi seslen,</i> diyerek güldü Anterrabae, <i>Dene bakalım.</i> Sonra da yanık kokuları saçarak Deborah’ın yanından geçip gitti. <i>Aptal!</i></p>

  <p class="p12">McPherson Deborah’ın yanından geçiyordu. Birazdan uzaklaşmış olacaktı. Deborah ona yaklaştı, ama konuşamadı. Bir elini hafifçe oynatarak onun dikkatini çekmeye çalıştı. McPherson göz ucuyla ona bakınca, Deborah’ın bakışındaki heyecan ve gerginlikten garip bir biçimde bükülmüş elinin tuhaf, neredeyse kasılmayı andıran hareketleri dikkatini çekti. Ve Deborah’a doğru döndü.</p>

  <p class="p12">“Deb?… Ne var?”    ,</p>

  <p class="p12">Deborah konuşamıyordu. Gövdesini ve elini hafifçe kımıldatmanın dışında başka bir şey yapamadı, ama McPherson onun panik içinde olduğunu anlamıştı. “Bekle, Deborah,” dedi “Mümkün olduğu kadar çabuk dönerim.”</p>

  <p class="p12">Deborah beklemeye başladı. Öteki duyuları körelirken, korkusu gitgide büyüyordu. Artık her şeyi bulanık görüyor, kulakları güçlükle işitiyordu. Dokunma duyusu da kaybolmak üzereydi, bu yüzden kendi teni ve giysileriyle teması somutluğunu yitirmeye başlamıştı. Yr’den gelen mırıltılar sürüyordu. Bir süre sonra, Kuyu’nun bir eter-kloroform karışımını andıran ağır, pis kokusuna insan kokusu karışınca, bu insanları görmeye çalışması gerektiğini düşündü Deborah. Her şey bembeyazdı –hemşireler gelmişti herhalde, ya da kar yağıyordu.</p>

  <p class="p12">“Deborah. Beni duyabiliyor musun?” McPherson’ın sesiydi bu. Gerilerden bir ses, “Bunların hepsine ne oldu bu gece?” diyordu. McPherson hâlâ onunla konuşmaya çalışıyordu. “Deb –korkma. Yürüyebilir misin?”</p>

  <p class="p12">Deborah düzgün yürüyemiyordu. Ayaklarını sürümeye başlayınca birisi onu tutmak zorunda kaldı ve Deborah bu kişiye yaslanarak sürüne sürüklene koridorun sonunda onu bekleyen açık tuluma doğru yürüdü. Neredeyse gönül borcu duyarak tulumun üzerine çöktü ve ıslak çarşafın ilk soğuk şokunu duyumsamadı bile…</p>

  <p class="p12">Uzun bir zaman sonra kendine geldi, bir süre soluk alıp verdikten ve kendi soluk alıp verişini dinledikten sonra, uzun uzun içini çekti. Yanı başından gelen bir ses, “Deb? Sen misin?” dedi.</p>

  <p class="p12">“Carla?”</p>

  <p class="p12">“Evet.”</p>

  <p class="p12">“Ne oldu?”</p>

  <p class="p12">“Bilmiyorum,” dedi Carla, “ben buranın yabancısıyım, ama bu gece bütün koğuş çıldırmaya başladı besbelli.”</p>

  <p class="p12">“Başladı mı?” Kısa bir süre gülüştüler.</p>

  <p class="p12">“Kaç saat oldu?” dedi Deborah.</p>

  <p class="p12">“Hemen benim arkamdan kriz geçirmişsin. Yan odada Helene yatıyor, Lena da orda ve Lee Miller da histeri krizi geçiriyor.”</p>

  <p class="p12">“Gece vardiyasında kim var?”</p>

  <p class="p12">“Hobbs.” Carla’nın sesindeki hoşnutsuzluk apaçıktı. “Keşke McPherson olsaydı.”</p>

  <p class="p12">Yavaş yavaş gerçek dünyanın içeri girmesine izin vererek bir süre söyleştiler; birbirleriyle konuşmaktan zevk alıyorlardı, ama birazcık da olsa, dost olduklarını itiraf etmeye ikisinin de cesareti yoktu. Carla, Helene’la doktorun seanslarından birini nasıl dinlediğini anlattı. Helene’ın saldırganlığından ötürü seansları koğuşta yapılıyordu. “Sessizlik korkunç bir şey,” dedi Carla. “İhtiyar Craig, Helene’ın sessizliğine daha fazla dayanamadı ve kendi kendine konuşmaya başladı. Çok geçmeden, sesini yükselttikçe yükseltip sinirlenmeye başladı. Helene’ın her an, ‘Sakin olun, doktor; ben buraya size yardım etmek için geldim, demesini bekledim. Doktor odadan çıktığında, tıpkı… tıpkı bizlerden biri gibi görünüyordu!”</p>

  <p class="p12">Tamamen kendine gelmiş durumda olan Deborah gerinmeye başladı ve ayaklarıyla ayak bileklerindeki kan dolaşımının engellenmesinden gelen, artık iyi bildiği kemik ağrısını duyumsadı. Bitişiğindeki yatakta yatan Carla’nın devinimsiz mumya tümseğini de görebiliyordu.</p>

  <p class="p12">“Deborah… Deb… Ne olduğunu biliyorum –bize neler olduğunu.”</p>

  <p class="p12">“Ne?” dedi Deborah, bunu gerçekten öğrenmek isteyip istemediğini bilmeden.</p>

  <p class="p12">“Doris Rivera.”</p>

  <p class="p12">Deborah’ın içinde bir yerde, korkunç bir sancı, yeni ortaya çıkan ama artık tanıdığı ve Yrece sözcüklerle tanımlamaya başladığı bir sancı, çok eski ve korkutucu bir sözcüğü –Gerçek– kamufle eden bir sancı başladı.</p>

  <p class="p12">“Hayır, sorun bu değildi.”</p>

  <p class="p12">“Evet, buydu,” dedi Carla, söylediğine gitgide daha çok inanarak, “Doris iyileşip burdan çıktı ve şimdi bir işi var. Ve biz korkuya kapıldık, çünkü bir gün… ‘İyileşmek’ ve dünyaya katılmak zorunda kalabiliriz; çünkü bir gün bize o kapıları açabilirler, şeye açılan kapıları… dünyaya.” Carla’nın sesi, kapıldığı ürküyle bıçak gibi kesiliverdi.</p>

  <p class="p12">Devinimsiz beyaz kılıfın içinde, Deborah’ın yüreği hızlı hızlı atmaya ve midesi kasılmaya başladı. Şiddetli bir biçimde titriyor, titremesi bütün gövdesine yayılıyordu. Tanrım, diye düşündü, eskiden dünyada nasılsam şu anda da öyleyim –içi yanardağ olan devinimsiz bir dağ.</p>

  <p class="p12">“Cehenneme kadar yolun var!” diye bağırdı Carla’ya. “Sırf annen deliydi ve kendini öldürdü diye, deli olmak için benden daha çok bahanen olduğunu sanıyorsun!” Bitişiğindeki yataktan güçlükle alınan bir soluğun sesini duydu. Ok hedefine ulaşmıştı, ama acımasızlığı onu koruyamamıştı hiç. Başını, ensesine gerçeklik gibi baskı yapan buz torbasının üzerine sıkıca bastırdı.</p>

  <p class="p12">Derken, tepelerindeki ışık yandı, kendilerini bu göz kamaştırıcı ışıktan korumak için gözlerini kırpıştırdılar.</p>

  <p class="p12">“Şöyle bir bakıyorum,” dedi Hobbs. Gelip Deborah’ın şakağından nabzına baktı. “Hâlâ çok gergin,” dedi arkasından odaya giren hastabakıcıya. “Bu da öyle,” dedi Carla’nın yanında doğrulurken. Adamlar dışarı çıktı ve ışık söndü.</p>

  <p class="p12">Deborah utanç içinde, başını Carla’nın yatağından başka bir yana doğru çevirdi.</p>

  <p class="p12">“Et pişmiş mi acaba?” dedi Carla acı bir sesle. “Hayır pişmemiş, bir yirmi dakika daha pişsin.”</p>

  <p class="p12">“Biz onlardan değiliz,” diye mırıldandı Deborah. Yr’nin avutuculuğu bu yeni bağlamda neredeyse bir şok etkisi yapmıştı. “Carla…” Sözcükler ağzından güçlükle çıkıyordu. “Söylediklerim için özür dilerim. Aslında kendime söyledim onları, sana değil. Seni üzmek –daha kötü hasta etmek– istemedim.”</p>

  <p class="p12">Bir süre sessizlik oldu; duydukları tek ses soluk alıp verişleriydi. Sonra Carla, Deborah’ın beklentisinin tam tersine, hiç de kin dolu ya da kibirli olmayan bir ses tonuyla, “Benim hastalığım… ağzına kadar dolup taşmış bir bardak, senin küçücük damlan taşan kısmın içinde çoktan eriyip gitti,” dedi.</p>

  <p class="p12">“Doris Rivera’yla ilgili sözlerin belki de… doğru.”</p>

  <p class="p12">Kemiksi-gerçek acıtıyordu, ama bu kez biraz daha az acı vermişti.</p>

  <p class="p12">“Biliyorum.”</p>

  <p class="p12">Deborah gerçeklikle, tulumla ve sorularla savaşmaya başladı. Ağlamaklı halde bağlarını koparmaya uğraştı.</p>

  <p class="p12">“Ne var?” diye sordu Carla karanlığın içinden.</p>

  <p class="p12">“İstesen beni kırabilirdin –ama kırmadın!” Ve Deborah, Carla’nın neden onu esirgediğini anlayamadığı için, dondurucu, katıksız bir dehşet içinde tir tir titreyip dişlerini sıkarak öylece yattı.</p>

  <p class="p12"><a id="a22"></a> </p>
</body>
</html>
