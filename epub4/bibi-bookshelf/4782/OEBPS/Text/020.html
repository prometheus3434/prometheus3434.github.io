<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>17.</title>
</head>

<body>
  <h1 class="h11"><a id="a54"></a>17.</h1>

  <p class="p12">Safari ekibi, Miss Coral’ın geldiği gün yaşanan aynı sıkıntılı, aynı yenilgi ve saygısızlık çağrışımlarıyla dolu hava içinde, yeni yakaladığı dişi kaplanı tutsaklık ortamına getiriyordu ve daha önce de olduğu gibi, koğuşun her yanını bir gerginlik kaplamıştı. Böyle gelişler, her zaman bu hastanın üzüncünü dışa vurup zorbalığını sarsar, her değişimi bir ölüm simgesi gibi görenler üzerinde değişken bir rüzgâr estirirdi. Yeni hastaların gelişinden açıkça söz edilmezdi pek; “D” koğuşuna pek çok hasta gelip gidiyordu, ama kavgacı olanlar koğuşta her zaman özel bir ürkü yaratıyordu. Artık koğuşun kıdemlisi konumuna ulaşmış olmaktan gurur duyan Lee Miller, holden aşağıya doğru götürülen dişi kaplanın yüzüne bakıncaya değin, belli belirsiz bir zevk duygusuyla karışık bir hoşgörüyle olayı seyretti. Sonra hastabakıcı sürüsü arasındaki bu yüzü tanıyınca, arkasına döndü ve yatağına gidip yattı.</p>

  <p class="p12">Daha sonra, Deborah Lee Miller’ın yanına gidip gelenin kim olduğunu sordu. (Kimi hastaların, kulaktan kulağa aktarılan dedikodularla kimin geleceğini. Ad, Yaş, Meslek, Din, Evli ya da Bekâr oluşu. Daha Önceki Hastaneler, Şok Tedavileri –çeşit ve sayıları– Başka Tedaviler ve Görüşler bağlamıyla birlikte, önceden öğrendiklerini biliyordu.) Lee, “Niye bana soruyorsun?” diye yanıt verip yorganını başına çekti.</p>

  <p class="p12">Deborah da gururunu bir yana bırakıp bir hastabakıcıya sormak zorunda kaldı.</p>

  <p class="p12">“Yeniden giren eski bir hasta,” dedi hastabakıcı kayıtsızca. “Sık gelen biri değil. Adı Doris Rivera.”</p>

  <p class="p12">Deborah içinde bir bulantı duyup geri geri giderek duvara yaslandı ve hastabakıcı yanından geçip gitti. İçinde, korku ve öfke, korku ve kin dolu bir sevinç, korku ve kıskançlık duyguları uyanıyordu. Duyduğu bulantıdan öğürmeye başladı. Demek ünlü Doris Rivera, dünya çarkının dişleri arasında ezilmişti. Bir şeyleri kanıtlıyordu bu. Birdenbire kopardığı bir kahkahayla, kıskançlık açığa çıkıverdi.</p>

  <p class="p12">“Kutup Yıldızı Rivera fazla dayanamamış! Kim olduğunu sanıyordu ki!”</p>

  <p class="p12">“Napolyon!” diye bağırdı Lena ve kullanmakta olduğu ağır kül tabağını kaptığı gibi Deborah’a fırlattı, tabak Deborah’ı sıyırıp duvara çarptı.</p>

  <p class="p12">Hastabakıcı, “Sakin ol Lena,” dedi ama sesinde buyurganlık yoktu hiç.</p>

  <p class="p12">Daha sonra, Deborah aynı hastabakıcının hemşire odasında, “Allah belasını versin şu Blau orospusunun! Annesi ve babası kurtarmaya hiç değmeyen şu orospu için kucakla para döküyorlar,” dediğini duydu. Bir başkası ona karşı çıktı, ama yalnızca formalite gereği yapmıştı bunu. Deborah yavaşça arkasına döndü, tecrit bölümünün kapılarının önünden geçip Doris’in götürüldüğü kilitli hücrenin önüne gitti.</p>

  <p class="p12">“İşte vardığın yer orası. Küstah!” dedi kapının gerisindeki kişiye. Kendini kim sanmıştı da onlara meydan okumaya kalkmıştı? Ve hangi cesaretle dünyanın öğütücü dişleri karşısında yenilmişti? Ama ansızın kendine de yönelik olan bir acıma duygusu ve bu duygunun etkisiyle gene kendine de yönelik olan bir dehşet akın etti yüreğine. Demek geri geliyorlardı; nganonlarının zehirli olduğunu ve yenilip yıkıldıklarını kabul etmemekte direnenler. Geri geliyorlardı, ardından ödüllü bir boks maçını kaybeden biri gibi titreyerek, ağır ağır koğuşun döşemesinden kalkıyorlar, bir süre sonra da sendeleyerek tekrar tekrar dünyaya dönüyorlardı. Sonunda ölene değin, bunu kaç kez yapmaları gerekiyordu acaba?</p>

  <p class="p12"><i>Ya sen, Kuş-kız,</i> dedi Lactamaeon, hafifçe gülümseyerek. <i>Karanlık, ağrılar,</i> <i>şiddetli korkular, bilinç yitimleri ve gene de yüreğin atıyor ve nabzın hâlâ seni nüfus sayımına dahil ediyor.</i></p>

  <p class="p12"><i>Neden?</i> diye bağırdı Deborah Yr diliyle.</p>

  <p class="p12"><i>Çünkü bakıcıların sadist kişiler!</i></p>

  <p class="p12">Gün boyunca, herkes Doris’i görmeye uğraştı. Doktorlarla hemşireler, Doris’in kapısındaki kilitte çevirdikleri anahtarların sesiyle yetkelerini duyuruyorlardı. Tulumlar, yatıştırıcı ilaçlar, konsültasyonlar ve öğütler, koğuşu heyecan ve öfke içinde bırakmıştı. Bir sürü küçük kız kardeş, egemenliklerine tecavüz etmek için eve dönen bir kardeşlerine gösterilen bu ilgi karşısında kıskançlıktan deliye dönmüştü. Dowben’ın Mary’si, resmigeçit üyeleri ortaya çıkarken, kapının dışında durmuş, hiç konuşmadan inliyor, Lee Miller da öfkeyle, “Demek işi berbat ettin doktor. Haydi artık misketlerini topla da evine git… Doris yenildi. Doktorlar ne zaman yenildiklerini bilmezler hiç,” diye söyleniyordu.</p>

  <p class="p12">Doris birkaç gün sonra, solgun ve bitik halde ortaya çıktığında, bir hol dolusu gizli düşman kazanmış durumdaydı. Deborah, Carla’yla birlikte yarattıkları söylenin ışığında onu incelemeye başladı: Doris çok zayıftı ve saçlarına da kır düşmüştü, ama yatıştırıcı ilaçlar yüzünden cansızlaşmış, sersemlemiş halde olmasına karşın, her yanından büyük bir yaşam gücünün fışkırdığı sezilebiliyordu. Bunca zaman dünyayı hangi yaklaşımla karşılamış olursa olsun, besbelli dizlerinin üzerinde yapmamıştı bunu.</p>

  <p class="p12">Doris, Deborah’ın koğuştaki herkes gibi, acımasız gözlerle ona baktığını gördü.</p>

  <p class="p12">“Ne bakıyorsun öyle aptal aptal?” dedi Doris sert, açık sözlü bir tavırla. “Sen de bir foto modele benzemiyorsun hani.”</p>

  <p class="p12">“Daha önce de burda bulunmuşsun,” diye beklenmedik bir yoruma yanıt olarak beklenmedik sözler kaçırdı ağzından Deborah.</p>

  <p class="p12">“N’olmuş bulunmuşsam?”</p>

  <p class="p12">“Nasıl oldu da geri döndün?”</p>

  <p class="p12">“Seni ilgilendirmez bu, Allahın belası!”</p>

  <p class="p12">“Ama ilgilendiriyor! diye bağırdı Deborah. Daha bir açıklama yapamadan, bir grup hastabakıcı kordon halinde telaşla Doris’in üzerine atılıp onu uzaklaştırdılar. Deborah öfkeden kulakları zonklar bir halde ve hâlâ sorulmayı bekleyen sorusuyla, öylece kalakalmıştı.</p>

  <p class="p12">Yr uğuldamaya başladı ve Koro o gevrek kahkahasını atmaya hazırlandı. <i>“Ben de yapacağım!”</i> dedi Deborah öbür boyutundaki örgüte. Doris’in kapatıldığı odanın kilitli kapısına gidip yumruklamaya başladı.</p>

  <p class="p12">“Hey! Çok mu zordu –bu yüzden mi?”</p>

  <p class="p12">“Hayır! Zor olan bendim ve çok şey oldu,” diye bağırarak yanıt verdi kapı.</p>

  <p class="p12">“Ne gibi şeyler?”</p>

  <p class="p12">“Seni hiç ilgilendirmeyen şeyler!”</p>

  <p class="p12">“Ama iyileşmekten –dışarı çıkmaktan söz ediyorlar. Herkes böyle söylüyor ve–”</p>

  <p class="p12">Sesini duymuşlardı. Hastabakıcılar olayı daha başlangıcında bastırmak için koştular. “O kapıdan çekil, Deborah. Orda hiç işin yok senin,” dedi beyaz lekeler.</p>

  <p class="p12">“Doris’le konuşuyordum,” diye diretti Deborah; sorularına yanıt alıp almayacağını bilmiyordu, ama o kapıya –hiç yanıt vermese bile– dışardaki derinliksiz, renksiz dünyada yaşamak için, Sansür’ü, normallik görünümünü ve bütün öteki yalanlarla korkuları geri götürmek zorunda kalıp kalmayacağını sorma gereğini duyuyordu.</p>

  <p class="p12">“Tamam, Blau… haydi gel.” Sesleri onu uyarıyordu: onlarla gitmezse ya tulum ya tecrit, ya da her ikisi birden.</p>

  <p class="p12">“Hey!” dedi kapı. “Dinleyin, bırakın dursun orda. O çatlak kaltağın sorularını yanıtlayabilirim belki. Sorana kadar ne soracağını öğrenemem ki!”</p>

  <p class="p12">“Rivera, bu senin üstüne vazife değil,” dedi Deborah’ın yanındaki hastabakıcılardan biri, doğrucu bir tavırla.</p>

  <p class="p12">“Tamam–”dedi Deborah “Tamam.”</p>

  <p class="p12">O öğleden sonra, Dowben’ın Mary’si ayağı kayıp düştü, düşerken fırlayan ayakkabısını Deborah yakaladı. Deborah ayakkabıyı Mary’ye fırlattı ve bir süre dört beş hasta ayakkabıyı köşeden köşeye ve yatakhanenin içine doğru atarak top oynadılar. Yüksek bir atış sırasında, Deborah hızla ayak bileğinin üzerine düştü. Ertesi sabah koğuş doktoru bileğini muayene etti ve kırılmış olduğunu düşündüğünü söyledi.</p>

  <p class="p12">“Röntgen aygıtımız bozuk,” dedi doktor. “St. Agnes hastanesine götürülmesi gerekecek.”</p>

  <p class="p12">Ve böylece, iki üniformalı öğrenci, bir yandan da kaçmasından korkarak, Deborah’ı bir taksiyle hastaneye götürdü. St. Ahges’da, tek başına özel bir odaya yerleştirilip hem içerde hem de dışarda iki grup hemşirenin gözetimi altına alındığında, Deborah bir gülüyor, bir sövüyordu. Başka hemşireler ve yardımcıları da kapıdan odayı gözetleyip duruyorlardı. “Akıl hastası şu içerdeki mi?” (Bir film yıldızı ya da vebalıymış gibi, dışarda fısıldanıyordu bu sözler.) Röntgen çektirmek üzere koridordan aşağıya yürürken, başlar, gözler ona doğru çevriliyordu. (İncelikli kayıtsızlık –“Bakarsam, o da bakar mı acaba?”)</p>

  <p class="p12">Deborah’a eşlik eden öğrenciler kendilerini çok önemli duyuyorlardı ve röntgen odasındakilere, görev yerlerinin “Saldırganlar Koğuşu” olduğunu söylemeyi de ihmal etmemişlerdi.</p>

  <p class="p12"><i>“Saldırgan</i> mıdırlar?”</p>

  <p class="p12">Yanıt bir göz kırpmasıyla verilmişti herhalde; Deborah hiçbir karşılık duymamıştı çünkü. Birden, kendini onların gözüyle gördü: dümdüz ve pis saçlar, hareketsizlikten hantallaşmış bir gövde, berbat durumdaki pijamaların üzerine giyilmiş eski bir koğuş bornozu (St. Agnes’da bir süre kalabileceğini düşünmüşlerdi, ayrıca hastaları giydirmek de bir dertti) ve belki de. Deli Bakışları. Birden kafasında bir şimşek çaktı: işte burasıydı, Doris Rivera’nın karşı karşıya geldiği, belki Carla’nın da yakında karşı karşıya geleceği yer –Dünya– işte burasıydı. Ve Deborah bayıldı.</p>

  <p class="p12">Birkaç dakika sonra, Deborah röntgen odasının dışındaki hırslı yüzlere bakarken, kırık bir ayak bileğiyle, bir tımarhanenin “saldırganlar” koğuşunda olduğundan çok daha deli sayılacağı bir yerde kalma zorunluluğundan ne kadar nefret edeceğini anladı. Doğruldu.</p>

  <p class="p12">“Nasılsın?” diye sordu kendi hemşireleri (ona psikolojik yönden yaklaşmak için yeterli bilgilere bir tek onlar sahipmiş gibi bir havaları vardı). Hepsini yeterince korkutursa, ayak bileği ne halde olursa olsun, geri dönmesine izin verebilecekleri aklına geldi Deborah’ın.</p>

  <p class="p12">“Krizlerimden biri” –uğursuz bir ifade takınmaya çalıştı– “başlamak üzere.”</p>

  <p class="p12">“Pekâla!” dedi doktor oldukça candan bir tavırla. “Kötü bir burkulma olmuş –ama kırılan bir şey yok!” Herkes rahatlayıp derin bir soluk aldı; Deborah iki hemşireye yaslanarak sarılı ayağıyla topallaya topallaya kapıdan çıktı; sonra beklemekte olan taksiye, çabuk-çabuk çevre yoluna, caddeye, sokağa, ana kapıya. Güney Binası’nın (B ve D koğuşları) arka kapısından içeriye, “tekerlekli el arabasıyla yukarıya, “D”ye, yani yuvaya ve Tanrı’ya şükür! Tanrı’ya şükür!</p>

  <p class="p12">Akşamleyin gece banyosu saatinde, Deborah seke seke yürüyüp büyük banyoya girdi ve duvardaki ayna görevi yapan çelik levhaya baktı. Yüzlerce hastanın öz-nefreti bu levhaya kusulmuştu ve su verilmiş çelik böyle bir saldırıya dayanamamıştı. Hiç silahı olmayanlar bile levhayı çizip kazıyacak bir silah bulmuştu ve levhanın yüzeyinde saydam tek santim bile kalmamıştı. <i>“E nagua,”</i> dedi Deborah levhaya; resmi Yr dilinde “Seni çok seviyorum” anlamındaydı bu.</p>

  <p class="p12">“Fiziksel hastalıklarla ilgili o hastaneye gittiğimde…” diye Furi’ye anlatmaya başladı Deborah, “…Deli gömleği kullanmanızı dünkü kadar istememiştim hiç. Görünümü eksiksiz bir biçimde oluşturabilmiş olmayı çok isterdim. Ama budalanın tekiyim; oradan bir hayli uzaklaşana kadar, ağzımı köpürtebileceğim aklıma bile gelmedi!”</p>

  <p class="p12">“Kendi kendini üzmeye çalışıyorsun şu anda,” dedi Furi. “Neler oldu?”</p>

  <p class="p12">Deborah olanları anlatınca. Dr. Fried içini çekti.</p>

  <p class="p12">“Çok yavaş kayboluyor bu önyargı,” dedi, “ama durum düzeliyor gene de. II. Dünya Savaşı, hele I. Dünya Savaşı öncesinde durumun ne kadar kötü olduğunu hatırlıyorum. Bu konuda biraz sabırlı ol. Akıl hastalığı konusunda onlardan çok daha fazla şey bildiğin için, daha fazla anlayış gösterme ve bağışlama özgürlüğüne sahipsin.”</p>

  <p class="p12">Deborah gözlerini kaçırdı, işte Furi, hasta ve yabancılaşmış durumdayken bile, dünyayla bağdaşma, dünyaya yardım etme biçimindeki örtük, geniş-kapsamlı iletisini veriyordu yine.</p>

  <p class="p12">“Kimseye yardım edemem ben, anlamıyor musunuz? Size deminden beri anlattığım şeyleri anlamıyor musunuz? <i>Nganon</i> haykırıp çağırıyor!”</p>

  <p class="p12">“Ne? Bunun ne demek olduğunu anlatmaya çalış bana… galiba anlamadım.”</p>

  <p class="p12">“Ben iyilerden ayrı tutuluyorum. Yr’de bir deyiş vardır. Sansür bununla işkence ederdi bana; size çevireyim. ‘Sessizlikte, uykuda, eylem ya da soluktan önce, hiç değişmeden ve hiç durmadan, <i>nganon</i> haykırıp çağırır.’ Bu şu demek: bu zehirli madde, yani düşman-benlik, haykırıp dünyada var olan öbür birkaç zehirli varlığı kendine doğru çekebiliyor. Neyi nasıl yaparsam yapayım, benim haberim olmadan bir büyüyle onları kendine doğru çekiyor.”</p>

  <p class="p12">“Bir, iki ya da üç kişiyi böyle çekti, demek istiyorsun sanıyorum,” dedi Furi. “Bunları bana anlatmanı istiyorum.”</p>

  <p class="p12">Deborah, Yr’nin bütün büyülerinin, tanrılarının ve dünyalarının ötesinde, onun yaradılıştan gelen değersizliğini kanıtlayan bir başka şey daha olduğundan emindi. Bu kanıt dünyada, yeryüzü gençliğinin basit, günlük sorunları arasında yatıyordu. Onu öteki gençlere doğru çeken sözde büyüsel bir güçtü bu. Kampta bir eş, okulda sıra arkadaşı, her çeşit klik, topluluk ya da sınıfa üye (belli bir önem sırasına göre) olarak seçmek ya da seçilmek gerekiyordu. Yeryüzü-dünyasında, bir üyelik görüntüsü oluşturma zorunluluğu vardı. Deborah, bu üyelik gereğini, ancak kokuşmuş, zavallı, sakat, biçimsiz, garip, delirmekte-olanlarla karşılayabileceğini keşfetmişti. Bu çiftlere-ayırma edimleri önceden tasarlanmıyor, hatta gizlice bile düşünülmüyordu; mıknatısla metal arasındaki çekim kadar doğal bir biçimde oluşuyordu çiftler. Ne var ki, bu yolla birbirine çekilen parçalar, yüreklerinin derinliklerinde bunun nedenini biliyor, hem kendilerinden hem de eşlerinden nefret ediyorlardı.</p>

  <p class="p12">Bir yaz, kampta, Eugenia adında çok zeki bir kız vardı. Son büyük değişimin gerçekleşmesi çok yakındı ve Yr Deborah’ın gitgide daha fazla zamanını ona adamasını istiyor, karşılığında gitgide daha az huzur sağlıyordu. Eugenia ile Deborah, birbirlerini arayıp bulmuşlardı ve bunun nedenini biliyorlar, bu yüzden zaman zaman birbirlerini hırpalıyorlardı. Gelgelelim, aralarında bir yakınlık da yok değildi; en basit davranışın bile gerisinde ne büyük acılar olabileceği gerçeğine ilişkin, söze dökülmesi gereksiz bir bilgi, dünyaya bir Benzerlik sunmanın ne denli güç olduğuna ilişkin bir anlayıştı bu. Her şeyden önce, yüzeysel bir arkadaşlık oluşturma –yemek salonuna, top sahasına, göle birlikte yürüme, sözcükleri salt yalana ya da Benzerlik’e yönelik yapmacık bir bağlılık anlatımına dönüştürmeden, birbirlerine avunç verme– gereksinmesini duyuyorlardı. Birbirlerine ve ötekilere karşı çevrelerine duvar çekme gereksinmesini duyuyorlardı, ama en çok –yalnızca ara sıra, yalnızca birisiyle birlikte. Benzerlik denen bu ses-geçirmez, dökme-cam duvarı kırıp parçalama ve kısa bir süre, bütün dünya Koro’dan oluşmuyormuş gibi konuşma gereksinmesini duyuyorlardı.</p>

  <p class="p12">Bir süre sonra kamptakiler onları birbirinin arkadaşı olarak kabullenip öfke ve katı yargılardan muaf kılmışlardı. Deborah Eugenia’nın farklı olduğunu, yalnız, hırçın, huzursuz bir insan olduğunu biliyordu kuşkusuz, ama Eugenia’nın zehirli <i>nganon</i> taşıyan biri olduğu düşüncesinden uzak tutmaya çalışmıştı kendini. Bir gün, Yr izin verirse uçabileceği bir yer olan Tai’a Vadileri’nde huzur bulmak için sıvışıp bir yere saklanmayı becermişti. Kampta, dünya seslenip onu aramaya başlayıncaya değin birkaç saat huzur içinde olabileceği pek çok saklanma yeri vardı. En iyi saklanma yerlerinden biri, kullanılmayan duş-binasıydı, ama o gün binaya girdiğinde, başka birinin daha orada olduğunu sezmişti. Onu göremeyen kişiyi uyarmak için şarkı söylemeye başlamıştı. Kendisi pek çok kez Yr dilinde yüksek sesle gülüp konuşurken yakalanmış, Sansür’ün bu yüzden verdiği cezalara katlanmak zorunda kalmıştı. Şimdi de bölmelerin birinden çılgınca bir tırmalama sesiyle, Eugenia’nın sesi geliyordu.</p>

  <p class="p12">“Kim var orda?”</p>

  <p class="p12">“Deborah.”</p>

  <p class="p12">“Buraya gel.”</p>

  <p class="p12">Deborah duş bölmesine girmişti. Eugenia, akmayan duşun altında çırılçıplak duruyordu. Ter içindeydi. Deborah ona doğru yürürken, Eugenia kalın bir deri kemer uzatmıştı. “Al,” demişti. “Vur bana.”</p>

  <p class="p12">“Ne?”</p>

  <p class="p12">“Ne olduğumu biliyorsun. <i>Sana</i> yalan söylemek zorunda değilim. Al. Kullan onu.”</p>

  <p class="p12">“Ne için?” Korkunç bir şey olmak üzereydi.</p>

  <p class="p12">“Kaçıp anlamıyormuş gibi yapıyorsun. Ne için olduğunu biliyorsun <i>–benim</i> için ve mecbursun–”</p>

  <p class="p12">“Hayır–” Deborah geri geri gitmeye başlamıştı. “Yapamam. Yapmam.”</p>

  <p class="p12">Aralarındaki boşluk Eugenia’nın gereksinmesiyle dolmuştu. Eugenia’nın yüzünden boncuk boncuk terler fışkırıp omuzlarına ve kollarına akıyordu. <i>“Senin</i> hakkında bildiğim şeyi unutma! Bu kemerle beni dövmeye mecbur edeceğim seni ve sen de… çünkü… sen… <i>anlıyorsun.”</i></p>

  <p class="p12">“Yoo–” Deborah biraz daha uzaklaşmıştı ondan. Birden <i>nga</i>non’unun Eugenia’ya ulaşıp onun bekler durumdaki zehriyle birleşerek böyle bir şeye yol açmış olabileceği gelmişti aklına. Deborah Yıkım’ın ta kendisiydi –yıkım prangasına vurulmuş Pernai’ydi– belki de. Ama bu yalnızca kendisine yönelik bir şeydi; kimseden buna katılmasını istememişti. Sonra birden, Eugenia’nın <i>nganon’unun</i> onunkinden daha zehirli olabileceğini düşünmüştü. Böyle olsa bile, tanık olmak paylaşmak, paylaşmak da sorumluluk yüklenmek demekti. Onun <i>nganon’u</i> Eugenia’nınkini çağırmıştı; böylece başlattığı, böylece yol açtığı… Deborah Eugenia’nın yanına gitmiş ve kemeri alıp yere fırlattıktan sonra koşarak binadan çıkmıştı. Bir daha da Eugenia’nın ne yüzüne bakmış ne de onunla konuşmuştu.</p>

  <p class="p12">“Demek ki arkadaş olduğun bir insan –seni seven ya da sana yakınlık duyan herkes– senin tarafından olmasa bile, sana olan yakınlığı yüzünden yıkıma uğruyor.”</p>

  <p class="p12">“Yr bunun bir şaka olduğunu ileri sürüyor, ama siz daha yerinde bir yorum yaptınız. Evet, söylediğiniz doğru.”</p>

  <p class="p12">“Annen, baban ve kız kardeşin için de geçerli mi bu?”</p>

  <p class="p12">“Kadınların zehri erkekleri etkilemiyor. Erkekler başka bir yolla yıkılıyorlar. Bunu daha önce hiç düşünmemiştim, ama burada erkek hastalar da olduğunu gördüm; tıpkı bizim gibi, koğuşlar dolusu erkek var.”</p>

  <p class="p12">“Gerçekten de öyle,” dedi Furi. “Gene de, kadınlar için geçerli mi bu? Hâlâ bu zehir bulaştırma korkusunu duyuyor musun?”</p>

  <p class="p12">“Onları yıllardır yavaş yavaş zehirliyorum.”</p>

  <p class="p12">“Peki bunun sonuçları ne?”</p>

  <p class="p12">“Sanırım kız kardeşim delirecek.”</p>

  <p class="p12">“Hâlâ böyle mi düşünüyorsun?”</p>

  <p class="p12">“Evet.”</p>

  <p class="p12">Telefon çaldı ve doktor telefona yanıt vermek için kalkıp masasına gitti. Telefonun en az bir kez çalmadığı pek az saati geçiyordu ve olağanüstü bir seans sırasında da tam beş kez çalmıştı. Furi özür dilediğini belirtmek istercesine, umarsızlıkla omuz silkti ve birkaç dakika telefonla konuştu. “Şimdi…” dedi otururken, “nerde kalmıştık?”</p>

  <p class="p12">“Çan-çalan dünyada,” dedi Deborah sertçe.</p>

  <p class="p12">“Bazı telefonlara engel olamıyorum –şehirlerarası oluyor ya da başka zaman bulamayan doktorlar özel olarak arıyor. Elimden geldiğince bizi rahat bırakmalarını sağlamaya çalışıyorum.” Hafifçe gülümseyerek Deborah’a baktı. “‘Gözde ve ünlü bir doktor’la baş etmenin ne kadar zor olduğunu biliyorum. Her zaman, bu doktoru o hayali ‘kusursuz sicil’den uzak tutmak için, yaşam pahasına bile olsa, puanları biraz denkleştirme arzusu vardır. Ama itiraf edeyim, benim de başaramadığım bir sürü şey oluyor –bu kadar tutulan bir doktor olduğum <i>halde.</i> Çalışmamıza devam edelim mi?”</p>

  <p class="p12">“Zehir bulaştırma konusundan söz ediyorduk.”</p>

  <p class="p12">“Aa, evet. Merak ediyorum,” dedi Furi. “Duştaki bu olay şimdi başına gelse, aynı derecede korkar mıydın?”</p>

  <p class="p12">“Hayır,” ve Deborah güldü, çünkü çok gülünç gelmişti bu soru.</p>

  <p class="p12">“Peki, neden?”</p>

  <p class="p12">“Şey…” Deborah bir çeşit gün ışığına çıkmıştı. “Şimdi deliyim. Siz hasta olduğumu –bir hastaneye yatmamı gerektirecek kadar hasta olduğumu– kabul ettiğiniz anda, sandığımdan daha normal olduğumu kanıtlamıştınız bana. Biliyorsunuz, kişi ne kadar normalse o kadar da güçlü <i>olur.”</i></p>

  <p class="p12">“Pek anlayamadım.”</p>

  <p class="p12">“Ben bütün o yıllar boyunca ne kadar hasta olduğumu biliyordum, ama benden başka kimse kabul etmiyordu bunu.”</p>

  <p class="p12">“Sana en yakın olan, gün ışığı kadar berrak bir biçimde algılayabildiğin gerçekliğe bile güvenmemen istenmiş senden. Tevekkeli akıl hastaları yalanlara pek göz yummuyorlar…”</p>

  <p class="p12">“Sanki bunu ilk kez anlıyormuş gibi bir haliniz var,” dedi Deborah; hâlâ ışık içindeydi. “Doğru mu bu? Size bir şey öğretmiş oldum mu gerçekten?”</p>

  <p class="p12">Furi durakladı. “Evet bir bakıma oldun sayılır, çünkü yalan söylemenin ruhsal sorunları olan kişilere neden kötü geldiği konusunda başka nedenler biliyordum, ama hiç bu açıdan düşünmemiştim.”</p>

  <p class="p12">Deborah gülümseyerek ellerini çırpmaya başladı.</p>

  <p class="p12">“Ne var?” dedi Furi; Deborah’ın gülümsemesinin hiç de acı olmadığını görmüştü.</p>

  <p class="p12">“Aa, şey…”</p>

  <p class="p12">“Aldığın gibi verebildiğin için mutlusun demek, ha?”</p>

  <p class="p12">“Size bir şeyler öğretebiliyorsam, belki de hiç değilse bir konuda ciddiye alınabilirim.”</p>

  <p class="p12">“Ağlıyorum,” dedi Furi. “Senin şu Yr tanrıların için yalancıktan kocaman gözyaşları döküyorum.” Ve dudaklarını sarkıtarak ikiyüzlü bir biçimsel-üzüntü taklidi yaptı. “Bir gün gerçeği anlayınca evlerini başlarına yıkıp hepsini defedecek olan gerçek bir insanın zamanını boşa harcatıyorlar.”</p>

  <p class="p12">“Gözlerimin önüne sivri tepeli beyaz bir bulut getiriyorsunuz…” dedi Deborah, “ama bulutun gerisinde, bir ateş-kaynağı ve yıldırım-oku olan aynı Furi yerinde duruyor.” Ve yaşama Yr olmadan katlanma zorunluluğunu düşünüp titredi.</p>

  <p class="p12">Daha sonra, Deborah’ın bütün hasta insanlarla paylaştığı gizli bir düşünceyi incelemeye başladılar: Deborah’ın sıradan bir insandan çok daha büyük bir güce sahip oluşu, ama aynı zamanda da ondan aşağı bir düzeyde oluşuydu bu. Zehirli <i>nganon</i> Deborah için önemli bir kavramdı, ama mantığıyla ve nesnel bir biçimde bu kavramın karmaşık yönlerini anlıyor, bu kavramı tinsel bir gerçek olarak almıyordu. Bir akşam, Deborah, holde oturmuş ilaç sırasının gelmesini beklerken, yaşlı bir baykuş gibi büyük koltuklardan birinde oturan Miss Coral’a ve az önce yanlarına gelmiş olan Lee ile Helene’a baktı.</p>

  <p class="p12">“Düşüncelerimi okuyabiliyor musunuz?” diye sordu onlara.</p>

  <p class="p12">“Bana mı söylüyorsun?” dedi Lee.</p>

  <p class="p12">“Hepinize söylüyorum. Düşüncelerimi okuyabiliyor musunuz?”</p>

  <p class="p12">“Ne yapmaya çalışıyorsun sen –tecrit odasını boylamamı mı istiyorsun?”</p>

  <p class="p12">“Cehenneme kadar yolun var,” dedi Helene tatlı bir sesle.</p>

  <p class="p12">“Bana bakma,” dedi Miss Coral mezbahayı ziyaret eden bir kontesin soylu dehşetiyle. “Kendi düşüncelerimi bile okuyamıyorum ben.”</p>

  <p class="p12">Deborah çevresindeki duvarları süsleyen figürlere baktı. Hep bekliyorlar, hep asla yerlerinden kıpırdamamış ya da değişmemiş görünüyorlardı.</p>

  <p class="p12">“Nesnel gerçekliği arıyorsan,” diye kendi kendine mırıldandı, “işte burası tam bu işe başlanacak yer.”</p>

  <p class="p12"> </p>
</body>
</html>
