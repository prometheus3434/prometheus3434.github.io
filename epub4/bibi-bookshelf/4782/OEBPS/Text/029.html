<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>26.</title>
</head>

<body>
  <h1 class="h11"><a id="a79"></a>26.</h1>

  <p class="p12">İlkyaz yeniden geldi ve kış, Korunak’tan, kasabaya giden yollardan çekildi. Deborah, hâlâ dünyanın biçimlerine ve renklerine duyduğu ilk açlık ve sevginin verdiği ivecenlik içinde, resim yeteneğini bir düzine araç-gereç ve biçemle geliştiriyordu. Beceri işliğinde pek fazla gereç yoktu, ama Deborah ne varsa hepsini kullanıyordu: ipek-baskı, taş-baskı, suluboya ve guvaş. Yr ile dünyanın karanlık bölgeleri karşı çıksa da, canı dünyanın bütün oyuncaklarıyla oynamak istiyordu. Yeryüzü’nün törelerine ve insanlarına hiçbir zaman ulaşamayacağını seziyordu, ama maddi şeylere yeniden ve özgürce yaklaşabiliyor, bunun karşılığında büyük ödüller kazanıyordu. Yeni bir hasta, dinini kastederek ona ne olduğunu sorduğunda, “Bir Newtoncu,” diye yanıtlarken buldu kendini.</p>

  <p class="p12">Bu yeni hasta Helene’a çok benziyordu. Deborah, onun anlaşılmazlığının ve ikide bir sanki vurulmuş gibi çığlık atmasının gerisinde, bir doğruluk ve bir güç olduğunu seziyordu. Kızın adı Carmen’di. Babası milyarderdi ve Deborah onun uzun bir süre kalmak üzere D koğuşunu boylamaya mahkûm olduğunu biliyordu. Pek çok kişinin, korkunç bir çıplaklığı örtebilmek için ruh sağlığının son paçavralarını sıkıca tutmaya çalışarak geçirdiği üç aylık “balayı” Carmen için de bitmek üzereydi. Kimileyin, Carmen yanlarından geçerken, Carla’yla Deborah bakışıp gözleriyle, “Bir patlarsa, tavana kadar fışkıracak,” diyorlardı.</p>

  <p class="p12">“Hey, Carmen– hadi A koğuşuna gidip pingpong oynayalım.”</p>

  <p class="p12">“Oynayamam. Öğleden sonra babam beni görmeye gelecek.”</p>

  <p class="p12">“Yanında olmamızı ister misin?” dedi Carla ve Deborah onun yardım teklif ettiğini anladı. Carla’yla ikisi, pek güzel olmasalar bile, şöyle güzelce bir yıkanır, taranıp giyinirlerse, Carmen’in babasıyla B koğuşunun onlardan daha kılıksız-görünüşlü delilerinin arasına girerek koğuş arkadaşlarına bir yardımları dokunabilirdi.</p>

  <p class="p12">“Hayır,” dedi Carmen her zamanki durgun haliyle, “babam anlamaz bunu. Ben yalnızca yapabileceğimi umuyorum… gerektiği şekilde.”</p>

  <p class="p12">“Neyi nasıl yapabileceğini?” diye sordu Deborah.</p>

  <p class="p12">“Kabul etmeyi… daima. Kayıtsız şartsız… kabul etmeyi.”</p>

  <p class="p12">O gün pazardı ve beceri işliği kapalıydı. Neredeyse her şeye hafta sonlarına özgü bir terk edilmişlik havası sinmişti. Hastanenin güvenli ortamında bile pazar günlerine katlanmak çok zordu. Carla, “dışarda” çalışırken, pazar günlerinin nasıl bir işkence kaynağı olduğunu anlatmıştı ona. Kendisi de, dünyanın pazar günlerini ne denli tehlikeli ve kötücül kıldığını biliyordu. Hafta içi günlerde, Gizleyici’yi bir perde gibi gövdesinin ve zihninin önüne çekebiliyordu; ama pazar günü kendini Dinlenme ve Özgürlük günü olarak nitelendiriyor ve insanı savunmasız bırakıyordu. Pazar günü, boş zaman, huzur, kutsallık ve sevgi vadediyordu. İnsanların kusursuzluk özleminin bir başka anlatım biçimiydi bu olgu. Ne var ki, pazar günlerinde Gizleyici insanı tam olarak örtemiyordu; pazar günlerinin öğleden sonraları, pazartesi günü yeniden yalanların yinelenmesi ve dış görünüşün kusursuz olması buyruğuyla birlikte gelmeden önce, öteki dünyaları saklamak için verilen çılgınca bir savaşımla geçiyordu.</p>

  <p class="p12">Deborah’la Carla, ilkyazın bu ilk günlerinin yarı-ılık sisleri içinde aylak aylak gezinerek, kışın patikada bıraktığı yarıklara bakıp vakit geçirmek için uydurdukları hayal kurma oyununu oynadılar. Bu oyunda, dünyayı birçok kez, kısmen ceza olarak, kısmen de gizli, kırılgan bir umudu yansıtarak, yıkıp yeni baştan kuruyorlardı.</p>

  <p class="p12">“Benim üniversitemde, özel gruplar ya da klikler oluşmasına izin vermeyeceğiz.”</p>

  <p class="p12">“Benim fabrikamda, patronlar nasıl caniler olduklarını anlasınlar diye en sıkıcı işlerde çalışacaklar.”</p>

  <p class="p12">Gelgelelim, en iyi bildikleri yerler hastaneler olduğu için, oyunlarının temeli daha çok, bitip tükenmez hastane kurma, personel ve araç-gereçle donatma ve yönetme hayallerine dayanıyordu. Konuşurlarken, doktorların kaldığı binaların ve öğrenci konutunun epeyce uzağında yürürken buldular kendilerini.</p>

  <p class="p12">“Pencerelerdeki bütün parmaklıkları çıkarırım,” dedi Carla.</p>

  <p class="p12">Deborah ise pek emin değildi bu konuda. “Önce, hastaların bunu kaldıracak kadar güçlü olması gerek,” dedi. “Bazen insan boyun eğmeyeceği bir şeyle savaşmak zorunda kalıyor ve deliliğin güvenli bir şey olduğu bir yere sığınıyor.”</p>

  <p class="p12">“Gel, nöbetçi doktorlarımızı nöbetlerinde iyice çalıştıralım.”</p>

  <p class="p12">“Bütün hastabakıcılarım bir haftalarını hasta olarak geçirecek.”</p>

  <p class="p12">Birden kendilerini son hastane binasının epeyce uzağındaki çayırlıkta buldular.</p>

  <p class="p12">“Bak nerelere gelmişiz.”</p>

  <p class="p12">“Buraya kadar gelme iznim yok benim,” dedi Deborah.</p>

  <p class="p12">“Benim de yok.”</p>

  <p class="p12">Ama çok keyifliydiler. İkindi yavaş yavaş yerini akşama bırakıyordu. İnce bir yağmur çiselemeye başlamıştı, ama pazar gününe, denetime ve dünyaya karşı giriştikleri bu başkaldırıdan vazgeçmeye ikisinin de gönlü razı olmuyordu. Zevkten sarhoş bir halde, çimenlerin üstüne oturup kendilerini Pazar Tanrısı’nın üzerlerine yağdırdığı yağmura bıraktılar. Gün, alacakaranlığa dönüyordu. Yağmur üşütmeye başlamıştı. Sırılsıklam elbiseleriyle kalkıp hızlı hızlı hastaneye doğru yürümeye başladılar.</p>

  <p class="p12">En arkadaki binaya yaklaştıkları sırada, 3 numaralı ek binadan çıkıp ana binaya doğru gitmekte olan Henson’la küçük Cleary’ye yakalandılar.</p>

  <p class="p12">“Hey, kızlar– gece gezme izniniz var mıydı sizin?”</p>

  <p class="p12">“Hayır,” dedi Carla. “Biz de şimdi içeri giriyorduk.”</p>

  <p class="p12">“Peki öyleyse.” Hastabakıcılar, kızların yaklaşmasını beklediler, sonra hemen onların iki yanına geçtiler. Dönüş böyle olmamalıydı; onca özgürlük, kahkaha ve o güzelim yağmurdan sonra bu şekilde dönemezlerdi. Deborah’la Carla birbirlerine baktılar. Gözleri “Hayır” diyordu. Kapıya yaklaştıklarında, hastabakıcılar otomatik olarak kızların çevresini kuşattılar; böylece, yenilmiş bir halde, içeri girdiler. Kapının öte yanında, beklenen an geliverdi. Carla’yla Deborah bunu aynı anda sezdiler ve sanki yaşamları boyunca bu iş için eğitilmişler gibi, birlikte harekete geçtiler. Henson ve Cleary ayrımında olmadan onları salıvermişlerdi. Bu kapının ötesinde bir dizi döner kapı vardı.</p>

  <p class="p12">Hepsi birlikte bu kapılardan geçerken, Carla’yla Deborah birden, aynı anda gerisin geriye dönüp şaşkınlıkla bakakalan hastabakıcıların yüzlerine kanatları çarptıra çarptıra, aynı kapılardan hızla geçtiler ve böylece, hiçbir engelle karşılaşmadan ön kapıdan dışarıya çıktılar. Koşarlarken, hastaneye bir hastanın kaçtığını bildiren alarm zilinin zırıltısını duydular.</p>

  <p class="p12">Uzun, çok uzun bir süre, karanlık arka yollarda gülüşerek, solukları kesilinceye değin koştular. Yağmur sağanak halinde üzerlerine yağıyordu, gökyüzünde fırtına habercisi bir bulut hızla deviniyordu. Anterrabae, görkemli bir biçimde şarkı söylüyor, onca yıldır vermediği yeryüzü güzelliklerini anlatıyordu. Deborah’la Carla solukları iyice tıkanıp göğüsleri ağrıyana değin koştular, sonra soğuktan ve özgürlükten titreyerek yavaşladılar. Uzaktan bir ışık göründü. Bir araba geliyordu.</p>

  <p class="p12">“Bizi aramak için birilerini göndermişler!” dedi Carla soluk soluğa ve birlikte yol kenarındaki bir hendeğe atlayıp arabanın uzaklaşmasını beklediler. Işık yağmurun içinde gözden kaybolduktan sonra, kaçaklar hendekten çıkıp yürüyüşlerini sürdürdüler. Bir yandan da böylesine çevik ve güçlü oldukları için neşeyle gülüyorlardı. Bir süre sonra bir başka araba daha gördüler.</p>

  <p class="p12">“Gene bizi arayan birileri mi acaba?”</p>

  <p class="p12">“Böbürlenme, kaçık kız. Herkese açık bir yol bu.”</p>

  <p class="p12">“Yine de biraz tedbirli olsak iyi olur…” ve dönüp yeniden hendeğin içine atladılar.</p>

  <p class="p12">Soğuktan büzüşmüş ve tedirgin bir halde saklanırken, Deborah ilk kez, niyetlerinin ne olduğunu düşündü. Ne kuru giysileri vardı, ne de paraları. Hiçbir plan yapmamışlardı ve şu anda yaptıklarının daha fazlasını yapmak için de hiçbir istekleri yoktu. Deborah, Furi’nin ona gerçekten yapmak istediği şeyleri yapma konusunda öğrettiklerini hatırlamaya çalıştı ve sırtını toprak duvara dayayıp gerçekte ne istediğini bulmak için düşünmeye başladı. Yanında oturan Carla ayakkabısını sallayıp içine girmiş bir taşı çıkarmaya çalışıyordu. Araba uzaklaşınca, yukarıya tırmanıp yeniden yürümeye başladılar. Çamura batmış halleriyle, ikiz kardeşleri andırıyorlardı.</p>

  <p class="p12">“Eninde sonunda dönmek zorundayız,” dedi Deborah yüksek sesle.</p>

  <p class="p12">“Elbette,” diye yanıtladı Carla.” “Yarın doktorumla görüşmem var.</p>

  <p class="p12">Sadece, başımda beni yöneten, güden biri olmadan, birazcık kendi başıma kalmak zorundaydım, o kadar.”</p>

  <p class="p12">Deborah karanlıkta gülümsedi. “Tabii. Benim istediğim de buydu.”</p>

  <p class="p12">Dönüş uzun sürdü. Yürürken zaman zaman şarkılar söyleyip ayaklarının vıcık vıcık olmuş durumdaki ayakkabılarının içinde kaymasına gülüp durdular. Ön taraftaki ana kapıdan geçip B-C-D koğuşlarının olduğu binanın ön kapısından içeri girene değin, “yakalanmadılar”. İçeri girdiklerinde, böyle kolayca sıvışıp keyifli bir halde dönmelerine misilleme yapmak istiyormuş izlenimini veren bir hastabakıcı ordusu, üzerlerine çullanıp onları ayırdı. Deborah yıkanırken iki hastabakıcı başında nöbet tuttu. Bunlar İkinci Gece Vardiyası görevlileriydi; demek ki vakit gece yarısını geçmişti.</p>

  <p class="p12">“Bu yüzden başın derde girecek şimdi,” dedi hastabakıcılardan biri, üstünlük taslayarak.</p>

  <p class="p12">“Yukarı… yukarıya gitmek zorunda mı kalacağım?”</p>

  <p class="p12">“Sen şimdi uslu uslu yıkan, sonra da ilacını alıp doğru yatağına git; bu gece burda kalacaksın,” dedi hastabakıcı. “İkiniz de tecride alınacaksınız.”</p>

  <p class="p12">Banyodan sonra, Deborah’la gözcüsü, holün sonunda tecrit için ayrılan birkaç küçük odanın bulunduğu yere doğru yürürken, Carla’yla gözcüsünün yanından geçtiler. Deborah’la Carla, hâlâ özgür olan gözleriyle, hastabakıcıların başlarının üzerinden bakışıp birbirlerine göz kırptılar. Daha sonra, Deborah uykuya dalmak üzereyken düşünüyordu: Yaptıkları şeyin bedeli çok ağır olabilirdi. Ama aklına gene o yağmurun kokusu geldi.</p>

  <p class="p12">B koğuşunun yöneticisi. Dr. Ogden adlı yeni bir doktordu. Deborah bu doktoru henüz tanımıyordu, onun için nasıl biri olduğunu da bilmiyordu. Carla’yı suç ortaklıklarını belirten o göz kırpışından bu yana hiç görmemişti. Tek yapabildiği şey, geçmişteki kaçışlarla ilgili dedikoduları hatırlamaya ve Carla’yla yaptıkları şeye iyi bir gerekçe bulmaya çalışmak oldu. Ertesi sabah saat 11.00’de, bir gözcüyle birlikte aşağıya, yönetim bölümüne gönderildi. Gözcü hastabakıcı Dr. Ogden’ın bürosunun kapısını çaldı.</p>

  <p class="p12">“Girin.” Deborah içeri girdi ve karşısındaki masada Doktor Halle’nin oturduğunu gördü. Duyduğu şaşkınlık ve sevinç bütün yüzüne yayılmış olmalıydı, çünkü Dr. Halle hafifçe gülümseyip “Doktor Ogden gripten yatıyor, bu yüzden B koğuşunun yöneticiliğini bir süre için ben üstlendim. Görevim, B koğuşunda işlerin düzenli bir biçimde yürümesini sağlamak,” dedi. Sonra arkasına yaslanıp başparmaklarını birbirine sürterek döndürmeye başladı. “Nedir mesele?”</p>

  <p class="p12">Deborah ona nereye gittiklerini anlattı. Dr. Halle kimi ayrıntıları sormak için iki kez onun sözünü kesti ve Deborah öyküsünü bitirince, “İlk başta, kimden çıktı bu fikir?” diye sordu.</p>

  <p class="p12">Deborah el yordamıyla bir açıklama bulmaya çalıştı. Yr dilinde, Carla’yla ikisinin kaçışları sırasındaki duygularını anlatacak bir sözcük vardı ve şu anda aklına takıları bu sözcük, zihnini İngilizce üzerinde yoğunlaştırmasını zorlaştırıyordu. Bu sözcüğü. Dr. Halle’nin anlayabilmesi umuduyla, hiç değilse İngilizceye çevirmeye karar verdi. Çeviriye giriştiğinde bocalayınca. Dr. Halle ona bakıp “İçinden geldiği gibi anlat,” dedi.</p>

  <p class="p12">“Peki…” Deborah normal bir insan gibi konuşabilmek için korkunç bir gereksinme duyduğundan, bir süre duraksadı. “Şey… İnsan benim gibi hantal ve her şeyi yüzüne gözüne bulaştıran biriyse, kendisi gibi olmayan insanları gözünde çok büyütüyor. Benim… Benim… geldiğim yerde, böyle insanlara <i>atumai</i> derdik. Bu insanlar, tökezlemelerine yol açacak aşırı tek bir adım bile atmazlar; paket bağladıkları ip hiçbir zaman bir santim bile kısa gelmez. Trafik ışıkları her zaman onlarla uyumludur. Acı, yatağa uzanıp acı çekmeye hazır oldukları zaman ortaya çıkar, şaka da onları güldürmesi uygun olduğu zaman. İşte dün, sadece bir süre için bu <i>atumai’yi</i> yaşama gereksinmesi duydum. Carla da böyle bir gereksinme duyuyordu. İkimiz aynı anda duyduk bu gereksinmeyi. Hapşırmadan önce, hapşıracağım diye karar vermezsiniz, birden hapşırıverirsiniz. Herhangi bir fikir ileri süren ya da başı çeken filan yoktu. Öyle, ansızın, kendi başımıza gidiverdik.” İkinci kapıyı geçtikten sonra nasıl apansızın geriye döndükleri aklına gelince, yüzünü yeniden bir gülümseme kaplayıp onu ele verdi.</p>

  <p class="p12">“Eğlenceli oldu mu?” diye sordu Dr. Halle.</p>

  <p class="p12">“Hem de nasıl!”</p>

  <p class="p12">“Pekâlâ,” dedi Dr. Halle. “Biraz da Carla’yla konuşacağım, senin dışarda beklemeni istiyorum.”</p>

  <p class="p12">Deborah bürodan çıktığında, Carla’nın kapının hemen önünde, tıpkı onun gibi, bir gözcüyle birlikte ve büyük bir korku içinde sırasını beklediğini gördü. Deborah, deneyimli bir hasta, mahkûm, casus ya da rahibeye özgü bir tavırla, belli belirsiz bir biçimde omuzlarını silkti. Carla’nın gözleri bu hareketi hemen yakalamıştı.</p>

  <p class="p12">Carla içeri girdi. Deborah’a çok uzun gelen bir süre sonra. Carla kapıdan başını uzatıp eliyle Deborah’a işaret etti.</p>

  <p class="p12">“İçeri gel– ikimizle birden görüşmek istiyor.”</p>

  <p class="p12">Bu kez, bakışanlar gözcüler oldu.</p>

  <p class="p12">Deborah içerde nasıl bir hava olduğunu sezmeye çalışarak büroya girdi. Dr. Halle’nin çok sert bir görünüşü vardı, ancak Deborah onun gülmemek için kendini zor tuttuğunu anlayınca rahat bir soluk aldı.</p>

  <p class="p12">“Hastane kurallarını çiğnediniz –sekiz tanesini sanırım,” dedi Dr. Halle. “Azarı hak ettiniz. Yaptığınız şey konusunda anlattıklarınız birbirini tutuyor. Eğlenceliydi ama, değil mi? Paylaşılan bir eğlenceydi. Burada çok ender olur bu. Biraz da gurur duyuyorum sizinle…” Sonra yeniden disiplinli bir tavır takındı. “Ayrıcalıklarınızda bir değişiklik yapmak için hiçbir neden göremiyorum. Bu kadar.”</p>

  <p class="p12">Deborah’la Carla bürodan çıkıp kapıyı arkalarından kapadılar. Doktor Halle, döner koltuğunu çevirip pencereden dışarıya baktı. Dışarıda, ağaçlar yeşeriyor, ilkyaz bütün dalları sarıp canlandırıyordu. Bodur ağaçlardan oluşan çit yeşille bezenmişti. Dr. Halle kızların o fırtınalı gecede şarkılar söyleyip yürüyüşlerini, kendisinin de bir keresinde evden kaçıp çıktığı bir geziyi düşündü, “Bacaksızlar!” diye ansızın haykırdı. Sesinde sabırsızlık, hayranlık ve küçücük bir kıskançlık tohumu vardı.</p>

  <p class="p12">“Carmen nerde?” diye sordu Carla Deborah’a. “Ona her şeyin yolunda olduğunu söylemek istiyorum. Öğleden sonra aşağıya indiğimizi görmüştü, neler olup bittiğini de duymuştur mutlaka.”</p>

  <p class="p12">“Bilmiyorum, hiç görmedim onu.”</p>

  <p class="p12">Bir hemşireye sordular.</p>

  <p class="p12">“Carmen eve gitti. Dün gece burdan ayrıldı.”</p>

  <p class="p12">“Ama babası sadece onu görmek için gelmemiş miydi?”</p>

  <p class="p12">“Evet,” dedi hemşire, “ama herhalde planını değiştirdi. Tek bildiğim, babasıyla birlikte dün akşam yedi civarında gittiği.” Hemşirenin ses tonu onlara başka soru sormamalarını söylüyordu, onun için sorularını birbirlerine yönelttiler. “Ne olmuş olabilir?”</p>

  <p class="p12">“Terry, dün Carmen’i gördün mü?”</p>

  <p class="p12">“Hı-hıh. Gördüm.”</p>

  <p class="p12">“Ne oldu?”</p>

  <p class="p12">“Kabul etmedi.”</p>

  <p class="p12">Deborah’la Carla, kulaklarında dünyanın aykırılıklarının ve Dr. Halle’nin övgüsünün iç içe dolanarak çınlamasıyla, titreyerek birbirlerine baktılar.</p>

  <p class="p12">“Benim annemle babam–” dedi Deborah. Annesiyle babasının, onun sevgisinden çok nefretine tanık olduklarını biliyordu, ama burada kalmasına izin vermişlerdi. Hiçbir iyileşme belirtisi olmasa bile, uzun, çok uzun bir süre kalmasına izin vermişlerdi. Hiçbir zaman saygınlıklarını onarmak amacıyla iyileşmesi için zorlamamışlardı onu. Deborah yere baktı, ellerinin, kendi zihnine ileteceği sözcükleri oluşturmak için, heyecanla gene Yr’ye özgü hareketleri yaptığını gördü. Kendi dünyasına çekilip gözlerini her şeye kapamış bir halde olan Carla’ya bakınca, Deborah’ın içinden özel bir şeyler söylemek geldi.</p>

  <p class="p12">“Sonuçta bana verdikleri özgürlüktü. Carmen’inkiler ona hiç şans tanımadılar, ama benimkiler…”</p>

  <p class="p12">Ona, bu savaşım olanağını sağlayanın annesiyle babası olduğu geldi Deborah’ın aklına. Onların istediği gelişmeyi başaramadığı an, bu olanağı elinden alabilirlerdi. Oysa, belki de hiçbir zaman onları yüceltmeyecek bir geleceğe olan inançlarını yitirmemişlerdi hiç.</p>

  <p class="p12">“Carla… korkudan ödümü koparan bir şey olmasa, büyük bir gönül borcu duyardım!”</p>

  <p class="p12"> </p>
</body>
</html>
