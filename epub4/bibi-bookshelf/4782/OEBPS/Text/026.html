<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>23.</title>
</head>

<body>
  <h1 class="h11"><a id="a68"></a>23.</h1>

  <p class="p12">Deborah artık yaşayacağı için, yaşamaya çoktan başladığı için, yeni renkleri, boyutları ve bilgileri, tutku dolu bir ivecenlik kaplamıştı. Biçim, ışık ve yasa öğeleri giderek süreklilik kazandıkça, Deborah insanların yüzlerini incelemeye, onlarla konuşmaya ve onları duymaya başlamıştı. İnsanların birbirleriyle konuştukları konularda ürkek ve yetersiz olmasına karşın, umutsuz hastaları ve bezgin görevlileriyle D koğuşunu çok sönük bir gerçeklik olarak görmeye başlamıştı. Böylece, sabırsızlık ve hevesle, ağır ağır hastanenin kocaman ve zorlu çarkına tırmanmaya başladı; ağırlığının altında çarkın neredeyse inleyip gıcırdadığını duyabiliyordu. Yavaş yavaş, doktorların sorumluluk ölçütü saydığı uzaklık ve süre ayrıcalıklarını yeniden kazandı: Tek Başına Doktorunun Bürosuna (30 metre x 1 saatlik normallik). Tek Başına Ön Bahçede (60 metre x 3 saatlik normallik); Tek Başına Ön ve Arka Bahçelerde (1500 metre x 5 saatlik normallik). Ve sonunda B koğuşuna geçmek için başvurdu; orada bu metre-saat kuralına, kitaplar, kalemler ve resim defterleriyle dolu koca bir alan katılacaktı. Şimdi, içinde, canlı bir varlık olduğu biçiminde, titrek ama giderek büyüyen bir inanç olduğundan, dünyayı sevmeye başlamıştı.</p>

  <p class="p12">“Eğer canlıysam, onların maddesini taşıyorum demektir <i>–aynı</i> <i>maddeyi,</i> anlamıyor musunuz?” dedi Furi’ye heyecanla, ellerini dünyaya doğru uzatırken. B’de son kalışında, Koro’nun uğultusuyla yanardağın oluşmasının dışında, yalnızca karanlık ve sessizlik olmuştu. Banyoya, yemeğe ve ilaç kuyruğuna giden yollar dışında, hiç kimseyi ve hiçbir şeyi görmemişti. Ama bu kez koğuşa girdiğinde coşku içindeydi: onu gürültülü, canlı bir yer olan ön taraftaki odalardan birine yerleştirmelerini umut ederek, hemşirelerin yüzlerine dikkatle baktı ve adlarını sordu.</p>

  <p class="p12">Başhemşire umursamaz bir tavırla başını yana çevirdi. “Carla Stoneham’ı tanıyorsun, değil mi?”</p>

  <p class="p12">“Geri mi döndü? Ben… ben onun gittiğini sanıyordum.”</p>

  <p class="p12">“Eh, bir süre dışardan tedavi gördü,” dedi hemşire; her şeyi ondan gizlemeye çalışıyordu, sesindeki ölgünlük dışında her şeyi. “Şimdi hastanede gene.”</p>

  <p class="p12">Carla yatağının üzerinde oturuyordu. Deborah ona bakınca, gözlerinde özel bir sıcaklık gördü.</p>

  <p class="p12">“Eh, kızlar, birbirinizi tanıyorsunuz.” Hemşire yedek battaniyeyi öbür yatağın üzerine bırakıp odadan çıktı.</p>

  <p class="p12">“Merhaba, Deborah…” Carla onu gördüğüne sevinmiş gibiydi, ama Deborah onun utançtan ezildiğini görebiliyordu. Sıcak bakışlarla ona bakarken, zihninin içinden yalvarmaya başladı; Ben senin arkadaşınım– durumundan utanma. Gözlerini kapayıp ona duyduğu bağlılığı Yrece yerine İngilizce sözcüklerle anlatmaya zorladı kendini.</p>

  <p class="p12">“Bunun bencillik olup olmaması umurumda değil. Burada olduğuna seviniyorum, çünkü ben de buradayım.” Sonra yatağını hazırlayıp giysilerini yerleştirmeye başladı. Bir yandan da Carla’yla dedikodu yapıyorlardı: Miss Coral, Helene, Mary’nin son krizi ve B’deki hemşireler (bir sorun çıkarsa hangisinin geleceği, hangisinin gelmeyeceği) gibi.</p>

  <p class="p12">Sonra Deborah, “Fısıltı gazetesi senin döndüğünü hiç söylemedi bana,” dedi. Bunu söylerken dosdoğru Carla’nın gözlerine bakıyordu; bu bakış, söze dökülse tümüyle müdahale olarak nitelenebilecek bir yaklaşımı yansıtıyordu.</p>

  <p class="p12">“Dışarda korkunç bir yalnızlık oluyor, hepsi bu,” diye yanıtladı Carla. Deborah’a bir soru sorma ayrıcalığını tanımıştı; Deborah sorusunu basit bir biçimde sormaya çalıştı.</p>

  <p class="p12">“Geri dönmek güç geldi mi?”</p>

  <p class="p12">“Şey… yenilgiye uğramak demek bu,” dedi Carla ve soruyu savuşturmak istercesine başını öne eğip yavaşça konuyu değiştirdi. “İşimde çok yalnızlık duyuyordum… sabahları işe giderken yaptığım o uzun yolculuk beni hipnotize ediyordu sanki; işte de, teknisyenlerle ‘günaydın’ları ve ‘iyi akşamlar’ından başka bir şey yoktu. Akşamları ya sinemaya gidiyor ya da odamda kalıp onlara yetişmek için teknik kitaplar okuyordum. Kısa bir süre sonra sokaklar bana St. Louis’in sokaklarını ve orada geçirdiğim günleri hatırlatmaya başladı– her şey aynı duyguları veriyor gibiydi–”</p>

  <p class="p12">Carla konuşurken, yüzünde yer etmiş bir kederin izleri iyice belirginleşmişti; ama birden düşüncelerinden silkindi, “Kimsenin başaramayacağını söylemiyorum,” dedi acele acele, “ya da benim bir daha böyle bir şeye kalkışmayacağımı –sadece, bazen hazır olmadığım halde, başarısızlığı göze alarak dışarı çıkıyorum–” Bir zil sesiyle lafı yarıda kaldı<a id="a70"></a>. “Î.T.<a id="a69"></a><a href="../Text/notes.html#a126"><span class="t18"><sup>[20]</sup></span></a> işliği açıldı,” dedi “Gel– sana orayı göstereyim.”</p>

  <p class="p12">Dışarda keskin bir kış soğuğu vardı. Deborah dünyayı eşsiz bir güzellik içinde buldu. Korunak’ın çitinin ötesinde bir duman yükseliyordu; ara ara dumanın kokusunu alabiliyordu. Yanı başında bir arkadaşı ve beceri işliğinde de doldurulmayı bekleyen bir resim defteri vardı. Deborah içinden taşan gönül borcu ve açlık duygularını bastırmaya çalıştı; ama gözleri, dünyanın renkleri ve boyutlarıyla, aynı özü taşıyan insan ırkının yasalarıyla –devinim ve yer çekimi, neden ve sonuç, dostluk ve bir insan kimliği duygusu– dolmuştu. Arkasında, yükseklerden gelen bir ses duydu ve dönünce D koğuşunun bir penceresinden el sallayan Miss Coral’ı gördü.</p>

  <p class="p12">“Gene tecritte galiba,” dedi Carla pencereleri sayarak. Onlar da Miss Coral’a el salladılar ve birkaç dakika süreyle el kol işaretleri yaparak birbirleriyle konuştular.</p>

  <p class="p12">(Bir kavgaya karıştım) dedi Miss Coral, kollarını tel örgülü pencerenin iki yanına doğru açarak.</p>

  <p class="p12">(Serbestim!) diye yanıtladı Deborah, ayağındaki zincirleri koparıyormuş gibi yapıp zıplayarak.</p>

  <p class="p12">(Nereye kadar?) diye sordu Miss Coral, denize doğru bakma işareti yaparak.</p>

  <p class="p12">Deborah sol koluyla bir duvar simgesi oluşturdu ve sağ elini bu duvara dayadı.</p>

  <p class="p12">(Hemşire geliyor!) diye bağırdı Miss Coral; ellerini başına götürüp hemşire kepinin iki yanındaki çıkıntıları belirtmiş ve anahtar çevirme hareketi yapmıştı.</p>

  <p class="p12">(Allahaısmarladık!) Miss Coral çabucak el sallayıp gözden kayboldu.</p>

  <p class="p12">Arka kapıdan bir hemşire çıkmış, onların patikada durup el kol hareketleri yaptığını görmüştü.</p>

  <p class="p12">“Ne yapıyorsunuz, kızlar?” diye sordu hemşire.</p>

  <p class="p12">“Yalnızca idman yapıyoruz,” dedi Carla, “yalnızca idman.” Sonra, dış binalardan birinde olan beceri işliğine doğru yürüdüler.</p>

  <p class="p12">İşliğin sıcak ve normal bir iş yerini andıran bir görünümü vardı; ancak yakından bakınca, bunun bir öykünme olduğu anlaşılabiliyordu. Hastalar dikiş dikiyor, kile biçim veriyor, okuyor ya da hamur ve kumaş parçalarıyla kolajlar yapıyorlardı. Etkinliklerinin çoğunun en sıradan el-becerileri türünde olduğu açıktı. Deborah içinde belli belirsiz bir utanç duydu. Dünya yasalarınca dışlanmış, toplum dışı kişiler, doyum verici bir iş yanılsaması karşısında ellerini ısıtıyorlardı sanki. Umarsızca ve boş yere, bu yanılsamanın dokularını, kâğıtlarını ve gereçlerini araştırıyor, sanki gerçekliği söküp çıkaracaklarmış gibi, eski yün atkıların ilmeklerini söküyorlardı. Yararlılığın her şeyden önce geldiği bir ülkede uygulanan bu “tedavi amaçlı” çalıştırma edimi, hastaların yavaş yavaş kazandığı varsayılan gurura bilinçsizce atılan bir tokatmış gibi geldi Deborah’a. Mavi-beyaz çizgili üniformasıyla bir işle Tedavi hastası yanlarına geldi.</p>

  <p class="p12">“Hey, merhaba, Carla,” dedi kadın, biraz aşırıya kaçan bir neşeyle; sonra Deborah’a bakıp, “Bize bir ziyaretçi mi getirdin?” diye sordu.</p>

  <p class="p12">“Evet,” dedi Carla. “Şöyle bir bakalım dedik. Bu Deborah.”</p>

  <p class="p12">“Aa, tabii ya!” dedi kadın coşkuyla. “Seni daha önce görmüştüm –D koğuşunda!”</p>

  <p class="p12">İşlerine eğilmiş başlar ansızın yukarı kalktı. Ve Deborah birden zihninde bu İşle Tedavi hastasını, avcı giysileri içinde, rüzgârın başaklarına boyun eğdirdiği bir buğday tarlasında ateş ederek bir kuş sürüsünün ürküp havalanmasına yol açan biri olarak canlandırdı. Carla neler olup bittiğini anladı ve bir an için başını yana çevirdi. Sonra gene kadına bakıp, “Deborah şimdi B koğuşunda ve benim oda arkadaşım,” dedi.</p>

  <p class="p12">Yüzlerin kimisi rahatladı, ellerin kimisi işine döndü.</p>

  <p class="p12">İşlikte bir süre kaldılar ve Deborah bazı erkek hastalarla tanıştırıldı. Deborah onların adlarını öğrenirken, <i>erkeklerin</i> hastalanmasına neyin yol açabileceğini düşünüyordu. İki genç kız, işlikten ayrıldıktan sonra, açık durumdaki A koğuşuna doğru yürüdüler. Bu koğuşta hastalarla görevlilerin ortaklaşa kullandıkları bir kahve demliği vardı.</p>

  <p class="p12">“Daha çok onlar için bu demlik,” dedi Carla, “ama bize de ne umut edebileceğimizi gösteriyor. İçlerinde kahve içmek isteyen yoksa, belki bıraktıkları şeyi almamıza izin verecekler demektir.” Deborah içeri girmek istemedi. O gün için buğday tarlasındaki o tek atış yeterdi.</p>

  <p class="p12">“Carla, sen dışarı çıktın –yani gerçekten dış dünyada bulundun. Birimiz bir odaya girdiğinde böyle mi oluyor orada da?”</p>

  <p class="p12">“Bazen,” dedi Carla. “Bir işe girerken göstermek zorunda olduğun birtakım belgeler var, bazen de seni gözetim altında tutan bir sosyal hizmet görevlisi oluyor. Çok, çok zorlaşabiliyor, ama insanlar zaman zaman sandığından daha iyi çıkıyor. Birçok iş yerinde ‘normallik belgeleri’ni göstermen gerekiyor ve adamlar çok tedirgin oluyorlar. Ama dışardaki iyi insanlar, onlarla ‘kişi’ sıfatını paylaşma onurunu duymanı sağlıyorlar. İşin en zor yanı, onlarla arandaki mesafe gitgide büyüdüğü halde, herkesin sana nazik davranıp ‘günaydın’, ’iyi geceler’ gibi şeyler söylemesinin yarattığı duygu. Doktorlar bunun hasta kişinin suçu –benim suçum– olduğunu söylüyor. Daha az kuruntulu olsam, arkadaş edinmenin daha kolay olacağını söylüyorlar, ama söylemesi kolay tabii. Doktorların hiçbirinin, insanın alnında kocaman bir lekeyle yeni bir topluluğa girmeye çalışmasının ve bu topluluğun ilk başta duyduğu acıma ve marazi bir hayranlık nedeniyle onu kabullenmesinin nasıl bir şey olduğunu bildiğini hiç sanmıyorum.”</p>

  <p class="p12">Deborah güldü. “Ey, Doktorlar! Yabancılık Yolculuğu’yla görkemli bir yıl geçirin! Tımarhanenizi bir hasta olarak ziyaret edin!”</p>

  <p class="p12">Carla da güldü. “Saygınlığınızdan, vatandaşlık haklarınızdan, hatta özsaygınızdan bile yoksun olarak dolaşıp durun! Alıcı tarafta oturup o yapmacık iyi-iyi karşısında tir tir titreyin!”</p>

  <p class="p12">Bir süre için, saygınlıklarını ve gerçekliğe ilişkin belli bir mülkiyet duygusunu, hastalarıyla aralarına bir mesafe koymak için kullanan bütün doktorlardan öç alma oyununa kaptırdılar kendilerini. Deborah, Doktor Halle’nin, Furi’nin ve Yeni Doktor’un, kendileriyle hastaları arasındaki kapıyı hiçbir zaman tümüyle kapamadıkları için. Yabancılık Yolculuğu’na gereksinmeleri olmadığını düşündü.</p>

  <p class="p12">“Sana söylemeyi unuttum,” dedi Deborah koğuşlarına dönerken “Helene’la ilgili. Biliyorsun, onun şakalarına gülüp dururduk, ama sonradan çok soğuk şakalar yapmaya başlamıştı. Ama nedense, son zamanlarda bir şeylere üzülüyormuş gibi bir hali vardı.” D koğuşundan ayrıldığı gün Helene’ın kapıdaki halini anlattı Carla’ya. Helene bir an yalnız kalmalarını bekledikten sonra, “Niye giden kişi ben olmuyorum?” demişti. Deborah da, “Eh, niye olmasın?” demiş ve Helene, sanki böyle bir şeyi ilk kez düşünüyormuş gibi, dalgın dalgın, “Belki… belki…” diye yanıt vermişti. Helene, uykusunda bile hiçbir zaman bu denli savunmasız görünmemişti. Ama tabii, hemşire Deborah’ı aşağıya götürmek için geldiğinde, Helene kendini toparlamış, yumruğunu göstererek Deborah’a “Geri zekâlı orospu” deyip arkasından da, “Unutma bunu!” diye bağırmıştı. Ama Deborah Helene’ın ona değil, Belki’ye sövdüğünü bildiği için gülümsemişti.</p>

  <p class="p12">Kilidi olmayan güney kapısından girerken, dışarı çıkmakta olan Yeni Doktor’la karşılaştılar. Deborah’ı görünce Yeni Doktor’un yüzü aydınlanıvermişti.</p>

  <p class="p12">“Hey!” (gözlerinin içi gülerek) “Adres değiştirdiğini duydum. Tebrikler!” Ses tonunda saygı vardı. Dünyadan alacağı ilk tadın çarpıcı bir şarap tadı olabileceğini hiç hesaba katmamıştı Deborah. <i>Yeni Doktor’un yargıda bulunacak kadar bilgisi olmayabilir,</i> diye Yr tanrılarına fısıldadı, gönüllerini almak istercesine.</p>

  <p class="p12">“Tuhaf bir şey –daha önce üzerinde hiç düşünmediğim bir şey–” dedi Deborah Doktor Fried’e, “–Yahudilerin kendilerine özgü bir hoşgörüsüzlükleri var. Yahudi olmayan hiçbir insanı doğru dürüst tanımadım ben ve Yahudi olmayan birine en ufak bir güven bile duymadım hiç. Doktor Hill, yani yeni doktorla Carla Protestan, Helene Katolik ve Miss Coral’ın da bir çeşit çılgın-Baptistlik geçmişi var.”</p>

  <p class="p12">“Eeee?”</p>

  <p class="p12">“Eesi, kafamda garip bir şey yapıyorum. Bana yakın olabilmeleri için onları Yahudi’ye <i>dönüştürüyorum.’’</i></p>

  <p class="p12">“Nasıl yapıyorsun bunu?”</p>

  <p class="p12">“Şey, onların bizim soyumuzdan olmadığını –bize hep anlatıldığı gibi sonunda ihanet eden kişiler olduklarını– unutmanın ötesinde, Yahudi olmadıklarını da unutmak zorunda kalıyorum. Dün, Carla biri hakkında ne düşündüğümü sordu bana. Ben de, ‘Bu tipleri bilirsin –<a id="a72"></a> adam özel bir tip olmak istiyor, onun için Purim<a id="a71"></a><a href="../Text/notes.html#a128"><span class="t18"><sup>[21]</sup></span></a> boyunca haykırıp dövünüyor,’ dedim. Birden şaşaladı, şaşkın şaşkın yüzüme baktı ve çok, çok uzun bir süre sonra, onun <i>Yahudi olmadığı</i> <i>için,</i> ne dediğimi anlamadığı geldi aklıma.”</p>

  <p class="p12">“Onları oldukları gibi, kendini de olduğun gibi bırakıp gene de sevebilir misin onları?”</p>

  <p class="p12">“Hastane bana bunu öğretti,” dedi Deborah yavaşça. “İnsan kaçık olunca, kaçık bir Yahudi ya da kaçık bir Putperest olmuş, fark etmiyor pek…”</p>

  <p class="p12">Doktor Fried’in zihni bir an yazdığı bir yazıya kaydı; bu yazıda, bir doktorun iyileşmekte olan bir hastasına, onun yeni yeni oluşan sağlığının dünyadaki delilik belirtileriyle de uğraşması gerektiğini nasıl anlatacağı sorununu ele almıştı. Bu kızın içindeki sağlık gücü, bir gün daha büyük boyutlu bir mantık ve özgürlüğe yönelebilirdi. Birden disiplinci yanı ağır bastı ve “Bunu keşfettiğine ne kadar sevindim! Ama bu konumuzun dışında. Biliyorsun, bana bir anını anlatmıştın hani kız kardeşin bebekken, onu nerdeyse camdan atıyor-muşsun– bu olaydaki bir şey kafamı kurcalayıp duruyor; doğru olmayan bir şey var. Olayı bir daha anlat bana,” dedi.</p>

  <p class="p12">Deborah anısını yeniden anlattı: sepet biçimli bir yatakta yatan ve çirkinliği ona ne denli belirgin geliyorsa, başkalarına da o denli görünmez gelen o sevgili miniğe doğru uzanışını; küçük yaratığı pencereden sarkıtışını, annesinin içeri girişini, duyduğu nefreti ve böyle bir şeyi yaparken yakalanmanın verdiği utancı; kardeşini sevmeye başladığında, o gün onun yaşamını sona erdirmiş olabileceğini düşündükçe tüylerinin ürperişini. Olay bütünüyle, bilerek yapılan bir davranışın, duyulan utancın ve kederli bir anne ve babanın bağışlayıcı suskunluğunun hayaletleriyle kaplıydı.</p>

  <p class="p12">“Pencere açık mıydı?” diye sordu Furi.</p>

  <p class="p12">“Evet, ama biraz daha açtığımı hatırlıyorum.”</p>

  <p class="p12">“İyice, ardına kadar mı açmıştın?”</p>

  <p class="p12">“Bebekle birlikte dışarıya uzanmama yetecek kadar.”</p>

  <p class="p12">“Anlıyorum. Sonra, pencereyi açtıktan sonra, uzanıp bir deneme yaptın ve gidip bebeği aldın, öyle mi?”</p>

  <p class="p12">“Hayır– önce bebeği aldım ve sonra onu öldürmeye karar verdim. “</p>

  <p class="p12">“Anlı<a id="a74"></a>yorum.” Furi, Mr. Pickwick’in<a id="a73"></a><a href="../Text/notes.html#a130"><span class="t18"><sup>[22]</sup></span></a> güzel bir akşam yemeğinden sonra yaptığı gibi, rahatça arkasına yaslandı. “Şimdi ben dedektiflik yapacağım,” dedi. “Öykünün müthiş yalan koktuğunu söylemek zorundayım! Beş yaşında bir çocuk, ağır bir bebeği kaldırıyor, pencereye götürüyor, bir yandan pencereyi açarken, bir yandan da gövdesiyle bebeği pervazın üstünde tutuyor, dışarıya uzanma denemesi yapıyor ve bebeği kollarıyla pervazdan dışarıya uzatıp atmaya hazırlanıyor. O anda, anne içeriye giriyor ve bu beş yaşındaki çocuk şimşek hızıyla bebeği içeriye fırlatıyor, bebek ağlamaya başlıyor ve anne bebeği kucağına alıyor–”</p>

  <p class="p12">“Hayır– o sırada bebek sepete konmuştu.”</p>

  <p class="p12">“Çok ilginç,” dedi Furi. “Şimdi, ya ben aklımı kaçırdım ya da sen, beş yaşındayken o odaya girip orada yatan bebeği gördüğünde onu öldürmeyi isteyecek kadar nefret duyduğun için, bu öyküyü uydurdun, ne dersin?”</p>

  <p class="p12">“Ama hatırlıyorum…”</p>

  <p class="p12">“Nefret ettiğini hatırlayabilirsin, ama bütün kanıtlar aleyhinde. Annen içeri girdiğinde ne demişti? ‘Bırak şu bebeği!’ ya da ‘Bebeği incitme!’ gibi bir şey mi?”</p>

  <p class="p12">“Hayır, net bir biçimde hatırlıyorum. Annem ‘Ne yapıyorsun burada?’ dedi ve bebek de o sırada ağlıyordu.”</p>

  <p class="p12">“Bu işte beni şaşırtan şey, olayın duygusal yönünü –nefreti ve acıyı– dinlemeye kendimi çok kaptırdığım için, gerçekleri gözden kaçırmış olmam. Bu gerçeklerin, varlıklarını bana duyurmak için tekrar tekrar bağırmaları gerekti. Nefret gerçekti, Deborah, acı da öyle. Ama şu yaptığını hatırladığın şeylerin hiçbirini yapacak kadar büyük değildin o sırada. Ve annenle babanın bütün bu yıllar boyunca duyduğunu söylediğin utanç da, kız kardeşinin ölmesini istediğin için kapıldığın suçluluk duygusundan başka bir şey değil. Kendi gücün konusunda edindiğin yanlış bir fikirle (sırası gelmişken söyleyeyim, hastalığın yüzünden bir türlü kurtulamadığın bir fikir bu), bu düşünceleri kafandan atamadığın bir anıya dönüştürmüşsün.”</p>

  <p class="p12">“Gerçekten olmuş bir şey gibiydi sanki. Bunca yıl, gerçek bir şeymiş gibi yaşattım bu anıyı.”</p>

  <p class="p12">“Evet, doğru,” dedi Furi gülümseyerek, “ama artık bu değnekle kendi kendini dönüp cezalandıramayacaksın. Bizim sözde katilimiz, kendisine ortak gelen bir bebeğin yattığı beşiğe kıskançlıkla bakan beş yaşında bir çocuktan başka bir şey değil.”</p>

  <p class="p12">“Beşik değil, sepet.”</p>

  <p class="p12">“Ha, şu ayaklı olanlardan mı? Hay Allah, o yatağın içine ulaşamazdın bile. Dedektiflik rozetimi yarın iade ediyorum ben!”</p>

  <p class="p12">Deborah yeniden beş yaşına, babasıyla birlikte yeni bebeğe bir göz atmak için girdikleri odaya döndü. Gözleri babasının ellerinin hizasındaydı ve yatağı çevreleyen fırfırlar, danteller yüzünden, yatağın içini dikizleyebilmek için ayak parmaklarının ucunda yükselmek zorunda kalmıştı. “Ona elimi bile sürmedim…” dedi dalgın dalgın. “Ona elimi bile sürmedim…”</p>

  <p class="p12">“O günlere dönebildiğine göre, olanları birlikte gözlemleyebiliriz,” dedi Furi.</p>

  <p class="p12">Deborah mutsuzluğun bütün bütün çökmesinden önce yaşadığı mutlu bir yıldan söz etmeye başladı. Geleceğe umutla baktığı o kısa, büyülü dönemi irdelemeye koyuldu. O bir yıl boyunca, yapay bir cinayet yükünü taşımış ve prensesliği elinden alınmış olsa bile, henüz yıkım hükmünü giymemiş durumda olduğu geldi aklına. Henüz yaşama bağlı olduğu, hem içinde bulunduğu güne hem de geleceğe yönelik coşku dolu bir özlem duyduğu bir dönem yaşamıştı; bu dönemin anısı, çok güçlü bir anlamla yüklü olarak canlanıyordu şimdi.</p>

  <p class="p12">Deborah yanaklarından süzülen gözyaşlarıyla, yaşamının beşinci yılının aydınlığından çıktı. Furi onun ağladığını görünce, başını sallayarak, “Yerinde bir davranış bu,” dedi.</p>

  <p class="p12">Deborah şimdi, yaşamının ilk yıllarında duyduğu mutluluğun, onun genetik yönden lanetli olmadığını –lanetli bir et ve kemikten oluşmadığını kanıtladığını anlıyordu. Acı çekse de, büyük bir yaşama isteği duyduğu bir dönem olmuştu yaşamında. Deborah hıçkıra hıçkıra ağlamaya başladı. Hâlâ acemice, kaba, gelişigüzel ve acı bir ağlamaydı bu. Ağlama kesildiğinde, Furi bunun rahatlatıcı “yararlı” bir ağlama olup olmadığını sorma gereğini duydu.</p>

  <p class="p12">“Hangi aydayız ve bugün ayın kaçı?” diye sordu Deborah.</p>

  <p class="p12">“On beş aralık. Niye sordun?”</p>

  <p class="p12">“Yüksek sesle düşünüyordum yalnızca. Yr zamanı<a id="a75"></a> içrektir<a id="a76"></a><a href="../Text/notes.html#a131"><span class="t18"><sup>[23]</sup></span></a>. O iki takvimi ve Koro’nun yargılama toplantıları arasındaki günlerin nasıl ölçüldüğünü biliyorsunuz.”</p>

  <p class="p12">“Evet.”</p>

  <p class="p12">“Şey, bugün Annot’a Doğru Dördüncü Englift olduğunu hatırladım az önce. Bu, yükselen bir takvimdeyiz demektir.” Bu takvimin neredeyse bir mucizeyle onu Cehennem’den Araf'a doğru yükselttiğini söylemeye korkuyordu hâlâ.</p>

  <p class="p12">Deborah koğuşa dönmek üzere doktorun bürosundan çıktığında, buz gibi soğuk bir yağmur yağıyordu. Deborah nedensel dünyanın soğuğunu duyumsayıp titredi ve bu yağmur, dünyanın yasalarına ve mevsimlerine karşı görevini yapan bir yağmur olduğu için gönül borcu duydu. Korunak’taki ağaçların dalları ıslak ve karaydı. Derken, yukarıda, kalın bir ağaç dalında duran Idat çarptı gözüne. Idat’ın tülleri, bir ateşin üzerindeki hava gibi titreşiyor, ışıltılar saçıyordu.</p>

  <p class="p12"><i>Acı</i> <i>çek, kurban,</i> diye Idat onu selamladı.</p>

  <p class="p12"><i>Ah, Idat!</i> diye Yr diliyle yanıt verdi Deborah. <i>Yeryüzü çok iyi bir yer şimdi -ama hem Yr’ye hem de Başka Bir Yer’e sahip olmak neden yıkım getiriyor?</i></p>

  <p class="p12"><i>Bu ağacın üzerinde ne güzel görünüyorum, değil mi?</i> diye sordu tanrıça. Sorular Yrece sorulduğunda çok dokunaklı oluyordu, çünkü tanıdık bir biçime bürünüyorlardı; çünkü herhangi bir şeyi sorma ediminin çabukluğunu ve geçiciliğini anıştırıyorlardı. Idat Gizleyici’ydi ve her zaman anlaşılması güç yanıtlar verirdi. <i>Galiba ben hep bir kadın olacağım,</i> diyordu şimdi de. <i>Böylece kendine örnek alabileceğin bir</i> <i>şey olur.</i></p>

  <p class="p12">Deborah hiçbir zaman Idat’ı kendine örnek alamayacağını biliyordu. Her açıdan birbirlerinden farklıydılar. Her şeyden önce, Idat bir tanrıçaydı, erişilmez bir güzelliği vardı ve dünya yasalarına hiç bağlı değildi. Idat ağladığında, gözyaşları billurlaşıp yüzüne saçılmış elmas taneciklerine dönüşürdü. Yasaları dünya yasalarından çok farklıydı.</p>

  <p class="p12"><i>Yanımda kal,</i> diye Yr’ye yalvardı Deborah, sonsuza değin anlamındaki sözcüğü kullanarak. Ama hiç yanıt gelmedi.</p>

  <p class="p12">Akşam yemeğinde. Carla dikkati çekecek derecede sinirli görünüyordu. Elleri titriyordu ve solgun, hasta bir görünüşü vardı. Deborah “saf” Yeryüzü gözleriyle bakarak onu canlandırmaya çalıştı, ama bunun hiçbir yararı olmadı. Kahveler geldiğinde. Carla fincanını almaya çalışırken fincan onun şok-gerginliği içindeki ellerinden kurtuldu, yere düşüp hepsinin üzerinde yürüdüğü kırılgan gerçekliğin kabuğuymuş gibi, paramparça oldu. Kırılan kabın sesi yankılanmayı sürdürürken, masadaki öbür hastalar, bütün bildik yolları korkuyla kaplı olduğu halde, çabucak bu kabuğun üzerindeki köşelerine tutundular.</p>

  <p class="p12">Sonra, Deborah Carla’nın ellerini tuttu. Eller rahatladı. Carla rahatladı. Bu el tutma hareketi çok ani olmuştu; Deborah’ın, Yr’deki zamanın ve mevsimlerin içrek iklim koşullarıyla ölçüldüğünü, Arınot’a Doğru Dördüncü Englift’in riske sokulamayacak kadar güçlü bir konum olduğunu, hâlâ Sylvia’ya ödeyecek bir borcu olduğunu ve hâlâ çoktandır hastanede olmayan McPherson’a bir öpücük verme isteği duyduğunu hatırlamasından çok daha ani olmuştu. Deborah Carla’ya baktı. Yüzü hâlâ solgun ve dayak yemiş gibi görünüyordu, ama biraz düzelmişti şimdi. Eller iyice gevşedi. Kimse konuşmuyordu. Az sonra, özel görevi yemeğin bittiğini işaret etmek olan hemşire, sakıngan beyaz kolunu belli belirsiz yukarı kaldırdı ve hemen herkes kalkıp yemekhaneden çıktı. İşte bu işareti gördüğü anda, Carla’nın hatırı için bir süre kendini gizlemekten vazgeçmiş olduğunun ayrımına vardı Deborah. Merdivenlerden çıkarken, kendisinin galiba–yo, galiba çok güçlü bir sözcüktü– (iki kısa hecesiyle) belki, bir sabık-katil-adayından öte bir şey olduğu düşüncesine kapıldı. Neredeyse –aklına gelen sözcük bir yumruk etkisi yaptı, ama işte sözcük oradaydı ve onu ne yadsıyabiliyor ne de kafasından silip atabiliyordu– <i>iyi</i> denebilecek bir varlıktı belki de.</p>

  <p class="p12"> </p>
</body>
</html>
