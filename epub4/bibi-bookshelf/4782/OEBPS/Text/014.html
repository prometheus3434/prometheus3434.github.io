<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>11.</title>
</head>

<body>
  <h1 class="h11"><a id="a25"></a>11.</h1>

  <p class="p12">Akşam vardiyası başladığında, Helene hemşire odasının önüne dikilip ayağını hızla yere vurmaya başladı. Çok geçmeden, gürültüyü duyan bir hastabakıcı dışarı fırladı.</p>

  <p class="p12">“Ne var, Helene?”</p>

  <p class="p12">“Dava kapanmıştır,” dedi Helene. “Ayağımı yere vurarak Mr. Hobbs davasını kapıyorum.”</p>

  <p class="p12">Helene kibirli kibirli gülümsüyordu. Bunu gören hastabakıcının yüzü geriliverdi. Önceki gece, Mr. Hobbs’ın vardiyasını tamamladıktan sonra eve gittiğinde, kapı ve pencerelerini kilitleyip havagazını açmasının ve ölmesinin büyük bir giz olarak kalması gerekiyordu. Oysa, D Koğuşu’nun rahibelik-mahkûmluk-ilkellik çerçevesi içinde yaşayan herkes, her şeyden habersiz olanlar bile olanları biliyordu.</p>

  <p class="p12">Akıl hastası, deli, sapkın, kaçık kişiler olarak, nazik davranmak ve ölülerin ardından kötü konuşmaktan kaçınmak gibi bir sorumluluk duymuyordu hastalar. Bedensel çarpıklıklara belli bir acıma duyulmasına karşın, ölüm ve ölümle ilgili yerleşik davranış biçimlerine hakaretler yağdırılıyordu. Bir keresinde, Helene, “Kaçık kişi, boynundaki ilmeği kopmuş biridir,” demişti, çünkü hepsi de kendini öldürme isteğini duymuş, bunu gerçekleştirmek için çabalamıştı ve hepsi de ölülere imreniyordu. Hastalıkları bir bakıma, dünyanın kendi çevrelerinde döndüğüne inanmalarından kaynaklanıyordu, dolayısıyla Hobbs’ın yaptığı şey, ulaşıp suratına bir tokat atamayacakları bir yerde durup onlara dil çıkarmaktı bu kişilere göre.</p>

  <p class="p12">Akşam vardiyası başlamıştı. Bütün hastalar, Hobbs’ın yerine kimin geçeceğini görmek için bekleşiyordu. Koridorun girişinde bekleyenler gelen kişiyi görünce, haberi arka taraftakilere yaydılar.</p>

  <p class="p12">“Bir Burun –yeni biri– yeni bir Burun.” Ve neredeyse elle tutulabilecek somutlukta bir inilti sardı koğuşu. Burunlar, hapishane yerine akıl hastanelerinde çalışmayı seçen Askerlik Aleyhtarları’yd<a id="a27"></a>ı<a id="a26"></a><a href="../Text/notes.html#a97"><span class="t18"><sup>[6]</sup></span></a>. Lee Miller uzun bir zaman önce, “Ah, şu askerlik aleyhtarları, onlardan nefret ediyorum. Askere gidip savaşmıyorlar, onun için de hükümet, ‘Biz sizin burnunuzu sürtmesini biliriz! Ya hapishanede çalışırsınız ya da tımarhanede!’ diyor,” diyerek bu “Burun” lakabını uydurmuştu. Helene gülmüş, ardından başka bir hasta da, “Eh, onlar burun, biz de burnun sürtüldüğü <i>şeyiz,”</i> demişti.</p>

  <p class="p12">Carla yalnızca, “Birinin cezası olmak hoşuma gidiyor; gerekli olduğum duygusunu veriyor bu bana,” diye mırıldanıp güldü, ama onda pek görülmeyen bir acılık vardı gülüşünde.</p>

  <p class="p12">Burunlar genellikle ikişer ikişer gelirlerdi. “Birine Burun Deliği dememiz gerekiyor sanırım,” dedi titiz Mary, gözle görülmeyen bir çarmıhın açtığı yaralardan akan kanı ovuşturarak. Hastalar güldü.</p>

  <p class="p12">“Belki iyi biridir,” dedi Carla. “Kim olursa olsun, Hobbs’dan iyidir.”</p>

  <p class="p12">Yeni görevlinin koridordaki ilk uzun ve zorlu yürüyüşüne başlamasını izlediler. Adam korku içindeydi. Hastalar öfke ve alay arasına sıkışmış kimi duygularla, adamın korkusunu seziyorlardı. Tecrit bölümünde kalan Constantia adamı görünce çığlık atmaya başladı. Bunu duyan Mary, “Aman Tanrım, adam şimdi bayılacak!” diyerek güldü, sonra da üzgün üzgün, “Constantia yalnızca bir <i>insan</i> biliyorsunuz,” dedi.</p>

  <p class="p12">“Bizde olan şeye yakalanacak diye korkuyor,” dedi Deborah ve hepsi güldü, çünkü Hobbs bu şeye yakalanmış, hatta bu yüzden ölmüştü.</p>

  <p class="p12">Zorlu yürüyüş onlara yönelmişti.</p>

  <p class="p12">“Yerden kalkar mısınız, lütfen?” dedi başhemşire, holde ve koridorda duvara yaslanarak yerde oturmakta olan hastalara.</p>

  <p class="p12">Deborah, Burun’a bakıp, “Engel,” dedi.</p>

  <p class="p12">Bununla, korku içindeki adamın karşısında yere oturup ayaklarını uzatmış durumdaki hastaların ve kendisinin, erkeklerin askerlik eğitimleri sırasında yapmak zorunda olduğu engelli koşulardaki engellere benzediğini anlatmaya çalışıyordu; kendisinin ve öteki hastaların, “savaşın dehşeti”ne yeğlenen bir şey olduklarını anladığını ve Ordu’nun bu adamın sıkı bir eğitimden geçmesi konusundaki istemini yerine getirmeye çalışacaklarını söylemek istiyordu. Ama hemşireler ne güldüler ne de anladılar ve onları yerden kalkmaları için bir kez daha uyardıktan sonra, çekip gittiler. Hastalar bunun salt gösteriş olduğunu biliyorlardı. Herkes her zaman yerde otururdu ve hemşireler, küçük kasabalardaki ev hanımları gibi, ancak konuklar gelince ortalığın tozuyla ilgilenip “her şeyin daha derli toplu” olmasını arzu ederlerdi.</p>

  <p class="p12">Koğuş kapısı açılıp McPherson içeri girdiğinde, Constantia gece boyunca inlemeye hazırlanıyordu. Deborah McPherson’a dikkatle baktı, çevresindeki herkesin birden rahatladığını gördü ve anlamlı anlamlı, “Kilidi değiştirmeleri gerekirdi,” dedi.</p>

  <p class="p12">McPherson’ın şu andaki anahtar-çevirişi ve içeri girişi, öncekinden tümüyle farklı bir düzene özgü bir şeymiş gibi gelmişti Deborah’a –sanki az önce farklı kapılar ve farklı kilitler varmış gibiydi. Deborah bu sözcüklerin anlaşılmaz bir biçimde onu yaraladığını duyumsadı ve suçluyu ararcasına, sözcükleri yineledi.</p>

  <p class="p12">“Kilidi… değiştirmeleri… gerekirdi.”</p>

  <p class="p12">McPherson, “Bu anahtar işi hiç hoşuma gitmiyor zaten,” dedi. Carla, Deborah’ın az önce yaptığı gibi, çevresine bakındı; kimsenin bu sözü anlamadığını biliyorlardı, ama işin içinde McPherson olduğunda, anlayamamak aşağılanma ya da nefretle cezalandırılmıyordu. Deborah sakin bir biçimde arkasına yaslandı.</p>

  <p class="p12">Hepsi McPherson’ın gelişine sevinmişti, ama böyle bir duyguyu taşımak duyarlı oldukları anlamına geldiği için, sevinçlerini gizlemeye çalışıyorlardı. “O anahtarlar olmasa kendini bizden ayırt edemezsin ki.”</p>

  <p class="p12">Ama McPherson yalnızca güldü –onlara değil, kendine yönelik bir gülüştü bu. “Biz de sizden pek farklı değiliz,” dedi ve hemşire odasına girdi.</p>

  <p class="p12">“Kimi kandırdığını sanıyor bu?” dedi Helene. Ne var ki sözlerinde hiç kin yoktu; yalnızca bir gedik açtığı duvarını onarma telaşı içindeydi. Arkasını döndü ve kendi içindeki hapishaneye kapanıp gözden kayboldu. McPherson’ın gerideki hayali hâlâ havada asılı durduğu için, Helene’ın içine kapanışı konusunda şaka yapmak kimsenin aklına gelmedi. Ancak, azizeler alayı korkudan kaskatı kesilip çeneleri kenetlenmiş durumdaki Burun’u da yanlarına alıp bir kez daha önlerinden geçip gittikten sonra, hepsine gerçek ve doğal kişiliklerinin bir özelliğiymiş gibi gelen acımasızlıklarını daha fazla bastıramadılar. Burun geçerken, Helene’ın tüyleri diken diken oldu; Carla boş gözlerle bakmaya başladı; hep yerli yersiz neşelenen Mary de kıkırdayıp, “Evet, Hobbs’ın çuvaldızları, işte bir gaz müşterisi daha geliyor,” dedi.</p>

  <p class="p12">“Haydi ona Hobbs’ın Leviathan’<a id="a29"></a>ı<a id="a28"></a><a href="../Text/notes.html#a99"><span class="t18"><sup>[7]</sup></span></a> diyelim. Çünkü bu ondan çok daha kötü bir balinadır belki!”</p>

  <p class="p12">“İnançları intihar etmelerini yasaklıyor,” dedi Sylvia duvara dayandığı yerden.</p>

  <p class="p12">Birdenbire koğuşa bir sessizlik çöktü. Sylvia neredeyse bir yılı aşkın bir süredir konuşmuyordu ve sesi öylesine cansız çıkmıştı ki, sanki duvarın içinden gelmiş gibiydi. Sessizlik koğuşun havasında asılı dururken, herkes gerçekten bir şeylerin söylenmiş olduğuna ve bu sözlerin koğuştaki Sylvia adlı bu donuk ve suskun mobilya parçasından geldiğine emin olmaya çalışıyordu. Hepsi de ötekilerin bir belirti aradığını görebiliyordu –gerçekten bunu söyledi mi, yoksa benim kulağıma mı öyle geldi? Sonra Lee Miller durağanlığından sıyrılıp hemşire odasına doğru gitti ve kapıyı yumruklamaya başladı. Kapıyı açan hemşire, sanki karşısında hiç tanımadığı bir satıcı duruyormuş gibi canı sıkılmış bir halde Lee’ye baktı.</p>

  <p class="p12">“Doktoru çağır,” dedi Lee kısaca. “Sylvia konuştu.”</p>

  <p class="p12">“Koğuş raporu bitmedi daha,” dedi hemşire ve kapıyı kapadı. Lee yeniden kapıyı yumrukladı. Bir süre sonra kapı açıldı. “Evet…?”</p>

  <p class="p12">“O doktoru çağırsan iyi edersin, çünkü çağırmazsan bu senin hatan olacak, benim değil. Adams gelir –her zaman geliyor. Geçen sefer Sylvia konuştuğunda, sabahın üçünde kalkıp gelmişti!”</p>

  <p class="p12">“Hepiniz niye bu kadar heyecanlandınız Miller?” dedi hemşire. “Sylvia ne dedi?”</p>

  <p class="p12">“Ne dediği önemli değil, sana bir anlam ifade etmez zaten, sohbetin bir parçasıydı çünkü.”</p>

  <p class="p12">“Ne sohbeti?”</p>

  <p class="p12">“Tanrım. Lütfen!”</p>

  <p class="p12">Sylvia ile heyecan içindeki Lee Miller’ın ortasında duran Deborah, artık herhangi bir şey söylemenin ne denli saçma olacağını anlamıştı: Sylvia o kısacık, ölgün ışığını söndürmüştü çünkü. Şu anda Lee’nin çevresinde bir ayla vardı; Yr’nin, <i>tankutuku</i> –Yrece’de gizlenmemiş anlamında– olanlar için kullandığı bir simgeydi bu. Lee, bir başkası, ona hiçbir zaman teşekkür etmeyecek ya da gönül borcu duymayacak biri için kendisini böylesine korkunç bir duruma sokmuştu. Yrece’de bunun için de kullanılan bir sözcük vardı; ender kullanılan bu sözcük <i>nelag’tı:</i> gözsüz. Deborah şu anda, Lee’ye gözsüz ve gizlenmemiş durumda olduğu için teşekkür etme isteğini duydu. Yr de Lee’yi övdü, ama Deborah gerekli sözcükleri söyleyemedi.</p>

  <p class="p12">Bir şeyler yapması gerekiyordu. Lee “Bağlılık” ya da “Gerçeklik” denen o yerde yapayalnız kalmıştı ve kimse de ona yardım edemiyordu. Devinimsiz bir gövdenin –şu anda Sylvia’nın gövdesi kadar devinimsiz– içine hapsedilmiş ve dili tutulmuş durumdaki Deborah titremeye başladı. Korkuyla, başı önünde Yr’ye doğru bir hamle daha yaptı; ne denli derine inerse o denli iyi olacaktı, ama alevler içindeki Anterrabae güldü: <i>Ne cesaretle dünyayla bağ</i> <i>kurarsın! Cezalandırılacaksın, hain!</i> Ve Yr’ye giden yol kapanıverdi.</p>

  <p class="p12">Deborah, <i>Yoo! Yoo! Bunu yaparsanız çıldırırım!</i> diye bağırdı onlara.</p>

  <p class="p12"><i>Nelaq tankutuku’ya hayransın, değil mi? Pekâlâ, işte dünya karşında duruyor. Al onu bakalım!</i></p>

  <p class="p12">Ansızın kapkara bir rüzgâr esmeye başladı. Duvarlar çözüldü, dünya bir gölgeler dünyasına dönüştü. Deborah üzerinde durabileceği sağlam bir zemin gölgesi ararken, bu gölgenin bir serap gibi kayıp gitmesiyle bir kez daha aldatılmış oldu yalnızca; gemiciler gibi uzakta bir kara parçası görür gibi oldu, ama rüzgâr bu kara parçasını sürükleyip götürdü. Bütün yönler yapaylaştı. Fizik ve katı madde yasaları geçerliğini yitirdi ve bir yaşam boyu duyumsanan dokunma, devinim, biçim, yer çekimi ve ışık duyumları yok oldu. Oturuyor muydu, yoksa ayakta mıydı, hangi yön dikeydi, dokunduğunda bıçak gibi delen ışık nereden geliyordu, bunları ayrımsayamıyordu Deborah. Gövdesiyle bağlantısını yitirmişti; kollarının nerede olduğunu, onları nasıl oynatacağını bilmiyordu. Görüsü karmakarışık bir biçimde ve hızla döne döne uzaklaşıp giderken, düşüncelere sığınmaya çalıştı ama İngilizceyi tamamen unuttuğunu ve Yrece’nin bile anlaşılmaz bir sözcük yığınına dönüştüğünü ayrımsadı. Belleği, ardından da zihni tümden yok oldu ve geriye, gitgide daha hızlı bir biçimde, art arda ortaya çıkan ve kendilerini geçerli kılacak sözcükler ya da düşünceler olmadan tanımlanamayacak birtakım duyumlardan başka bir şey kalmadı. Bunlar gizli ve korkunç bir şeyi çağrıştırıyordu, ama Deborah bu şeyin ne olduğunu kestiremiyordu. Çünkü tepki gösterecek bir kimliği kalmamıştı artık. Şu andaki dehşetin sınırlanması olanaksızdı.</p>

  <p class="p12">Deborah Ceza sürecinden çıktığında, tırnaklarına bakıyordu. Soğuktan mosmor kesilmişlerdi. Belirli bir zaman olgusunun yaz mevsimiydi, dışarda gün ışığı ve yeşillik vardı ama Ceza geri dönüp onu yeniden uzaklaştırır korkusuyla, zihnini kullanıp zamanı belirlemeye cesaret edemiyordu Deborah. Kendini yatar durumda bulduğu ve kimin olduğunu bilmediği yataktan kalktı, battaniyeye sarınıp soğuktan titreye titreye hole doğru yürüdü. Kimseyi tanıyamadı, ama en azından akla yakın bir ölçüde var olduğunun ve insan diye adlandırılan ve zaman denen bir etmen içinde yaşayan üç-boyutlu varlıklara baktığının bilincindeydi. Bu varlıklardan birinin yanına gitti ve ilgisiz bir soru sordu; “Bugün günlerden ne?”</p>

  <p class="p12">“Çarşamba.”</p>

  <p class="p12">“Aa, peki öyleyse o gün neydi?” Yanıt veren kişi hiçbir şey anlayamamıştı. Deborah konuşmayı mantıklı bir biçimde sürdüremeyecek kadar şaşkın durumda olduğu için oradan uzaklaştı. Arkasında bıraktığı üç-boyutlu varlıklar sıcaktan yakınıyordu. Yüzlerinde kendi zamanlarının havasını yelpazeliyorlardı.</p>

  <p class="p12">Deborah dondurucu soğuktan midesinin bulandığını duyumsadı ve gidip bir yatağa uzandı. Kendi yatağını tanıyıp bulduğu için umutsuzca bir gönül borcu duydu.</p>

  <p class="p12"><i>Neler olduğunu görüyorsun…</i> dedi Anterrabae sevimli bir tavırla. <i>Gerçekten yapabiliriz bunları. Bizimle oyun oynama, Kuş-kız, çünkü bunları</i> <i>hem yukarı, hem aşağı, hem de yanlara doğru, her yönde yapabiliriz. Bütün o tanımlamaların birer eğretileme olduğunu sanıyordun: aklını</i> <i>kaçırmış, çıldırmış, delirmiş, dengesiz, akıl hastası</i> <i>gibi tanımlamaların. Değil mi? Heyhat, görüyorsun, hepsi tamamen, tamamen doğru. Bizimle oyun oynama, Kuş-Kız, çünkü seni koruyoruz biz. Bir daha dünyaya hayranlık duyarsan, bizim karanlığımıza düşmeye hazır ol.</i></p>

  <p class="p12">Daha sonra. Dr. Fried son görüşmelerinden bu yana neler keşfettiğini sordu Deborah’a.</p>

  <p class="p12">“Deliliğin ne olduğunu keşfettim,” dedi Deborah ve büyük bir korkuyla, deliliğin sınırsızlığını, gücünü ve yarattığı dehşeti hatırlayıp başını salladı. “Gerçekten olağanüstü bir şey. Evet, kesinlikle olağanüstü bir şey.”</p>

  <p class="p12">Yeni Burun, Hobbs’ın Leviathan’ı ile hastalar arasındaki savaşım sürüyordu. Adam, katı ve tutucu inançları yüzünden, deliliği kurbanlarının hak ettiği bir şey, Tanrı’nın intikamı ya da Şeytan’ın işi olarak görüyor, kimileyin bu üç olgunun da geçerli olduğunu düşünüyordu. Günler geçtikçe korkuları azalmıştı ve artık kendince haklı olan öfkesi her an patlak vermeye hazırdı. İnançları yüzünden ona işkence ettiklerini anlamıştı.</p>

  <p class="p12">Hastalar onun nefretine karşı, kendi hasta yaklaşımlarıyla savaşım veriyorlardı. Okur yazar olanlar İncil’i yeniden yorumlayıp ya da bazı bölümlerini gülünç bir hale getirip onu dehşete düşürüyorlardı. Constantia ahlak dışı cinsel yaklaşımlara başvuruyordu. Helene bir keresinde adamın getirdiği havluyu hafif bir reveransla alıp, “Kutsal Ruh’tan Paranoyak’a. Amin, amin,” dedi. Deborah da, akıl hastaları ile dindar fanatikler arasındaki benzerlik konusunda düşündürücü birtakım gözlemlerde bulunuyordu. McPherson, koğuşun üzerinde bir rüzgâr gibi uğuldayan öfke ve şiddeti sezmiş, bu konuda ne yapabileceğini düşünmeye başlamıştı. Koğuşta zaten yeterli sayıda görevli yoktu. Başka koğuşlarda çalışan öbür iki yeni askerlik aleyhtarı işi iyi yürütüyordu, hatta birinde akıl hastalarıyla çalışabilme yeteneğinin belirtileri görülüyordu. D koğuşundaki Ellis adlı yeni görevliden kendisi de pek hoşlanmamıştı, ama ona acıyordu. Ellis bu işe hiç yatkın değildi; hastalardan korkuyor, nefret ediyordu ve Romalı yöneticiler Hıristiyanlığın ilk şehitlerinin gözüne nasıl görünmüşse, kendisini cezalandıran hükümet de onun gözüne öyle görünüyordu. Bu nedenle, Ellis hastaların ona taktığı adı ve ölü Hobbs’ın imgesini peşi sıra sürüklemek zorunda kalmıştı. En kötüsü, Ellis’ın inandığı dine göre intihar korkunç, canavarca bir günahtan başka bir şey değildi.</p>

  <p class="p12">Böylece Ellis, cansız, leş kokulu bir balinayı sürükleyip duruyordu. McPherson, dünyada hiçbir avcının bu hasta insanların yaşadığı yer gibi savunmasız bir yere olta salacak kadar açıkgöz ya da acımasız olamayacağını düşündü. Zaman zaman, neden hep Hobbs’a saldırdıklarını, ona ise hiç saldırmadıklarını merak ediyordu; şimdi de gene ona değil, Ellis’a saldırıyorlardı. Helene o olağanüstü bilgi birikimini hiçbir zaman ona sövgü yağdırmak için kullanmamıştı; sert-yüzlü Deborah bıçak gibi sivri dilini hiç ona yöneltmemişti. McPherson bunun nedense şanstan öte bir şey olabileceğini düşünüyordu, ama çevresini saran ve kendini böylesine dışa vuran acı ve mutsuzluktan nasıl uzak kalabildiğini gerçekten bilmiyordu.</p>

  <p class="p12">Şimdi de durmuş, hastaların ayağa kalkışlarını, akşam yemeğini bekleyişlerini, karanlığı bekleyişlerini, yatıştırıcı ilaçları bekleyişlerini, uykuyu bekleyişlerini gözlüyordu. Blau gözlerini duvarın ötesinde bir şeye dikmiş bir halde, parmaklıklı ve tel örgülü radyatörün yanında duruyordu. Bir keresinde ona nereye baktığını sormuş, o da öteki kimliğiyle, “Hesaplaşma gününde olan ölüyüm ben,” diye yanıtlamıştı.</p>

  <p class="p12">Constantia tecrit odasından çıkmıştı ama hâlâ bir köşede sessizce mırıldanarak yalıtılmışlığını sürdürüyordu. Lee Miller dişlerini sıkıp sıkıp gevşetiyordu; yatakhaneden çıkıp gelen Miss Cabot, “Ben Amerika Birleşik Devletleri’nin Suikasta Uğramış Sabık Başkanı’nın Karısı’yım!” diye diretip duruyordu. Linda, Marion ve Sue Jepson’la ötekiler her zaman yaptıkları şeyleri yapıyorlardı. Ne var ki, havada geçmek bilmeyen bir huzursuzluğun varlığı seziliyordu –küçük küçük huzursuzlukların bir araya gelişinden daha yoğun bir şeydi bu. Ellis, ilaç tedavisiyle ilgili bir rapor yazmakta olduğu hemşire odasından çıktı. Ve takılmalar başladı.</p>

  <p class="p12">“İşte sularını fışkırta fışkırta geliyor –Hobbs’ın Leviathan’ı bu!”</p>

  <p class="p12">“Düş peşime, İblis!”</p>

  <p class="p12"><i>“Hobbs kendini öldürdü, ordu da bunu öldürdü</i>!”</p>

  <p class="p12">“Ona bir görev verdiler, ama omuza kartal biçimli bir madalya taktıran cinsten değil!”</p>

  <p class="p12">“Bu görevde adama çan kulesine konmuş<a id="a31"></a> yarasa takarlar!”<a id="a30"></a><a href="../Text/notes.html#a102"><span class="t18"><sup>[8]</sup></span></a></p>

  <p class="p12">“Cehennem’den bugün ne haberler var, sayın vaiz?”</p>

  <p class="p12">“Bunu ona sorma şimdi. Bırak, önce cemaatine şöyle bir göz gezdirsin!”</p>

  <p class="p12">Duvarda, kalın bir tel örgünün içine yerleştirilmiş bir radyo vardı. Bu radyo yalnızca günün belirli saatlerinde ve kısık bir sesle, rahatsızlık vermeyecek hafif müzik parçalarını dinletmek üzere açılıyordu. Ama McPherson ansızın radyoya doğru gidip tel örgülü kapağın kilidini açtı ve radyoyu açıp sesini iyice yükseltti. Dokunaklılığı, hatta coşturuculuğuyla, koğuşun her yanına sinmiş olan ağır kokulu idrar-ve-dezenfektan atmosferine son derece aykırı düşen dans müziğinin madeni sesi koğuşa doluverdi. Spiker yumuşak sesiyle onlara “Yıldız-ışığı Çatısı’ndan iyi geceler,” dilediğinde. Carla romantik bir özlem parodisiyle yanıt verdi: “Sıkıntılarım kanat çırparak elveda diyor nazikçe, iyi geceler… İyi geceler.”</p>

  <p class="p12">Koğuştaki herkes kahkahayı patlattı… Gerginliğin düşünsel-kokusu, bir yıldırımın düşmesinden sonra havada kalan ozon kokusu gibi, hâlâ koğuşun havasında asılı durduğu halde, herkes gevşeyip rahatlamıştı. Bir şey kıl payı atlatılmıştı.</p>

  <p class="p12">Deborah yatıştırıcı ilacı verildikten sonra, yatağına girdi ve bildik bekleyişine, tanrıların ve Koro’nun uyku getirici fısıltılarını beklemeye başladı. McPherson yatakhaneye girdi ve gelip onun yatağının yanında durdu.</p>

  <p class="p12">“Deb,” dedi yumuşak bir sesle, “Mr. Ellis’la alay etmekten vazgeç olur mu?”</p>

  <p class="p12">“Niye ben?” dedi Deborah.</p>

  <p class="p12">“Hepinizin onu rahat bırakmanızı istiyorum. Artık şaka yok. Hobbs’dan söz etmek de yok.”</p>

  <p class="p12">“Bunu herkese söyleyecek misin?” (Sakınganca bir iyilik-etme-dürtüsü ve dünyaya özgü bütün güdülere ve simgelere yönelik sakınganca bir kuşku, sağduyuyu bastırıp bu soruyu sormaya itmişti onu.)</p>

  <p class="p12">“Hı hıı,” dedi McPherson. “Koğuştaki herkese.”</p>

  <p class="p12">“Marie ile Lena’ya bile mi?” (Bunlar, hastalarca bile, koğuşun en hasta kişileri sayılıyordu.)</p>

  <p class="p12">“Deb… onu rahat bırak.”</p>

  <p class="p12">Bir an, McPherson’ın onu kullandığı duygusuna kapıldı Deborah. McPherson, koğuşta hiç kinci olmadan hastalara takma adlarla seslenmeyi başaran tek kişiydi, ama şu anda kırıcı bir hali vardı.</p>

  <p class="p12">“Niye ben? Siz normal olanların, bizim bunun dışında –geleneklerinizin ve alışkanlıklarınızın dışında– olduğumuz düşüncesinde birleştiğinizi sanıyordum. Ben iyi bir insan değilim, kibar da değilim, ama Hobbs hakkında senden daha çok şey biliyorum. O <i>bizden</i> biriydi! Onu bizden ayıran tek şey, güvenlikte olmak için bağrına bastığı o üç santim boyundaki madeni anahtarıydı. Ellis da onun gibi biri. Onu ve nefretini tanıyorum.”</p>

  <p class="p12">McPherson’ın sesi alçaktı, ama öfkesi gerçekti ve Deborah bu öfkenin onun ta içinden, daha önce hiç göstermediği bir yerden geldiğini sezmişti.</p>

  <p class="p12">“Bütün hasta insanların hastanelerde olduğunu mu sanıyorsun sen? Siz kızlar, acı çekmenin tekelinizde mi olduğunu sanıyorsunuz? Para meselelerinden söz etmiyorum –fazlasıyla yapılıyor bu zaten– ama sana şu anda, dışarda yaşayan bir sürü insanın yardım <i>istediğini</i> ama bunu elde edemediğini söylemek istiyorum. Zihinsel bir sorunu gördüğün an tanıman gerekir. Öteki hastaları hiç kızdırmıyorsun. Hiçbirinin aleyhinde bir şey söylediğini de duymadım bugüne kadar.” (Deborah Carla’ya söylediklerini hatırladı ve yeniden suçluluk duydu.) “Ellis’ı rahat bırak, Deb –ilerde bunu yaptığına memnun olacaksın.”</p>

  <p class="p12">“Denerim.”</p>

  <p class="p12">McPherson ona dikkatle baktı. Deborah karanlıkta onun yüzünü seçemiyordu, ama sakinleştiğini sezdi. Sonra McPherson arkasına dönüp yatakhaneden çıktı. Deborah bir süre ilacın etkisine direnmeye ve McPherson’ın neyi, nasıl söylediğini düşünmeye çalıştı. McPherson’ın sözleri katı, ama doğruydu. Ve öfkesinin gerisinde, bir çağrışım –her yerde ender bulunan, ama bir akıl hastanesi koğuşunda paha biçilmez bir mücevher kadar değerli olan bir çağrışım– eşit insanlar arasında oluşan, yapmacıksız bir saygı çağrışımı vardı. Bunun getirdiği sorumluluk karşısında Deborah’ın kapıldığı korkuya yeni bir duygu katışmıştı. Sevinçti bu.</p>

  <p class="p12"> </p>
</body>
</html>
