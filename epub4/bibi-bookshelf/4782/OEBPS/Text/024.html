<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>21.</title>
</head>

<body>
  <h1 class="h11"><a id="a66"></a>21.</h1>

  <p class="p12">Yanardağ sonunda, kibritlerle oluşturulacak hiçbir karşı-ateşin önleyemeyeceği kadar şiddetli bir biçimde infilak etti. Deborah, korkunun bildik kırbacını duyumsamaya, ondan nefret eden ve gözle görünmeyen varlıklardan gelen tek-sesli, suçlayıcı sızıltıları duymaya başladığında, Koro’dan gelecek bilinçsizce bir ulumanın ötesinde, olağandışı hiçbir şey beklemiyordu. Ön taraftaki banyonun küvetlerin olduğu arka bölümünde tek başına duruyordu, çünkü bütün tecrit odaları doluydu. (Hemşireler çoğun kapının kilidini açıp birisi gelene değin orada yalnız kalmasına izin veriyorlardı; akşam banyosundan sonra, yarım saat kadar yalnız kalmak neredeyse kesinlikle olanaklıydı.) Akşam olmuştu ve az sonra da yatma vakti gelecekti. Deborah cehennemini yatağına taşımak istemiyor, bardaklarda dozu gitgide arttırılarak üst üste verilen ve yutarken yanan bir plastik maddeymiş gibi gelen kloral hidratın etkisine direniyordu.</p>

  <p class="p12">Deborah, soğuk döşemeye uzanıp yavaşça ve düzenli aralıklarla başını fayanslara vurmaya başladı. Zihnindeki karanlık, bir kızıllığa dönüşerek büyüdü ve gövdesinden taşarak öyle geniş bir alana yayıldı ki, daha ne olduğunu anlamadan kendini yanardağın şiddetli patlaması içinde buldu.</p>

  <p class="p12">Görüsü netleştiğinde, sanki bir anahtar deliğinden bakıp duyabilmesine yetecek kadar sınırlı olmuştu bu netleşme. Bağırdığını, hastabakıcıların banyoya doluştuğunu ve duvarların Yrece birtakım sözcükler ve tümcelerle kaplı olduğunu ayrımsayabiliyordu. Eğretilemeleri yoluyla “çökme”yi “boyun eğme”ye, “üçüncü ray”ı “itaat etme”ye dönüştüren bir dil aracılığıyla kustuğu nefret, öfke ve küskünlüğün izleriyle sarılmıştı çevresi. Bütün sözcükler enüstünlük biçimleriyle yazılmıştı. Bir duvarın otuz santim kadar yukarısına boydan boya “köpek-uluması” için kullanılan ve yalnızlık anlamına gelen <i>Ugum</i> sözcüğünün enüstünlük derecesi yazılmıştı: UGURUSU. Sözcükler kurşunkalem ve kanla yazılmıştı, yer yer de kopuk bir düğmeyle çizilmişti.</p>

  <p class="p12">Artık katılaşmış olan D-koğuşu görevlilerinin yüzlerinde bile bir dehşet ve şaşkınlık ifadesi belirmişti. Deborah’ın içindeki ateşi tümüyle açığa çıkaran işte bu ifade oldu. Dünyaya özgü korku ve nefret, güneş gibi yaygın ve kapsayıcıydı, günlük ve kabullenilen şeylerdi –bir doğa yasasıydı. Şimdi bu güneşin ışınları, onların ateş yaratan bu ifadesinde odaklanmıştı. Deborah’ın sözleri sesli olarak dile getirilememişti, ama nefret doluydular ve Yrece’ydiler.</p>

  <p class="p12">“Bunu çizmek için kullandığınız şey nerde, Miss Blau?”</p>

  <p class="p12"><i>“Recreat,“</i> dedi Deborah. <i>“Recreat Xangoran, temr e xangoranan. Naza efango xangoranan. Inai dum. Ageai dum.”</i> (“Hatırla beni. Öfkeyle hatırla beni, daha acı bir öfkeyle kork benden. En acı öfkeyle yak –çıldırt dişlerimi. İşaret bakışı sona erdi. Oyun” –Ageai, işkence olarak eti dişle koparmak anlamındaydı–”bitti.”)</p>

  <p class="p12">Sonra Mrs. Forbes geldi. Deborah Mrs. Forbes’ı severdi –sevdiğini hatırlıyordu. Öfke gitgide kabarıyordu ve Deborah’ın söyleyeceği şeyler, Yr mantığının ve dilbilgisi kurallarının uygulanmasını bekleyemeyecek kadar ivediydi; dolayısıyla, sözleri karmakarışık ve anlaşılmaz sesler halinde havada uçuşuyor, ancak arada sırada söylediği tek tük Yrece sözcüklerle Deborah ne söylediğini anlayabiliyordu. Mrs. Forbes Deborah’a ötekileri dışarı göndermesini isteyip istemediğini sordu. Deborah onun böyle bir şeyi sunma yürekliliğini göstermesi karşısında gönül borcu duyarak ellerini açıp ona gösterdi ve giderek anlamsız seslere dönüşen konuşmasını düzgünleştirmeye çabaladı.</p>

  <p class="p12">“Bu sözcük –en büyüğü– daha önce de bunu söylediğini duymuştum galiba. Bir anlamı var mı?”</p>

  <p class="p12">Deborah çılgın gibi, yanardağın patlamasının yarattığı etkiyi dışa vurabilecek bir hareket, sözcük ya da ses oluşturmaya çabaladı; bir parmağındaki kesikten akan kanla yazdığı sözcük, enüstünlük derecesindeki bir öfke sözcüğüydü. Kara öfkeden ya da akkor öfkeden daha güçlü bir anlamı olan bu sözcüğü daha önce hiç söylememiş ve yazmamıştı. Bir süre çırpındıktan sonra, ağzı açık bir halde, sessiz bir çığlıkla başını arkaya eğdi. Hemşire ona baktı.</p>

  <p class="p12">“Anlamı <i>korku</i> mu?” diye sordu hemşire. “Yo –korku değil– <i>öfke.”</i> Ardından gene Deborah’a bakıp, “Denetleyemediğin bir öfke,” biraz durakladıktan sonra, “Haydi gel, kendini toparlayana kadar tecrit işlemini deneyelim bakalım,” dedi.</p>

  <p class="p12">Tecrit odası küçücüktü, ama yanardağın gücü Deborah’a rahat vermiyordu. Onu odanın bir yanından öte yanına savuruyor, duvarlar ve yer, başını, ellerini ve gövdesini eziyordu. İçsel denetimden yoksun oluşu, az önce Yr’nin kendisinin de çıldırmasıyla ortaya çıkan kargaşa dünyasına çok uygun düşüyordu şimdi.</p>

  <p class="p12">Bir süre sonra onu tutup bir tuluma koydular. Deborah hastabakıcılara karşı koymaya çalışırken, bir yandan da, artık hiçbir yasası kalmadığından onlara neler yapabileceğini bilememenin dehşeti içindeydi. İngilizce, Yrece, anlamsız sözler, hepsi birbirine karışmıştı. Öfke yavaş yavaş yerini korkuya bırakıyordu, ama çılgınlığı konusunda onları uyaracak tümceyi bir türlü kuramıyor, ipler bağlanırken başını ve dişlerini kullanarak onlarla savaşıyor ve bir köpek gibi, kendini, bağları, yatağı, çevresindeki varlıkları dişlemeye çalışıyordu. Bitkin düşene değin döğüştü, sonra sakince yatağa uzandı.</p>

  <p class="p12">Bir süre sonra Deborah, bacaklarıyla ayaklarındaki damarların her zamanki bildik sızıya yol açacak biçimde sıkışmış olduğunu ayrımsadı; ama bu kez hiç sızı duymuyordu. Yanıkların taze derilerinin sargıların altında sıyrılıp koptuğunu biliyordu, ama onlar da hiç acı vermiyordu. Yasaların üzerinde esen rüzgâr ne de soğuktu!… Saatlerdir çarşaflara sarılmış durumda olduğu için artık üşümemesi gerektiği halde titreyerek öylece yattı. Yr’nin yasalarıyla mantığını bile aşan bir şaşkınlık ve merak içinde soluğunu bıraktı; Düşmanım, kötücül bela–kaynağı benliğim–ve şimdi onu denetleyebilecek tek bir şey bile yok…</p>

  <p class="p12"><i>“Bir dişli çark vardı,”</i> diye haykırdı; Yr dilini kendisine ait olmayan birtakım yabancı sözcüklerle karıştırarak yüksek sesle konuşuyordu. <i>“Bir çark vardı, dişlerle dolu, en az ikisi dünya-tutsağı</i> <i>oldu. Ama</i> <i>şimdi hiçbir</i> <i>şey, hiçbir</i> <i>şey bağlanmıyor dünyaya!</i> “</p>

  <p class="p12"><i>Sen onlardan değilsin,</i> dedi Sansür. Eski bir deyişti bu, belki de Yr’deki en eski deyişti. Ama bağlamı avunç ve acımadan, öfke ve dehşete, şimdi de son aldatmacaya, dünyanın gizemli amaçlarının ve Deborah’ın mahkûmiyetinin bir parçası olan oyunun son hamlesine dönüşmüştü. Deborah korkuyla beklediği ölümün fiziksel bir ölüm değil, istencin, ruhun, aklın, yasaların ölmesi biçiminde, sürekli bir ölüm olabileceğini biliyordu artık. Tümör sancımaya başladı.</p>

  <p class="p12">Furi ona bakıp “Hasta mısın?” dedi ve Deborah tıpkı çığlığı kadar çirkin bir sesle güldü.</p>

  <p class="p12">“Yani, fiziksel bir sorun mu var?”</p>

  <p class="p12">“Hayır.” Deborah Furi’ye anlatmaya çalıştı, ama duvarlar terleyip kanamaya başladı ve tavan, yüzeyinden kopmaya başlayan bir tümör oluşturdu.</p>

  <p class="p12">“Beni duyabiliyor musun?” diye sordu Furi.</p>

  <p class="p12">Deborah duyumsadıklarını söylemeye çalıştı, ama yalnızca Yrece’deki delilik işaretini yapabildi; düzleştirilerek birbirine yaklaştırılan ama birleşemeyen eller.</p>

  <p class="p12">“Dinle beni. Beni duymaya çalış,” dedi Furi ciddi bir tavırla. “Sen gücünden ve gücünü kontrol edememekten korkuyorsun.”</p>

  <p class="p12">Deborah sonunda konuşabildiğinde, yalnızca, “Yr… dünyada… çarpışma…” diyebildi.</p>

  <p class="p12">“Bir daha dene. İçinden geldiği gibi konuş.”</p>

  <p class="p12">“Dişliler kapmıyor… <i>n’ainaruai…</i> kapmıyor!”</p>

  <p class="p12">“Onun için bir hastaneye gereksinmen var. Şimdi bir hastanedesin ve içinde açığa çıkmış gibi görünen korkunç güçlerden korkmana gerek yok. Dikkatle dinle şimdi, benimle bağlantını sürdürmeye çalış. Benimle konuşup, şu çarpışan dünyalarında neler olup bittiğini anlatmaya çalışmalısın. Bütün gücümüzle seni hastalığın aşırılıklarından korumaya çalışacağız.”</p>

  <p class="p12">Korkusu biraz yatışınca Deborah, “Yrece, İngilizce, saçma sözlerle ortaya çıktı. Çılgınca… vurarak. Öfke,” diyebildi yalnızca.</p>

  <p class="p12">“Bütün o yıllar için, hani öfke zamanla eskiyerek suç ve korkuyla birlikte çürür, böyle bir öfke mi –içinde pis kokulu çakıl taşları varmış gibi bir şey mi duydun?”</p>

  <p class="p12">“Çok…”</p>

  <p class="p12">“Çektiğin acı öfken yüzünden değildi demek, öyle mi?”</p>

  <p class="p12">“Hayır… Yr… yeryüzünde… çarpışma. Sansür… ölüm cezası… son…” Deborah iliklerine işleyen bir soğukla titremeye başladı.</p>

  <p class="p12">“Battaniyeyi al,” dedi Furi.</p>

  <p class="p12">“Yr soğuğu… <i>nacoi…</i> yeryüzü battaniyeleri…”</p>

  <p class="p12">“Bakalım, Yeryüzü sıcaklığı işe yarayacak mı,” dedi Furi. Battaniyeyi alıp Deborah’ı örttü. Deborah Yrece’de hiç “Teşekkür ederim,” sözcüğü olmadığını hatırladı. Furi’ye gönül borcunu anlatacak hiçbir sözcüğü yoktu. Bu borç, suskun bir yük olarak içinde kaldı. Hiç değilse titremesi biraz azalsaydı; Furi bunu görüp sevinebilirdi.</p>

  <p class="p12">“Söyle bana,” diyordu Furi, “Kendini bu dillerde haykırırken işittiğin andaki duygularının ne kadarı öfke, ne kadarı korkuydu?”</p>

  <p class="p12">“On,” dedi Deborah. O andaki duyguları düşünmesi bir darbe etkisi yapıp yeniden bu duyguların burgacına kapılmasına yol açmıştı. “Üç öfke, beş korku.”</p>

  <p class="p12">“Bu yalnızca sekiz eder.”</p>

  <p class="p12">“Acı çekiyorum,” dedi Deborah, Yr’ye özgü birtakım el hareketlerinden destek alarak. “Siz gittiğinizden beri daha çok acı çekiyorum. O iki şeyi hiç dolduramıyorum artık. Bunlar çeşitli şeyler için.”</p>

  <p class="p12">Furi güldü. “Öfke biraz, korku epeyce, peki, şu iki küçük çeşitli şey şıkkı da neymiş bakalım? Yr ile dünya arasında duran duvara her şeyi verme zorunluluğunun olmayışının verdiği gönül rahatlığı belki de, ha? Bir de, bana açıkça, uzaklara gidip seni bütün sorunlarınla başbaşa bıraktığımı hatırlatma amacı da yok muydu acaba?”</p>

  <p class="p12">Deborah bu sonuncu fikrin ancak kısmen doğru olduğunu düşündü, ama öbür yargıların arasına katılmasına ses çıkarmadı.</p>

  <p class="p12">“Korku… Sansür–yasak olanı yapmak… beni yok ediyor… ve…”</p>

  <p class="p12">“Ve ne?”</p>

  <p class="p12">“Sonra… hiç. Hiçlik; Yr bile yok. Gürültülü, saçma sesler ve yalnızca <i>Hiç. Hiç!”</i></p>

  <p class="p12">“Tanrıların bile dostluğu olmadan,” dedi Furi düşünceli düşünceli. Sandalyesini, Deborah’ın, içsel iklimiyle sıcaklığını bir anda yok ediverdiği battaniyenin altında titreyerek büzüldüğü kanepeye yaklaştırdı. “Deborah, sağlık ve güç kazanma yetin var, biliyorsun. Kendini koyuverip o duvarlara saldırmadan önce, birlikte yaptığımız çalışmaya ve bana güveniyordun. Öfkeni açığa vurmadan önce seni D koğuşuna geçirmelerini sağladın, kendini kolayca bulunabileceğin bir yere kapadın ve bir hemşirenin, dikkat et bak, sevdiğin ve güvendiğin bir hemşirenin nöbette olduğu zamanı seçtin. Aklını kaçırmış olduğu varsayılan biri için pek de aptalca bir şey değil bu. Hiç fena değil, bunca yaşama yeteneği.”</p>

  <p class="p12">Deborah’ın gözleri ağırlaşmaya başladı. Çok yorulmuştu.</p>

  <p class="p12">“Yoruldun,” dedi Furi, “Ama o kadar korkmuyorsun artık, değil mi?”</p>

  <p class="p12">“Evet.”</p>

  <p class="p12">“Öfke gene ortaya çıkabilir. Oluşturduğun bu hastalık da gene ortaya çıkabilir ve belki seninle uğraşabilir; ama ben hastalığınla yeterince baş edip gereksindiğin yardımı ve denetimi elde edeceğine inanıyorum. Korkun, kısmen, seni durduramayacakları korkusu ve başkalarının anlayabileceği biçimde konuşmanı olanaksız kılan da işte bu korku.”</p>

  <p class="p12">Deborah Dr. Fried’le görüşmesinden sonra koğuşa döndüğünde, bir başka kırım felaketinin de orada yaşanmış olduğunu gördü.</p>

  <p class="p12">“Senin o yakın arkadaşın…” dedi Lee Miller fısıltıyla, “…o tatlı, kibar Miss Coral.”</p>

  <p class="p12">“Ne?”</p>

  <p class="p12">“Miss Coral şurda duran yatağı aldı ve fırlattı! Yatağı tuttuğu gibi Mrs. <i>Forbes’a fırlattı!”</i></p>

  <p class="p12">“Yatak Mrs. Forbes’a çarptı mı?”</p>

  <p class="p12">“Çarptı ya. Mrs. Forbes bir hastanede şimdi –bir kolu kırık, kesikleri, çürükleri ve Allah bilir başka neleri var.”</p>

  <p class="p12">Lee Miller kızgındı, çünkü Mrs. Forbes, hastaların bilinçli ya da bilinçsiz olarak zarar vermekten kaçındıkları seçme, ender kişilerden biriydi. Onlara zaman ayırıyordu, zekiydi, fedakârdı ve –çok ender rastlanan bir biçimde– işinde mutluydu; hastalar da bunu biliyordu.</p>

  <p class="p12">“Yanlışlık,” dedi Deborah konuşan bir tahta gibi. “Yanlışlıkla.” Başka olaylar geldi aklına; nişan aldığı kişi yerine bir başkasını vuran bir hasta, hep yumrukların ve sandalyelerin indiği yerlerde dolaşıyormuş gibi görünen bir öğrenci. Bu olay öteki olayların bir benzeri haline getirilebilseydi keşke…</p>

  <p class="p12">“Belki de sevgili hastamız geçici olarak delirmişti!” Fiorentini’nin Mary’si neşeyle lafa karıştı. “Geçici Delilik –yasal bir terimdir bu. Öncesini, ortaya çıktığı anı ve sonrasını kastederler bununla, ama ne kadar süreli ve ne şekilde olduğunu hiçbir zaman söylemezler. Çok kesindir, yasa… bir bilimdir, biliyorsunuz.” Ve Mary bir önceki kıkırtısını onların bütün duygularını rahatsız etmesi için geride bırakıp yeni bir kıkırtıyla gülmeye ve yedi yaşındaki bir çocuk gibi koridorda hoplayıp zıplamaya başladı.</p>

  <p class="p12">“Mrs. Forbes geri dönecek mi?” diye sordu Deborah midesinde bir bulantı duyarak. Lee’nin bütün öfkesini ondan çıkardığını anlamıştı; çünkü Miss Coral tecrit bölümündeydi ve yanına kimse yaklaştırılmıyordu, oysa Deborah tam karşısında duruyordu. Deborah kendisini kimsenin arkadaşı olarak görmüyordu, ama Lee böyle düşünmüyordu demek ki.</p>

  <p class="p12">Deborah yavaşça Lee’ye döndü; tavrında abartılı bir onurluluk vardı, çünkü onur onun için yeni, yabancı, dolayısıyla üzerinde iğreti duran bir şeydi. “Pekâlâ, Lee, Carla da,” dedi. (Hâlâ ona olağanüstü derecede tehlikeli gelen “arkadaş” sözcüğünü kullanmaya korkuyordu.)</p>

  <p class="p12">Lee hemşire odasına gidip kapıyı çaldı. Kapı açıldığında, bir sigara istedi ve sigarası yakılırken homurdandı: “Bu delilerin arasında ne işim var benim?” Deborah yatakhaneye girip yatağına uzandı.</p>

  <p class="p12">Olayı düşündükçe, Miss Coral’ın Mrs. Forbes’a saldırmasının nedenini daha çok merak ediyordu. O akşam, sıraya girip yatıştırıcı ilacını aldıktan sonra, kimseye belli etmeden hemşire odasının kapısının ilerisindeki köşeye gitti ve başını duvardaki su borularına dayayıp hiç kıpırdamadan öylece durdu. Sıcak boru izole edilmişti, ama soğuk ve rahatsız edici olsa da, hastalar zaman zaman bu boruyu bir dinleme aracı olarak kullanıyorlardı. İnsan bu boruya kulağını iyice dayayıp soluğunu tutarsa, kapı kapalı olsa bile hemşire odasında konuşulanları duyabiliyordu. Deborah sesleri muslukların ilettiğini tahmin ediyordu, çünkü içerdeki çelik lavabonun yakınındaki konuşmalar daha iyi duyuluyordu. Orada durması kimsenin dikkatini çekmemişti; bütün koğuşun ışıkları söndürülmüştü ve dışarıdaki hastabakıcılar da yatmak istemeyen kimi hastaları yatırmaya uğraşıyordu. Hemşire odasında raporlar yazılıyordu.</p>

  <p class="p12">“Orda,” diyordu bir ses. Miss Cleary’nin sesine benziyordu.</p>

  <p class="p12">“Yo, şurda – cezvenin yanında.”</p>

  <p class="p12">İstendiği an, şu anda ya da ne zaman olursa olsun, kahve içebilme fikri, Deborah’ın ağzını sulandırdı. Bu isteğini aklından çıkarmak için başını boruya iyice bastırdı. İçerdekiler izin günlerini bölüşüyorlardı. Hol hızla boşalıyordu; içerdekiler hemen konuya girmezlerse oradan ayrılması gerekecekti.</p>

  <p class="p12">“Tanrım, çok yorulmuşum.” (Hanson olmalıydı bu.)</p>

  <p class="p12">“Yorulan bir tek sen değilsin.” (Bernardi.) “Bilmiyorum ama, hepsi gitgide kötülüyor gibi geliyor bana.”</p>

  <p class="p12">“Yani daha çok deliriyorlar.”</p>

  <p class="p12">“Çık-çık-çık. Sözlerine dikkat et!” Güldüler.</p>

  <p class="p12">“Yo, valla –şu lanet olası koğuşta kavga çıkmadığı, iki kişinin ilaha tecride konmadığı, yarısının tuluma girmediği tek gün bile geçmiyor. Şimdi de, sanki Güneyli bir dilbermiş gibi herkesin Miss Coral dediği şu ihtiyar Coral Allan– onun hakkında söylenenleri duymuştum, ama bu öğleden sonraya kadar kendi gözlerimle görmemiştim hiç.”</p>

  <p class="p12">“Aman Allah! Öyle bir yaşlı kadının bir yatağı kaldırıp fırlatabileceği aklınıza gelir miydi hiç? Mesafe de az buz değildi ha!”</p>

  <p class="p12">Deborah onların Mrs. Forbes’tan söz etmelerini istiyordu ve istediği konuda konuşmaya başladıklarında, soğuk boruya yaslanmış yüzünde bir gülümseme belirdi.</p>

  <p class="p12">“Lou Ann’i gördün mü?” (Mrs. Forbes’in ilk adıydı Lou Ann.)</p>

  <p class="p12">“Hudson’la Carella onu görmeye gittiler. Sophie yarın gidecek, izin alırsam ben de gideceğim.”</p>

  <p class="p12">Deborah sabırsızlıkla dişlerini gıcırdattı. Gece nöbetlerinin bitimine hazırlanmaya başlamışlardı. Şimdi bir ipucu verilmezse…</p>

  <p class="p12">“Hey, dün gece Blau’nun halini gördün mü?”</p>

  <p class="p12">“Hayır –o olayı kaçırdım. Whitman’la beraber arka taraftaydım.”</p>

  <p class="p12">“Ah–(kahkaha) <i>hay Allah!”</i></p>

  <p class="p12">Deborah, Blau’yla ilgili bir şey duymak istemiyordu. O, Coral-Forbes olayı yüzünden duyduğu üzüntüyü hafifletecek ne gibi ayrıntılar olabileceğini öğrenmek için gelmişti oraya; onu hep yanıltan, hep duyumsamazlık ve çıldırmayla sonuçlanan bütün bilgilerine göğüs germesini sağlayabilecek bir neden arayışı içindeydi.</p>

  <p class="p12">“Yarabbi! Banyodaki o bağırıp çağırmalar, o abuk sabuk laflar. Duvarı deli saçması yazılarla doldurmuş, dışarı çıkarken de bir kaplan gibi döğüştü. Onu tuluma bağlarken, o zırva dille sövüp sayıyordu –ne dediği hiç anlaşılmıyordu, ama yüzündeki o nefret. Bırrrrr.”</p>

  <p class="p12">“Bugün ağzını bile açmadı.”</p>

  <p class="p12">“Eh, kayda geçir bunu.”</p>

  <p class="p12">Deborah soğuk boruya sürüne sürüne, yere çöktü kaldı. Elleriyle yüzünü kapadı. Utançtan ateş gibi yanıyordu yüzü. Bilgi kaynağından ayrılıp yansız bir zemine ulaşabilmek için, yerde sürünerek borudan biraz uzaklaştı. Daha önce de çıkardığı o inanılmaz seslerle ağlamaya, mırıldanarak bütün dünyalara ve çarpışmaya, o tek değişmeyen şeyi, “Sen onlardan değilsin,” tümcesini söylemeye başladı, Martenson adlı öğrenci hemşire gelip başına dikildiğinde, hâlâ yüzünü saklayıp içini çeke çeke ağlıyordu.</p>

  <p class="p12">“Haydi gelin, Miss Blau,” dedi Martenson, “yatağa gidelim.”</p>

  <p class="p12">“Peki,” Deborah kalktı ve ellerinin gerisindeki karanlıkta saklanmayı sürdürerek, sendeleye sendeleye yatakhaneye ve yatağına gitti. Hâlâ hıçkırıyordu.</p>

  <p class="p12">“Bu müstehcen sesler de nedir böyle?” dedi Fiorentini’nin Mary’si kuş cıvıltısını andıran bir sesle. “Yeni bir eşcinsel sapıklık türü. Eminim… Ah, siz akıl hastaları, hepiniz çok yaratıcı oluyorsunuz –çünkü <i>her</i> <i>şeyi enine boyuna düşünecek</i> zamanınız var.” Ve mırıldanıp gülmeye başladı.</p>

  <p class="p12">Tahtı Bırakan’ın Karısı, Mary’nin gülüşüyle Deborah’ın boğuk hıçkırıklarından rahatsız olmuş, onları protesto etmeye başlamıştı. “Hiç saygınız yok mu sizin, pasaklı orospular! İngiltere’nin Tahtı Bırakan Kralı Edward’ın gizli ilk Karısı’yım ben!”</p>

  <p class="p12">“Eh, Selam Columbia!” dedi pek konuşmayan, ama uykuyu çok seven biri olan Jenny.</p>

  <p class="p12">“Selam, İyilik Timsali Meryem Ana…” diye seslendi Dowben’ın Mary’si. Bu Mary, bitip tükenmez dualarıyla herkesin içindeki Tanrıtanımaz yanı uyandırırdı hep.</p>

  <p class="p12">“Of, Allahım! Şu kaltağa ağzını açtırdınız gene!”</p>

  <p class="p12">Gürültü artıyordu; Deborah’ın kulağına, içinde etkinliklerini hâlâ duyuran çirkin seslere katılmış bir kontrpuan ezgisi gibi geliyordu bu gürültü. Hastabakıcı gelip hepsini susturdu ve her bireyin, sınırlarına hiçbir göz ulaşamamış gibi görünen kendi gizemli dünyasına kapanmasıyla, ortalığa bir sessizlik çöktü.</p>

  <p class="p12">Deborah yatağına uzandı ve gene o bilmeceyi düşünmeye başladı. Hastaların tümü uçuşan toz zerrecikleri gibi değişken ve tutarsızdı, ancak gene de hiçbirinin yapmadığı birtakım şeyler vardı. Deborah hiçbir zaman Miss Coral’a yatağı neden fırlattığını ya da nasıl olup da o yatakla Mrs. Forbes’ın kolunu incitebildiğini soramayacağını çok iyi biliyordu. D koğuşunda dövüşmek, çalmak, sövmek, kutsal şeylere dil uzatmak ve cinsel sapıklıklara girmek ayıp sayılmıyordu. Yerlere tükürmek, işemek, dışkı boşaltmak ya da kendini tutamayıp herkesin içinde mastürbasyon yapmak, dehşetten çok gelip geçici bir rahatsızlık yaratıyordu. Gelgelelim, bunların nasıl ya da neden yapıldığını sormak bağışlanmaz bir suçtu ve bir hastanın herhangi bir davranışına karşı çıkmak, en iyimser yorumla bir kabalık, en kötümser yorumla da bir hakka tecavüz belirtisi –yaşamı koruyan en değerli barikatları yıkma girişimi– sayılıyordu. Lee Miller, kendini yakıp bütün koğuşa yasaklar getirilmesine neden olduğu için Deborah’a sövüp saymıştı, ama ne kendini neden yaktığını sormuş, ne de bu işten vazgeçmesini istediğini söylemişti. Alay ve öfke vardı, ama müdahale yoktu; kimse kimseye karışmıyordu. Yatağı fırlatma işi hiçbir zaman Miss Coral’ın yüzüne vurulamayacaktı ve arkadaşları, pek iyi dost olmasalar bile, Mrs. Forbes’ın adını onu yaralayan kişinin bulunduğu yerlerde ağızlarına almamaya özen göstereceklerdi. Peki ama Deborah sorusunun yanıtını nereden bulabilecekti?</p>

  <p class="p12">Deborah günler boyu süren merakını dışından kimseye belli etmedi; konuşurken hep o İngilizce-Yrece-anlaşılmaz mırıltılar karışımını kullanıyor, yalnızca bir soruyu yanıtlamak ya da bir gereksinmesini belirtmek için konuşuyordu. Sözlerindeki anlaşılmazlık herkes kadar kendisini de şaşırtıyordu. Bir hastabakıcı o gün onun banyo günü olup olmadığını sorduğunda, salt İngilizce yanıt vermeye çabaladı, ama ağzından, “Hiçbir zaman yeterince derine inemiyor,” tümcesi çıktı.</p>

  <p class="p12">Banyoda da: “Blau– içerde misin?”</p>

  <p class="p12">“İşte <i>cutucu</i> burada.” (Saklanmak kavramının ikinci derecesi.)</p>

  <p class="p12">Sözlerinin çevirisini yapmaya çabalarken, kendisiyle öbür insanlar arasındaki ışık yılı uzaklığını aşmanın neredeyse olanaksız olduğunu görüyor, bu dil karmaşası onu yalnızca gitgide daha çok yabancılaştırıyordu. Bir sonra söyleyeceği şeyin hiç çevrilemeyecek bir şey olmasından korkuyor, ağzından çıkan her çarpık sözcük, korkusunu daha da arttırıyordu. Yalnızca Furi’yle konuşurken anlatımı biraz açıklık kazanıyordu.</p>

  <p class="p12">“Hastalığımızın ilerlediğini söylediler; hepimizin kötülediğini. Benim gitgide kötülediğimi söylediler.”</p>

  <p class="p12">“Peki, sen kötülediğin kanısında mısın?” dedi Furi bir sigara daha yakarken.</p>

  <p class="p12">“Oyun oynamayı bırakın.”</p>

  <p class="p12">“Oyun oynamam ben. İyice düşünüp dürüstçe yanıt vermeni istiyorum.”</p>

  <p class="p12">“Artık düşünmek istemiyorum!” dedi Deborah, ansızın kapıldığı öfke yeli içinde sesini yükselterek. “Yorgunum, korkuyorum ve artık hiçbir şey umurumda değil. Karanlıkta çalış, soğukta çalış, hem de ne için!”</p>

  <p class="p12">“Seni bu lanet olası yerden çıkarabilmek için, ne için olacak!” Furi’nin sesi de Deborah’ınki kadar yüksekti.</p>

  <p class="p12">“Size artık hiçbir şey anlatmayacağım. Ne kadar pisliği açığa çıkarsam, daha o kadarı geride kalıyor. Artık beni terk edip arkadaşlarınızla gidebilir, ya da bir başka tez daha yazıp ününüze ün katabilirsiniz. Ben kendimi terk edemeyeceğime göre, savaşı terk ediyorum ve hiç tasalanmayın – iyi ve uslu olacağım, duvarlara da hiçbir şey yazmayacağım.”</p>

  <p class="p12">Sigaradan çıkan yoğun duman doktorun yüzünü yalayarak yükseldi. “Pekâlâ,” dedi Furi, neredeyse sevimli bir tavırla. “Demek vazgeçiyorsun, zavallı küçük kız, demek yaşamının geri kalan kısmını bir tımarhanede geçireceksin. Bütün günlerini kalabalık, huzursuz bir koğuşta geçireceksin… ‘Zavallıcık,’ diyecek dünya, ‘Çok hoş bir insan olabilirdi… bu kadar yetenekliyken ne büyük bir kayıp!’ “ Hareketli yüzünde, dudaklar “çık-çık” diyecek biçimde büzüldü.</p>

  <p class="p12">“Hem de gerçekte olduğumdan daha yetenekli! Çünkü buradayım ve yeteneklerimi hiçbir zaman sınayamayacağım!” Deborah bağırmıştı, çünkü kemiksi-gerçek, Cehennem’de bile yankılanan apaçık bir ileti vermişti.</p>

  <p class="p12">“Evet ya, Allah kahretsin, evet!” dedi Furi.</p>

  <p class="p12">“Eh, n’apalım!” dedi Deborah güçlü, yüksek bir sesle.</p>

  <p class="p12">“Bu işin kolay olacağını hiç söyledim mi sana? Seni ben iyileştiremem, senin isteğin olmadan iyileştirmek de istemem zaten. Sahip olduğun bütün güç ve sabrı kullanarak savaşım verirsen, birlikte bunu başarırız.”</p>

  <p class="p12">“Peki savaşım vereceğim diyelim, <i>ne</i> için savaşım vereceğim?”</p>

  <p class="p12">“Hiç de kolay ya da hoş bir şey için değil. Bunu sana geçen yıl da, ondan önceki yıl da söylemiştim. Kendi meydan okuyuşun, kendi hataların ve bu hatalar yüzünden çektiğin ceza için, kendi sevgi ve delilik tanımın için –yaşamaya başlamanı sağlayacak sağlam, güçlü bir kişilik için olacak bu savaşım.”</p>

  <p class="p12">“Hiç de abartma meraklısı değilmişsiniz yani!”</p>

  <p class="p12">“Bak güzel kızım,” dedi Furi sigarasını küllüğe vurup külünü silkeleyerek, “Ben senin doktorunum ve yıllar boyu yalana nasıl bir alerjin olduğunu biliyorum, onun için sana yalan söylememeye çalışıyorum.” O bildik yarım gülümsemesiyle Deborah’a baktı. “Ayrıca, korku ve suçluluk taşımayan ve güzel, sağlam bir İngilizceyle ifade edilen öfke biçimini de severim.”</p>

  <p class="p12">Bir süre konuşmadılar, sonra Furi, “Bence artık biraz önceki soruyu yanıtlamanın zamanı geldi; bu yanıtı vermeye artık hazırsın sanırım. Gitgide kötülüyor musun? Korkma– yanıtın ne olursa olsun, kimse bunun için asmayacak seni.”</p>

  <p class="p12">Deborah kendini, bir güvercini korkutucu bir ülkeyi keşfe gönderen Nuh gibi gördü bir an. Bir süre sonra güvercin bitkin bir halde bağırarak döndü. Gagasında hiç yeşil dal yoktu, ama en azından geri dönmüştü. “Kötülemiyorum,” dedi. “Hiç de kötülemiyorum.”</p>

  <p class="p12">“Kötülemiyor,” dedi Dr. Fried, D koğuşu görevlileriyle yapılan toplantıda. “Hiç de kötülemiyor.”</p>

  <p class="p12">Koğuş görevlileri saygı ve dikkatle onu dinliyordu, ama anlamsız sözcük sağanağının ve denetimsiz, boş bir şiddetin, hastanın durumunun kötüleştiğini gösteren büyük bir değişim olmamasını akılları almıyordu. Önceleri, Deborah Blau hastalıklı ve sessiz ya da hastalıklı ve espriliydi; donuk bir yüzü ve alaycı, tepeden bakan bir tavrı vardı; ciddi bir akıl hastalığına ilişkin somut belirtilerdi bunlar. Oysa şimdi, bildik D hastası tipine tamamen uymuştu artık. “Deli”ydi Deborah; birçoğunun düşündüğü ve kullandığı, ancak doktorların yanında ya da kendilerini duyacak birileri olduğunda kullanmadığı bir sözcüktü bu. Şu anda da, ağza alınmasa bile, havada etkisini duyuruyordu sözcük.</p>

  <p class="p12">“Şey… yakma işi biraz azaldı…” dedi hastabakıcılardan biri pek inançlı görünmeyen bir tavırla.</p>

  <p class="p12">“Bu onun ‘yeni ahlak anlayışı’ olabilir,” diye yanıtladı Dr. Fried o küçük gülümsemesiyle. “Hastalığına öteki hastaları bulaştırmak istemediğini, onun için, ateş yakacak şeyleri başka yerlerden bulması gerektiğini söyledi bana. Çalma eylemine birtakım kısıtlamalar koydu.”</p>

  <p class="p12">“Onların böyle… böyle kaygıları oluyor mu? Yani… ahlak gibi?” Bunu soran, göreve yeni başlamış biriydi. Yanıtın ne olması gerektiğini hepsi biliyordu; ne var ki, bu yanıta pek azı gerçekten inanıyordu. Yalnızca doktorların birkaçı, o da zaman zaman, gerçekten inanıyordu buna.</p>

  <p class="p12">“Tabii,” dedi Dr. Fried. “Burada çalıştığınız sürece, bunun kanıtlarını sık sık göreceksiniz. ‘Sağlıklı’ insanları yıllar boyu korku ve şaşkınlığa sürükleyen böyle ahlak ve namus ilkelerinin pek çok örneğini bulabilirsiniz burada –hastaya çok pahalıya mal olan, bununla birlikte, kendimizden hoşnut olmamızın oluşturduğu koltuk değneğini tekmeleyip atmamız gerektiğini hatırlatan küçük bir incelik, ani ve beklenmedik bir cömertlik gibi. Hatırlıyorum, Almanya’da çalıştığım hastaneden ayrılırken, hastalardan biri kendimi korumam için bir bıçak vermişti bana. Bıçağı, bir metal parçasını aylarca gizli gizli bileyerek yapmış. Hastalığının dayanamayacağı kadar acı vereceği gün, kendini kurtarmak için yapmış bu bıçağı.”</p>

  <p class="p12">“Peki, bıçağı aldınız mı?” diye sordu birisi.</p>

  <p class="p12">“Tabii, çünkü onun verme yetisi, bir sağlık ve güç belirtisiydi. Ama bu ülkeye geleceğim için,” dedi hafif, tatlı bir gülümsemeyle, “bıçağı orada kalmak zorunda olan birine verdim,” dedi.</p>

  <p class="p12">“Ne dersin, çok iyi bir konuşmacı, değil mi?” dedi Doktor Royson toplantı dağılırken. Toplantıya Doktor Halle’nin konuğu olarak katılmıştı; ayrıca, hastaların bazılarıyla da bir süre çalışmıştı.</p>

  <p class="p12">“Blau onun ilgilendiği vakalardan biri,” dedi Doktor Halle. “Aa, evet, unuttum. Tabii ya, sen tanımıştın onu.”</p>

  <p class="p12">“Evet, Fried’in yokluğunda vakayı üstlenmiştim,” dedi Doktor Royson.</p>

  <p class="p12">“Nasıl gitmişti?”</p>

  <p class="p12">“İlkin, çalışmamızı zorlaştıran şeyin onun kırgınlığı olduğunu sanıyordum –işte biliyorsun, her zamanki terapistinin onu bırakması filan– beni reddediyordu da diyebiliriz. Ama biliyor musun, mesele bu değildi. Bizler tıp uygulayıcıları olduğumuz için ve tıp, sevmek ya da sevmemek gibi şeylere yer vermeyen bir bilim olduğu için, karşılaşmak istemediğimiz bir şey oldu aramızda. Birbirimizle geçinemedik, işte o kadar. Birbirimizden hoşlanmadık. Galiba birbirimize çok fazla benziyorduk…”</p>

  <p class="p12">“Tevekkeli değil, bir araya geldiğinizde kıvılcımlar saçıyordunuz!”</p>

  <p class="p12">“Bu Blau vakasında gerçekten herhangi bir gelişme var mı sence? <i>O</i> olduğu kanısındaymış gibi görünüyor.” Royson hafifçe dönüp eliyle Dr. Fried’i işaret etti. “Ama…”</p>

  <p class="p12">“Ben hiçbir gelişme görmüyorum, ama bunu ancak o bilebilir.”</p>

  <p class="p12">“Çok iyi bir doktor o –onun zekâsının bende olmasını isterdim,” dedi Royson.</p>

  <p class="p12">“Çok zekidir,” dedi Halle ve yeniden, konferans salonunda hâlâ sorulara yanıt yetiştiren tombul, ufak tefek kadına baktı, “ama onu biraz tanımaya başlayınca, küçük Clara Fried’de zekânın yalnızca işin başlangıcı olduğunu anlayacaksın.”</p>

  <p class="p12"> </p>
</body>
</html>
