<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>13.</title>
</head>

<body>
  <h1 class="h11"><a id="a34"></a>13.</h1>

  <p class="p12">Zaman akıp gidiyordu. Deborah bir tenis topu gibi, Yr’de evreden evreye, yeryüzünden boşluğa, gün ışığından karanlık pencereye, normal insanların zaman olgusunu belirleyen sınırların birinden ötekine savrulup duruyor, bu geçişler sırasında Mr. Ellis’a da katı davranmamaya çalışıyordu. Onu Hobbs adıyla rahatsız etmiyordu artık ve ona karşı, neşeli olmasa bile uysal davranıyor, onun şehitliğine –varlığına– elinden geldiğince katlanıyordu. Hastaneye bir öğrenci hemşire grubu gelip gitmişti. Kimisi, akıl hastası olan kişiler artık kendilerinde korku uyandırmadığı için rahatlamış, kimisi de, akıl hastası kadınların söze dökülmüş düşünceleriyle kendi söze dökülmemiş düşünceleri arasında gizli bir benzerlik olduğunu sezip dehşete düşmüştü. Koğuşa yeni bir öğrenci grubu gelmişti ve Constantia’nın aklına estiği an çırılçıplak soyunmasına, Helene’ın incelikli ve kemik-kırıcı şiddetine ve Deborah’ın sabit bakışlarına alıştırılıyorlardı. Bir gün, bu genç hemşirelerden biri oldukça yüksek bir sesle, “Bu çocuk sanki ben burada hiç yokmuşum gibi, bakışlarıyla beni delip geçiyor,” demişti. Daha sonra, Deborah bu hemşireye, <i>“Yok olan</i> yanlış,” diye fısıldayarak onu rahatlatmaya çalışmıştı. Bu sözüyle, orada olmayan kişinin bu güzel hemşire değil, bu çirkin hasta olduğunu söylemek istemişti. Gelgelelim bu yanlış-oluşturulmuş sözcükler yalnızca korku içindeki öğrencinin daha büyük bir ürküye kapılmasına yol açmıştı. Ve Deborah, kendisiyle “insan” denen tür arasındaki aşılmaz uzaklığı bir kez daha ayrımsamıştı.</p>

  <p class="p12">Deborah, holün ilerisindeki küçük tecrit odasında ayakta duruyordu. Bir hemşire yemek tepsisini getirmişti. Hemşire eli ayağı dolaşarak anahtarı (farklılığının simgesi) bulmaya çalışırken yüzü sapsarıydı; onun gibi bir akıl hastasına bakma görevi verildiği için gördüğü gizli karabasanların korkunçluğunu hatırlamıştı belki de. Deborah en azından bu karabasanları paylaşıyor, anlıyor, onlara inanıyordu. Bunu fısıldayarak hemşireyi rahatlatmaya çalıştı, ama onun korkudan yüzünün gerildiğini, arkasına dönüp sendelediğini ve yitirmek üzere olduğu dengesinin son kırıntısına tutunmaya çalıştığını gördü.</p>

  <p class="p12">Bu sakarlık onları benzer kılmıştı. Onun için Deborah neredeyse içgüdüsel bir hareketle elini uzattı; el hemşirenin koluna ulaşıp bir saniye kadar kolu tuttu. Oluşturulan denge genç kadını yakalayıp doğrulmasını sağladı, ama hemşire korkusunun verdiği güçle kolunu çekip yalpalayarak odadan fırladı.</p>

  <p class="p12"><i>Acı</i> <i>çek,</i> dedi Deborah Yr’de toplanmış olan varlıklara: Yrece’de bir selamlaşma eğretilemesiydi bu. <i>Yıldırımların ve yanıkların ileticisiyim ben. Bunlar benden doktora geçiyor, ondan da hemşireye doğru akıyor. Ben burada hep bakırdan bir tel oldum, oysa insanlar beni pirinçten sanıyorlardı!</i></p>

  <p class="p12">Anterrabae güldü. <i>Aklını</i> <i>kullan,</i> dedi bitimsiz, sonsuz, alevli düşüşü içinde kıvılcımlar saçarak. <i>Bu odanın, bu koğuşun, bu hastanenin, hepsinin dışında bu hemşire, vardiyası</i> <i>bitince senin hiçbir zaman anlayamayacağın, hiçbir zaman tanıyamayacağın bir madde içinde gülecek, yürüyecek, soluyacak. Onların soluduğu hava, kanları, kemikleri, gece ve gündüzleri, seninkilerden farklı</i> <i>bir maddeden oluşuyor. Senin madden onlar için ölümcül. Senin madden onlara bulaşırsa ölürler ya da delirirler.</i></p>

  <p class="p12">“Kuyu gibi bir şey mi olur?”</p>

  <p class="p12"><i>Tastamam öyle.</i></p>

  <p class="p12">Deborah içindeki bu yıkma gücü karşısında kapıldığı dehşetle bir çığlık attı. Yere düştü ve hafifçe inledi. “Çok büyük bir güç, çok büyük bir zarar. Kimse böyle incinmesin –böyle olmasın! Böyle olmasın… böyle…”</p>

  <p class="p12">Sonra, Yr’deki rütbesini ve adını takınıp ayağa kalktı, yerde yatar durumda bıraktığı kimliği, karnının aşağısını, çürük bir kavun gibi ezilen tümörlü yeri tekmelemeye başladı. Bu veda töreninin incecik çığlıkları yankılanırken, parmaklıklı pencerenin dışındaki gökyüzü karanlığı yüklenmeye başlamıştı. Deborah dışarı baktı, ayakta olduğunu, pencerenin önünde durduğunu ve yavaşça, “Hepiniz, bırakın öleyim,” dediğini ayrımsadı. Hepsi birden saldırırsa, artık yaşayamayacağını biliyordu. Çektiği bu acıya değecek hiçbir coşku, mutluluk, huzur ya da özgürlük yoktu. “Yok edin beni, Anterrabae, Koro, ötekiler. İlk ve son kez olarak, dünyaya çarpıp parçalayın beni!”</p>

  <p class="p12">Derken, dışardan odadaki ışık yakıldı ve kilidin içinde bir anahtar gıcırtısı duyuldu. Vardiya değiştirici hemşire neşeyle, “Şöyle bir bakıyoruz,” dedi, ama Deborah’ın yüzünü görünce, arkasındaki hemşireye dönüp, “Hemen koğuş denetimini tamamla ve bir tulum hazırlat,” dedi.</p>

  <p class="p12">Deborah nasıl bir kimlikte ve nasıl bir görünümde olduğunu bilmiyordu, ama çok rahatlamıştı. Besbelli kederi maskeden dışarı sızdığı için, yardım geliyordu. “Göz deliklerinden belki…” diye mırıldandı az sonra gelen kişilere.</p>

  <p class="p12">Deborah Kuyu’dan çıktığında, kendini karanlığın içinde buldu. Kocaman bir balina gibi, bir denizin derinliklerinden –başka ilkeleri ve iklimleri olan bir maddeydi bu– yüzeye çıkmıştı. Yeryüzü, alacakaranlığın başlangıcını belirleyen pencereden, bir başka pencerenin dışındaki geceye dönmüştü. Şimdi iki yatak ve ötelerde –camın, parmaklıkların, tel örgünün ötesinde– yıldızlarla donanmış, koyu bir karanlık vardı. Işıltıları bu üç-maskeli pencereden bile görülebilen yıldızlarla bezenmiş güzel bir geceydi. Öteki yataktan hafif bir ses geldi. “Kim o?” diye sordu Deborah.</p>

  <p class="p12">“Burnu-kaşıntılı Hanımefendi,” diye yanıtladı Helene. “Burnu-kaşıntılı Milo Venüsü.”</p>

  <p class="p12">“Tulumdayken gözüne bir saç telinin girdiği oldu mu hiç?” diye sordu Deborah, Zaman zaman gözüne bir saç teli ya da toz girdiğinde çektiği sıkıntılar gelmişti aklına. İnsan ellerini uzatamayınca, bu lanet olası küçük rahatsızlıklar dünyanın en büyük sorunu haline geliyordu.</p>

  <p class="p12">“Ben <i>kendim</i> gözümün içindeki saç teliyim,” dedi Helene sakin bir sesle, “sen de öylesin.”</p>

  <p class="p12">Deborah bu sonsuz keşfin verdiği dinginlik içinde öylece yattı. Zihni her şeyi berrak bir biçimde görebiliyordu. Bir süre, bitişik yatakta ikiz kardeşiymiş gibi yatan Helene’ı düşündü. Helene, sert ve genellikle öfkeli olduğu halde, Deborah onun zekâsına saygı duyuyordu. Kendine özgü hüzünlü ve direngen tavrıyla, Helene da Ellis’a eziyet etmekten vazgeçmişti. Helene çoğun çevresiyle bütün bağlantısını koparıyor, ulaşılmaz oluyordu; kimileyin de apansızın söyleyiverdiği acı, iğneleyici, bıçak gibi keskin bir iki cümleyle, ya da herkesi şaşkına çeviren sert bir saldırıyla, bu yalıtılmışlığından sıyrılıyordu. Ama Deborah, her şeyi açık ve olağan bir biçimde düşünebildiği dingin anlarında, kendisininki kadar umutsuz bir hastalığı olsa da, Helene’ın içinde boyutu belirsiz bir güç, bir istenç, iyileşmesini sağlayacak <i>bir</i> <i>şey</i> olduğunu biliyordu. Helene başaracaktı, biliyordu bunu. Bu nedenle, Helene’a karşı beslediği duygu, bir kıskançlık, saygı ve korku bileşimiydi.</p>

  <p class="p12">Bir gün, Helene’a çok acımasız davranmıştı; onun iyileşebileceği düşüncesinde olduğunu söylemişti ona ve birden bu kaslı gövdenin korkuyla gerildiğini görmüştü. Helene’ı üzdüğünü pek anlamamıştı o gün. Helene ince ve ölçülü bir sesle, o, yani Deborah, hemen oradan çekip gitmezse, kendisinin, yani Helene’ın, o bok-kokulu kafada ne kadar kemik varsa hepsini kıracağını söylemişti. Deborah da çekip gitmişti.</p>

  <p class="p12">Birden ışık yandı ve yıldızlı karanlığın güzelliğinden sonra, hem kendilerinin hem de birbirlerinin korkunç görünümlerinin ortaya çıkması karşısında ikisi de hafifçe inledi. Ellis yalnız gelmişti; Helene’ın nabzına bakmak için hızlı hızlı onun yatağına doğru yürüdü.</p>

  <p class="p12">Normal olarak, hemşirelerle hastabakıcılar, böyle bir odaya girerken temsil ettikleri dünyanın varlığını, büyük olasılıkla arada kalmış, şaşkın durumdaki kişilere yavaş yavaş sunmak için bir iki şey söyler, yalnızca bir göz kırpışıyla olsa bile varlıklarının kabullenilmesini beklerlerdi. Ellis’ın bu gelişi, böylesine duyarlı bir yer için çok ani olmuştu. Ellis şakak-nabzına bakıp raporuna yazmak için bir rakam elde etmek amacıyla Helene’ın başını tutunca, Helene hızla başını çekti. Başını oynatmak, tuluma bağlanmış bir kişinin dağarcığındaki tek hareket olanağıydı. Ellis bir eliyle Helene’ın yüzünü kavrayıp sıkıca tutarken, öteki eliyle de nabzı ölçmeye çabaladı. Helene yeniden başını çekmeye çalıştı. Sonra Ellis hafifçe doğruldu, öfkeli değil sakıngan bir hali vardı, birden Helene’ın yüzüne vurmaya başladı. Arkaya arkaya inen darbeler hızlı ve sertti. Derken Helene tükürerek bir öfke sağanağı boşalttı Ellis’ın yüzüne. Deborah’ın onları seyrederken gördükleri, sonradan onun için artık bütün akıl hastalarının güçsüzlüğünün simgesi haline gelecekti; soğukkanlılıkla, amansızca, tam hedefe indirilen bir tokat daha ve yeniden tükürükle verilen bir karşılık. Helene tükürüğünü Ellis’a ulaştıramıyordu bile, ama her tükürme girişiminde, Ellis kolunun bütün gücüyle suratına bir tokat indiriyordu. Helene’ın artık kupkuru kesilmiş dudaklarını büzerek tükürüp solumasından ve inen tokatlardan başka bir ses duyulmuyordu odada. Her ikisi de öylesine kararlıydı ki, sanki başka her şeyi unutmuş gibiydiler. Ellis tokatlarıyla Helene’ı iyice sindirdikten sonra, hem onun hem de Deborah’ın nabzına bakıp odadan çıktı. O dışarı çıkarken, Helene hafif hafif öksürerek kan tükürüyordu.</p>

  <p class="p12">Ertesi gün, Deborah kendi Yr’li düşmanının kimliğine büründü – Yr’de <i>nelaq tankutuku</i> diye adlandırılan gözsüz-ve-çırılçıplak bir gönüllü paylaşıcı kimliğine. Bir hemşireye gidip doktor haftalık yönergeyi imzalamaya geldiğinde, onunla görüşmek istediğini söyledi.</p>

  <p class="p12">“Onunla niye görüşmek istiyorsun?” diye sordu hemşire.</p>

  <p class="p12">“Ona söyleyeceğim bir şey var.”</p>

  <p class="p12">“Neymiş o?”</p>

  <p class="p12">“Bir barış yanlısının, elinin tersini kullanan biri olduğu.”</p>

  <p class="p12">Hemşire onu gündüzcü başhemşireye gönderdi; gene aynı şeyler söylendi. Tavanın altındaki bulut kararmaya ve alçalıp Ceza’ya yaklaşmaya başlamıştı, ama ne olursa olsun, doktora tanık olduğu ve anlaşılmaz bir biçimde hem yenenin hem de yenilenin deneyimini paylaştığı bu olayı anlatıp vicdanını rahatlatmak zorundaydı Deborah. Hemşire kuşku içindeydi, onun için Deborah yalvarmak zorunda kaldı; bulut gitgide yaklaşıyordu ve rüzgâr da esmeye başlamıştı. Sonunda doktorla görüşme iznini kopardı. Doktora, gördüklerini abartmadan, kısaca anlattı; onu kendine inandırabilmek için, dünyadaki aklı başında insanlar gibi görünmeye çalışıyordu. Bunun kendisi için ne denli önemli olduğunu doktora anlatma çabasına girmedi. Ellis’ın eğilimlerinden, salt anahtarlar hastalarda değil onda diye gizli kaldığını bildiği eğilimlerinden de hiç söz etmedi. Sözlerini bitirdiğinde, doktor öylece oturup sanki Deborah’ın saçlarının uzamasını seyrediyormuş gibi, uzun uzun onu süzdü. Deborah bu konuda pek çok deneyimi olduğu için, doktorun bulutu görmediğini, gizli rüzgârı duymadığını ya da Ceza’yı sezmediğini biliyordu. Doktor bir başka mevsimde –ilkyazdı belki de– ışınları Deborah’ın göz eriminin, gerçekliğinin ve krallığının sınırlarında yok olan ayrı bir güneşin altında oturuyordu.</p>

  <p class="p12">Sonunda doktor, “Bunu neden Helene kendi gelip anlatmıyor bana?” dedi.</p>

  <p class="p12">“Helene bu olaydan hemen sonra bırakıp gitti.” Deborah bunun anlamının, onda iyileşme olasılığı gördüğünü söylediği gün Helene’ın kendine özgü bir biçimde intikam alıp onu sövgü ve kafa patlatma tehditleri altında bıraktıktan sonra kendi dünyasına kapanması gibi bir şey olduğunu tam söyleyecekken vazgeçti. Bunu söylemenin pek akıllıca bir şey olmayacağını anlamıştı, ama bunu anlamasıyla birlikte, bir kumaşın bir çiviye takılması gibi, zihni bu olaya takılmış kalmıştı. Daha fazla konuşamadı.</p>

  <p class="p12">“Burada her türlü kabalığın önlenmesine çalışıyoruz, ama kanıtlanmayan hiçbir şeyi de kabul edemeyiz. Kriz geçirdiğin için tuluma sokulmuştun biliyorsun. Belki de gördüğünü sandığın bir şey bu.”</p>

  <p class="p12">“Hiç olmazsa Ellis’a bir sorun. O İnançlı Ruhu… yalan söyleyecek olursa, ruhuyla başı derde girecektir nasıl olsa.”</p>

  <p class="p12">“Bunu bir not edeyim,” dedi doktor, ama her-yerde-hazır-ve-nazır not defterini almak için hiçbir hareket yapmadı. Lee Miller’ın Üç Numaralı Tedavi dediği şeyi uyguluyordu ona besbelli: hiçbir şeyi değiştirmeden yalnızca avutmayı amaçlayan o bildik “iyi-iyi”, ardından “Evet, evet, tabii” sözcüklerinin, hiçbir anlayış içermeyen bir suskunluğun ve sonunda hiçbir girişime yönelmeyen bir anlaşmazlığın karışımıydı bu yöntem. Deborah doktora bakarken, yatıştırıcı ilaç konusundaki isteği geldi aklına. İlaçlarının arttırılmasını istiyordu ve şu anda bu isteğini söylese doktorun kabul edeceğini biliyordu. Ama Helene’ın yuttuğu kanı kullanarak uyku satın almak istemiyordu. “Klor hidrat cömertliği ve kk’ler sadakası,” diye mırıldanarak doktoru kendi haline bıraktı. Buluttan yere düşen solucanları seyretmeye başladı. Doktor dışarı çıktı. Olsun; o da gider Dr. Fried’e, yani Fay-rap’a anlatırdı.</p>

  <p class="p12">Furi, ya da Fayrap, Dr. Fried’in Yrece’deki yeni adıydı; Deborah’ın kolunu dağlayıp gözle görülmeyen bir yanık oluşturan korkunç gücü anıştırıyordu bu ad.</p>

  <p class="p12">“Koğuş doktoruna anlattın mı bunu?” diye sordu Furi.</p>

  <p class="p12">“Evet, o da bana Gülümsemeli Üç Numara ‘evet-evet’i uyguladı.”</p>

  <p class="p12">Deborah, daha etkili yatıştırıcı ilaç istemeyi onuruna yedirememesinin gülünç olduğunu düşündü. Hiç değilse ona çok pahalıya patlayacak bu olaya karşı destek olacak bir şeyler alsaydı keşke.</p>

  <p class="p12">“Biliyorsun,” dedi Furi, “sizin koğuşunuzun yönetimiyle bir ilgim yok. Koğuşun politikasına karışamam.”</p>

  <p class="p12">“Koğuş politikasının değiştirilmesi gerek demek istemiyorum,” dedi Deborah, “bu politika tulum içindeki hastaları dövmek değilse tabii.”</p>

  <p class="p12">“Koğuş personelinin disiplini konusunda da bir şey söylemeye yetkim yok,” dedi Furi.</p>

  <p class="p12">“Burada herkesin soyadı<a id="a36"></a> Pilatus<a id="a35"></a><a href="../Text/notes.html#a104"><span class="t18"><sup>[9]</sup></span></a> mu acaba?”</p>

  <p class="p12">Sonunda, Furi personel toplantısında konuyu açmaya razı oldu, ama Deborah ikna olmamıştı. “Belki de gerçekte böyle bir şeyi görmediğimden kuşkulanıyorsunuz.”</p>

  <p class="p12">“Hiç kuşku duymadığım tek şey bu,” dedi doktor. “Ancak, koğuşlarda yapılması gereken şeyler konusunda benim hiçbir rolüm olmuyor, anlatabiliyor muyum? Yönetici kadrosunda değilim ben.”</p>

  <p class="p12">Deborah kibritin kuru yakıtı tutuşturduğunu sezdi. “Adalet uygulanmıyorsa, namussuzluk örtbas ediliyorsa ve inançlarını koruyan insanlar acı çekiyorsa, sizin gerçekliğiniz ne işe yarıyor peki? Helene da Ellis konusunda verdiği sözü tuttu, ben de. Peki sizin gerçekliğiniz ne işe yarıyor?”</p>

  <p class="p12">“Bak, dinle beni,” dedi Furi. “Sana hiçbir zaman gül bahçesi vadetmedim ben. Hiçbir zaman kusursuz bir adalet vadetmedim…” (Birden, Nümberg’deki hastaneden kaçıp bu gamalı haç-kentinin içinde kaybolduktan sonra, hastaneye geri dönüp sert, alaycı, sinir bozucu bir kahkaha atarak, “Sholom Aleichem, Doktor, onlar benden daha deli,” diyen Tilda’yı hatırlamıştı.)… “ve hiçbir zaman huzur ya da mutluluk da vadetmedim. Sana ancak bütün bunlarla savaşma özgürlüğüne kavuşmanda yardımcı olabilirim. Sana sunduğum tek gerçeklik savaşım. Ve sağlıklı olmak, gücünün yettiği kadarıyla, bu savaşımı kabul edip etmemekte özgür olmak demektir. Ben yalan şeyler vadetmem hiç. Kusursuz, güllük gülistanlık bir dünya masalı koca bir yalandır… üstelik böyle bir dünya çok can sıkıcı bir yer olur!”</p>

  <p class="p12">“Toplantıda söz edecek misiniz bundan –Helene konusundan?”</p>

  <p class="p12">“Söz edeceğimi söyledim ve söz edeceğim de, ama sana hiçbir şey için söz vermiyorum.”</p>

  <p class="p12">Helene onu tanıklığının yüküyle baş başa bıraktığı için, Deborah bilinçsiz bir halde, Sylvia’nın artık unutulmuş olan sözcükleri için <i>tankutuku</i> durumuna giren Lee Miller’a doğru giderken buldu kendini. Lee kimsenin arkasından gelmesine izin vermezdi ve ötekilerin yaptığı gibi duvara yaslanmayı hiç sevmezdi. Bu yüzden, “herkesi yerli yerine yerleştirmek” amacıyla, dur durak bilmeden hep daire biçiminde dönme gereğini duyardı. Deborah, bağlılık ya da yakınlıktan değil, gizemli bir zindelik duygusunun etkisiyle Lee’yi, gezegenlerinin çevresinde dolaşan bu Batlamyus güneşini izlemeye başladı.</p>

  <p class="p12">“Çekil git, Blau!”</p>

  <p class="p12">Bu da yerinde bir şeydi; Lee’nin onunla konuşarak, ikisinin de aynı oyunun oyuncuları olduğunu, birbirleriyle bağlantılı olduklarını itiraf ettiğini düşündü Deborah.</p>

  <p class="p12">“Çekil git, Blau!”</p>

  <p class="p12">Deborah bu bağlantının zincirlerini sürükleye sürükleye Lee’nin arkasından yürümeye devam ediyordu.</p>

  <p class="p12">“Hemşire! Defet şu orospuyu!”</p>

  <p class="p12">Hemşire yanlarına geldi. “Holden çık, Deborah, ya da onu izlemeyi bırak.” Hemşire üçüncü bir oyuncuydu, ama <i>tankutuku</i> değildi. Çekim bağı çözüldü; Deborah yine çekip gitti.</p>

  <p class="p12"><i>Bak, Kuş-kız,</i> dedi Anterrabae, <i>benim ateşimin</i> <i>ışığını</i> <i>kullanarak, ne büyük bir dikkatle, ne büyük bir özenle küçük tehlikelerden uzaklaştırıyorlar seni: iğnelerden, kibritlerden, kemerlerden, ayakkabı</i> <i>bağlarından, kem gözlerden. Ellis kilitli bir tecrit odasındaki çıplak tanığı</i> <i>döver mi acaba?</i></p>

  <p class="p12">Deborah, duvardan aşağıya doğru kayıp alışık olduğu yere, öteki yontuların arasına oturdu ve zihnindeki görüntüleri –yalın, açık, korkunç görüntüleri– seyretmeye başladı.</p>

  <p class="p12">O akşam, saldırganlığı ve ülkenin en zorlu hastanelerinden birinde geçirdiği dokuz yıl nedeniyle belli bir saygınlığı olan Lucia adındaki yeni bir hasta, ansızın radyatörün çevresinde birbirlerine sokulup çömelmiş, titreşip duran küçük bir grup hastaya dönüp, “Burası farklı bir yer. Bi sürü batakhanede, bi sürü koğuşta bulundum ben. Erkek kardeşim de; bi sürü koğuşta. Burda olan… daha fazla korkak, daha fazla deli var; yere işemeler, bağırıp çağırmalar –ama belkiden ötürü farklı. Küçük, küçücük bir belkiden ötürü,” dedi.</p>

  <p class="p12">Lucia hemen oradan uzaklaşıp her zamanki devekuşu tavrıyla, sözlerinin olağanüstü ve korkunç gücünü yadsımak istercesine holde hoplayıp zıplayarak koşmaya ve gülmeye başladı. Ama bu sözler söylenmişti bir kez ve koğuşun hayvansı kokusu gibi, havada asılı bir halde duruyorlardı. Hepsi bu umuttan, bu küçük, küçücük Belki’den korkuyordu. Ama o anda yanlarına gelmiş olan Deborah için bu sözler özel bir anlam ifade etmişti; Deborah her iki dünyaya da bakıp çok yakında olacak şeyleri, çökmekte olan bulutu, buluttan aşağıya yuvarlanan solucanları ve kapkara rüzgârda parça parça savrulan kuralları gördü.</p>

  <p class="p12">“Boş verin Belki’ye; yönetimle ilgili bir sorun bu.”</p>

  <p class="p12"> </p>
</body>
</html>
