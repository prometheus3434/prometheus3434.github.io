<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>16.</title>
</head>

<body>
  <h1 class="h11"><a id="a53"></a>16.</h1>

  <p class="p12">Esther haftalardır Suzy’ye kız kardeşinin hastalığını anlatmak zorunda olduğunu düşünerek kendi kendini yiyip bitiriyordu. Bütün o görkemli, eski-biçem delilik melodramlarım; <i>Jane</i> <i>Eyre</i>’deki akıl hastası kadını, tımarhaneyi, yüksek duvarların ve çok az umudun yer aldığı yüzlerce kasvetli evi, belleklerde bunlardan daha az yer eden ikincil düzeydeki dramları, cinayetler işleyen ve kanlarını soylarına geçirip gelecek için bir tehdit oluşturan manyakları kim işitmemişti ki? “Modern Bilim” bunların pek çoğunun üzerine resmi bir yalan perdesi çekmişti, ama olguların yüzeylerinin gerisinde, hasta insanlar kadar sağlıklı insanların beyinlerinde de eski korkular hâlâ yaşıyordu. İnsanlar yeni kuramlara, yeni deneylere inanmış gibi görünüyorlardı, ama inançları çoğun, biraz kazıyınca altından on binlerce kuşağın korkularının ve düşlemlerinin bir uzantısı olan, katıksız ve içten bir dehşetin ortaya çıktığı bir yaldızdan başka bir şey değildi.</p>

  <p class="p12">Suzy’nin, kız kardeşinin bildik görüntüsünün yerine, deli gömleği giydirilerek tavan arasındaki bir odada zincirlenmiş, yabanıl-bakışlı beylik bir deli görüntüsü geçireceği düşüncesine dayanamıyordu Esther. Jacob’la kendisinin de, o anahtarın gıcırtısını ilk duyduklarında, parmaklıklı pencereleri gördüklerinde ve üst pencerelerden birinden gelen bir kadın çığlığıyla titrediklerinde, gözlerinin önünde işte bu beylik görüntüyü canlandırmaya başlamış olduklarını şimdi anlıyordu. Gene de Suzy’nin öğrenmesi gerekliydi; geç bile kalınmıştı. Küçük kız kardeş büyüyordu, artık onun yanında şifrelere sığınarak konuşamazlardı bu konuyu; onu en büyük sorunlarından uzak tutmaları doğru değildi. Ancak durumu ona kesin, güvenli ve ustaca bir yaklaşımla anlatmak gerekiyordu. Acaba durumu Suzy’ye Dr. Lister anlatabilir mi, diye düşünmüşlerdi bir ara. Ama Dr. Lister bu isteklerini reddetmiş, bunun Esther’ın ya da Jacob’ın görevi olduğunu söylemişti.</p>

  <p class="p12">“Bir süre daha bekle,” dedi Jacob. Esther bu “bir-süre-daha-bekleme”nin, Jacob’ın sessizce eylemsizliğe sığınma yollarından biri olduğunu biliyordu. Gözlerini kapa, sorun yok olsun ve her şey güzel-güzel-güzel olsun. Bir yalandı bu. Böylece, kaçamak sözlerle konuyu tartışıp durdular ve sonunda Esther kazandı. O akşam, yemeklerini yedikten sonra Suzy piyano egzersizi yapmak üzere masadan kalktığında, Esther onu geri çağırdı.</p>

  <p class="p12">“Ciddi bir şey bu…” Sesi kendi kulaklarında, garip bir ciddiyet ve utanç karışımıyla yankılanmıştı. Kaskatı bir halde oturup küçük kızına, Deborah’ın “rehabilitasyon merkezi”nin aslında bir hastane olduğunu; doktorlarının psikiyatr olduğunu; hastalığının fiziksel değil zihinsel nitelikte olduğunu söyledi. Bu sevimsiz konuyu rahatça görüşmeye başlayınca, Jacob da, aslında kendisinin de pek emin olmadığı kimi şeyleri eklemeye, değiştirmeye, açıklamaya başladı. Suzy, on iki yaşındaki bir insana özgü tam bir kayıtsızlık içinde dinliyordu ve yüzünde, anne ve babasına, üzüntü içinde anlatmaya çabaladıkları bu durumu nasıl algıladığını gösterecek en ufak bir belirti yoktu. Annesiyle babası sözlerini bitirdiğinde, bir süre bekledi, sonra ağır ağır konuşmaya başladı.</p>

  <p class="p12">“O raporların neden Deborah’ın gövdesi, yani nabzı, ateşi gibi şeylerden çok düşünceleriyle ilgiliymiş gibi geldiğini merak edip duruyordum.”</p>

  <p class="p12">“Raporları okudun mu?”</p>

  <p class="p12">“Hayır. Büyükanneme okuduğun bazı cümleleri duydum, bir keresinde Claude dayıma bir bölüm okumuştun, duyduğum şeyler normal bir hastalıkla ilgili olamayacak kadar tuhaf gelmişti bana.” Hafifçe gülümsedi; onu şaşırtan bir başka şeyi hatırlamıştı besbelli. “Şimdi her şey yerli yerine oturdu. Her şey anlaşıldı.”</p>

  <p class="p12">Suzy piyano dersine çalışmak için yan odaya geçti. Birkaç dakika sonra, anne ve babasının hâlâ afallamış bir halde masada, kahve fincanlarının karşısında oturduğu odaya geri geldi. “Kendini Napolyon filan sanıyor gibi bir şey değil… değil mi?”</p>

  <p class="p12">“Tabii ki değil!” Sonra biraz resmi ve sıkıntılı bir tavırla, doktorların iyimserliğinden, erken tanının yararından ve kendilerinin Deborah’ın lehine işleyebilecek sabır ve sevgi güçlerinden söz ettiler.</p>

  <p class="p12">Suzy, “İnşallah yakında eve döner –bazen onu çok özlüyorum,” dedi. Sonra Shubert ödevine geri döndü.</p>

  <p class="p12">Esther’la Jacob, uzun bir süre, bekledikleri şeyle elde ettikleri sonuç arasındaki fark karşısında şok geçirmiş bir halde oturdular. Esther gerginliğinin ansızın yok olmasıyla birlikte, kendini çok halsiz duydu.</p>

  <p class="p12">Jacob yavaşça, “Hepsi bu kadar mı?.. Yani olacaklar bu kadar mı, yoksa bizi duymadı mı? Şok geçince, yüzünde bütün bu aylar boyunca görmekten korktuğum ifadeyle odaya geri mi gelecek yoksa?”</p>

  <p class="p12">“Bilmiyorum, ama duymaktan korktuğumuz top patlaması, duyduğumuz kadardı belki de.”</p>

  <p class="p12">Jacob sigarasından derin bir nefes çekti ve üflediği dumanla birlikte kaygısını gövdesinin dışına attı.</p>

  <p class="p12">“İngilizce harika bir dil,” dedi Furi, “hele deyimleri. ‘Cesareti kırılmış’ dedikleri bir halde görünüyorsun.”</p>

  <p class="p12">“İngilizce hiç de Yrece’den güzel değil.”</p>

  <p class="p12">“Bir şeyi övmek bir başka şeyi kötülemek anlamına gelmez.”</p>

  <p class="p12">“Gelmez mi? Hata yapmak ölümü davet etmek anlamına gelmiyor mu?” (Erken gelişmişliğinin keskin kılıcını çok rahat kullanıyordu Deborah; bu kılıcın ucunu kendi kendine bileyip sivriltmişti. Yr’nin kraliçesi olmak [aynı zamanda da kölesi ve tutsağı], haklı olmak ve haklı tek kişi olmak demekti.)</p>

  <p class="p12">“Ama çok büyük hatalar yaptın, değil mi?” diye sordu Furi nazikçe. “Kampta yanlış kızı şikâyet etmiştin.”</p>

  <p class="p12">“Yüzlerce kez yanıldım ben. Ama çirkin, mahvolmuş, umutsuz ve hem zehirlenmiş hem de zehirleyen bir maddeden oluşmuş biri olduğum için haklıymış gibi görünebiliyordum. Hatalıysam bile –birazcık da olsa– bana daha başka ne yapılabilirdi ki zaten?”</p>

  <p class="p12">Deborah ağzından çıkan sözlerde, belli belirsiz bir yara-onarıcı, beylik kendini beğenme duygusunun varlığını sezip güldü. “Pernai’de –yani hiçlikte– bile dayanabileceğim bir şeylere gereksinmem vardı.”</p>

  <p class="p12">“Hepimizin böyle bir şeye gereksinmesi vardır,” dedi Furi. “Utanıyor musun bundan? Bana kalırsa, en az Yr kadar Yeryüzü’nün de bir üyesi olduğunun bir belirtisi bu. Senin deyişinle, şu maddenin gerçekten zehirli olduğuna inanıyor musun?”</p>

  <p class="p12">Deborah ona, her bireyi oluşturacak nihai maddeyi belirleyen Yr yasalarını anlatmaya başladı. Bütün bireyler <i>nganon</i> denen bu maddeyle birbirinden farklı kılınıyordu. <i>Nganon,</i> her bireyde yetiştirilme biçimi ve yaşam koşullarıyla belirlenen bir özdü. Kendisinin ve belli birkaç kişinin, yeryüzünün öteki insanlarıyla aynı nganon’dan oluşmadığına inanıyordu Deborah. İlkin, yalnız kendisinin insan türünün dışında kaldığını sanıyordu, ama D koğuşundaki canlı-ölüler de onun kadar zehirliymiş gibi görünüyordu. Yaşamı boyunca, benliği ve sahip olduğu her şey, varlığındaki bu zehirli <i>nganon’la</i> kaplanmıştı. Giysilerini, kitaplarını ya da kalemlerini hiçbir zaman kimseye ödünç vermemiş ya da kimsenin eşyalarına dokunmasına izin vermemişti; ama kendisi, sık sık okuldaki ya da kamptaki çocukların eşyalarını ödünç almış ya da çalmış ve çalınmış <i>nganon’lar</i> tükeninceye değin, bu eşyaların sağlıklılığından, saflığından ve inceliğinden büyük bir haz almıştı.</p>

  <p class="p12">“Ama kampta annenin gönderdiği şekerleri çocuklara rüşvet olarak verdiğini söylemiştin bana,” dedi Furi.</p>

  <p class="p12">“Şey, evet. Şekerler selofanla sarılmış, kişiselliği olmayan bir kutunun içinde oluyordu. Açılmamış durumdayken hiçbir özleri olmuyordu; hem bir iki gün içinde de Deborah-kokuşturması başlıyordu zaten. Kutular elime geçer geçmez şekerleri dağıtıyordum.”</p>

  <p class="p12">“Böylece birkaç saatlik bir popülerlik satın almış oluyordun.”</p>

  <p class="p12">“Yalancının ve korkağın biri olduğumu biliyordum. Ama Koro gitgide güçlenmeye başlamıştı ve artık, ‘yalancı ve korkak,’ standart yorumları olmuştu.”</p>

  <p class="p12">“Ve bu duygu, bir yolunu bulup korumak zorunda olduğun olgunluk ve büyükbabanın durmadan senin ne kadar özel biri olduğunu söylemesi sayesinde etkisini sürdürdü.”</p>

  <p class="p12">Deborah zihnini bulunduğu ortamdan uzaklaştırmıştı. Doktor dikkatli gözlerle bakınca onun bir şeylerin eşiğinde olduğunu sezdi.</p>

  <p class="p12"><i>“Anterrabae…</i>” diye seslendi Deborah Yr diliyle.</p>

  <p class="p12">“Nerdesin şimdi?” diye araya girdi Dr. Fried.</p>

  <p class="p12"><i>“Anterrabae”</i> dedi Deborah yüksek sesle ve Yr diliyle. <i>“Bu büyük yükü taşıyabilir mi o</i>?”</p>

  <p class="p12">“Ne var şimdi, Deborah?” diye sordu doktor.</p>

  <p class="p12">Deborah tanrıya bakıp inledi, sonra umutsuzluk içindeki ölümlüye döndü. “Anterrabae ne gördüğümü… neden söz etmek zorunda olduğumu biliyor. Onu görmemiş olsaydım; gizlenmiş olsaydı, o özel şey… o şey.”</p>

  <p class="p12">Deborah eski bir ayrılığın soğukluğuyla titremeye başlayınca, Furi ona bir battaniye verdi ve Deborah battaniyeye sarınıp titreye titreye kanepeye uzandı.</p>

  <p class="p12">“Savaş sırasında…” dedi, “bir Japon’dum, ben.”</p>

  <p class="p12">“Gerçek bir Japon mu?”</p>

  <p class="p12">“Amerikalı kılığındaydım, ama aslında Amerikalı değildim.”</p>

  <p class="p12">“Neden?”    ’</p>

  <p class="p12">“Çünkü ben Düşman’dım.”</p>

  <p class="p12">Deborah için çok büyük bir gizdi bu; Dr. Fried tekrar tekrar daha yüksek sesle konuşmasını söylemek zorunda kaldı. Deborah, görünüşünü değiştirmeden Yr’ye girebildiği ya da Yr’nin inanılmaz boyutlardaki derinliklerinden yukarı çıkabildiği için, dokuzuncu yaşgününde Yr biçim değiştirme gücü armağan etmişti ona. Bir yıl kadar yabanıl at ya da bronz-tüylü kocaman bir kuş biçiminde yaşamıştı. Deborah Dr. Fried’e bir zamanlar kuş-kimliğini çirkin ve nefret edilen kız görüntüsünden kurtarmış olan Yrece büyü sözlerinden bir bölümü aktardı;</p>

  <p class="p6"><i>“e, quio quio quam a r Yr aedat<br /></i> <i>temoluqu ‘braown elepr’ kyryr…”<br /></i> (Tüylü kanatlarımla süzülüyorum<br />
  ve şarkılar söylüyorum uykunun uçurumları üzerinde…)</p>

  <p class="p12">Böyle, göklerde süzülerek uçan bir yaratık olunca, lanetli ve hatalı olan, kendi güzellik ve öfke açısından kusursuz varlığı değil, yeryüzündeki yaratıklarmış gibi geliyordu ona. Bu yaratıklar uykuda ve körmüş gibi geliyordu.</p>

  <p class="p12">İkinci Dünya Savaşı başlayıp Pasifik Adaları’nın adları Amerikalıların gözünde bir başka cehennem ve büyü söylemine dönüştüğünde, Koro, “Senden her zaman nefret ettikleri kadar nefret ediyorlar bu Japonlardan,” demişti ona. Anterrabae de o kibar düşme-gülüşüyle, <i>Kuş-kız; sen onlardan değilsin</i>, demişti.</p>

  <p class="p12">Radyoda duyduğu bir söz geldi Deborah’ın aklına. “Bizim yanımızda olmayanlar, bize karşı demektir!” O zaman Koro da. <i>Öyleyse savaştıkları</i> <i>bu düşman sensin!</i> demişti.</p>

  <p class="p12">Bir gece, uykuya dalmadan önce, Deborah tutsak bir Japon olarak yeniden doğmuştu. Bir Amerikan varoşu ve kentinde yaşanmış bir geçmişi olan Amerikalı-Yahudi kız maskesinin gerisinde. Düşman’ın çekik gözleri bu maskenin çıkacağı günü bekliyordu. Tümörün o çekilmez, inatçı acısı, onun savaş yarasının acısıydı, zihni yabancı bir dilde eğitilmişti ve kaçma hayalleriyle doluydu. Kendisini tutsak alanlardan nefret etmiyordu –hiçbir zaman savaşı kaybetmelerini dilemiyordu. Ama dünya, Deborah’ın uzlaşmaz tavırlarına, gizli dişilik organlarının bozulmasına, yarasının acı gizliliğine, ve gizli diline bir anlam katmıştı artık. Yr’nin <i>Sen onlardan değilsin</i> biçimindeki bildirisinin yarattığı tutsaklık, gizlilik, görkem ve mutsuzluk, öyle ya da böyle doğrulanmıştı.</p>

  <p class="p12">Pasifik’teki savaşın bittiği gün, Anterrabae Deborah’ın bir bardağı kırmasına ve çıplak ayakla kırık parçaların üstüne basmasına neden olmuştu. Deborah hiç acı duymamıştı ve doktor ürke ürke cam kıymıklarını çıkarmaya çalışırken, onun “askerce” dayanıklılığı karşısında korku ve saygı duymuş, biraz da şaşırmıştı.</p>

  <p class="p12">Deborah Yr diliyle. <i>Sonunda hiç değilse</i> <i>şu lanet olası</i> <i>doktorların gözünde cesur biri oldum,</i> demişti Lactamaeon’a.</p>

  <p class="p12"><i>Sen tutsak ve kurbansın,</i> demişti Lactamaeon da. <i>Kaçmanı</i> <i>istemedik.</i></p>

  <p class="p12">“Bu varlığı çevrendeki herkesten gizledin,” dedi Furi. “Yr’den de gizledin mi?”</p>

  <p class="p12">“Yr’de hiç yeri yoktu bu varlığın; Yeryüzü boyutuna ait bir şeydi o.”</p>

  <p class="p12">“Ve böylece Sansür bunu gizli tutma görevini üstlendi. Öyle değil mi? Şu Sansür’ün krallığındaki konumunu bir türlü anlayamıyorum.”</p>

  <p class="p12">“Sansür’ün görevi beni korumak. Başlangıçta, Yr gizlerinin Yeryüzü’nün konuşmaları sırasında açığa çıkarılmasını önlemesi için Ara-dünya’nın sınırına yerleştirilmişti. Yr seslerinin ve ayinlerinin Yeryüzü’nün insanlarına sızmasını önlemek için bütün hareketlerimi sansür ediyordu. Nedense bir tiran oldu çıktı. Yr’de olmadığım zamanlarda bile yaptığım ya da söylediğim her şeyi buyruklarıyla yönetmeye başladı.”</p>

  <p class="p12">“Ama bu Sansür ve Yr’nin kendisi, gene de yalnızca gerçekliği anlayıp açıklamaya, yaşayabildiğin yerde bir çeşit gerçeklik oluşturmaya yönelik bir girişimdi. Pekâlâ,” diye devam etti doktor, “bu konuda öğrenilecek ve incelenecek pek çok şey olduğundan eminim. Artık bir kurban değilsin; benimle birlikte, güzel, güçlü bir yaşama kavuşmak için savaşan birisin.”</p>

  <p class="p12">Hastası gittiğinde. Dr. Fried masa saatine baktı. Saat her zamanki süreyi aşmadıklarını gösterdiği halde, uzun, yorucu bir seans olmuştu bu. Dinlemek, katılmak için öyle büyük bir çaba harcamıştı ki, başka hastaların çığlıklarıyla, acılarıyla ve psikiyatri öğrencilerinin araştırmalarıyla, zorlu sorularıyla dolu bir öğleden sonrayı göğüsleyip göğüsleyemeyeceğini düşündü. Bugün günlerden neydi acaba? Masasının üzerindeki randevu defterine baktı. Ah, evet, seminer vardı. Ama sanki bir mucize gibi, daha bir saati vardı. Schumann’ın plakları üç haftadır plak dolabının üzerinde, açılmamış bir halde duruyordu. Belleğinde Beethoven’in çağrısını duydu. Zaman neden hep bu denli az oluyordu acaba? Gerindi ve küçük küçük ezgiler mırıldanıp kendi kendisiyle dalga geçerek oturma odasına girdi. Schumann mı Beethoven mı? Doktor bugün nasıl <i>hissediyor</i> kendini acaba?</p>

  <p class="p12">Paketi indirip açtığı sırada, hastalardan birini düşünmeye başladı; bu hastanın doktoru, çözülmesi olanaksızmış gibi görünen bir sorun konusunda gelip ona danışmıştı. Ama yoo.. Bu kadar hasta yeterdi artık. Pikabı açıp ilk plağı yerleştirdi. Schumann’ın tatlı, yumuşak müziği odaya yayıldı. Dr. Fried müziği dinlerken, zihni Almancaya ve gençliğinin şiirlerine kaydı. Yumuşacık koltuğuna oturup arkasına yaslandı, gözlerini kapayıp dinlenmeye çalıştı. Ve sonra, o gün on ikinci kez, telefon çaldı.</p>

  <p class="p12">Deborah koğuşa dönerken ürkünç bulut çökmeye, Koro’nun, Sansür’ün ve Yr’nin uğultuları duyulmaya başlamıştı. Koğuşa vardığında, yaklaşmakta olan şeyin verdiği ürküyle, suskunluğundan sıyrılmaya çalıştı. Çıkmak üzere olan başhemşireyi görünce arkasından gitti, ama konuşamadı; kapı kapanmıştı. Gündüz vardiyası bitmiş, akşam vardiyası başlamıştı. Tehdit eden şey gitgide yaklaşıyor, onu içine almak için çevresinde dolanıp duruyordu. Kabaran dalganın çarpmasından hemen önce, Deborah akşam için kaşık-sayımını denetlemekte olan koğuş hemşiresine gitti.</p>

  <p class="p12">“Miss Olson…”</p>

  <p class="p12">“Evet?” ‘</p>

  <p class="p12">“Geliyor–lütfen–dayanamayacağım kadar şiddetli olacak. Geldiği zaman bir tulumda olmam gerek.”</p>

  <p class="p12">Hemşire ona baktı; meraklı ve delici bir bakıştı bu. Sonra, “tamam Miss Blau. Şimdi gidip yatın,” dedi.</p>

  <p class="p12">Dalga, korkunç ve alaycı bir kahkaha fırtınasıyla birlikte, önceden kestirdiği kadar şiddetli bir biçimde gelip çarptı; ancak duyularının körelmesi henüz tamamlanmamıştı. Sansür, dişlerinin arasında çatırdayıp duran bir kömür parçasıymış gibi gelen sesiyle, iç kulağında bağırıyordu: <i>Tutsak ve kurban! Bunu neden yaptığımızı</i> <i>bilmiyor musun? Üçüncü ayna</i> <i>–sonuncu aldatmaca daha verilmedi! Bu hastaneye geldin</i> <i>–plana dahildi bu. O doktora güvenmene izin verdik. Gitgide daha çok gizini açtın ona. Bu sonuncusu. Ona yeterince giz verdin.</i> <i>Şimdi neler yapacağını</i> <i>göreceksin</i> <i>–onun ve de dünyanın!</i> Ve bir kömürümsü-kahkaha, Deborah’ın dişlerini parçalayıp ağzının içini diş kırıklarıyla doldurdu.</p>

  <p class="p12">Deborah, tuluma doğru yürüyüp soğuk çarşafın üzerine uzanırken yüzü kaskatıydı, ama büyük ceza başladığında çoktan kalın iplerin altına girmiş, yerinden bile oynamayan yatakta debelenmeye başlamıştı…</p>

  <p class="p12">Kriz bitip açıldığında, epeyce bir süre geçmişti. Çevresine gören gözlerle baktı. Yeni kazandığı görme yetisi bir bağıştı sanki. Öteki yatakta gene beyaz bir tümsek vardı, ama bu tümseği kimin oluşturduğunu bilmiyordu.</p>

  <p class="p12">“Helene?”</p>

  <p class="p12">Sessizlik. Çok uzun bir süre geçmişti. Ayaklarındaki kan dolaşımı neredeyse durmuş, saatlerce soğuk çarşaflara temas etmiş olan topukları yanmaya başlamıştı. Sırtını bastırıp bütün gücüyle gövdesini yukarı çekerek sımsıkı bağlanmış ayak bileklerini bu baskıdan kurtarmaya çalıştı. Vazgeçmek zorunda kalınca, sakin sakin yatıp zihninin derinliklerini görmesini sağlayan aydınlığı korumaya çalıştı. Dört saatten fazla olmuştu; birazdan hastabakıcılar gelip onu artık acı veren “savaş giysileri”nden çıkarırlardı. Ama gelmediler. Ağrılar şiddetleniyordu. Ayak bileklerinin ve dizlerinin çarşaflar ve aşağıya bastıran bağlar yüzünden şişmiş olduğunu duyumsayabiliyordu, ama bunların verdiği şiddetli sancı bile, kanı çekilmiş ayaklarının şiddetli ve yakıcı ağrısını unutturamıyordu. İçlerindeki kemikleri rahatlatmak amacıyla bacaklarını çekmeye çalıştıysa da, yalnızca baldırlarını şiddetli kramplar vermeyi başardı. Düğüm haline gelmiş kaslarını gevşetemeyeceğini aklı kesince, dişlerini sıkarak beklemeyi sürdürdü. Ama hâlâ gelmiyorlardı. Deborah inlemeye başladı.</p>

  <p class="p12">“Miss Blau… Deborah… ne var?”</p>

  <p class="p12">Ses öteki yataktan gelmişti, ama Deborah sesi tanıyamamıştı.</p>

  <p class="p12">“Kim o?” diye sordu Deborah, bunun bir başka aldatmaca olacağı korkusuyla.</p>

  <p class="p12">“Sylvia. Deborah, ne var?”</p>

  <p class="p12">Deborah başını çevirdi, ağrıların arasına merak karışmıştı. “Beni gördüğünü ya da adımı bildiğini bilmiyordum,” dedi. Herkes gibi o da Sylvia’yı koğuşun yararsız bir mobilya parçası olarak görmüştü hep. Ona karşı duyumsamaz davrandığı için utanç duyuyordu şimdi.</p>

  <p class="p12">“Hastayım, ama ölü değilim,” dedi Sylvia. “İyi misin?”</p>

  <p class="p12">“Tanrım… acıtıyor. Kaç saattir tulumdayız?”</p>

  <p class="p12">“Beş –belki de altı. Birlikte bağlandık. Bağırmaya çalış, biri gelir belki.”</p>

  <p class="p12">“Bağıramıyorum… hiç bağıramam ben,” dedi Deborah.</p>

  <p class="p12">Zaman ilerliyordu ve ağrıların şiddeti Deborah’ın sesini açmıştı. Bir süre olanca gücüyle bağırdı. Bir yandan da Yr’nin bunu bir korkaklık çığlığı olarak algılayıp onu sonsuza dek cezalandırmamasını umut ediyordu. Hâlâ kimse gelmiyordu; sonunda Deborah sustu. Sylvia boğuk bir sesle hafifçe güldü.</p>

  <p class="p12">“Delilerin bağırmasının deli bağırması olduğunu unuttum.”</p>

  <p class="p12"><i>“Sen</i> nasıl dayanabiliyorsun buna?” dedi Deborah.</p>

  <p class="p12">“Seninkinden daha iyi bir kan dolaşımım var belki de. Hiç acı duymam genellikle, ama ayaklar biraz fazla sıkı bağlanırsa ve kan dolaşımında bir aksaklık varsa –Hah– mutfağın gece lambası söndü. Saat üç oldu demek ki.”</p>

  <p class="p12">Deborah zamanı hastane rutinine ya da gündüz-ve-gece vardiyalarına ve personelin kişilik özelliklerine göre ölçmemişti hiç; aylar öncesine rastlayan tek bir canlılık belirtisi dışında, hep canlıdan çok ölüye benzemiş birinin zamanı bu biçimde algılayışına çok şaşırmıştı. “Ne kadar zaman geçmiş öyleyse?”</p>

  <p class="p12">“Yedi saat.”</p>

  <p class="p12">Ve hâlâ gelmiyorlardı. Deborah’ın yüzü silemediği gözyaşlarıyla dolmuştu. Acıyla yalazlanan karanlıkta, yanarak düşerken haykırıyordu Anterrabae: <i>Aldatmaca! Aldatmaca! Zamanı</i> <i>geldi!</i></p>

  <p class="p12">Ve hâlâ gelmiyorlardı. Deborah, kırılgan güveninin, onu yine buz gibi rüzgâra ve bıçağa karşı iyice duyarlı hale getirdiğini ayrımsadı. Ak-alevli bıçağın bacaklarının içine doğru girmesiyle, acı acı inledi. “Tanrım, işkencelerini çok kurnazca yapıyorlar!”</p>

  <p class="p12">“İplerle bağlamalarını mı kastediyorsun?” diye sordu Sylvia.</p>

  <p class="p12"><i>“Umudu</i> kastediyorum!” Deborah konuştuğu sırada, son aldatmacanın aynası. Beklenen Yakın Ölüm, ona doğru ilerliyordu. <i>“Seni görüyorum, Imorh,”</i> dedi Deb; ilk kez bir yabancının yanında Yr diliyle konuşmuştu.</p>

  <p class="p12">Sonunda geldiklerinde, Deborah çok sakin bir haldeydi ve gelenler buna sevinmişti.</p>

  <p class="p12">“Artık tamamen sakinleştiniz.”</p>

  <p class="p12">Deborah yürüyemiyordu, ama son gece vardiyasındakiler fazla meşgul değildi, şişlikler inip bacaklarına renk gelinceye ve ayakları gövdesini taşıyacak kadar güçleninceye değin, bir süre oturmasına izin verdiler. Deborah Sylvia’yı yeğin ışığın altında, sımsıkı bağlı bir halde bırakıp gitmeden önce, onu sessizlikten kurtarmakla yaptığı iyiliğin karşılığını verme isteğiyle arkasına döndü, ötekilerin gözlerinde beliren telaşlı bakışı izleyerek Sylvia’nın yatağına doğru yürüdü.</p>

  <p class="p12">“Sylvia…”</p>

  <p class="p12">Ne var ki, Sylvia gene bir mobilya parçasına dönüşmüştü – yalnızca biçimi tanıdık gelen, yalnızca bileğinde nabzının attığı yer tutulunca canlı olduğu anlaşılan bir yontu, bir mankendi artık.</p>

  <p class="p12">Kaçınılmaz son, o küçük Belki kadar dayanılması güç bir şey değildi. Deborah sonuncu aldatmacayı o denli uzun bir süredir bekliyordu ki, gelişiyle rahatlamıştı neredeyse. Doktorun bürosuna gitmeden önce. Koro, tanrılar ve Yr’de başka kim varsa Yr’nin ufkuna doluşmuşlardı. “Bu kez gürültüye pabuç bırakmayacağım,” demişti onlara, “bu kez değil. Cesur ve yardımsever olmayacağım. Oyunlara paydos. Oyun arkadaşlığına paydos. Bu oyuna katılıp sanki ne olduğunu bilmediğim bir şeymiş gibi bu ölüme gitmeyeceğim.”</p>

  <p class="p12">Furi’nin bildik gülümsemesiyle onu selamlayışını görünce, Deborah’ın içine küçük bir kuşku esintisi girip çıktı. Belki de bilmiyor, diye düşündü Deborah. Ama bu düşünce saçmaydı, aptalcaydı ve bir düştü. Son Değişim, ölümdü ya da ölümden de beter bir şeydi; yıllar önce söylenmişti bu ve dün gece, İngilizce diliyle istediği ilk yarılım kolayca gelmişti, kolayca ve salt aşağılama biçiminde. Soğuk yatağa girip farklılığını güvenle teslim etmişti onlara. Bu oyunda iyi bir sayı elde etmişlerdi. Yaptıkları şaka yüzünden ayak bilekleri ve ayakları hâlâ ağrıyordu. Ağrıların kıvılcımlarının karşısında, karanlık bir gölge duruyordu: hep bilinen Yakın-Ölüm. Şu anda karşısında oturan bu ateş-kaynağı kadın yapamazsa, başka hangi güç bu sonu bu denli kesin, bu denli yetkin bir biçimde gerçekleştirebilirdi?</p>

  <p class="p12">“Evet?” dedi Deborah.</p>

  <p class="p12">“Evet?” diye yanıtladı Furi.</p>

  <p class="p12">Ani bir öfke patlak verdi. “Bu oyunun belli bir biçimde oynanması gerektiğini ve kurbanın dışına çıkmaması gereken bir oyun olduğunu biliyorum. Ama ben oyunu ve oyunun sonunu biliyorum. Neden beni hem aptallaştırıp hem de öldürüyorsunuz? Tamam! Aptalım ben! Aldatmaca ve son değişim işte burada, topu atıp işinizi bitirin!”</p>

  <p class="p12">“Nereden nereye,” dedi Furi hafifçe başını sallayıp serinkanlı görünmeye çalışarak. “Bana Japon askerini, başkalarından ayrı, özel biri oluşunu anlatıyorsun. Ben de bana böylesine değerli gizler anlatmakla, sana duyduğum güveni bir an bile tehlikeye atmadığın konusunda sana güvence veriyorum. Sonra ertesi gün gelip ortak çalışmamızı büyük aldatmacayla değişimin bir parçası haline getiriyorsun.”</p>

  <p class="p12">“Ne zaman hazır olduğumu biliyorlardı,” dedi Deborah. “Yardım istemeyi becerdiğim an, güven duyduğumu anlamışlardı ve saksıyı taşla kırmaya hazırdılar.”</p>

  <p class="p12">“Nedense, kafanda geçmişindeki o hastaneyle bu hastane özdeşleşti. Ben güvenini sarsıp ardından da ihanet etmeyeceğim sana.”</p>

  <p class="p12">“Hiç merhametiniz yok mu?” diye bağırdı Deborah. “Oturma odasında kan görmekten herkes korkar. ‘Acı çeken birini görmeye dayanamıyorum,’ derler, ‘onun için git, dışarıda öl!’ Olay çoktan başladı, siz hâlâ güvenden ve her şeyin yolunda olduğundan söz ediyorsunuz!”</p>

  <p class="p12">“Şu anda şu kötü duruma bakınca, ‘yolunda-yolunda’ diyemem pek. Dünden bugüne neler oldu? Son değişim başladı diyorsan, anlat bana… nasıl başladığını ikimize de anlat.”</p>

  <p class="p12">Doktor Deborah’ın yavaş yavaş gerçeği anlatmaya karar vermesini bekledi. Deborah ağır ağır, parça parça, tulum isteyişini anlattı ona. “Gülünç bir yanı da vardı aslında,” dedi buruk bir sesle. “Normal insanların bir çıngıraklı yılan görünce yaptıkları bir şey gibiydi. İmdat diye bağırırlar, canlarını kurtarmak için kaçarlar, kapıları kilitlerler, sürünerek yatağın altına girerler ve sonra yılan yakalandığında, bayılıverirler. Saldırıya karşı bütün hazırlığımı yapmıştım, ama <i>onların</i> zemini üzerinde durduğumu ve yapmaları gereken tek şeyin bu zemini eritmek olduğunu unutmuşum.” Deborah görevlilere uzun uzun seslenişini, ağrıları, Yr’den gelen kahkahayı anlattı ve Furi’nin sorularına neşeli denebilecek bir tavırla yanıt verdiği için kendince haklı bir kıvanç duydu.</p>

  <p class="p12">“Bu kadar uzun bir süre geçtiğinden emin misin?”</p>

  <p class="p12">“Kesinlikle.”</p>

  <p class="p12">“Şimdi, gerçekten yardım istedin…”</p>

  <p class="p12">“Siz hiç akıl hastası olmadınız, değil mi?”</p>

  <p class="p12">Gülümseme falan olmadı ve Furi şimdiye değin onda hiç görmediği bir ciddiyetle, “Hayır, olmadım… Bunun için üzgünüm de, çünkü ben akıl hastalığının nasıl bir şey olduğunu ancak tahmin edebilirim. Ama sana yardım etmeme engel olmayacak bu durum. Yalnızca, bana her şeyi bütün ayrıntılarıyla anlatma ve ara sıra algılamam yavaş olursa bana biraz sabır gösterme sorumluluğunu veriyor bu sana.”</p>

  <p class="p12">Furi konuşmasını sürdürdü, sonra gene o sorgulayıcı ifadesini takındı. “Ama gene de böyle bir sorunun olduğuna biraz fazla seviniyorsun bence. Çok kolay pes ediyorsun, onun için bir daha söyleyeyim, sana ihanet etmeyeceğim.”</p>

  <p class="p12">Deborah sonunda yakıtı ele geçirmişti.</p>

  <p class="p12">“Kanıtlayın bunu!” diye bağırdı; öğretmenlerin, doktorların, danışmanların ve aile bireylerinin nasıl bir şölenle yıllar boyu yalan dolan ve üzünç saçtıklarını hatırlamıştı.</p>

  <p class="p12">“Zorlu ama geçerli bir kanıt,” dedi Furi. “Zaman.”</p>

  <p class="p12"> </p>
</body>
</html>
