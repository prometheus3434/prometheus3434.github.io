<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>22.</title>
</head>

<body>
  <h1 class="h11"><a id="a67"></a>22.</h1>

  <p class="p12">Deborah, yanardağın üzerindeki ısı-yağdırıcı havanın çarpıttığı görüntülerin, patlamalarda püsküren külrengi bir lav-akımı biçimindeki yalnızlığın ve hüznün arasından, koğuş görevlilerinde ona yönelik bir sevecenliğin oluşmaya başladığını seziyordu –görev gereği gösterilen sevecenliği aşan bir şeydi bu. Quentin Dobshansky adında, McPherson gibi İyiler’den biri olan yeni bir hastabakıcı, yaşlı ve yorgun Tichert’ın yerini almıştı; Mrs. Forbes geri dönüp “Saldırgan Erkekler” koğuşunda çalışmaya başlamış ve bir başka güz daha bir başka kışa teslim olmuştu.</p>

  <p class="p12">Kış zorlu bir mevsimdi. Eski ve arızalı kalorifer hırlayıp gıcırdıyor, yanarken herkesi sıcaktan uyuşturuyor, sönükken de soğuktan donduruyordu.</p>

  <p class="p12">“Burasını ne gibi yöntemlerle ısıtıyorlar?” diye sordu Lee, ebedi konulara ilişkin ebedi soruları yansılarcasına. Soğuktan büzülerek oturmuş, ellerini kahve fincanında ısıtmaya çalışıyordu.</p>

  <p class="p12">“Bu Lucy’nin Tahtı Bırakan İlk Kocası VlII.’nin kurduğu bir sistem,” dedi Helene.</p>

  <p class="p12">“Isıtma işine, doktorlarımıza anlattığımız düşlerdeki karakterler bakıyor.”</p>

  <p class="p12">“Gene de bizden nefret etmiyorlar,” diye neşeyle cıvıldadı Mary, “en azından benden nefret etmiyorlar. Beni çok küçümsüyorlar, ama nefret etmiyorlar–çünkü İncil nefret etmemelerini söylüyor! “</p>

  <p class="p12">Deborah kalkıp ısınacağı bir yer aramaya başladı. Yanardağın infilak etmesinden bu yana üzüncü azalmasa bile, karşı-ateş gereci bulmak için sürekli tetikte olma gereksinmesi azalmıştı. Yanardağın korku-hiddeti hâlâ patlak verip güçlü püskürmesiyle onu duvarlara fırlatıyor ya da kapalı bir kapı ya da bir duvara çarpıncaya değin holden aşağıya koşturmasına neden oluyordu. Her gün bir kez, kimileyin iki kez, tuluma giriyordu ve tuluma girip bağlandı mı, savaşın dilediğince patlak verip onu olanca şiddetiyle yenmesine izin veriyordu. Gene de… gene de bütün hemşirelerle hastabakıcılar ona daha yumuşak davranıyor, hatta onunla şakalaşıyor, kendi varlıklarından küçük küçük armağanlar veriyorlardı.</p>

  <p class="p12">“Bunun nedenini bilmiyor musun?” dedi Furi.</p>

  <p class="p12">“Hayır. Ben patlayıp duruyorum ve onlar benimle zamanlarını harcıyorlar. Sık sık patlamanın yaklaştığını hissettiğimde, beni tuluma sokmalarını söylüyorum ve hem zaman hem de enerji harcadıkları halde, yapıyorlar bunu. Daha sonra da, sohbet bile ediyoruz.”</p>

  <p class="p12">“Görüyorsun,” dedi Furi sevecen bir tavırla, “senin şu yanardağının parçalanmasıyla birlikte başka bir şey daha parçalandı: yüzündeki taş görünümü. Şimdi yüzüne bakınca, tepki gösterdiğin ve yaşadığın anlaşılabiliyor.”</p>

  <p class="p12">Deborah kökleri yıllar öncesine uzanan ve böylesine ağır bir bedel ödeyerek kendini korumaya çalıştığı o özel korkuya kapılıp buz kesildi.</p>

  <p class="p12"><i>“Nacoi… nacoi…”</i></p>

  <p class="p12">“Nedir o?” diye sordu Furi.</p>

  <p class="p12">“Bu yüzün gösterdikleri… hep… aykırıydı. Öfkeli olmadığım halde, ‘Niye öfkelisin?’; tepeden bakmadığım halde, ‘Niye öyle tepeden bakıyorsun?’ Sansür’ün, kesin kuralların ve Yr yasalarının ortaya çıkmasının bir nedeni de buydu.”</p>

  <p class="p12">“Bunlardan kurtuldun artık,” dedi Furi. “Yüzün sana düşmanlık etmiyor artık; yalnızca, duyduğu şeylere tepki gösteren bir kişiyi yansıtıyor. Yüzünde öfke ve korku da görülüyor, çünkü bunları duyuyorsun. Ama korkma; artık öfke ve korku konusunda yalan söylemeye hiç gerek yok ve en güzeli, yüzünde zevk duyabildiğini, eğlenebildiğini gösteren ifadeler de görülüyor; umut da görülüyor. Ve bu ifadeler senin deyiminle aykırı değil, uyumlu ifadeler ve bunlar senin kendi bilinçli istek ve seçimlerine gitgide daha bağımlı hale gelecekler.”</p>

  <p class="p12">Ne var ki, Deborah hâlâ korkuyordu. Yeryüzünün anlatım biçimleri, hiçbir zaman çözemediği bir gizdi onun için. Anlamlarını hâlâ keşfedemediği anılarda, hiçbir zaman açıklayamadığı biçimlerde ortaya çıkan düşmanlarla dolu uzun yıllar vardı. Bu olgunun kaynağı, onun görünüşüydü bir bakıma –görünüşü olmalıydı– takındığı, ama kendisinin olmayan bir ifade, dostları, eziyet eden düşmanlara dönüştürme gücüne sahip, ama gene de onun olmayan bir ses, bir davranış biçimiydi. Artık yanardağ taşçıl yüzünü erittiğine göre, yeni baştan aynı sürece girebilirdi: hiçbir çözüm yolunu bilmediği yasalara dayanan <i>nacoi</i>-yaşamına ve hiçbir hak iddia edemeyeceği gerçekliklere.</p>

  <p class="p12">Soğuk bir akşamüzeriydi ve hava kararmaya başlamıştı. Deborah doktorun bürosundan dönerken, hem kendine hem de yanındaki hastabakıcıya gülüyordu; hastabakıcı soğuktan (gerçek soğuktan) titriyor, o da hastabakıcının yakınında olmasına karşın, tek başına ayrı bir soğuğu (içsel korku) duyumsayıp üşüyordu (Yr-üşümesiyle).</p>

  <p class="p12">“Soğuk insanın iliklerine kadar işliyor!” dedi hastabakıcı. Birinin onunla böyle konuşması çok hoş bir şeydi, onun için Deborah bu eşitlik duyumuna doğruyu söyleyerek karşılık verdi.</p>

  <p class="p12">“Sizin yalnızca bir çeşit soğuğunuz var; paltolarla halledilebilecek bir soğuk.”</p>

  <p class="p12">Hastabakıcı burnunu çekti. “Sen öyle san,” dedi ve Deborah çok önceleri, binlerce kez yinelenen düşüşler ve cezalar arasında, McPherson’ın, “Acı çekmenin tekelinizde mi olduğunu sanıyorsunuz?” deyişini hatırladı.</p>

  <p class="p12">“Özür dilerim,” dedi Deborah, “niyetim hakaret etmek değildi.”</p>

  <p class="p12">Ne var ki, hastabakıcı kırılmış, öfkelenmişti; Deborah’a bir yandan düşük bir ücretle, mesaisi uzun bir işte çalışıp bir yandan da çocuk yetiştirmenin ne denli zor olduğunu anlatmaya başladı. Deborah kadının kafasının içindekileri seziyor, yaptığı işin çirkin olduğunu da söylediğini duyar gibi oluyordu; yetişkin gövdelerin pisliğini temizlemek, yetişkin ciğerlerinin ve becerilerinin yarattığı çocuksu gürültülerin ortasında oturmak. Kadın, o anda “iş”i simgeleyen Deborah’a kızgındı, ama Deborah onun kendisine güvenip içini açtığını da seziyordu. Kadının hoşnutsuzluğu ona yönelik değildi ve içtendi, dolayısıyla katlanılması güç bir şey değildi. Kilidi ve anahtarı da birer simge niteliği taşıyan kapıya vardıklarında, ilişkileri tümden sona erdi; hastabakıcı bu ilişkiyi sanki hiç kurulmamış gibi silip atmıştı ve gözetimini üstlendiği kişiden uzaklaşırken, yüzünde hiçbir duygu belirtisi yoktu.</p>

  <p class="p12">Deborah bir süre koğuşta aylak aylak gezindi. Vardiya değişimi yapılırken, kısa bir süre yalnız kalmak amacıyla banyoya girmek için izin istedi. Banyonun içindeki kalorifer sönüktü, ama Deborah alışkanlıkla eski radyatöre doğru gidip üzerine oturdu. Radyatörün yukarısındaki bir pencere, hastane bahçesindeki çimlik alana bakıyordu; bu alanda ağaçlar ve duvarı gözlerden gizleyen, bodur ağaçlardan yapılmış kalın bir çit vardı – Deborah buna Korunak adım vermişti. Batmaya hazırlanan güneş, çitin ötesinden soğuk bir yıldız gibi cılız ışıltılar gönderiyor, ağaçlar yitmek üzere olan bu ışıltı içinde çıplak ve külrengine bürünmüş görünüyordu. Her şey sessizdi. Yr derin bir sessizlik içindeydi ve Koro da bir kez için sessizliğe gömülmüştü. Bütün dünyalardaki bütün sesler susmuş gibiydi.</p>

  <p class="p12">Yavaş yavaş, aşama aşama, Deborah dünyadaki renkleri görmeye başladı. Ağaçların, patikanın, çitin üzerinde kışı yansıtan gökyüzünün biçim ve renklerini gördü. Güneş battı ve çeşitli tonlardaki renkler alacakaranlığın içinde titreşmeye, Korunak’a gitgide daha çok boyut kazandırmaya başladı. Ve ağır ağır yaklaşan, bir başlangıç noktasından kaynaklanıp gelişen bir düşünceyle, ölmeyecekmiş gibi geldi Deborah’a. Ardından da, sürekli, giderek artan bir saydamlıkla, ölmenin ötesinde, canlı, yaşayan bir varlık olacağı düşüncesi de doğdu zihninde. Bu düşünceye merak, korku, saygı duygularıyla, büyük bir coşku ve dehşet de katışmıştı. “Ne zaman başlayacak bu?” dedi Deborah adım adım yaklaşmakta olan geceye. Sonra birden, bu sürecin çoktan başlamış olduğu duygusuna kapıldı.</p>

  <p class="p12">Deborah banyodan çıkıp koğuşa döndüğünde, karanlık iyice bastırmış, gece olmuştu. Üçüncü boyut, başka bir deyişle anlam, duvarlarla kapıların yalın çizgilerinde ve insan yüzleriyle gövdelerinin düzlemlerinde varlığını sürdürmeye çabalıyordu. Deborah, gerçekliğe ilişkin duyuları ve düzlemleri gözlemenin –görmeyi, duymayı, algılamayı sürdürüp anlamın ve ışığın tadını çıkarmanın– çekiciliğini çok güçlü bir biçimde duyumsuyordu, ama aldatmacalar konusunda deneyimli olduğu için çok sakıngandı. Bu yeni olguyu Furi’nin zaman-avcısının oklarına teslim edecekti.</p>

  <p class="p12">Deborah akşam yemeğini yerken, yalnızca tahta bir kaşıkla parmaklarını kullanabildiği için yemeğini döke saça yemek zorunda kalışına üzülebildiğini keşfetti. Yediklerinin tadını alabilmişti. Dişlerinin arasındaki yiyeceklerin somutluğunu duyumsayabilmiş, daha sonra da yemek yediğini hatırlayabilmişti.</p>

  <p class="p12">“Bu şey neyse…” diye mırıldandı, “bakalım altından ne çıkacak?” Bütün gece, yabancı ve çorak bir ülkenin ücra bir köşesindeki ileri karakol nöbetçilerini andıran hastabakıcıların söyleşmelerini dinledi. Onların bu şeyin ne olduğunu bilmeleri olanaksızdı, ama Deborah korkmaya başlamıştı, çünkü bu şeyin neye dönüşeceğini bilmiyordu. Belki de Oyun’un bir başka bölümü, dünyanın sürekli yinelediği gülüşlerinin sonuncusuydu bu.</p>

  <p class="p12">Yatıştırıcı ilacını yuttuktan sonra, yatağına doğru yürüdü ve Yr’ye, <i>Acı</i> <i>çekin, tanrılar,</i> dedi.</p>

  <p class="p12"><i>Acı</i> <i>çek, Kuş-kız, bekliyoruz…</i></p>

  <p class="p12"><i>Bir sorun var:</i> <i>İki yerli, bir çizgi-romanın içindedir, ama onlar bunu bilmemekte, kendilerini canlı</i> <i>sanmaktadırlar. Bir adanın üzerinde bir kamp ateşi yakmaktadırlar; ada aslında bir nehirde durmakta olan bir suaygırının sırtıdır. Yerliler akşam yemeklerini pişirmeye başlarlar. Ateşin sıcaklığı</i> <i>suaygırının derisine ulaşınca, suaygırı</i> <i>kalkıp oradan uzaklaşır ve</i> <i>şaşkın yüzlü yerlileri de sırtında taşır. Sonra bu çizgi-romanın okuyucusu, içinde yerliler,</i> <i>şaşkınlık, tropikal orman, nehir, suaygırı</i> <i>ve ateş</i> <i>olan sayfayı</i> <i>çevirir. Soru</i> <i>şu: Yerlilerin yüzü ne gösterebilir</i> <i>şimdi? Ne yapabilir bu adamlar</i> <i>şimdi?</i></p>

  <p class="p12"><i>Bunu öğrenmek için beklemek gerekecek,</i> dedi Anterrabae. <i>Kim bilir, bu olay yarın yok olabilir.</i></p>

  <p class="p12"><i>Bu konuda bir</i> <i>şey yapman gerekmeyebilir,</i> dedi Lactamaeon. <i>Hatta düşünmen bile gerekmeyebilir.</i></p>

  <p class="p12"><i>Belki de yalnızca bir belirtiydi,</i> dedi Deborah.</p>

  <p class="p12">Ertesi sabah uyanık bir durumda yatağında yatarken, gözlerini açmasının akıllıca bir şey olup olmayacağını düşünüyordu Deborah. Holde birisi çığlık çığlığa bağırıyordu; yakınında duran bir öğrencinin –önlük hışırtısı vardı ve seziyordu– Dowben’ın Mary’sini uyandırmaya çalıştığını duydu. Kapalı göz kapaklarının arasından sızan gün ışığı kıpkırmızıydı. Pencere kenarında yatan şanslı hastalar güneşten en çok yararlanan kişilerdi; ama gün ışığı her sabah en azından bir süre için hepsine ulaşıyordu ve bu sabah Deborah’a kendinde oluşan bir değişimi araştırma isteğini duyurmuştu gün ışığı.</p>

  <p class="p12">“Bana bir şeyler oldu,” diye fısıldadı Deborah kendi kendine, “… dün oldu. Neydi peki? Neydi?”</p>

  <p class="p12">“Hadi bakalım, Miss Blau, kalkıp canlanın,” dedi öğrenci.</p>

  <p class="p12">“Kahvaltıda ne var?” diye sordu Deborah; gerçek sorularının hiçbirini açığa vurmak istemiyordu.</p>

  <p class="p12">“Tipik yöresel yemekler,” diye cıvıldadı Fiorentini’nin Mary’si. “Hangi yöre olduğunu asla söylemezler, ama benim bu konuda bazı fikirlerim var!”</p>

  <p class="p12">“Bu dünyanın dışında olan insanlar için ne çeşit yöresel yemekleri olacak ki?” diye sordu birisi.</p>

  <p class="p12">Sonra, Deborah’ın aklına geceleyin olan şey, renk, biçim, bunlara katışan anlam ve yaşam duyusuyla ilgili olan o şey geldi. O şey hâlâ orada, göz kapaklarının ötesinde duruyor muydu acaba? Deborah gözlerini birden ve iyice açtı. Evet, dünya hâlâ oradaydı. Battaniyesine sarınarak kalktı, dışarı çıkıp hole, oradan da hemşire odasına gitti.</p>

  <p class="p12">“Affedersiniz, bugün doktorumla görüşmem var mı benim?” Deborah binlerce kez bu kapının önünde dilencilik etmişti, ama bu kez, kimse farklıymış gibi davranmıyorsa da, durum farklıydı sanki.</p>

  <p class="p12">“Bir dakika, bakayım, evet, bugün koğuş dışına çıkacaklar listesindesin. Saat ikide.”</p>

  <p class="p12">“Tek başıma gidebilir miyim?”</p>

  <p class="p12">Kuşku, bir ameliyat maskesi gibi hemşirenin yüzünü kapladı. “Koğuş yöneticisinden yazılı bir emir almam gerekecek. Bunu biliyorsun artık.”</p>

  <p class="p12">“Yönetici gelince onunla görüşebilir miyim?”</p>

  <p class="p12">“Yönetici bugün koğuşa gelmeyecek.”</p>

  <p class="p12">“Adımı kaydeder misiniz, lütfen?”</p>

  <p class="p12">“Peki.” Ve hemşire arkasına döndü.</p>

  <p class="p12">Bu “Peki” daha çok bir “belki” anlamında söylenmişti, ama Deborah, izni koparana değin dünyanın yitmesi olasılığı olsa bile, fazla ısrarcı görünmenin yerinde bir davranış olmadığını biliyordu artık.</p>

  <p class="p12">Terapi seansında, Deborah değişimi anlatırsa sona erebileceğinden korkuyor, çekiniyordu; ama bir süre bocaladıktan sonra, Furi’ye görme olayını, daha da önemlisi anlamı ve anlamla birlikte ortaya çıkan şeyi anlattı; yavaş yavaş beliren umudu.</p>

  <p class="p12">“Yr’de her zaman olan şeylere benzemiyordu,” dedi Deborah.</p>

  <p class="p12">“Aklıma siz geldiniz, çünkü zihnimde açıkça, yaşayacağım, canlı bir varlık olacağım düşüncesi belirdi.”</p>

  <p class="p12">Furi her zamanki inceleyici bakışıyla Deborah’a baktı. “Bunun doğru bir tahmin olduğuna inanıyor musun?”</p>

  <p class="p12">“Bu konuda hiçbir şey söylemek istemiyorum, çünkü yanılırsam çok kötü şeyler olabilir.”</p>

  <p class="p12">“Hayır, olmayacak. Bizim için hiçbir şey değişmeyecek.”</p>

  <p class="p12">“Şey… bence… bence doğru olabilir.”</p>

  <p class="p12">“Bunu kanıtlayalım o zaman,” dedi Furi. “Haydi, iş başına.”</p>

  <p class="p12">Görüşme sürelerini, eski gizlerin izini sürüp bu gizlerin, yeni oluşan yaşam açlığının gerçek kılınması için gerekli olan yönlerini inceleyerek geçirdiler. Deborah, düşman Japon kimliğine, kamptakilerin nefretine bir tepki olarak girdiğini, bu düşmanın yabancılığının ve şiddetinin bir öfke simgesi olduğunu anlamıştı. Aynı içgörü, şehitlik konusuna da ışık tutmuştu – şehit olmak, her Yahudi’nin hem gurur hem de dehşet kaynağı olan İsa’yla ilgili bir şeydi.</p>

  <p class="p12">“Öfke ve şehitlik,” dedi Deborah, “Japon askeri olmak bunları simgeliyordu ve ben de doktorlara istedikleri ‘iyi asker’i sunmuştum. Öfke ve şehitlik… Bu, başka bir şeyin de… bildiğim bir şeyin de tanımıymış gibi geliyor…”</p>

  <p class="p12">“Başka neyin?” diye sordu Furi. “Bu düşünce onca yıl kendini korumak için bir sürü duvar örmüştür mutlaka.”</p>

  <p class="p12">“Şeyin tanımı… aaa tabii… tabii ya, <i>büyükbabanın!”</i> diye bağırdı Deborah; böylesine tanınmaz bir maske yakıştırdığı zalim Letonyalıyı sonunda gün ışığına çıkarmıştı. Bu tanım, onun tanımıydı ve boyuna, kilosuna, ağzındaki diş sayısına ilişkin herhangi bir tanımdan daha uygun bir tanım biçimiydi. “Bu gizli asker kimliğim, bir <i>mutu’ydu</i> – Yr dilinde, onunla olan akrabalığımla ilgili bir tür gizlilik imgesi.”</p>

  <p class="p12">“Sonunda bunu anlaman… çok acı veriyor mu?”</p>

  <p class="p12">“Büyük bir acı,” dedi Deborah.</p>

  <p class="p12">“Belirtilerin, hastalığın, gizlerin var olması için pek çok neden var. Bunların çeşitli bölümleri, yönleri, birbirini besliyor, iç içe geçip birbirlerini güçlendiriyor. Böyle olmasaydı, filan ilaçtan yüklü bir doz verir ya da kısa bir hipnoz yapar, sonra da ‘Haydi, delilik, çek git!’ derdik ve iş çok kolay olurdu. Ama bu belirtiler birçok gereksinmenin ürünü ve pek çok amaca hizmet ediyorlar; bunları yok etmeye çalışmak onun için bu kadar üzücü oluyor.”</p>

  <p class="p12">“Şimdi… gerçekliğe kavuştuğuma göre… Yr’den vazgeçmem mi gerekiyor… hepsinden… hemen?”</p>

  <p class="p12">“Hiçbir zaman vazgeçmiş <i>rolü</i> yapma. Bence, gerçek dünyayı Yr’nin yerine geçirebildiğin zaman, Yr’den vazgeçme isteğini duyacaksın, ama bu konuda benden hiçbir vaat bekleme. Benim tanrılarıma inanman için kendi tanrılarından vazgeçmeni istemiyorum senden. Hazır olduğun zaman, seçimini yapacaksın.” Sonra, çok ciddi bir tavırla, “Pencerelerinden dünyanın güzel ışığını her görüşünde sana işkence etmelerine izin verme,” dedi.</p>

  <p class="p12">Deborah, koğuşa döndüğünde, “yanık-ekibi” onu beklemekteydi. Bu kez Doktor Venner gelmişti. Deborah ona “Yitik Ufuklar” adını takmıştı, çünkü Venner, hiçbir zaman hiç kimseyi görmüyormuş gibiydi; sözde tedavi ettiği hastaların ötesine, sanki denize bakıyormuş gibi, uzaklara bakıyordu hep. Bu ad ona çok yakışmıştı. Şimdi de sinirli, sabırsız bir hali vardı; çünkü Deborah’ı hazır ve yola gelmiş, uslu uslu onun görevini yerine getirmesini bekler durumda bulmamıştı; yanıklar aylardır iyileşmemekte direniyordu ve yaraları temizleme işleminin Deborah’a hak ettiği acıyı vermiş olması gerektiği halde Deborah bu acıyı hiç duymuyormuş gibi görünüyordu. Deborah Doktor Venner’den hoşlanmıyordu ve bir keresinde Quentin Dobshansky’e şaka yollu söylemişti bunu. Dobshansky sargıları tutuyor, doktorun elindeki temizleme süngerini sert bir biçimde sürtüp yanıkların taze derilerini her koparışında irkiliyordu.</p>

  <p class="p12">“Şu kolu kıpırdatıp durma,” diye hırladı Venner önünde hareketsiz duran kola. Öfkesinden, süngeri hızla çekince, yanığın altındaki sağlıklı dokudan kan fışkırdı ve yara kanla doldu. Venner, “Allah kahretsin!” diye söylendi.</p>

  <p class="p12">“Boş verin. Doktor Venner,” dedi Deborah yumuşak bir sesle, “kızmanıza gerek yok. Bu kaybımı fazlasıyla karşılayacak yapay bir tümörüm var benim.”</p>

  <p class="p12">Dobshansky gülmemek için dudağını ısırdı, ama temizleme gereci yarayı yeniden sert bir biçimde sıyırınca, soluğunu tutup, “Ihh! Sakin ol, Deb!” dedi.</p>

  <p class="p12">“Acıtma yalnızca kuramsal bir şeydir, Quentin,” dedi Deborah. “Asıl acıtan şey, kendinden başka herkesin yaşamını yönlendiren güçlerce tekmelenip dışlanmak, yıllarca deli olarak yaşamak, kimseye bir şeyi anlatıp kendine inandıramamak. Ne zaman kuramsal bir tümör sancısıyla iki büklüm olsam, neden böyle bir sanı olamayacağını anlatacak bir profesör mutlaka çıkar. Ve nezaket gereği, farklı bir deneyime dayanan bir iki iğne yaparlar.”</p>

  <p class="p12">“Kes sesini!” dedi Doktor Venner. “Şuna konsantre olmaya çalışıyorum.”</p>

  <p class="p12">Dobshansky az önce içeri giren hemşireye göz kırptı ve Deborah bunu görmesine izin verdikleri için onlara gönül borcu duydu.</p>

  <p class="p12">Birkaç gün sonra. Yeni Doktor o günkü nöbetçi doktor olarak görevini yapmak üzere, Deborah’ın yanına geldi. “Şu yanıkları bir daha yoklamanın zamanı geldi,” dedi.</p>

  <p class="p12">“En son Venner yokladı, eğer kemiğe o ulaşmadıysa başka kimse ulaşamaz.”</p>

  <p class="p12">Kaygı verici bir yorumdu bu ve Yeni Doktor’u gafil avlayıp afallatmıştı. “Şu yanıklar için üzülüyordum,” dedi çabucak, profesyonelce olmayan tepkisini örtbas etmek için. Ve Deborah onu, filanca cildin 892. sayfasındaki “Asla Bir Hastaya Üzüldüğünüzü Söylemeyin” öğüdünü hatırlayıp gene mesleki bir gaf yaptığını düşünürken yakaladı. Doktorun kendi söylediği şeyden ötürü duyduğu şaşkınlık, yüzünden apaçık okunuyordu. Doktor yüzündeki bu ifadeyi yok etmeye çabaladı, ama bunu telaşla ve azar azar yaptığı için yüzünde hâlâ bir parça şaşkınlık duruyordu. “Şey, <i>kaygılanıyordum</i> diyelim, işe yarayabilecek bir şey geldi aklıma.” Cebinden küçük bir ilaç şişesi çıkardı. Sonra, içeriye doluşmuş olan yanık-ekibini dışarı çıkardı ve iki suç ortağı gibi, Deborah’la birbirlerine hafifçe gülümsediler. İkisi de rahat bir soluk almıştı.</p>

  <p class="p12">Doktor Deborah’ın kollarına baktı. Sargılara ağır bir koku sinmişti ve yanık yerlerin peltemsi görünümü çevrelerindeki derilere de yayılmaya başlamıştı.</p>

  <p class="p12">“Eh, şunu bir deneyelim bakalım.” Deborah doktorun yüzüne bakınca, onun yaraları hatırladığından daha kötü bir durumda bulduğunu anladı. Doktor, işini bitirdiğinde, “Dikkatli olmaya çalıştım. Fazla acımamıştır, umarım,” dedi.</p>

  <p class="p12">“Üzülmeyin,” dedi Deborah ve gülümsemeyi başarmak için, düşen Anterrabae’nin yanından yukarıya doğru çıkarken uzun bir yol kat etmek zorunda kaldı. “Bir gün, acır belki.”</p>

  <p class="p12">İki gün sonra hemşireler sargıları kesip çıkardığında, kokuşma kaybolmuştu.</p>

  <p class="p12">“Kullandığı şey neymiş böyle!” Başhemşire hayret içinde başını salladı.</p>

  <p class="p12">“İlacı Deborah için altı numaralı dolaba bıraktı,” dedi küçük Cleary.</p>

  <p class="p12">Deborah hemşireye dönüp, “Bağışımı hazırlayacağım,” dedi.</p>

  <p class="p12">“Neymiş o?” dedi başhemşire bir uzman sabırsızlığıyla.</p>

  <p class="p12">“Ne olacak, gülümseme.”</p>

  <p class="p12"> </p>
</body>
</html>
