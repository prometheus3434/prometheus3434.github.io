<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>parktaki_gergedanlar_ebook-5</title>
    <meta http-equiv="Content-Type" content="text/html; charset=utf-8" />
  

</head>
  <body id="parktaki_gergedanlar_ebook-5" xml:lang="tr-TR">
		<div>
			<p><br /><br /><br /></p>
			<p id="_idParaDest-5"><st c="0">BEŞİNCİ BÖLÜM</st></p>
			<p><br /><br /><br /></p>
			<p><st c="14">Ressam Dilek sabahın sekizinde aradı:</st></p>
			<p><st c="52">“Geliyorsun değil mi Okan?”</st></p>
			<p><st c="80">“Evet ama yalnız değil.”</st></p>
			<p><st c="105">“Ooo, öyle mi?”</st></p>
			<p><st c="121">“Öyle. </st><st c="129">Çok tatlı bir yeğenim var yanımda, onunla gelmek istiyorum. </st><st c="189">Sence sakıncası var mı?”</st></p>
			<p><st c="213">“Delisin sen! </st><st c="228">Ne sakıncası olacak!”</st></p>
			<p><st c="249">“Ne bileyim, olur ya!”</st></p>
			<p><st c="272">Dilek bozulmuştu gerçekten. </st><st c="301">Bu durum sesine de yansıdı: </st></p>
			<p><st c="329">“Hadi oradan! </st><st c="343">Canımı sıkma benim. </st><st c="363">Evin yerini anladın herhalde.”</st></p>
			<p><st c="393">“Anladım. </st><st c="404">Fazla gecikmeyiz, bir saate oradayız.”</st></p>
			<p><st c="442">Okan kahvaltı masasını keyifle toparlamaya başladı. </st><st c="495">Neyse ki korktuğu gibi gelişmemişti olaylar. </st><st c="540">Doktor Şenay da, Avukat Orhan da eve kedi getirilmesini anlayışla karşılamışlardı. </st><st c="623">Nasıl olsa kısa süreli bir konukluktu bu. </st><st c="665">Sahibi bulunur bulunmaz tekirin evdeki serüveni biteceği için ikisinin de içi rahattı. </st><st c="752">Okan’ın bu konuda elinden geleni yapacağını biliyorlardı çünkü. </st><st c="816">Üstelik bir günlük geziye de sevinmişler, Ezgi için de bir değişiklik olacağını kabul etmişlerdi. </st><st c="914">Ancak sabahın bu erken saatinde ikisi de ortalıkta görünmüyordu. </st><st c="979">Ya uyuyorlardı ya da çoktan yollara düşmüşlerdi. </st><st c="1028">Okan aslında biraz bozuldu bu belirsizliğe.</st></p>
			<p><st c="1071">“Babanlar nerede?” diye sordu Ezgi’ye.</st></p>
			<p><st c="1110">“Bilmem.”</st></p>
			<p><st c="1120">“Çıktılar mı acaba?”</st></p>
			<p><st c="1141">“Sanmıyorum.”</st></p>
			<p><st c="1155">Okan masayı topladıktan sonra salonda bir tur attı. </st><st c="1208">Çoktan giyinmişti zaten. </st><st c="1233">Yola çıkmaya hazırdı. </st><st c="1255">Ezgi ise tekir kedi ile oynaşıyordu. </st></p>
			<p><st c="1292">“Hadi bakalım. </st><st c="1307">Gidiyoruz.”</st></p>
			<p><st c="1318">Ezgi bir anda yerinden fırladı. </st><st c="1351">Koşarak banyoya gitti, oradan da odasına. </st><st c="1393">Okan koltuklardan birine yavaşça çöktü. </st><st c="1433">Abisi geldi birden gözlerinin önüne. </st><st c="1470">Önce çocukluğu, ardından şimdiki hali. </st><st c="1509">Bir an için sokaklarda oradan oraya koşarken görüyordu onu, bir an için de içerideki odada mışıl mışıl uyurken. </st><st c="1621">İlk görüntüde üzüntü, ikincide kızgınlık... </st><st c="1665">İçeriden Ezgi’nin tıkırtıları gelmeye başlamıştı. </st><st c="1715">Kediye bir şeyler anlatıyordu aynı zamanda. </st><st c="1759">Evin içindeki o kocaman ıssızlığı yenen bir başkalık yaşanıyordu o gün. </st><st c="1831">Geçici ve uçucu olsa da.</st></p>
			<p><st c="1855">“Yardım ister misin Ezgi?”</st></p>
			<p><st c="1882">“Hayır amcacığım, geliyorum zaten.”</st></p>
			<p><st c="1918">Okan çantasına göz attı bu arada. </st><st c="1953">Her şey tamamdı. </st><st c="1970">Yavaşça yerinden kalktı, kedinin sepetini güzelce gözden geçirdi, yeniden düzenledi, kapının önüne koydu. </st><st c="2076">Ezgi odasından çıkar çıkmaz bu sepeti görünce minik bir çığlık attı:</st></p>
			<p><st c="2144">“Aaa! </st><st c="2151">Kediyi de mi götürüyoruz?”</st></p>
			<p><st c="2177">“Götürsek daha iyi olur,” dedi Okan. </st><st c="2215">“Çünkü bizim kedimiz o. </st><st c="2239">Öyleyse sorumluluğu da bizim. </st><st c="2269">Evde yalnız kalınca sağa sola zarar verir diye korkuyorum. </st><st c="2328">İyisi mi gözümüzün önünde olsun.”</st></p>
			<p><st c="2361">“Ay, daha da sevindim şimdi. </st><st c="2391">Fakat bir sorun var; ya otobüse almazlarsa? </st><st c="2435">O zaman ne yapacağız?”</st></p>
			<p><st c="2457">“Otobüse binmeyeceğiz ki…”</st></p>
			<p><st c="2484">“Eee? </st><st c="2491">Nasıl?”</st></p>
			<p><st c="2498">“Bir araba kiralayacağız. </st><st c="2525">Geze geze gideceğiz.”</st></p>
			<p><st c="2546">Ezgi’nin yüreği iyice kabardı. </st><st c="2578">Hiçbir şey demeden gidip Okan’ın boynuna atıldı. </st><st c="2627">Birkaç dakika oracıkta, kapının önünde birbirlerine sarıldılar. </st><st c="2691">Bu sarılmaya önlerinde kalan sürenin gittikçe azalmakta olduğunun bilgisi ve hüznü de eklenince yüzlerinde kendiliğinden bir gölge oluştu.</st></p>
			<p><st c="2829">Ana caddeye çıktıklarında güneş epeyce yükselmiş, insanın yüzünü yakar hale gelmişti. </st><st c="2916">Okan dün akşam yakınlarda bir yerde, araba kiralayan bir işyeri görmüştü. </st><st c="2990">O tarafa doğru yürüdü ve eliyle koymuş gibi buldu. </st><st c="3041">Konuşmalar uzun sürmedi, on dakika sonra kiralık da olsa bir otomobilleri vardı artık. </st><st c="3128">Keyifle arabaya kuruldular, sepetteki kedi bile bir süre sonra kulak tırmalayan miyavlamalarını kesti ve bu yepyeni yolculuğa o da kendince katıldı. </st></p>
			<p><st c="3277">Kentin yoğun trafiğinden kısa sürede çıktılar. </st><st c="3324">Okan ara yollara saptı, karşısına çıkan iki kişiye Dilek’in köyüne nasıl gidebileceğini sordu. </st><st c="3419">Gittikçe çam ağaçları sıklaşmaya başlamış, ortalık yeşillenmişti. </st><st c="3485">Arabanın camındaki minik aralıktan içeriye inanılmaz bir dağ esintisi dolmaya başlamıştı. </st><st c="3575">Ezgi daha başka bir yaşantının içine sürüklenmekte olduğunu her geçen dakika daha iyi anlıyordu. </st></p>
			<p><st c="3672">Okan da coşkuluydu. </st><st c="3692">Dün akşamkine oranla daha çok konuşmaya başlamıştı şimdi. </st><st c="3750">İkide bir şakalar yapıyor, bilmeceye benzeyen tuhaf sorular soruyor, arada şarkılar bile mırıldanıyordu. </st><st c="3855">Sesinin ve müzik bilgisinin pek iyi olmadığı ortadaydı ama o bundan hiç de gocunmuyor, ünlü bir şarkıcıymış gibi sonsuz bir güvenle aklına gelen şarkıyı söylemeye çalışıyordu.</st></p>
			<p><st c="4030">Yolculukları bir saati aştı. </st><st c="4060">Köyün girişindeki yazıyı okuduklarında Okan’ı belli belirsiz bir heyecan sardı. </st><st c="4140">Dilek’le görüşmeyeli epey zaman olmuştu çünkü. </st><st c="4187">Kuşkusuz ki candan bir dosttu Dilek ama önde gelen sinema oyuncularından Yavuz’la evlendikten sonra yalnızca bir kez görüşmüşlerdi. </st><st c="4319">O da ayaküstü. </st><st c="4334">O günden sonra aktör Yavuz’u olabildiğince izlemeye ve hakkında yazılanlara, çizilenlere dikkat etmeye çalışmıştı ama yine de bir belirsizlik vardı kafasında. </st><st c="4493">Bir insanı uzaktan tanımak başka bir şey, onunla bir gün geçirmek başka bir şey.</st></p>
			<p><st c="4573">Bu tür dalgalanmalarla boğuşurken bir anda kendini Dileklerin evinin önünde buldu Okan. </st><st c="4662">Arabayı uygun bir yere park etti. </st><st c="4696">Bu sırada Ezgi hiç konuşmamıştı, çevredeki her şey onun için o kadar değişik ve ilginçti ki hangi köşeye bakacağını bilememenin şaşkınlığını yaşıyordu. </st><st c="4848">Ancak araba durduğunda kendine gelebildi.</st></p>
			<p><st c="4889">“Burası mı?” diye sordu yavaşça.</st></p>
			<p><st c="4922">“Evet.”</st></p>
			<p><st c="4930">“Ne şirin bir ev.”</st></p>
			<p><st c="4949">“Öyle görünüyor. </st><st c="4967">Hadi bakalım, atla.”</st></p>
			<p><st c="4987">Arabadan daha yenice inmişlerdi ki karşıdan Dilek’in sesi geldi. </st><st c="5053">Koşar adım geliyordu onlara doğru. </st><st c="5088">Yanında da bir adam vardı ama Dilek’in hızına ayak uyduramadığı için epeyce geride kalmıştı. </st><st c="5181">Aktör Yavuz olmalıydı o da. </st><st c="5209">Dış kapının önünde buluştular. </st><st c="5240">Dilek durup durup sarıldı Okan’a. </st><st c="5274">Ardından da Ezgi’yi kucakladı. </st><st c="5305">Onun bu içten davranışı karşısında epeyce şaşırdı Ezgi. </st><st c="5361">İlk kez gördüğü birinden bunca sıcak bir karşılama beklemiyordu doğrusu. </st><st c="5434">Aktör Yavuz gelince karşılamanın içtenliği biraz farklılaştı ama adamın bakışlarındaki yumuşaklık da cesaret veriyordu insana. </st><st c="5561">Ezgi iyice rahatladı. </st><st c="5583">Amcasına baktı göz ucuyla. </st><st c="5610">Okan da mutlu görünüyordu. </st><st c="5637">Sorun yoktu demek ki. </st><st c="5659">Onca ünlü bir aktörün evine konuk olmanın zevkini yaşamalıydı bundan sonra. </st><st c="5735">Öyle demişti içinden bir ses. </st></p>
			<p><st c="5765">“Bu taraftan,” diyerek yol gösterdi Yavuz. </st></p>
			<p><st c="5808">Hep birlikte yürümeye başladılar. </st><st c="5842">Evin önünde küçük bir bahçe vardı; her yer rengârenk çiçek. </st><st c="5902">Aradaki daracık yol bile başka bir güzellik barındırıyordu içinde. </st><st c="5969">On metre kadar yol almışlardı ki Ezgi sağ taraftaki kulübenin kapısından bakan kocaman bir köpek kafasıyla karşılaştı. </st><st c="6088">İlk anda irkildi ama bozuntuya da vermedi. </st><st c="6131">Uysal bir görünüşü vardı köpeğin. </st><st c="6165">Sahiplerinin sevinçli ve huzurlu hallerini fark ettiği için gelen konuklara ses çıkarmadığı yüzünden okunuyordu sanki. </st></p>
			<p><st c="6284">“Ne haber Patron?” dedi Dilek köpeğe, tam önünden geçerken.</st></p>
			<p><st c="6343">Köpek öyle bir sevindi ki kulübenin içinde zincir ve pati sesleri birbirine karıştı. </st><st c="6429">Bir yandan da kendisi inlemeye benzer sesler çıkarıyordu. </st><st c="6487">Azıcık daha zorlasa konuşacaktı sanki. </st><st c="6526">Herkes gülümseyerek baktı hayvanın bu telaşına.</st></p>
			<p><st c="6573">Evin giriş kapısında on yaşlarında bir çocuk belirdi birdenbire. </st><st c="6639">Yeni uyandığı her halinden belli oluyordu. </st><st c="6682">Saçı başı darmadağınık, gözler şiş, uyku sersemliği henüz üstünde.</st></p>
			<p><st c="6748">“Bu beyefendi oğlumuz,” dedi Yavuz, “adı Fırat.”</st></p>
			<p><st c="6797">Okan yaklaştı önce, yanaklarını okşamakla yetindi çocuğun. </st><st c="6857">“Merhaba!” dedi sonra yumuşacık bir sesle.</st></p>
			<p><st c="6899">“Merhaba!”</st></p>
			<p><st c="6910">Ezgi hemen arkadaydı. </st><st c="6933">Birkaç adım attı. </st><st c="6951">İlk anda ne diyeceğini bilemedi. </st><st c="6984">Elini uzattı yavaşça. </st><st c="7006">Cansız bir tokalaşma oldu Fırat’la aralarında. </st><st c="7053">Birinde henüz tam açılamamış olmanın durgunluğu, ötekinde ise heyecanın gerginliği. </st><st c="7137">Tam içeri girerlerken Ezgi’nin aklına arabada kalan kedi geldi. </st><st c="7201">Okan’a sokuldu, “Amca,” dedi yavaşça, “kedi ne olacak?”</st></p>
			<p><st c="7256">“Biraz sonra,” diyerek geçiştirdi Okan.</st></p>
			<p><st c="7296">Yavuz bu konuşmayı duydu ama herhangi bir yorumda da bulunmadı. </st><st c="7361">Kendini özel bir konuşmanın içine atmak istemiyordu belli ki. </st><st c="7423">Salona geçtiler. </st><st c="7440">Ancak salon, kentteki evlerin salonlarından oldukça değişikti. </st><st c="7503">Son derece modern bir koltuk takımı, uzun bir sehpa, iki duvarı boydan boya kaplayan kitaplık, televizyon köşesi ve harika bir konsol… </st></p>
			<p><st c="7638">Herkes kendine uygun bir yer bulup oturdu. </st><st c="7681">Sonrası anılar, ortak tanıdıklar, yaşananların özeti, şakalaşmalar… Aktör Yavuz beklenenden de ölçülü ve alçakgönüllü çıktı. </st><st c="7806">Kendine söz düşmeyince pek konuşmuyor, söyleşinin coşkusunu ve yönünü Dilek’le Okan’ın belirlemesine gizli bir destek veriyordu. </st><st c="7935">Ne de olsa bu buluşmanın asıl kahramanı onlardı.</st></p>
			<p><st c="7983">Aradan ne kadar süre geçtiğini bilen yoktu aralarında. </st><st c="8039">Neden sonra Yavuz ayağa kalktı, mutfağa doğru yöneldi, bu arada Ezgi’nin de omzuna dokundu: </st></p>
			<p><st c="8131">“İstersen gel sen de. </st><st c="8153">Fırat kahvaltı yapmadı henüz. </st><st c="8183">Ona eşlik edersin.”</st></p>
			<p><st c="8202">Ezgi ne diyeceğini bilemedi. </st><st c="8232">Amcasına baktı. </st><st c="8248">Gidip gitmemek konusunda karar veremiyor, Okan’dan yardım almaya çalışıyordu. </st><st c="8326">Ancak ondan önce Dilek yetişti imdadına: </st></p>
			<p><st c="8367">“Hadi! </st><st c="8374">Hem daha iyi tanımış olursunuz birbirinizi. </st><st c="8418">Burada oturup da benim saçmalamalarımı dinlemekten çok daha iyidir.”</st></p>
			<p><st c="8486">“Benimkini de…” diye ekledi Okan.</st></p>
			<p><st c="8520">Demek ki amcası da onaylıyordu bu çağrıya uymayı. </st><st c="8571">Ezgi gülümseyerek kalktı, Yavuz’un arkasına takıldı. </st><st c="8624">İçinde minik bir kuşku vardı gerçi ama yapacak bir şey yoktu artık. </st><st c="8692">En iyisi olayın üstüne gitmek diye düşündü. </st><st c="8736">Fırat da birkaç metre önündeydi zaten. </st><st c="8775">Mutfağa arka arkaya girdiler.</st></p>
			<p><st c="8804">Aktör Yavuz hemen kolları sıvadı. </st><st c="8839">Fırat da ona yardım ediyordu; kaşla göz arasında kahvaltılıkları buzdolabından çıkardı, tabakları ve bardakları masaya yerleştirdi. </st><st c="8971">Laf aramızda, Ezgi’nin pek de yapmadığı şeylerdi bunlar. </st><st c="9028">Kendisi yapmadığı gibi başka çocukların da mutfakta zaman geçirdiklerini sanmıyordu. </st><st c="9113">Şaşırdı biraz. </st><st c="9128">Sonra düşündü, kendi arkadaşları arasında Fırat gibi becerikli ve ev işlerine alışkın biri var mıydı acaba? </st><st c="9236">Tolunay? </st><st c="9245">Yok canım. </st><st c="9256">Meral? </st><st c="9263">Hadi oradan! </st><st c="9276">Sermin? </st><st c="9284">Nerdee! </st><st c="9292">Batu? </st><st c="9298">Vay vay vay! </st></p>
			<p><st c="9311">O anda Fırat’ın sesini ayırt etti. </st><st c="9346">“Başka?” diye soruyordu babasına.</st></p>
			<p><st c="9379">“Tamam, gerisini ben hallederim. </st><st c="9413">Teşekkürler…” dedi Yavuz.</st></p>
			<p><st c="9438">Fırat da geldi, Ezgi’nin hemen yanındaki sandalyeye oturdu. </st><st c="9499">Görevini yapmış olanların rahatlığı vardı üzerinde. </st><st c="9551">Kendi evlerini ilk kez görüyormuş gibi ortalığa göz gezdirdi. </st><st c="9613">Masadaki yemek bıçaklarından birini aldı sonra, sağını solunu incelemeye başladı ve “Hangi okula gidiyorsun?” dedi birdenbire.</st></p>
			<p><st c="9739">Ezgi öylesine boş bulunmuştu ki bir an için irkildi. </st><st c="9793">Ama bu soru söyleşinin kapısını açtı gerçekten de. </st><st c="9844">Okullar, öğretmenler, dersler, arkadaşlar derken kendilerini tatlı bir mırıltının ortasında buldular. </st><st c="9946">Ezgi kendi evlerinde kahvaltı yaptığını unutmuştu heyecandan, sanki yeni uyanmış gibi o da Fırat’a ayak uydurmaya çalışıyordu. </st><st c="10073">Konuştukça rahatlamaya, yediklerinden ayrı bir zevk almaya başlamıştı. </st><st c="10144">Aktör Yavuz öteki odaya geçmek için izin isteyince kendine gelebildi ancak.</st></p>
			<p><st c="10219">“Masayı kim toplayacak?” diye sormuştu Yavuz Bey çıkarken oğluna. </st><st c="10286">“Sen mi, ben mi?”</st></p>
			<p><st c="10303">“Biz!..” diye atıldı Ezgi.</st></p>
			<p><st c="10330">Sonra da kıpkırmızı oldu. </st><st c="10357">Böyle bir sözün ağzından çıkmış olduğuna inanamadı bir süre. </st><st c="10418">Kendisine sorulmayan bir soruya yanıt vermiş olmasının şaşkınlığı bir yana, yaşamında ilk kez mutfak işlerine gönüllü olması son derece ilginç geldi ona.</st></p>
			<p><st c="10571">“Peki. </st><st c="10579">Size afiyet olsun o zaman. </st><st c="10606">Bahçede görüşürüz.”</st></p>
			<p><st c="10625">“Olur,” dedi Fırat.</st></p>
			<p><st c="10645">Aktör Yavuz çıktı. </st><st c="10665">Arkasında geniş ve sevimli bir mutfak bırakarak.</st></p>
			<p><br /></p>
			<p><st c="10713">Ressam Dilek’le aktör Yavuz’un köy yaşantıları imrenilecek bir güzellikteydi gerçekten. </st><st c="10802">Hele evin bahçesi… Okan küçük bir ilçede yaşamasına ve böylesi ortamlara çok da yabancı olmamasına karşın yarım saattir içinde bulundukları bahçeyi tam bir büyülenmişlikle dolaşmıştı. </st><st c="10986">Değişik türde onlarca bitki vardı çevrede. </st><st c="11029">Çiçekler, süs bitkileri, meyve ağaçları, çamlar, adı sanı çok da bilinmeyen kaktüsler… Sonunda girişteki kameriyenin altına geçip oturdular. </st></p>
			<p><st c="11170">“Önce bir şeyler içelim, sonra çıkar, köyümüzü de dolaşırız,” dedi Dilek.</st></p>
			<p><st c="11243">Sağdan soldan kuş sesleri, böcek çıtırtıları, yaprak hışırtıları geliyordu. </st><st c="11320">Kameriyenin koyu gölgesi ise doğal ortamı sevmeyenleri bile kendine çekecek kadar güçlü bir serinlik yayıyordu. </st><st c="11432">Yavuz masanın ve sandalyelerin tozunu sildi çabucak, Dilek’le Okan’a oturmaları için yer gösterdi. </st><st c="11531">Ünlü bir aktörün bunca doğallığı içten gelen bir davranış biçimi olarak taşıması Okan’ı gerçekten etkilemişti. </st><st c="11642">Zaten oyuncu olarak beğenirdi onu, bugün insan olarak da sevmişti.</st></p>
			<p><st c="11708">Herkes yerine yenice yerleşmişti ki karşıdan Ezgi’yle Fırat’ın koşarak hızlı adımlarla geldiğini gördüler. </st><st c="11816">Belli ki yeni bir heyecana kaptırmışlardı kendilerini. </st><st c="11871">Fırat uzaktan seslendi:</st></p>
			<p><st c="11894">“Arabada kedi varmış, onu almaya gidiyoruz.”</st></p>
			<p><st c="11939">Dilek ve Yavuz şaşkınlıkla baktılar oğullarına. </st><st c="11988">Oysa Okan’ın gülümsemesi her şeyi anlatıyordu. </st></p>
			<p><st c="12035">“Doğru söylüyorlar,” dedi Okan. </st><st c="12067">“Biz üç kişi geldik aslında.”</st></p>
			<p><st c="12096">“Kediniz mi var?”</st></p>
			<p><st c="12114">“Pek sayılmaz. </st><st c="12130">Bizim mi, değil mi, bilmiyoruz henüz.”</st></p>
			<p><st c="12168">Sonra da anlattı olan biteni. </st><st c="12199">Sorular, sorular, sorular… Dilek’le Yavuz’un her sorusuna bildiği kadarıyla yanıt verdi. </st><st c="12288">Ne de olsa bir yabancıydı o buralarda. </st><st c="12327">Çevreyi pek iyi tanımıyordu. </st><st c="12356">Hangi semt, hangi cadde, karışıktı işin o tarafı.</st></p>
			<p><st c="12405">“Ooo, üstüme fazla gelmeyin,” dedi bir ara şaka yollu. </st><st c="12461">“Çocuklar bir kedi tutuşturdular işte elime, hepsi bu. </st><st c="12516">Kaldık şimdi onunla baş başa. </st><st c="12546">Atsan atılmaz, satsan satılmaz.”</st></p>
			<p><st c="12578">“Yok, onu demiyoruz canım, biz de yardım edelim istiyoruz.”</st></p>
			<p><st c="12638">Yavuz’un bu önerisi hoşuna gitti Okan’ın.</st></p>
			<p><st c="12680">“Tamam,” dedi sevinçle. </st><st c="12705">“Bulduk bir gönüllü daha.”</st></p>
			<p><st c="12731">Bu sırada Ezgi ile Fırat da görünmüşlerdi. </st><st c="12775">Kedinin sepetini iki tarafından karşılıklı tutmuşlar, sallaya sallaya getiriyorlardı. </st><st c="12861">Zavallı kedi de hem ürktüğü hem de dengesini kaybetmemeye çalıştığı için sepetin içinde bir oraya bir buraya gidiyor, böylece çocukların arasında yapay bir dalgalanma oluşturuyordu. </st></p>
			<p><st c="13043">“Şşşt, ne yapıyorsunuz?” diye bağırdı Dilek. </st><st c="13088">“Sallamayın şu sepeti.”</st></p>
			<p><st c="13111">“Biz sallamıyoruz ki, o sallıyor.”</st></p>
			<p><st c="13146">Yavuz yerinden kalktı, çocuklara yardım etmek için yürüdü. </st><st c="13206">Ürkmüş olan kedinin tırmalama olasılığını dikkate alarak Fırat’ı böyle bir şanssızlıkla karşı karşıya bırakmak istememişti. </st><st c="13330">Gerçi Fırat işin bu kadarının farkında değildi ama çocuklar, babaların her davranışının nedenini bilmek zorunda da değillerdir. </st><st c="13458">Ya da tersi… Anladınız mı? </st><st c="13485">Anlamadıysanız boş verin. </st><st c="13511">Çok da önemli değil.</st></p>
			<p><st c="13531">Ezgi yeniden sepetin yanına geldiğinde Fırat ve Aktör Yavuz kediyi sepetten dışarı çıkarmışlar, okşayarak sakinleştirmeye çalışıyorlardı. </st><st c="13670">İkisinin de bu konuda oldukça deneyimli oldukları her hallerinden belli oluyordu. </st><st c="13752">Dilek’le Okan ise yirmi metre kadar ötede, kameriyenin gölgesinden izliyorlardı olanları. </st></p>
			<p><st c="13842">“Adı ne bunun?” dedi Dilek.</st></p>
			<p><st c="13869">“Bilmiyoruz ki. </st><st c="13886">Bir tanıştıran olmadı ne yazık ki.”</st></p>
			<p><st c="13921">“O zaman biz bir şey uyduralım bari.”</st></p>
			<p><st c="13959">“Geçici isim, öyle mi?”</st></p>
			<p><st c="13983">“Geçici mi, kalıcı mı, orasını bilemem artık.”</st></p>
			<p><st c="14030">“Kalıcı olacaksa… Sizde kalsın desem?”</st></p>
			<p><st c="14069">Dilek kafasını çevirip Okan’ın gözlerine baktı. </st><st c="14118">Şaka yapıp yapmadığını anlamaya çalışıyordu.</st></p>
			<p><st c="14162">“Vay uyanık vay! </st><st c="14180">Bakıyorum hemen sıyrılıyorsun işin içinden. </st><st c="14224">Tıpkı çocukluğundaki gibi. </st><st c="14251">Hiç değişmemişsin.”</st></p>
			<p><st c="14270">“Tanımadığım bir kedi için değişemem doğrusu.”</st></p>
			<p><st c="14317">“Önemli olan tanımadığın kedi için değişmektir Okan Bey.”</st></p>
			<p><st c="14375">“Sen de hiç değişmemişsin Dilek Hanım. </st><st c="14415">Hiçbir lafın altında kalmıyorsun.”</st></p>
			<p><st c="14449">“Boş lafların altında kalmayı sevmem de ondan.”</st></p>
			<p><st c="14497">Okan bu tatlı çekişmeden kazançlı çıkamayacağını anladı yine. </st><st c="14560">Hemen konuyu değiştirdi: </st></p>
			<p><st c="14585">“Peki, sence ne olsun bunun adı?”</st></p>
			<p><st c="14618">“Bilmem. </st><st c="14628">Çocuklara bırakalım istersen.”</st></p>
			<p><st c="14658">Kedi rahatlamıştı artık. </st><st c="14684">Keyifli adımlarla kameriyeye doğru yaklaşıyordu. </st><st c="14733">Yaklaştıkça da güzelleşiyordu sanki. </st><st c="14770">Dilek daha fazla dayanamadı, gidip kucakladı. </st><st c="14816">Uzun uzun sevdi, okşadı.</st></p>
			<p><st c="14840">“Fırat, adı yokmuş bunun. </st><st c="14867">Uydurun bakalım bir şey, hadi!”</st></p>
			<p><st c="14898">Çocuklardan önce Yavuz atıldı, “Çakıl olsun!” dedi heyecanla. </st></p>
			<p><st c="14961">Dilek kocasının bu kadar hızlı isim bulabilmesine şaşırmıştı: </st></p>
			<p><st c="15023">“Ne o Yavuz! </st><st c="15036">Cebinde kedi isimleriyle geziyorsun galiba.”</st></p>
			<p><st c="15080">“Eee, ne yapalım, zamanımız az. </st><st c="15113">Hatta ben ne diyorum biliyor musun, biz bugün bunun gerçek kimliğini bulsak iyi olacak.”</st></p>
			<p><st c="15201">Yavuz dışındaki herkes birbiriyle göz göze geldi. </st><st c="15252">“Nasıl olacak bu? </st><st c="15270">Başka işimiz mi yok?” dedi Dilek sitemle.</st></p>
			<p><st c="15311">“Canım, bulabilirsek elbette, olursa… Dünyanın sonu değil ya.”</st></p>
			<p><st c="15374">Yavuz’un önerisi Okan’ı ilgilendiriyordu aslında. </st><st c="15425">Bu yüzden o da yardım etti Yavuz’un düşüncesinin biraz daha gündemde kalmasına: </st></p>
			<p><st c="15505">“Bence Yavuz Bey haklı Dilek. </st><st c="15535">Belli ki bir sokak kedisi değil bu. </st><st c="15571">Sahipleri de merak ediyorlardır şimdi.”</st></p>
			<p><st c="15610">Aktör Yavuz kararlılığını sürdürdü: </st></p>
			<p><st c="15647">“Onu evine ulaştırabilirsek iki sevinç birden yaratmış olacağız. </st><st c="15712">Hem kedide, hem sahiplerinde…”</st></p>
			<p><st c="15742">Dilek bütün bunları sessizce dinlemişti ama onun aklına yatan bir öneri değildi bu yine de. </st></p>
			<p><st c="15835">“Ben onu bunu bilmem. </st><st c="15857">Koskoca bir günü kedi araştırmalarıyla geçirmenize izin veremem doğrusu. </st><st c="15930">Önce Okan ve Ezgi, sonra da… Neydi bunun adı?”</st></p>
			<p><st c="15976">“Çakıl,” dedi Okan gülerek.</st></p>
			<p><st c="16004">“Her neyse... </st><st c="16019">Gezecek bir sürü yerimiz var daha. </st><st c="16054">Çakıl efendiyle burada çakılıp kalamayız. </st><st c="16096">Araştırmanızı sonra yaparsınız.” </st></p>
			<p><st c="16129">Böylece kedinin adı Çakıl olarak kabullenilmiş oldu. </st><st c="16182">Kimse karşı çıkmamıştı nasıl olsa. </st><st c="16217">Böyle karışık durumlarda alınan kararlar kendiliğinden çalışmaya başlıyordu işte. </st><st c="16299">Yavuz ağır adımlarla geldi, Dilek’e sarıldı. </st></p>
			<p><st c="16344">“Tamam hayatım, benim düşüncem de seninkinden farklı değil. </st><st c="16404">Zaten araştırmayı biz yapmayacağız ki. </st><st c="16443">Şu iki dedektife görev vereceğim, biraz da yol göstereceğim. </st><st c="16504">Onlar bir sonuca ulaşmaya çalışacaklar. </st><st c="16544">Biz de karşıdan izleyeceğiz onları.”</st></p>
			<p><st c="16580">Ezgi ile Fırat’ı gösteriyordu Yavuz. </st><st c="16618">Dilek şaşırdı: </st></p>
			<p><st c="16633">“Ne yani? </st><st c="16643">Bunlar mı bulacaklar kedinin sahibini?”</st></p>
			<p><st c="16682">“Neden olmasın? </st><st c="16699">Bilgisayarda arama yapmak çok mu zor? </st><st c="16737">Bakarsın bir ipucuna ulaşıverirler.”</st></p>
			<p><st c="16773">“Kedi onlardan daha akıllıdır bence.”</st></p>
			<p><st c="16811">“Şşşt,” dedi Yavuz, “duymasınlar seni.”</st></p>
			<p><st c="16851">Dilek yavaşça Yavuz’un kollarından kurtardı kendini. </st></p>
			<p><st c="16905">“Aman, sana da şaka yapıyoruz diye önceden haber vermek gerekiyor. </st><st c="16972">Hadi o zaman. </st><st c="16986">Söyle dedektiflerine, bir an önce işe başlasınlar. </st><st c="17037">Yemekten sonra hiçbirinizi bırakmam burada, ona göre! </st><st c="17091">Herkes dışarı çıkacak, dağlara…”</st></p>
			<p><st c="17123">Yavuz bu kadarcık izne çoktan razıydı. </st><st c="17163">Hemen Fırat’a seslendi: </st></p>
			<p><st c="17187">“Fırat! </st><st c="17195">Kedinin sahibini öğrenmek ister misiniz?”</st></p>
			<p><st c="17236">Fırat uzun uzun baktı babasına. </st><st c="17269">Dilinin altında ne olduğunu anlamaya çalışıyordu. </st><st c="17319">Yavuz sözlerinin arkasını getirdi: </st></p>
			<p><st c="17354">“Annen öğleye kadar süre verdi. </st><st c="17386">Eğer merak ediyorsanız, gidin içeriden benim bilgisayarı getirin.”</st></p>
			<p><st c="17452">Fırat döndü, Ezgi’nin yüzüne baktı bu kez. </st><st c="17496">Kızın gözlerindeki sevinç pırıltılarını görünce ok gibi ayağa fırladı: </st></p>
			<p><st c="17567">“Getiriyorum!”</st></p>
			<p><st c="17581">Koşa koşa içeriye gitti. </st><st c="17607">Çakıl da şaşırmıştı bu hareketliliğe. </st><st c="17645">Bir yandan Fırat’ın koşmasına bakarken bir yandan da Ezgi’nin yumuşak okşayışlarının tadını çıkarıyordu. </st><st c="17750">Dalların arasındaki en küçük bir çıtırtı, kulaklarını dikmesine neden oluyor, ancak bir süre sonra seslerin arasına derin boşluklar girince eski dinginliğine kavuşabiliyordu.</st></p>
			<p><st c="17924">Bu sırada yan bahçeden bir ses duyuldu: </st></p>
			<p><st c="17965">“Artist Yavuz! </st><st c="17980">Ne haber!”</st></p>
			<p><st c="17990">İki bahçeyi birbirinden ayıran sık bitkilerin arkasından geliyordu ses. </st><st c="18063">Şakacı bir iğneleme olduğu sözcüklerin söylenişinden belliydi. </st><st c="18126">Yavuz’un yerine Dilek yanıt verdi. </st><st c="18161">Aynı alaycı tavrı sürdürerek: </st></p>
			<p><st c="18191">“İyidir Zorgeneral! </st><st c="18211">Sizden ne haber!”</st></p>
			<p><st c="18228">“Çayım var içilecek. </st><st c="18250">Anlar mısınız o işten?”</st></p>
			<p><st c="18273">“Biz anlamayız ama bir konuğumuz var bugün. </st><st c="18318">Bütün bozuk çaylardan anlar. </st><st c="18347">Onu getirelim istersen.”</st></p>
			<p><st c="18371">“Tamam, getirin! </st><st c="18389">Bekliyorum.”</st></p>
			<p><st c="18401">Okan bu sözlerden pek bir şey anlamamıştı ama iki komşunun arasında sık sık yinelenen tatlı takılmalardan biri olduğunu sezmişti. </st><st c="18532">Dilek de kısa bir açıklama yapmakla yetindi:</st></p>
			<p><st c="18576">“Emekli bir albay oturuyor yan tarafta. </st><st c="18617">Şirin bir adamdır aslında. </st><st c="18644">Çaya çağırıyor bizi. </st><st c="18665">Gidelim mi?”</st></p>
			<p><st c="18677">“Bence sorun yok,” dedi Okan.</st></p>
			<p><st c="18707">“Biz kalıyoruz,” dedi Fırat.</st></p>
			<p><st c="18736">Bilgisayarı getirmiş, kameriye masasının üstünü kendine göre düzenlemeye başlamıştı bile. </st><st c="18827">Aktör Yavuz da yardım ediyordu ona. </st><st c="18863">Dilek bu kez kocasına döndü: </st></p>
			<p><st c="18892">“Yavuzcum, biz yan tarafa geçiyoruz. </st><st c="18929">İşin çok mu daha senin?”</st></p>
			<p><st c="18953">“Hayır,” dedi Yavuz, “birkaç dakika sonra oradayım.”</st></p>
			<p><st c="19006">“Güzel. </st><st c="19015">Haydi bakalım sayın hafiyeler, size kolay gelsin.”</st></p>
			<p><st c="19065">Okan giderken Ezgi’ye sokuldu, eğilip saçlarından öptü. </st></p>
			<p><st c="19122">“Hemen şuradayız, anladın değil mi?”</st></p>
			<p><st c="19158">“Biliyorum,” dedi Ezgi. </st><st c="19183">“Çok işimiz var bizim de zaten.”</st></p>
			<p><st c="19215">“Öyle görünüyor.” </st></p>
			<p><st c="19234">Aktör Yavuz çocukları yanına aldı, hangi sitelerde araştırma yapabilecekleri konusunda minik bir liste hazırladı. </st><st c="19348">Tuşları öylesine hızlı kullanıyor, sayfalar arasında öyle ustalıkla geziniyordu ki Ezgi’nin ağzı bir karış açık kaldı. </st><st c="19467">Şimdiye kadar hiç kimsede böylesine bir teknik beceri görmemişti. </st><st c="19533">Göz açıp kapayıncaya kadar ekranda bazı sözcükler art arda sıralanmıştı: Kediler, veterinerler, hayvan dostları, “kayıpkedi”, “benbuldum” siteleri, hayvan klinikleri, barınaklar, kedifoto, miyav, mırmır, pati, evcilhayvanlar, sıcakyuva, arkadaşkedi, kediköpek…</st></p>
			<p><st c="19793">Yavuz bu listeyi daha da uzatacaktı ki Fırat durdurdu onu: </st></p>
			<p><st c="19853">“Tamam baba, anladık biz. </st><st c="19879">Önce biraz gezinelim bakalım buralarda.”</st></p>
			<p><st c="19919">“Zaten sizin de karşınıza yeni seçenekler çıkacaktır. </st><st c="19974">Onlara da bakarsınız.” </st></p>
			<p><st c="19997">“Peki.”</st></p>
			<p><st c="20004">“Ben gidiyorum öyleyse. </st><st c="20029">Oltaya bir şey takılırsa seslenin.”</st></p>
			<p><st c="20064">Aktör Yavuz daha bahçeden çıkmadan Ezgi ile Fırat arama işlemine başlamışlardı bile. </st><st c="20150">Nedense tuhaf bir heyecan kaplamıştı içlerini. </st><st c="20197">Birbirlerini iyi tanımayan iki kişinin tutukluğundan doğan bir heyecandı aslında bu. </st><st c="20282">Fakat bir süre sonra başka bir çalkantı başladı yüreklerinde. </st><st c="20344">Ekranda beliren her sayfa ve karşılarına çıkan her yeni bilgi başka bir heyecanı da yedeğinde getiriyordu. </st><st c="20451">Ezgi ile Fırat bir yandan dostluklarını ilerletiyorlar, bir yandan da birbirlerinden yeni şeyler öğreniyorlardı. </st><st c="20564">Ezgi kendisinin bilgisayarla oldukça barışık biri olduğunu sanıyordu ama Fırat’ın da ondan aşağı kalır yanı yoktu hani. </st><st c="20684">Hatta kimi noktalarda daha da becerikliydi. </st><st c="20728">Sonunda dayanamadı Ezgi, sordu: </st></p>
			<p><st c="20760">“Günde kaç saati bilgisayar başında geçiriyorsun?” </st></p>
			<p><st c="20811">Fırat ilk anda anlamamış gibi baktı, sonra da düşünceli bir tavırla yanıtladı: </st></p>
			<p><st c="20890">“Bilmem. </st><st c="20899">Belli bir ölçüsü yok ki bunun. </st><st c="20930">Ne kadar kalmam gerekiyorsa o kadar.”</st></p>
			<p><st c="20967">“Beş saat… ya da altı???”</st></p>
			<p><st c="20993">Fırat gözlerini hayretle açtı: </st></p>
			<p><st c="21025">“Ohoo, ne yaptın sen! </st><st c="21047">Bilgisayar mühendisi misin yoksa?”</st></p>
			<p><st c="21081">Fırat şaka mı yapıyordu yoksa alay mı ediyordu, o an için anlayamadı Ezgi. </st><st c="21157">Bir şeyler daha söyleyecekti ama yutkunmayı yeğledi. </st><st c="21210">Sanal oyunlar, özel gruplar vardı oysa sırada; Fırat’ın onlarla olan ilişkisini merak ediyordu, soramadı. </st><st c="21316">Fırat’ın az önceki tepkisi ilginç bir tıkanmaya yol açmıştı. </st><st c="21377">Bu konuda ne kadar çok konuşurlarsa o kadar da kendisini suçlu hissedeceğini anlamıştı. </st><st c="21465">En iyisi fazla açık vermemek diye düşündü ve masaya iyice yaklaşıp ekranda art arda değişen sayfaların görüntülerine dikti gözlerini. </st><st c="21599">En küçük bir ayrıntıyı bile ıskalamamaya çalışıyordu.</st></p>
			<p><st c="21652">Nitekim çok geçmeden işe yarar bir bilgi yakaladı ve Fırat’ı uyardı: </st></p>
			<p><st c="21722">“Aaa, bak, ne var burada?”</st></p>
			<p><st c="21748">“Neymiş o?”</st></p>
			<p><st c="21760">Mavi bir kutunun içine beyaz harflerle yazılmış bir duyuru ve Çakıl’a çok benzeyen bir kedinin fotoğrafı vardı ekranın bir köşesinde. </st><st c="21895">Öylesine karmaşık bir yere yerleştirmişlerdi ki ilk anda görebilene aşkolsun. </st><st c="21973">Fırat ayrıntılar bölümüne girdi çabucak. </st><st c="22014">Sesli şekilde okumaya başladı. </st><st c="22045">Ancak kısa süre sonra durum anlaşıldı; kedinin Ankara’da değil Samsun’da kaybolduğu belirtiliyordu. </st><st c="22145">Üstelik erkek değil dişi bir kediydi. </st><st c="22183">Böylece umutları birdenbire suya düştü. </st><st c="22223">Fırat kaldığı yerden aramasını sürdürmeye başladı. </st><st c="22274">Ezgi ise yan tarafta sıkılmaya başlayan Çakıl’ı kucağına aldı, bir yandan sırtını okşarken bir yandan da ekrandaki görüntülerle oyalanmasını sağlamaya çalışıyordu.</st></p>
			<p><st c="22437">Aradan epey zaman geçti. </st><st c="22463">Fırat hangi siteye girse, hangi seçeneği kullansa, hangi yöntemi denese hepsi bir süre sonra işe yaramaz hale geliyordu. </st><st c="22584">Başlangıçta küçücük olan umutlar zamanla iyice ortadan kalkıyordu. </st><st c="22651">Bilirsiniz, arka arkaya sıralanan olumsuzluklar insanın canını sıkar ve yeni denemelere girişme konusundaki isteği azaltır. </st><st c="22775">Fırat’ın da gittikçe sinirleri bozulmaya başlamıştı, yaptıkları işin anlamsız olduğunu vurgulayan kötümser bir düşünce oluşuyordu beyninde. </st><st c="22915">Ezgi bu tür kırılma anlarında Fırat’a cesaret vermek istiyor, arama motorunun ana sayfasını açmasını rica ediyor, oraya yeni sözcük önerileri yazdırıyor ve böylece yeni başlangıçlar yapmaya itiyordu onu.</st></p>
			<p><st c="23118">Yine böyle bir aşamaya gelmişlerdi ve arama sayfasını bir kez daha yenilemişlerdi ki Çakıl ekrandaki ana sayfayı görür görmez birdenbire Ezgi’nin kucağından atladı ve doğruca bilgisayarın önüne geçti. </st><st c="23320">Kuyruğunu deli gibi sallıyordu. </st><st c="23352">Çok sevindiği her halinden belliydi.</st></p>
			<p><st c="23388">“Ne oldu buna?” dedi Fırat.</st></p>
			<p><st c="23416">Ezgi daha sakin davranmayı akıl edebildi: </st></p>
			<p><st c="23459">“Bir dakika. </st><st c="23472">Azıcık bekleyelim bakalım.”</st></p>
			<p><st c="23499">Çakıl önce bilgisayarın harflerinin olduğu bölümü minik dokunuşlarla kokladı, kendisini iyice ekranın karşısına aldı, sonra arka ayaklarının üstüne güzelce oturdu. </st><st c="23664">Bir ekrana, bir de harflere bakıyordu şimdi. </st><st c="23709">Sonra sağ patisini ürkek bir şekilde kaldırdı, bir süre havada tuttu, sonra düşünceli bir tavırla harfleri inceledi ve birdenbire iki tuşa arka arkaya bastı. </st><st c="23867">Fırat kedinin bu davranışından çok hoşlandı. </st></p>
			<p><st c="23912">“Vaaay! </st><st c="23920">Yazmayı da biliyor bu.”</st></p>
			<p><st c="23943">Ezgi sorgulama kutucuğuna kaydırdı bakışlarını. </st><st c="23992">Orada yan yana “k” ve “p” harfleri görünüyordu. </st><st c="24040">Bir anlam veremedi buna. </st><st c="24065">Fırat bakmadı bile kedinin hangi harflere bastığına, gülümseyerek başka sayfaya geçti. </st><st c="24152">Çakıl sayfadaki değişimi hemen anladı ve yavaşça ayrıldı bilgisayarın başından. </st><st c="24232">Az önceki yerine geçti yeniden. </st><st c="24264">Ara sıra kaçamak bakışlarla ekrana göz atıyor, ilgisini çekmeyen görüntülere pek de aldırış etmiyor, zamanını daha çok mırıldanarak ve uyuklayarak geçiriyordu.</st></p>
			<p><st c="24423">Fırat’ın sabrı azalmaya başlamıştı. </st><st c="24460">Neredeyse bir saattir sanal ortamda geziniyordu ama kediyle ilgili herhangi bir somut bilgiye ulaşamamıştı daha. </st></p>
			<p><st c="24573">“Başka bir yöntem bulsak iyi olacak,” dedi umutsuzca. </st><st c="24627">“Babamın taktiği tutmadı.”</st></p>
			<p><st c="24653">“Biraz da ben araştırayım mı?” diye sordu Ezgi. </st><st c="24702">“İzin verir misin?”</st></p>
			<p><st c="24721">Fırat doğruldu biraz, sandalyesini de azıcık geri aldı, bilgisayarı Ezgi’ye doğru çevirdi güzelce.</st></p>
			<p><st c="24820">“İzin de ne demek? </st><st c="24840">Hepsi senin.”</st></p>
			<p><st c="24853">Ezgi yumuşak bir hareketle Çakıl’ı kenara çekti, bilgisayarı kendine yaklaştırdı, arama motorunun ana sayfasını açtı yeniden. </st><st c="24980">Her şeye sıfırdan başlamak istediği her halinden belliydi. </st><st c="25039">Sorgu alanına tam bir şeyler yazacaktı ki Çakıl yeniden ayağa fırladı. </st><st c="25110">Hemen ekranın karşısına geçti. </st><st c="25141">Az önceki heyecanlı davranışlarının aynısını yineliyordu.</st></p>
			<p><st c="25198">“Bunda bir iş var,” diye düşündü Ezgi. </st><st c="25238">“Dur bakalım, ne yapacak?”</st></p>
			<p><st c="25264">Çakıl’ı elinden geldiğince rahatsız etmemeye çalışıyor, yalnızca izlemekle yetiniyordu. </st><st c="25353">Fırat’a bir işaret çaktı bu arada, sessiz ol gibilerden. </st><st c="25410">Çakıl bilgisayarın başına oturmuştu çoktan, hatta sağ patisini kaldırmıştı bile. </st><st c="25491">Düşünceli bir sessizlikle bakıyordu harflere, sonra birdenbire iki tuşa bastı, ardından bir başka tuşa daha. </st><st c="25600">Ezgi hızla arama çubuğundaki harflere baktı, yine “k” ve “p” harfleri vardı orada, ama üçüncü tuşa ilişkin bir harf ya da simge göremedi. </st><st c="25738">Yoksa… Evet, olabilirdi böyle bir şey, az önceki son vuruşun boşa gittiğini ve bilgisayarın yan tarafındaki boşluğa rastladığını görür gibi olmuştu zaten. </st><st c="25893">Öyleyse Çakıl’a bir şans daha vermeliydi. </st><st c="25935">Çakıl’ın iki kez üst üste aynı harflere basmış olması son derece ilginç gelmişti ona. </st><st c="26021">Biraz bekledi. </st><st c="26036">Çakıl da bekledi. </st><st c="26054">Ezgi kedinin bundan sonra ne yapacağını merak ediyordu, Çakıl ise ekranda bir başka değişiklik olup olmayacağını. </st></p>
			<p><st c="26168">“Fırat,” dedi yavaşça, “yaklaşır mısın azıcık?”</st></p>
			<p><st c="26215">Fırat hiçbir şey sormadan geldi, yanaştı. </st></p>
			<p><st c="26258">“Bak,” dedi Ezgi, “ana sayfayı açacağım şimdi. </st><st c="26305">Çakıl’a dikkat et. </st><st c="26324">Üç tuşa basacak büyük bir olasılıkla. </st><st c="26362">İkisi ‘k’ ve ‘p’ harfleri. </st><st c="26389">Üçüncüsünü anlayamadım. </st><st c="26413">Onu gözden kaçırmayalım sakın.”</st></p>
			<p><st c="26444">“Tamam,” diye fısıldadı Fırat. </st><st c="26476">O da anlamıştı bir şeyler döndüğünü. </st><st c="26513">“İkisi bile doğru çıkarsa bu işin içinde başka bir iş var demektir. </st><st c="26581">Haydi, başla.”</st></p>
			<p><st c="26595">Ezgi arama sayfasını kapatıp yeniden açtı. </st><st c="26639">Bu sırada Çakıl başka yerlere bakıyordu. </st><st c="26680">Sabırla bekledi. </st><st c="26697">Kediyi zorlamak istemiyordu. </st><st c="26726">Nasıl olsa kafasını çevirecek ve ekranı görecekti. </st><st c="26777">Nitekim öyle de oldu. </st><st c="26799">Çakıl önce kulaklarını, sonra da gözlerini çevirdi ekrana doğru, arama çubuğunu görür görmez biraz daha düzeltti oturuşunu. </st><st c="26923">Kısa bir miyav sesi de çıktı bu arada ağzından. </st><st c="26971">Sağ patisi havadaydı, tuşları güzelce inceledi ve o üç vuruşu arka arkaya yaptı. </st></p>
			<p><st c="27052">Her şey beklendiği gibi oldu. </st><st c="27082">Çakıl yine ‘k’ ve ‘p’ harflerine basmıştı, ardından da “enter” tuşuna. </st><st c="27153">Sayfa birdenbire değişti ve sonuçlar göründü ekranda. </st><st c="27207">Ezgi ile Fırat büyük bir merakla seçenekleri okumaya başladılar. </st><st c="27272">Çakıl da en az onlar kadar ilgiliydi. </st><st c="27310">Bu kez burnunu sürtecek kadar yaklaşmıştı bilgisayara. </st></p>
			<p><st c="27365">“İşte,” diye bağırdı Ezgi. </st><st c="27392">“Şu olabilir!”</st></p>
			<p><st c="27406">Sesinden Fırat kadar Çakıl da ürktü. </st><st c="27444">Oysa Ezgi’nin kimseyi görecek hali yoktu o sırada. </st><st c="27495">Ekrandaki bir noktayı gösteriyordu parmağının ucuyla. </st><st c="27549">“kp.com” yazıyordu adres olarak da orada. </st><st c="27591">Hemen altında da sitenin tam adı: kedipatiska.com...</st></p>
			<p><st c="27643">“Tıkla bakalım, ne çıkacak karşımıza!” dedi Fırat.</st></p>
			<p><st c="27694">Ezgi çabucak yaptı Fırat’ın dediğini. </st><st c="27733">Açılan sayfayı görür görmez ikisi de küçük dillerini yutacaktı neredeyse. </st><st c="27807">Çakıl’a çok benzeyen bir kedinin kocaman fotoğrafı kaplamıştı ekranı. </st><st c="27877">Bunu görür görmez Çakıl da iyice sevindi, miyavlayarak bakmaya başladı karşısındaki görüntüye.</st></p>
			<p><st c="27971">“Vay canına!” diyerek şaşkınlığını dile getirdi Fırat. </st><st c="28027">“Bu bizim Çakıl mı yoksa?”</st></p>
			<p><st c="28053">“Olabilir,” dedi Ezgi. </st><st c="28077">“Çok benziyor.”</st></p>
			<p><st c="28092">Yutarcasına okumaya başladılar ekrandaki bilgileri. </st><st c="28145">Çok geçmeden anladılar ki Patiska adındaki bir kedi için hazırlanmış özel bir siteydi bu. </st><st c="28235">Fotoğrafları, özellikleri, arkadaşları, sağlık bilgileri, yaşantısı üzerine notlar, sorular, yanıtlar derken epeyce ilginç bilgiye ulaştılar. </st><st c="28377">Masadaki kedi ile ekrandaki kedi büyük olasılıkla aynı kediydi.</st></p>
			<p><st c="28440">“Aynı kedi olmasa bizimki nereden bilecek o tuşlara basmayı?”</st></p>
			<p><st c="28502">“Haklısın,” dedi Fırat, “kedipatiska sitesinin kısaltılmışı olan harflere basmasını öğretmişler üstelik. </st><st c="28608">Baksana, onca harfin içinden ‘k’yi ve ‘p’yi arayıp bulabiliyor.”</st></p>
			<p><st c="28672">“Onlara basınca ekranda kendisinin görüneceğini biliyor demek.”</st></p>
			<p><st c="28736">“Evet. </st><st c="28744">Kendini özlediğinde o üç tuşa dokunması yeterli oluyor.”</st></p>
			<p><st c="28800">“Vay uyanık vay!”</st></p>
			<p><st c="28818">Tam bu sırada Fırat’ın dikkatini küçük bir ayrıntı çekti. </st><st c="28877">Ekrandaki fotoğraflardan birini gösterdi: </st></p>
			<p><st c="28919">“Şu fotoğraftaki tasmaya bak, ne yazıyor onun üzerinde?”</st></p>
			<p><st c="28975">“Okunmuyor.”</st></p>
			<p><st c="28988">“Üzerine tıkla bakalım, büyütülebiliyor mu?”</st></p>
			<p><st c="29033">Ezgi denileni yaptı. </st><st c="29055">Sevinçle gördü ki fotoğrafı bir kat daha büyütmek olası. </st><st c="29112">Hemen ilk adımı attı. </st><st c="29134">Tasma iyice belirginleşince üzerindeki harfler ve rakamlar da büyüdü. </st><st c="29204">Yazılanları tam olarak seçemediler ama biçim ve renk olarak Çakıl’ın boynundakiyle tıpatıp aynı olduğuna inandılar. </st><st c="29320">Ne ki bu harflerin ve rakamların bilgi içeren bir yanı yoktu.</st></p>
			<p><st c="29381">“Bence bu site gerçekten bu kediye ait. </st><st c="29422">Lamı cimi yok,” dedi Fırat.</st></p>
			<p><st c="29449">“Doğru. </st><st c="29458">Ben de inandım. </st><st c="29474">Haklısın. </st><st c="29484">Çözdük işi.”</st></p>
			<p><st c="29496">“Adı da çıktı ortaya: Patiska. </st><st c="29528">Çakıl’la makılla ilgisi yokmuş meğer.”</st></p>
			<p><st c="29566">“Canım bizimki geçici bir şeydi nasıl olsa.”</st></p>
			<p><st c="29611">“Oh! </st><st c="29617">Çok rahatladım,” diyerek gerindi Fırat. </st><st c="29657">“Şimdi gidip babamlara haber verelim.”</st></p>
			<p><st c="29695">“Bilgisayarı da alalım mı yanımıza?”</st></p>
			<p><st c="29732">“İyi olur. </st><st c="29744">Onlara da göstermiş oluruz hem.”</st></p>
			<p><st c="29776">Çabucak toparlanıp yan bahçeye doğru hızlı adımlarla yürümeye başladılar. </st><st c="29851">Birinin koltuğunun altında bilgisayar, ötekinin kucağına Çakıl. </st><st c="29915">Hayır hayır, Patiska.</st></p>
		</div>
	<div id="charCountTotal" value="29936"></div></body>
</html>
