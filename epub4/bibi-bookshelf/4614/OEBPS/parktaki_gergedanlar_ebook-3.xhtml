<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>parktaki_gergedanlar_ebook-3</title>
    <meta http-equiv="Content-Type" content="text/html; charset=utf-8" />
  

</head>
  <body id="parktaki_gergedanlar_ebook-3" xml:lang="tr-TR">
		<div>
			<p><br /><br /><br /></p>
			<p id="_idParaDest-3"><st c="0">ÜÇÜNCÜ BÖLÜM</st></p>
			<p><br /><br /><br /></p>
			<p><st c="12">Tren Ankara Garı’na bir anda girdi. </st><st c="49">Çığlık çığlığa, “Biz geldik!” dercesine. </st><st c="90">Makineler de şımarır mı bilinmez ama sanki bu girişte birazcık çalım da vardı. </st><st c="169">İnsanlar dönüp dönüp vagonlara baktılar. </st><st c="210">Gri renkli bir gökyüzü vardı o gün yukarıda. </st><st c="255">Berbat bir solgunluk... </st><st c="279">Kentin üstünü kocaman bir şemsiye gibi kaplayan bulutlar herkesi inanılmaz bir karamsarlığa sürüklemekteydi. </st><st c="388">Sabahtan akşama değin ne yağmur, ne kar, ne rüzgâr ne de güneş… Durmuş bir saate benziyordu dünya. </st></p>
			<p><st c="487">Trenden ilk inen yolcular arasında bir de mimar vardı, adı Okan. </st><st c="552">Otuzlu yaşlarda görünüyordu. </st><st c="581">Azıcık dökülen saçlarını saymazsak liseyi yeni bitirmiş birine benziyordu uzaktan, öylesine zinde ve sağlıklı. </st><st c="692">Bir elinde çanta, ötekinde tekerlekli valiz, sert adımlarla gar binasından çıktı, meydanı geçti, kaldırımda durdu: “Taksi!”</st></p>
			<p><st c="815">Üçüncü araba yanaştı. </st><st c="838">Mimar Okan bindi, sürücü valizi bagaja yerleştirdi. </st></p>
			<p><st c="890">“Bahçelievler, 6. </st><st c="908">Cadde...”</st></p>
			<p><st c="917">“Peki efendim.”</st></p>
			<p><st c="933">Bir yandan kentin soluk benizli binalarını seyrederken, bir yandan da az sonra çalacağı kapıda yaşayacağı sevinci gözünün önüne getirmeye çalışıyordu Mimar Okan. </st><st c="1096">Neyse ki o kapıya düşündüğünden de çabuk vardılar. </st><st c="1147">Trafik pek sıkışık değildi çünkü. </st><st c="1181">Apartmanın önünde durup soluklandı bir süre. </st><st c="1226">Ardından 36 numarayı tuşladı. </st><st c="1256">Kim vardı o dairede? </st><st c="1277">Avukat Orhan ve karısı Şenay. </st><st c="1307">Doktor Şenay yani. </st><st c="1326">Başka? </st><st c="1333">Bir de kızları Ezgi, on bir yaşında.</st></p>
			<p><st c="1369">“Kim o?”</st></p>
			<p><st c="1378">“Benim abi, Okan. </st><st c="1397">Geldim.”</st></p>
			<p><st c="1405">“Abi” mi dedi, evet; ama ağız alışkanlığından ötürü değil, Okan’la Orhan gerçekten kardeştiler çünkü. </st><st c="1508">Aralarında iki yaş fark vardı. </st><st c="1539">Küçük bir ilçede doğup büyümüşlerdi. </st><st c="1576">Biri avukat olup Ankara’ya yerleşmiş, öteki ise mimarlık diplomasını aldıktan sonra kendi yuvasında yaşamayı seçmişti.</st></p>
			<p><st c="1694">“Tamam. </st><st c="1703">Açıyorum!”</st></p>
			<p><st c="1713">Otomatik kapının zırıltısıyla birlikte binaya adımını attı Mimar Okan. </st><st c="1785">İki yıl olmuştu bu eve gelmeyeli. </st><st c="1819">Zamanın hızına bir kez daha şaşırdı. </st><st c="1856">Apartmanın içi dışı yenice boyanmış, merdivendeki mermerler yenilenmiş, ses ve ışık düzeni değiştirilmişti. </st><st c="1964">Çok da incelemedi ama yapılan bu değişimleri başarılı bulmadı. </st><st c="2027">Bir mimar titizliğiyle baktığı için en küçük olumsuzlukları bile hemen fark edebiliyordu. </st></p>
			<p><st c="2117">Asansör kendisini dokuzuncu kata çıkarırken aynaya yaklaşıp saçını başını düzeltti biraz. </st><st c="2207">Yol yorgunluğu var mıydı yüzünde? </st><st c="2241">Eh, azıcık... </st><st c="2255">Olur artık o kadar. </st><st c="2275">Beş on saniye sonra göz göze geleceği Ezgi’ye hoş görünmek istiyordu çünkü. </st></p>
			<p><st c="2351">“Saat kaçta geleceksin amca? </st><st c="2380">Seni çok özledim,” deyişi yolculuk boyunca kulaklarından hiç gitmemişti. </st><st c="2453">Böyle oluyordu demek; insanlar amca ya da dayı olduklarında yeğenleriyle aralarında özel bir bağ kurmayı başarabiliyorlardı. </st></p>
			<p><st c="2578">Asansörün kapısını açar açmaz üç kişiyle göz göze geldi Okan. </st><st c="2640">Önce Ezgi’nin minik haykırışı yankılandı apartmanın pırıltılı koridorunda: “Heeey! </st><st c="2723">Amcam!”</st></p>
			<p><st c="2730">Okan kucaklayıp havaya kaldırdı yeğenini. </st><st c="2773">“Sen ne kadar büyümüşsün böyle?” dedi bir yandan da. </st><st c="2826">Sonra kıpkırmızı bir yüzle yere bıraktı. </st><st c="2867">“Ohh! </st><st c="2873">Seksen kilo da olmuşsun galiba.”</st></p>
			<p><st c="2905">Ezgi ne diyeceğini bilemedi bir an. </st><st c="2942">Sevinciyle heyecanı birbirine karışmış, dili de damağına yapışmıştı sanki. </st><st c="3017">Onun yerine babası yanıt verdi. </st><st c="3049">Böyle durumlarda çocukların yardımına koşmak anne babaların hiç vazgeçmedikleri bir davranıştır.</st></p>
			<p><st c="3145">“Hadi oradan! </st><st c="3160">Ben iyice yaşlanmışım demiyorsun da...”</st></p>
			<p><st c="3199">“Ne yaşlanması!” dedi Okan, abisine göz ucuyla bakıp. </st><st c="3254">Bir yandan da Ezgi’yi koklamayı sürdürüyordu. </st><st c="3300">“Sen varken bize yaşlanmak düşer mi?”</st></p>
			<p><st c="3337">“Görünen köy kılavuz istemez aslanım,” dedi Orhan. </st><st c="3389">“Yeğenini kaldıramayan amcalara moruk derler bizim oralarda.”</st></p>
			<p><st c="3450">Okan bu söze de bir karşılık verecekti ama bu gereksiz atışmayı Şenay Hanım önledi. </st><st c="3535">“Başladınız gene bakıyorum,” dedi şakacı, fakat buyurgan bir sesle. </st><st c="3603">“Daha kapıdan girmeden kaş göz yarmaya giriştiniz. </st><st c="3654">Belli ki çok özlemişsiniz birbirinizi.”</st></p>
			<p><st c="3693">Genç kadın bu sırada Okan’ın valizine de uzanınca o minik takılmalar birdenbire kesildi. </st><st c="3783">Daha fazlası ayıp olacaktı artık. </st><st c="3817">Okan çantayı, Orhan da valizi aldı; hep birlikte salona geçtiler. </st><st c="3883">İçten bir sevinç ve telaş vardı davranışlarında. </st><st c="3932">Koltuklara nasıl oturduklarını, ellerindekini nereye bıraktıklarını bile bilmiyorlardı.</st></p>
			<p><st c="4019">Ezgi amcasının yanına sokulmuş, neredeyse koltuğunun altına girmişti. </st><st c="4090">Konuşmaları o sıcak yuvadan ilgiyle izliyor, bir yandan da amcasının tavırlarını babasınınkilerle kıyaslamaya çalışıyordu. </st><st c="4213">İki kardeş birbirine pek de benzemiyordu aslında. </st><st c="4263">Babası ne kadar soğukkanlı ve ağırbaşlı bir görünüm veriyorsa, amcası da o derece heyecanlı ve atak birisiydi. </st><st c="4374">Oldukça da zayıftı üstelik, babasının göbeği ise pantolon kemerlerini işe yaramaz hale getiren cinstendi. </st><st c="4480">Okan’ın kumral bıyıklarına alışmak biraz zaman alabilirdi belki; babası ise bıyık düşmanıydı, sakalları uzamış bir halde bile görmemişti onu bugüne kadar.</st></p>
			<p><st c="4634">Kuşkusuz ki en çok Okan konuştu bu ilk dakikalarda. </st><st c="4687">Annesini, babasını anlattı; akrabaları, ortak tanıdıkları, işlerini... </st><st c="4758">O konuştukça Orhan’ın da doğup büyüdüğü bölgeye olan özlemi iyice kabarmaya başladı. </st><st c="4843">Yüzünde buruk bir gülümsemeyle kardeşini dinliyor, merak ettiği şeyleri de soruyordu. </st><st c="4929">Komşuları, dağları, ağaçları, kuşları... </st><st c="4970">Sonunda Okan dayanamayıp aklından geçeni söyledi. </st><st c="5020">Hafif bir eleştiride bulunmanın tam zamanıydı.</st></p>
			<p><st c="5066">“Böyle sorup duracağına bir gün atlayıp gelsenize abi. </st><st c="5122">Her yıl söz veriyorsunuz, sonra tıs yok.”</st></p>
			<p><st c="5163">“Doğru dürüst tatil mi yapabiliyoruz Okan? </st><st c="5207">Şenay’ın izni olduğunda benim duruşmalarım işi bozuyor, benim boş olduğum günlerde ise Şenay ya bir kongrede ya hastanede. </st><st c="5330">Ezgi’nin okulu var öte yandan. </st><st c="5361">Bir türlü üçümüzü bir araya getiremiyoruz ki.”</st></p>
			<p><st c="5407">“Bak, annemler de çok kızıyor size ha! </st><st c="5447">Onu da söyleyeyim bu arada. </st><st c="5475">Üstümde yük kalmasın.”</st></p>
			<p><st c="5497">“Vallahi ne deseler haklılar.”</st></p>
			<p><st c="5528">Orhan’ın oldukça hüzünlendiği her halinden belliydi. </st><st c="5582">Kocasını bu durumdan kurtarma görevini Şenay üstlendi yine: </st></p>
			<p><st c="5642">“Hadi, tamam artık. </st><st c="5662">Bu kadar çene çalma yeter. </st><st c="5689">Şimdi yemek zamanı. </st><st c="5709">Doğru masaya...”</st></p>
			<p><st c="5725">Mis gibi kokular zaten acıkmış olan Okan’ın iştahını iyice açmıştı. </st><st c="5794">Ezgi’nin o güzel bakışları, arada sırada sorduğu sorular da keyifli bir gece geçireceklerinin işaretiydi sanki. </st><st c="5906">Okan ilk andaki tedirginliğini üzerinden attı. </st><st c="5953">Kardeşinin evi de olsa insan öyle kolay kolay gerçek doğallığına bürünemiyordu. </st><st c="6033">Biraz zaman geçmesi gerekiyor, ortamın herkesi aynı derecede kucaklamasını bekliyordu. </st><st c="6120">Dereden tepeden konuşuldukça, ortak noktalar belirginleştikçe söyleşinin keyfi de çoğalmaya başlamıştı.</st></p>
			<p><st c="6223">“Eee Okan, nasıl bir işin var senin burada? </st><st c="6268">Orhan bir şeyler söylemişti ama unuttum bile,” dedi Şenay.</st></p>
			<p><st c="6326">Okan çatalı bıçağı bir kenara koyup doğruldu, sandalyeye yaslandı. </st></p>
			<p><st c="6394">“Bir tatil köyü projesi üzerinde çalışıyoruz Şenaycım. </st><st c="6449">Onunla ilgili bazı görüşmeler yapmam gerekiyor. </st><st c="6497">Yarın bakanlıkta birkaç randevum var. </st><st c="6535">Bana sorarsan çoğu gereksiz işlemler ama bir an önce tamamlamak zorundayız.”</st></p>
			<p><st c="6611">“Büyük bir proje olmalı.”</st></p>
			<p><st c="6637">“Eh, öyle sayılır. </st><st c="6657">Seksen kadar villa, yüzme havuzu, gezi alanları, spor merkezi... </st><st c="6722">İşimiz çok.”</st></p>
			<p><st c="6734">Avukat Orhan araya girdi: </st></p>
			<p><st c="6761">“Şey… seninle gelmek isterdim ama... </st><st c="6798">Yarın bir duruşmam var. </st><st c="6822">Sonra gelenler gidenler derken...”</st></p>
			<p><st c="6856">“Yok abi, ne gerek var? </st><st c="6881">Sen işine gücüne bak. </st><st c="6903">Beni bekliyorlar zaten. </st><st c="6927">Bir sorun çıkacağını sanmam.”</st></p>
			<p><st c="6956">Ezgi atıldı: “Hemen dönmeyeceksin ama, değil mi amca?”</st></p>
			<p><st c="7011">“Dur bakalım, yarını görelim önce. </st><st c="7047">İşlerimi yoluna koyarsam, senin için birkaç gün zam yapabilirim kendime.”</st></p>
			<p><st c="7120">“Harika!”</st></p>
			<p><st c="7130">Bu sırada Doktor Şenay arkadan gelen müziğin sesini biraz daha yükseltti. </st><st c="7205">Tılsımlı bir davranıştı sanki bu. </st><st c="7239">Salonun aydınlığı artar gibi oldu, masanın havası iyice güzelleşti. </st><st c="7307">Minik şakalar, fıkralar, anılar birbirini izlemeye başladı. </st><st c="7367">Herkesin kendi mesleğine özgü ilginç deneyimleri oluyordu. </st><st c="7426">Okan mimarlığın hoş yanlarını dile getiriyordu daha çok, Orhan ise açılan davalardaki akla gelmeyecek ilginçliklerden, insanların zaman zaman ne kadar özverili, zaman zaman da ne kadar içten pazarlıklı olabildiğinden söz ediyordu. </st><st c="7657">Şenay ise doktorluğun zevkli ve kederli anlarının nasıl da birbiriyle bitişik olduğunu, aynı odada farklı duyguların yaşanmasını nasıl kanıksadıklarını anlatıyordu. </st></p>
			<p><st c="7822">Ancak bir süre sonra bu güzel ortam yerini tuhaf bir yorgunluğa bırakmaya başladı. </st><st c="7905">Okan açıklayıcı cümleler kurdukça Orhan’ın ve Şenay’ın cümleleri kısalıyordu. </st><st c="7983">Neyse ki Ezgi yardıma yetişti bu sırada, anlatacak çok şeyi varmış meğer onun da, öğretmenlerinden, derslerinden, arkadaşlarından söz etti ve yemek başladığı gibi keyifli bitti. </st></p>
			<p><st c="8161">Salona geçildi. </st><st c="8177">Herkes bir yer belirledi kendine. </st><st c="8211">Ancak Ezgi fazla oyalanmadı artık. </st><st c="8246">Yapılacak ödevler, çözülecek problemler onu bekliyordu. </st><st c="8302">Bir öpücük babasına, bir öpücük amcasına verdi, gitti. </st><st c="8357">Annesine bakındı, ortalıkta görünmüyordu. </st></p>
			<p><st c="8399">‘Neyse, alacağı olsun onun da,’ dedi içinden, yürüdü. </st><st c="8453">Böylece iki kardeş baş başa kaldılar. </st><st c="8491">Okan üzerinde çalıştığı tasarımın ayrıntılarını anlattı biraz daha. </st><st c="8559">Orhan da geçen ay gittiği İtalya’daki izlenimlerini paylaştı. </st><st c="8621">İkide bir esniyordu ama olsun, kardeşler arasındaki içtenliğe bağladı bunu Okan. </st><st c="8702">Üzerinde durmadı. </st><st c="8720">Gelgelelim bir süre sonra Orhan huzursuz davranışlarla sağa sola bakınmaya, süs eşyalarının yerini değiştirmeye, ikide bir akıllı telefonunun ekranını kaydırmaya başlayınca Okan bir terslik olduğunu anladı. </st><st c="8927">Böyle şeylere pek de alışık olmadığı için gerçekten yadırgadı bu durumu. </st><st c="9000">Kendisini evde bir fazlalık, bir engelleyici gibi gördü birden. </st><st c="9064">Öyle bir an geldi ki, keşke otele gitseydim diye geçirdi içinden. </st><st c="9130">İnsan bir şeye kafasını takınca tüm dikkatini oraya verir ya hani, işte Okan da böyle bir takıntının tutsağı olmuştu şimdi. </st><st c="9254">Gözlerini bir türlü abisinin üzerinden alamıyor, onun her davranışından ayrı bir anlam çıkarmaya çalışıyor, Şenay’ın da ne zaman salona döneceğini merak ediyordu. </st><st c="9417">Sonunda şansını bir başka yolla denemek istedi.</st></p>
			<p><st c="9464">“Abicim,” dedi usulca, “senin işlerin varsa eğer, ben engellemiş olmayayım. </st><st c="9541">Şurada bir şeyler okur, televizyon izler, kendimi oyalarım. </st><st c="9601">Hadi, lütfen.”</st></p>
			<p><st c="9615">Orhan’ın bu öneriye sevindiği hemen belli oldu. </st><st c="9664">Yüzüne sevimli bir rahatlama gelip yerleşti. </st><st c="9709">Şöyle bir doğruldu yerinde. </st><st c="9737">“Şey...” dedi, “bilgisayarıma bir göz atmam gerek. </st><st c="9788">Çok sürmez sanırım. </st><st c="9808">Zaten Şenay da neredeyse gelir herhalde.”</st></p>
			<p><st c="9849">“Nerede ki o?”</st></p>
			<p><st c="9864">“Odasında olmalı. </st><st c="9883">Biliyorsun biz ancak akşamları zaman ayırabiliyoruz kendimize. </st><st c="9946">Elektronik postalar, yazışmalar, görüşmeler derken saatler su gibi akıp geçiyor. </st><st c="10027">Gün boyu oradan oraya koşuşturmaktan yemek yemeye bile zaman bulamadığımız için...”</st></p>
			<p><st c="10110">“Tamam tamam. </st><st c="10125">Hadi sen de çalış biraz. </st><st c="10150">Ben oturma odasına geçeyim.”</st></p>
			<p><st c="10178">“Yoo, senin kalacağın oda hazır nasılsa. </st><st c="10220">Orada da televizyon var. </st><st c="10245">Çay içme zamanı gelinceye kadar orada oyalanabilirsin. </st><st c="10300">Ben biraz sonra nefis bir çay hazırlarım, hep birlikte içeriz.”</st></p>
			<p><st c="10363">“Peki.”</st></p>
			<p><st c="10371">İki kardeş koltuklarından aynı anda kalktılar. </st><st c="10419">Okan kalacağı odaya, Orhan da çalışma odasına geçti. </st><st c="10472">Salonun ışıkları öylece açık kaldı. </st><st c="10508">Orhan acelesinden söndürmeyi akıl bile edemedi, Okan ise biraz sonra Şenay’ın oraya dönebileceğini düşünerek kapatmayı uygun bulmadı.</st></p>
			<p><st c="10641">Koskoca evde koyu bir ıssızlık başlamıştı şimdi. </st><st c="10691">Herkes bir odaya girmiş, orada kendine küçük bir evren kurmuş, bir başına soluk alıp vermeye başlamıştı. </st><st c="10796">Okan odada şöyle bir göz gezdirdi, sehpadaki dergileri karıştırdı, ardından da koltuğa ilişip çantasından minik radyosunu çıkardı. </st><st c="10927">Uygun bir istasyon bulunca biraz rahatladı. </st><st c="10971">Çok geçmeden yol yorgunluğu kendini belli etmeye başlamıştı zaten, koltuğa güzelce kaykıldı. </st><st c="11064">Gözlerini kapatıp kendini müziğin akışına bıraktı.</st></p>
			<p><st c="11114">‘İnşallah uyuyup kalmam burada,’ diye geçirdi içinden. </st><st c="11170">Tam bu sırada farklı bir ses geldi kulağına:</st></p>
			<p><span><st c="11214">“Korkma! </st><st c="11224">Uyutmam ben seni.”</st></span></p>
			<p><st c="11242">Sıçrayarak doğruldu yerinde. </st><st c="11272">Çevresine bakındı. </st><st c="11291">Kimsecikler yoktu odada.</st></p>
			<p><span><st c="11315">“Ne oldu? </st><st c="11326">Çok şaşırdın bakıyorum.”</st></span></p>
			<p><st c="11350">Öylesine derinden gelen ve öylesine dalgalı bir sesti ki bu, bir rüzgârın esintisi gibi dolaşıyordu odanın içinde. </st><st c="11466">Belli belirsiz bir tınısı vardı. </st><st c="11499">Okan şaşırmıştı ama bu sesin herhangi bir insandan gelmediğini, olsa olsa kendi zihninin ürettiği bir iç ses olduğunu anlayabilecek kadar da zekiydi. </st><st c="11649">Öyleyse sağda solda insan aramaya gerek yoktu. </st><st c="11696">Ne oluyorsa kendi beyninde olup bitiyordu. </st><st c="11739">Başka şeyler düşünmek, böylece bu sesin etkisinden kendisini uzaklaştırmak istedi. </st><st c="11822">Ancak hiç de umduğu gibi gitmedi işler. </st><st c="11862">Aynı ses, bu kez daha dalgalı ve daha derinden bir kez daha geldi:</st></p>
			<p><span><st c="11928">“Hatırladın mı beni?”</st></span></p>
			<p><st c="11950">Okan önce yüzünü sıvazladı, eliyle saçlarını karıştırdı. </st><st c="12008">Koltuktan kalkıp pencereye gitti. </st><st c="12042">Kentin uzak semtlerine doğru kaydırdı bakışlarını. </st><st c="12093">Böyle yaparak bu beklenmedik konuktan kurtulmak istiyordu. </st><st c="12152">Bir ara başarılı olduğunu bile sandı, çünkü bir dakika kadar süreyle herhangi bir ses duyulmamıştı ortalıkta. </st><st c="12262">Ne ki uzun sürmedi bu sevinç. </st><st c="12292">Elinde olmadan bu sese yanıt verdiğini fark etti: </st></p>
			<p><st c="12342">“Hayır. </st><st c="12350">Hiç tanıdık gelmediniz bana.”</st></p>
			<p><st c="12379">Aman Tanrım! </st><st c="12393">Kendi bilincini bile denetleyemez olmuş, bu ortamdan uzaklaşamayacak denli güçsüzleşmişti. </st><st c="12484">Bilinçaltı dedikleri alan tam da burasıydı belki de. </st><st c="12537">Kitaplarda rastladığı, filmlerde seyrettiği, insanların çok da iyi bilmediği bir alanda gezinmeye başlamıştı demek ki.</st></p>
			<p><span><st c="12655">“Öyleyse biraz daha dikkatli dinlemeni rica edeceğim,” </st></span><st c="12711">dedi ses.</st><span><st c="12720"> “Önemli bir şey söyleyeceğim çünkü.”</st></span></p>
			<p><st c="12757">“Neymiş o?” dedi Okan.</st></p>
			<p><span><st c="12780">“Aramızda kalacak ama...”</st></span></p>
			<p><st c="12806">“Peki, öyle olsun.”</st></p>
			<p><span><st c="12826">“Önce şu konuda anlaşalım: Sen gerçek bir insan değilsin Okan Bey. </st><st c="12894">Şu anda bir oyun parkında arkadaşlarıyla zaman geçirmekte olan on yaşındaki Okan’ın gelecek için tasarlanmış halisin. </st><st c="13012">Avukat Orhan da öyle, Doktor Şenay da. </st><st c="13051">Hepiniz düşsel kahramanlarsınız.”</st></span></p>
			<p><st c="13084">“Ezgi?”</st></p>
			<p><span><st c="13092">“O da elbette. </st><st c="13108">Düşsel kahramanların çocukları ve yakınları da düşsel olur. </st><st c="13168">Tasarlamak böyle bir şey işte. </st><st c="13199">Uçsuz bucaksız bir deniz...”</st></span></p>
			<p><st c="13227">Okan’ın gözleri bir anda parladı. </st><st c="13262">Pencerenin önünden uzaklaşıp yine az önceki yerine oturdu.</st></p>
			<p><st c="13320">“Kim tasarladı peki bizleri?”</st></p>
			<p><span><st c="13350">“Kim olacak? </st><st c="13364">Ben.”</st></span></p>
			<p><st c="13369">“Sen kimsin?”</st></p>
			<p><span><st c="13383">“Parkta oturan yaşlı bir adamım ben. </st><st c="13421">Şimdi seninle konuşuyorum ama küçüklüğünü de seyrediyorum bir yandan. </st><st c="13491">Gerçeğini yani. </st><st c="13507">Tam karşımdasın.”</st></span></p>
			<p><st c="13524">“Yok canım, inanmam böyle bir şeye.”</st></p>
			<p><span><st c="13561">“Sen bilirsin. </st><st c="13577">Orası senin bileceğin iş.”</st></span></p>
			<p><st c="13603">“Adın ne peki senin?”</st></p>
			<p><span><st c="13625">“Hırçın Kemal derler bana.”</st></span></p>
			<p><st c="13653">Okan bir an için kendini derin bir kuyunun içindeymiş gibi duyumsadı. </st><st c="13724">Bu derinlikten çıkmak, başka şeyler düşünmek, yeni soluklar alıp vermek istiyordu ama nedense bir türlü başaramıyordu. </st><st c="13843">Gecenin bu saatinde, hem de konuk olduğu bir evde nereden karşısına çıkmıştı bu ses? </st></p>
			<p><st c="13928">Hırçın Kemal?.. </st><st c="13944">Allah Allah, böyle bir ismi duymamıştı bugüne değin. </st><st c="13997">Tanıdık birinin çağrışımı değildi demek ki. </st><st c="14041">Öyleyse yanıt vermemek için direnecekti. </st><st c="14082">Evet, buna karar verdi birdenbire. </st><st c="14117">Gidip televizyonun düğmesine bastı. </st><st c="14153">Kanallar arasında gezinmeye başladı. </st><st c="14190">Birinde hoş bir okyanus görüntüsü buldu. </st><st c="14231">Odanın kapısını kapatıp televizyonun sesini biraz daha açtı ki, başka sesler gelmesin kulağına.</st></p>
			<p><span><st c="14326">“Bu çabaların boşuna, sevgili dostum. </st><st c="14365">Ben biraz daha buralardayım. </st><st c="14394">Hiç merak etme.”</st></span></p>
			<p><st c="14410">“Lütfen rahat bırakır mısın beni. </st><st c="14445">Daha fazlasını dinlemek istemiyorum.”</st></p>
			<p><span><st c="14482">“Bu ikimizin de elinde olan bir şey değil, ne yazık ki. </st><st c="14539">Zaman zaman yolumuz kesişirse hiç şaşırma. </st><st c="14582">Böyledir bu işler. </st><st c="14601">Tasarlanmış kahramanlar ile gerçek insanlar kimi zaman aynı hayal dünyasını paylaşabilirler.”</st></span></p>
			<p><st c="14694">Okan gözlerini kısarak bir süre düşündü. </st><st c="14736">Haklı olabilirdi ses. </st><st c="14758">Ortada bir canlı, bir görüntü olmadığına göre bu sesi de kendi beyni üretiyor olmalıydı. </st><st c="14847">Öyleyse ipler onun elindeydi. </st><st c="14877">Biraz sonra bu sesten kurtulmanın yolunu nasıl olsa bulurdu. </st><st c="14938">Bu rahatlıkla o anda aklına gelen bir sorunun yanıtını öğrenmek istedi:</st></p>
			<p><st c="15009">“Hangi parkta oturuyorsun sen?”</st></p>
			<p><span><st c="15041">“Gökkuşağı Parkı’nda. </st><st c="15064">Yanındaki arkadaşlarını da görüyorum.”</st></span></p>
			<p><st c="15102">“Onlarla da konuşuyor musun böyle?”</st></p>
			<p><span><st c="15138">“Şu anda yalnızca seninle birlikteyiz. </st><st c="15178">Ama gerekirse onlarla da iletişim kurarım. </st><st c="15221">Daha doğrusu gelecekteki halleriyle. </st><st c="15258">Ressam Dilek ve Doktor Şenay’la yani...”</st></span></p>
			<p><st c="15298">“Doktor Şenay içeride,” dedi Okan. </st></p>
			<p><span><st c="15334">“Biliyorum. </st><st c="15346">Fakat rahatsız etmeyeyim şimdi. </st><st c="15378">Her şeyin bir zamanı var. </st><st c="15404">Oyun sürüyor ne de olsa.”</st></span></p>
			<p><st c="15429">Okan susmayı yeğledi bu kez. </st><st c="15459">Ne diyeceğini bilemiyordu. </st><st c="15486">Bu yüzden de araya derin bir sessizlik girdi. </st><st c="15532">Hırçın Kemal’in bu sessizliği her an bozabileceğini düşünüyordu ama işler hiç de beklediği gibi gitmedi. </st><st c="15637">Kapının arkasından gelen başka bir ses her şeyi değiştirdi.</st></p>
			<p><st c="15696">“Amcaaa! </st><st c="15706">Neredesin?”</st></p>
			<p><st c="15717">Aceleyle kalkıp kapıyı açtı. </st><st c="15747">Ezgi tam karşısında duruyordu. </st></p>
			<p><st c="15778">“Ne yapıyorsun burada tek başına?”</st></p>
			<p><st c="15812">Okan için zor bir soruydu bu. </st><st c="15843">Yalnız kalmasının nedenlerini mi anlatsa, yoksa az önce kendisiyle iletişim kuran o iç sesten mi söz etse? </st><st c="15950">Henüz aklını başına toplayamamıştı ki Ezgi yepyeni bir soru sordu: </st></p>
			<p><st c="16017">“Ne zamandan beri buradasın sen?”</st></p>
			<p><st c="16050">“Çok olmadı. </st><st c="16064">Yeni geldim.”</st></p>
			<p><st c="16077">Ezgi bulanık bakışlarla bir süre çevresine göz gezdirdi. </st><st c="16135">Amcasının böyle yalnız bırakılmasından hoşnut olmadığı her halinden belli oluyordu. </st><st c="16219">Başka bir söz çıkmadı ağzından. </st><st c="16251">Yeni bir durumu kavramaya çalışıyor gibiydi. </st><st c="16296">Sonra birden odasına doğru yürümeye başladı. </st><st c="16341">Ancak kapının önüne gelince birdenbire karar değiştirip doğruca annesinin odasına gitti. </st></p>
			<p><st c="16430">Şenay kendini bilgisayardaki yazışmalara öylesine kaptırmıştı ki, içeriye fil girse haberi olmayacaktı. </st><st c="16534">Yaklaşan ayak seslerini son anda duydu, irkilerek döndü. </st><st c="16591">Ezgi’yi görünce hem sinirlendi hem de şaşırdı: </st></p>
			<p><st c="16638">“Hayrola?”</st></p>
			<p><st c="16648">Ezgi kırık bir sesle yanıt verdi bu sert soruya: </st></p>
			<p><st c="16698">“Amcam içeride yalnız anne...”</st></p>
			<p><st c="16728">Şenay kızının sözünü kesti çabucak:</st></p>
			<p><st c="16764">“Baban yok mu yanında?”</st></p>
			<p><st c="16788">“Yok.”</st></p>
			<p><st c="16795">“Nerede o?”</st></p>
			<p><st c="16807">“Odasında herhalde.”</st></p>
			<p><st c="16828">“Ne yapıyor ki orada?”</st></p>
			<p><st c="16851">“Bilmem.”</st></p>
			<p><st c="16861">“Git ona söyle. </st><st c="16878">Benim birkaç görüşmem daha var. </st><st c="16910">Onları bitirmek zorundayım.”</st></p>
			<p><st c="16938">“Peki.”</st></p>
			<p><st c="16946">Ezgi mutsuz adımlarla dışarıya çıktı. </st><st c="16985">Az ötedeki babasının çalışma odasına geçti. </st><st c="17029">İlk anda onun da işi başından aşkın görünüyordu. </st><st c="17078">Fakat biraz daha yaklaşınca gerçeği anladı. </st><st c="17122">Ekrandaki satranç karelerini, piyonları, filleri, vezirleri görünce ağzından güçlükle “Baba,” sözcüğü çıkabildi. </st><st c="17235">Orhan ters ters baktı kızına. </st><st c="17265">“Ne var?” demenin sessizce olanıydı bu bakış.</st></p>
			<p><st c="17310">“Amcam yapayalnız kaldı içeride.”</st></p>
			<p><st c="17344">“Evet. </st><st c="17352">Biliyorum. </st><st c="17363">Gideceğim az sonra.”</st></p>
			<p><st c="17383">“İyi de... </st><st c="17395">Ne zaman?”</st></p>
			<p><st c="17405">“Kızım, bu akşamki rakibim ta Polonya’dan. </st><st c="17449">Kaç gün öncesinden randevulaştığımızı biliyor musun sen? </st><st c="17506">Şu anda bir gerekçe bulamam artık. </st><st c="17541">Ayıp olur.”</st></p>
			<p><st c="17552">“Çok uzun sürüyor senin bu oyunların baba.”</st></p>
			<p><st c="17596">“Yok, bu akşam uzun sürmeyecek. </st><st c="17629">Baksana, düşünmeden oynuyorum zaten. </st><st c="17666">Atları da verdik boşu boşuna. </st><st c="17696">Biraz sonra mat olurum, merak etme.”</st></p>
			<p><st c="17732">“Amcamı da çağırsaydın yanına.”</st></p>
			<p><st c="17764">“Olmaz. </st><st c="17773">Dikkatim temelli dağılır. </st><st c="17799">İyice rezil olurum.”</st></p>
			<p><st c="17819">Ezgi’nin söyleyecek sözü kalmamıştı yine. </st><st c="17862">Odadan çıktı. </st><st c="17876">İçinden bir ses hiç olmazsa kendisinin amcasının yanına gitmesi gerektiğini söylüyordu ama o da bunu yapamazdı. </st><st c="17988">Çünkü onun da sanal ortamda besleyeceği hayvanları, satın alması gereken araç gereçleri, temizlemesi gereken alanları vardı. </st><st c="18113">Bunların hiçbirini erteleyemezdi. </st><st c="18147">Yoksa o güne değin almış olduğu puanlar, elde ettiği kazançlar bir anda silinip gidecekti. </st><st c="18238">Annesi ya da babasından hiç olmazsa biri Okan’ın yanında olsaydı içi böyle parçalanmayacak, gönül rahatlığıyla oyununu oynayacaktı. </st><st c="18370">Ne yazık ki her iki hesabı da tutmamıştı.</st></p>
			<p><st c="18411">“Allah kahretsin!” diye söylendi. </st><st c="18446">“Amcam da tam zamanında geldi. </st><st c="18477">Böyle olacağını bilseydim başka bir çare düşünürdüm.”</st></p>
			<p><st c="18530">Ayaklarının ucuna basarak yürüdü. </st><st c="18565">Amcasıyla göz göze gelmek istemiyordu. </st><st c="18604">Utancından yerin dibine girerdi çünkü. </st><st c="18643">O andaki tek dileği, annesi ya da babasından birinin işini çabucak bitirip amcasının odasına geçmesiydi. </st><st c="18748">Demek ki kulağı hep koridorda olacaktı.</st></p>
			<p><st c="18787">Okan evdeki bu sessizliği zaman geçtikçe daha çok yadırgamaya başlamıştı. </st><st c="18862">Üç kişilik bu minik ailenin tüm bireyleri bu saatlerde kendilerine ait bir dünya kuruyorlar ve saatlerini o özel dünyada harcıyorlardı demek. </st><st c="19004">Ne kadarı doğru, ne kadarı yanlış? </st><st c="19039">Üzerinde düşünülmesi gereken bir konuydu bu ama şimdi değil. </st></p>
			<p><span><st c="19100">“Hayır. </st><st c="19108">Tam da sırası.”</st></span></p>
			<p><st c="19123">Eyvah! </st><st c="19131">O ses gene gelmişti işte. </st><st c="19157">Hırçın Kemal. </st><st c="19171">Aynı tonla, aynı derinliklerden, aynı dalgalanmayla sesleniyordu. </st><st c="19237">Neyse ki Okan bu kez hazırlıklıydı. </st><st c="19273">Bu davetsiz konuğa hiç de şaşırmadı: </st></p>
			<p><st c="19310">“Bakıyorum iyice alıştın gelip gitmeye.”</st></p>
			<p><span><st c="19350">“Çağırmasan gelmem.”</st></span></p>
			<p><st c="19371">“Ben mi çağırdım seni?”</st></p>
			<p><span><st c="19395">“Elbette sen çağırdın. </st><st c="19419">Kafana bir şey takılınca hemen benden yardım istiyorsun.”</st></span></p>
			<p><st c="19476">“Allah Allah! </st><st c="19491">Şimdiye kadar böyle bir şey olmuyordu da, bugün neden birdenbire başladı dersin?”</st></p>
			<p><span><st c="19572">“Zihninde birikenlerin su yüzüne ne zaman çıkacağı belli olmaz sevgili Okan. </st><st c="19650">Demek ki kısmet bugüneymiş.”</st></span></p>
			<p><st c="19678">Okan yavaşça koltuğa oturdu. </st><st c="19708">Diliyle dudaklarını yalayıp işin bundan sonra nereye varacağını kestirmeye çalıştı. </st><st c="19792">Beklenmedik bir durumla karşı karşıya kalmıştı çünkü. </st><st c="19846">Evdeki kanlı canlı bireyler ortalıkta görünmezken nereden geldiği tam da belli olmayan bir sesle baş başa kalıyordu ikide bir. </st></p>
			<p><st c="19973">‘Kocaman kentlerde böyle mi yaşanıyor acaba?’ dedi içinden. </st><st c="20033">‘Her taraf insan dolu, fakat herkes yapayalnız. </st><st c="20081">Hayret edilecek bir şey doğrusu.’</st></p>
			<p><st c="20114">Gözünün önüne çocukluğu geldi birden. </st><st c="20153">Hep de böyle olurdu zaten. </st><st c="20180">Ne zaman bir olaya ya da duruma canı sıkılsa kendini birdenbire anıların içinde bulurdu. </st><st c="20269">Güzel günlerdi o günler. </st><st c="20294">Şu anda odasına kapanmış olan abisi, şimşek gibi bir çocuktu o yıllarda. </st><st c="20367">Onun becerikli ve akıllı halini görenler “Bu çocuk başbakan olacak,” derler de başka bir şey demezlerdi. </st><st c="20472">Söylemek kolay tabii. </st><st c="20494">Demekle olmuyor ne yazık ki. </st><st c="20523">Orhan başbakan olamamıştı, olacağa da benzemiyordu ama tanınmış bir avukat olmayı çoktan başarmıştı. </st><st c="20624">İşleri iyiydi, önemli bir sorunu olduğu söylenemezdi. </st><st c="20678">Ancak önceki gelişlerine göre onu epeyce içine kapanmış bulmuştu Okan. </st><st c="20749">Eski yılların ateşli ve heyecanlı Orhan’ı gitmiş, yerine hımbıl biri geçivermişti sanki. </st><st c="20838">Aldığı kilolar, irileşen bedeni de bu hareketsizliğin kanıtı gibi duruyordu. </st></p>
			<p><st c="20915">Okan saatine baktı bu arada: 21.15. </st><st c="20951">Sabaha daha çok vardı, oyalanmak için bir yol bulması gerektiğini düşündü. </st><st c="21026">Kitap, dergi, televizyon... </st><st c="21054">Hangisini seçseydi acaba?</st></p>
			<p><span><st c="21079">“Ne o? </st><st c="21087">Canın sıkıldı galiba?”</st></span></p>
			<p><st c="21109">Allah Allah! </st><st c="21123">Gitmemişti demek şu tuhaf ses. </st><st c="21154">Orada bir yerlerde dolanıp duruyordu. </st><st c="21192">Okan ilk kez isteyerek yanıt verdi bu soruya. </st><st c="21238">Hiç olmazsa yalnızlığını bir ölçüde gideriyordu. </st><st c="21287">“Sen olsan, senin de canın sıkılırdı,” dedi.</st></p>
			<p><span><st c="21331">“Haklısın. </st><st c="21343">Koca evde yalnız kaldın.”</st></span></p>
			<p><st c="21368">“Neyse... </st><st c="21379">Biri gelir herhalde az sonra. </st><st c="21409">Ben de bu arada bir şeyler bulurum.”</st></p>
			<p><span><st c="21445">“Peki. </st><st c="21453">Ben azıcık dolaşıp geleyim öyleyse. </st><st c="21489">Sana kolay gelsin.”</st></span></p>
			<p><st c="21508">Okan kafasını sallamakla yetindi bu kez. </st><st c="21550">Üzerine öyle bir yorgunluk çökmüştü ki zihnini daha fazla yormak istemiyordu. </st><st c="21628">Başını geriye verip gözlerini yumdu yine. </st><st c="21670">Böyle bir alışkanlığı vardı nedense. </st><st c="21707">Hiçbir şey umurunda değildi artık. </st><st c="21742">Tek istediği şu içine düştüğü yalnızlığın bir an önce son bulmasıydı. </st></p>
			<p><st c="21812">Ne var ki işler umduğu gibi gitmedi. </st><st c="21849">Gözlerini kapalı durumda tutması, durumu iyice kötüleştirmişti. </st><st c="21913">Evin içine yerleşen ıssızlık, bazı gereksiz seslerin de duyulmasına yol açmıştı. </st><st c="21994">Kulağını tırmalayan ilk ses, buzdolabının zırıltısı oldu. </st><st c="22052">Kapısı açık olan mutfaktan gelen bu minik gürültü, canlı bir yaşantının sürdüğü evlerde doğru dürüst duyulmaz ve bu yüzden de pek rahatsız edici olmazdı aslında. </st><st c="22214">Ancak şimdi neredeyse kocaman bir iş makinesi gibi çalışıyordu mübarek. </st></p>
			<p><st c="22286">Okan bu sesin etkisinden kendini kurtarabilmek için başka şeyler düşünmeye çalıştı, olmadı. </st><st c="22378">Gözlerini açıp dikkatini odadaki eşyalar üzerinde yoğunlaştırmayı denedi, gene olmadı. </st><st c="22465">Aklını o sese takmıştı bir kez. </st><st c="22497">Ne yapsa işin içinden çıkamıyordu. </st><st c="22532">Yerinden kalktı. </st><st c="22549">Pencereye doğru yürüdü. </st><st c="22573">Kanatlardan birini açtı. </st><st c="22598">İçeriye serin fakat temiz bir hava doldu. </st><st c="22640">Okan karşı binaların ışıklarına, karşıdaki caddenin kıpır kıpır kalabalığına baktı uzun uzun. </st><st c="22734">Dokuzuncu katta olduğu için aşağıdaki seslerin büyük bir bölümünü duyamıyordu. </st><st c="22813">Cılız bir uğultu ve bazı arabaların motor sesleri dışında herhangi bir ses yoktu. </st><st c="22895">Ama hiç olmazsa bir hareketlilik, bir canlılık vardı dışarıda. </st><st c="22958">Kırmızı, sarı, yeşil, mavi ışıklar insanın başını döndürecek kadar hızla birbirinin içinde eriyip gidiyordu. </st></p>
			<p><st c="23067">Bu sırada başka bir ses geldi kulağına. </st><st c="23107">Dikkat kesildi. </st><st c="23123">Çok geçmeden de anladı olanı biteni. </st><st c="23160">Yakında bir yerlerde havalimanı olmalıydı. </st><st c="23203">Yeni havalandığı her halinden belli olan bir uçağın gürültüsü her şeyi bastıracak kadar güçlüydü. </st><st c="23301">“Hah,” dedi kendi kendine, “bir bu eksikti.”</st></p>
			<p><st c="23345">Bakışlarını yeniden aşağıdaki cadde ile sokağın kesiştiği bölgede gezdirmeye başladı. </st><st c="23432">Tam köşede siyah bir kedi gördü. </st><st c="23465">Sokak lambasının güçlü ışığı altında yavaş adımlarla yürüyor, park etmiş arabaların arasından geçerek kendince bir hedefe doğru ilerliyordu. </st><st c="23606">Okan birdenbire onun yanında olmayı istedi. </st><st c="23650">“Keşke şu kedinin mırıltısını duyabilseydim. </st><st c="23695">Arada bir de miyavlamasını... </st><st c="23725">O kadarı bile yeterdi.”</st></p>
			<p><st c="23748">Kedi birdenbire gözden kaybolunca bu düşünceleri de kendiliğinden uçup gidiverdi. </st><st c="23831">Başka bir canlı arandı ortalıkta. </st><st c="23865">Onca yükseklikten böyle bir şansı yakalaması zordu ama minik de olsa bir umut taşıyordu içinde. </st><st c="23961">Uzaktan bir yerlerden bir cankurtaran sesi geldi, ondan hemen sonra da arka arkaya patlamalar... </st><st c="24058">Kutlama fişekleri mi, başka bir patlama mı anlayamadı. </st><st c="24113">Sinirlenmeye başladı. </st><st c="24135">Bir canlı, bir insan sesi beklentisi içinde kıvranırken böyle mekanik seslerle karşı karşıya kalmak canını sıkmaya başlamıştı. </st><st c="24262">Pencereyi sertçe kapattı.</st></p>
			<p><st c="24287">Koltuğa da oturmadı ama. </st><st c="24313">Odadan çıktı. </st><st c="24327">Salona doğru sessiz adımlarla yürüdü. </st><st c="24365">Üç odanın da kapısı kapalıydı. </st><st c="24396">Saatine baktı. </st><st c="24411">Şenay’ın ortadan kaybolması iki saati bulacaktı neredeyse, abisi de bir saattir görünmüyordu. </st><st c="24505">Neyse ki Ezgi az önce kendisini birazcık göstermişti de evdeki koyu bulutlanmayı az da olsa dağıtmıştı. </st><st c="24609">Şöyle bir dolandı salonda. </st><st c="24636">Mutfağa geçti, sağa sola bakındı. </st><st c="24670">Kendisini eve izinsiz girmiş birine, hatta hırsıza benzetmeye başlayınca çabucak mutfaktan da çıktı, yeniden odasına daldı.</st></p>
			<p><span><st c="24793">“Ne arıyorsun sen böyle?”</st></span></p>
			<p><st c="24819">Hırçın Kemal’di gene seslenen. </st><st c="24851">Okan’ın heyheyleri üstündeydi zaten, bir de böyle sert bir soruyla karşılaşınca o da aynı tondan yanıt verdi: </st></p>
			<p><st c="24961">“Seni arıyorum! </st><st c="24977">Var mı bir diyeceğin?”</st></p>
			<p><st c="24999">Hırçın Kemal bu kez iyice alttan aldı. </st><st c="25039">Bütün bu işlerden kendisinin de sorumlu olduğunu biliyordu çünkü.</st></p>
			<p><span><st c="25104">“Kızma canım. </st><st c="25119">Yardım etmeye çalışıyorum.”</st></span></p>
			<p><st c="25146">“Sen kendine yardım et.”</st></p>
			<p><span><st c="25171">“Tamam, ben de onu yapıyorum işte.”</st></span></p>
			<p><st c="25207">“Ne demek istiyorsun?”</st></p>
			<p><span><st c="25230">“Boş ver şimdi işin orasını. </st><st c="25260">Sevgilin, arkadaşın, dostun falan yok mu senin?”</st></span></p>
			<p><st c="25308">Okan içinde biriktirdiği derin soluğu sinirli bir şekilde üfledi ve kendini yeniden koltuğa attı: </st></p>
			<p><st c="25407">“Olmaz mı...”</st></p>
			<p><span><st c="25420">“Ee?..”</st></span></p>
			<p><st c="25428">“Ne demek ee?”</st></p>
			<p><st c="25443">“</st><span><st c="25445">Madem bir insan sesi arıyorsun, telefon etsene birine.”</st></span></p>
			<p><st c="25500">Okan ilk anda bu öneriyi saçma bulmuştu ama birkaç saniye sonra hiç de yabana atılır bir öneri olmadığını kabul etti. </st><st c="25619">İnsanlar böyledir işte, ilk andaki düşünceleriyle daha sonrakiler arasında az ya da çok bir fark bulunur. </st><st c="25725">Okan da azıcık düşününce Hırçın Kemal’in haklı olabileceğini kabul etti ve eli telefonuna gitti hemen. </st><st c="25828">Parmakları hızla rakamlar üzerinde dolaşmaya başladı. </st></p>
			<p><st c="25882">“Efendim,” dedi karşıdan bir ses. </st><st c="25916">İncecik, hoş, cıvıl cıvıl...</st></p>
			<p><st c="25944">“Ne haber canım?”</st></p>
			<p><st c="25962">“İyiyim. </st><st c="25972">Sen? </st><st c="25977">Nasıl keyifler orada?”</st></p>
			<p><st c="25999">Okan derin bir iç çekti önce. </st><st c="26030">Söze nereden başlayacağını bilemiyordu. </st><st c="26070">“Eh işte,” dedi gönülsüzce ve kestirip attı. </st><st c="26115">"Şöyle böyle..."</st></p>
			<p><st c="26131">“Abinler nasıl?”</st></p>
			<p><st c="26148">“İyiler.”</st></p>
			<p><st c="26158">Okan’ın verdiği kısa yanıtlar kimin olsa dikkatini çekerdi:</st></p>
			<p><st c="26218">“Neyin var senin? </st><st c="26237">Bir şey mi oldu?”</st></p>
			<p><st c="26254">“Yoo. </st><st c="26261">Sesini duyayım dedim.”</st></p>
			<p><st c="26283">“Hadi hadi, ben seni bilmez miyim? </st><st c="26319">Ne oldu söyle?”</st></p>
			<p><st c="26334">Okan’ın amacı olan biteni kendine saklamaktı ama karşıdaki sesin tatlı tınısı bir anda kararının değişmesine neden oldu. </st><st c="26456">Aradığı da bu değil miydi zaten? </st><st c="26489">Sıcacık bir ses, ilgi gösteren bir merak, hoş bir yardım etme isteği... </st></p>
			<p><st c="26561">“Anlatacaklarım var sana.”</st></p>
			<p><st c="26587">“Tamam. </st><st c="26596">Anlat o zaman. </st><st c="26611">Uygun durumdaysan tabii...”</st></p>
			<p><st c="26638">Okan yeniden ayağa kalkıp pencere kenarına gitti, döndü ve bir gözü kapıda her şeyi olduğu gibi anlattı. </st><st c="26744">Yarı fısıltıyla, yarı telaşla... </st><st c="26777">Aradan ne kadar zaman geçtiğini kestiremiyordu ama anlattıkça hafiflediğinin de farkındaydı.</st></p>
			<p><st c="26869">“İşte böyle,” dedi sözlerinin sonunda. </st><st c="26909">“Bu evde ne ses var, ne de soluk.”</st></p>
			<p><st c="26943">“Koku gerekiyor oraya öyleyse.”</st></p>
			<p><st c="26975">“Koku mu, ne kokusu?”</st></p>
			<p><st c="26997">“Bak canım, şimdi iyi dinle beni. </st><st c="27032">Söyleyeceklerimi tek tek yapacaksın ama...”</st></p>
			<p><st c="27075">“Neymiş onlar?”</st></p>
			<p><st c="27091">“Yapacağına söz ver önce.”</st></p>
			<p><st c="27118">Okan sevmemişti bu ısrarı. </st><st c="27146">Düşündü biraz. </st><st c="27161">İnsanın sevdiği birine hayır demesi de o kadar zor ki. </st><st c="27216">Gönülsüz de olsa mırıldandı: </st></p>
			<p><st c="27245">“Tamam. </st><st c="27253">Söz.”</st></p>
			<p><st c="27258">“Kimse yok değil mi ortalıkta?”</st></p>
			<p><st c="27290">“Yok.”</st></p>
			<p><st c="27297">“Güzel. </st><st c="27306">Önce mutfağa geç. </st><st c="27324">Bak bakalım; un, şeker, yumurta, süt var mı dolaplarda?”</st></p>
			<p><st c="27380">“Ne olacak?”</st></p>
			<p><st c="27393">“Dediğimi yap sen.”</st></p>
			<p><st c="27413">Okan çabucak buzdolabına, çekmecelere göz attı. </st><st c="27462">Zaman yitirmemek için olayı çok da fazla kurcalamak istemiyordu. </st></p>
			<p><st c="27527">“Hepsi var.”</st></p>
			<p><st c="27539">“Vanilya, kakao, kabartma tozu?”</st></p>
			<p><st c="27572">“Ne yapmak istiyorsun Allah aşkına! </st><st c="27609">Söyler misin?”</st></p>
			<p><st c="27623">“Soru sorma şimdi.”</st></p>
			<p><st c="27643">Şanslıydı Okan. </st><st c="27660">Daha ilk çekmeceyi açar açmaz aradıklarının hepsiyle karşılaştı.</st></p>
			<p><st c="27724">“Buldum.”</st></p>
			<p><st c="27734">“Telefonuna az sonra bir ileti göndereceğim. </st><st c="27780">Oradakileri sırasıyla yap. </st><st c="27807">Sonrasına da ben karışmam zaten. </st><st c="27840">Anlaştık mı?”</st></p>
			<p><st c="27853">Ne diyebilirdi ki Okan? </st><st c="27878">Telefondaki ses öylesine karşı çıkılmaz bir yardımseverlikle söylemişti ki bunları, “Peki,” dedi usulca. </st><st c="27983">Ardından selamlar, sevgiler, öpücükler...</st></p>
			<p><st c="28024">Okan yeniden salona geçti. </st><st c="28052">Kapalı kapıların arkasından herhangi bir ses ya da tıkırtı gelmiyordu. </st><st c="28123">Sessizce dolandı bir süre oralarda. </st><st c="28159">Sonra odasına gitti. </st><st c="28180">Telefonuna ileti gelinceye kadar boş gözlerle sağa sola bakındı. </st><st c="28245">Üç beş dakika sonra da beklediği sesi duydu, telefonu açtı. </st><st c="28305">Hızla okudu yazılanları. </st><st c="28330">Birazcık kızardı. </st></p>
			<p><st c="28348">Yapabilir miyim ben böyle bir şeyi, diye geçirdi içinden.</st></p>
			<p><st c="28405">Öyle kararsız bir durumdaydı ki elinin ayağının gücü bile azalmıştı sanki. </st><st c="28481">Tuhaf bir heyecan kaplamıştı bedenini. </st><st c="28520">Dudaklarını diliyle ıslattı. </st><st c="28549">Yutkundu.“Yok,” dedi yine kendi kendine. </st><st c="28590">“Yapamam. </st><st c="28600">Beceremem.”</st></p>
			<p><span><st c="28611">“Yaparsın.”</st></span></p>
			<p><st c="28623">Hırçın Kemal’in her olaya maydanoz olmasına alışmıştı artık. </st><st c="28685">Hiç şaşırmadı. </st></p>
			<p><st c="28700">“Nereden biliyorsun yapacağımı?”</st></p>
			<p><span><st c="28732">“Ben bilirim. </st><st c="28747">Hadi, oyalanma fazla. </st><st c="28769">Şimdi seninkiler gelirlerse, kızcağızın yazdıkları da güme gider.”</st></span></p>
			<p><st c="28835">Okan’ın yüreği cız etti birden. </st><st c="28868">Hırçın Kemal’in dediği olasılığı hiç de yaşamak istemiyordu. </st><st c="28929">Kendisine uzatılan yardım elini iyi tutamamak onu üzerdi. </st><st c="28987">Bu yüzden birdenbire her şeyi göze aldı ve yerinden fırladı. </st></p>
			<p><st c="29048">“Ne olursa olsun, sonunda ölüm yok ya. </st><st c="29087">Denemesi bedava.”</st></p>
			<p><st c="29104">Doğruca mutfağa geçti. </st><st c="29128">Telefon ekranındaki yazının son bölümünü birkaç kez okudu: </st></p>
			<p><st c="29187">Ölçülere dikkat et. </st><st c="29207">Yumurtalarla şekeri çırp, sonra yağ, süt, varsa kakao; ardından un, vanilya ve kabartma tozu. </st><st c="29301">Güzelce karıştır hepsini, önce kek kalıbına, sonra fırına. </st><st c="29360">Kalıbı yağla, fırını önceden ısıt. </st><st c="29395">Bir sorun olursa ara.</st></p>
			<p><st c="29416">Ortalığa göz gezdirdi. </st><st c="29440">Neyin nerede olabileceğini tahmin etmeye çalıştı. </st></p>
			<p><span><st c="29490">“Korkuyor musun?”</st></span></p>
			<p><st c="29507">“Rahat bırakır mısın beni. </st><st c="29535">Lütfen.”</st></p>
			<p><span><st c="29543">“Peki, peki. </st><st c="29557">Gidiyorum.”</st></span></p>
			<p><st c="29568">Hırçın Kemal’den kurtulduğuna sevindi, fakat sevinci kursağında kaldı. </st><st c="29640">Arka taraftan açılan bir kapının sesi geldi, hızla dönüp baktı. </st><st c="29704">Neyse, bu kadarına da razıydı. </st><st c="29735">Ezgi geliyordu yumuşacık adımlarla. </st><st c="29771">Mutfağın ışığının yandığını görünce doğruca o tarafa yönelmişti.</st></p>
			<p><st c="29835">“Hayrola amcacığım, acıktın mı yoksa?”</st></p>
			<p><st c="29874">“Gel gel. </st><st c="29885">Yardım et bana.”</st></p>
			<p><st c="29901">Fısıltıyla söylemişti bunları. </st><st c="29933">Okan’ın bu davranışı ister istemez Ezgi’nin de ilgisini çekti. </st><st c="29996">O da zor duyulur bir sesle karşılık verdi: </st></p>
			<p><st c="30039">“Ne oldu ki?”</st></p>
			<p><st c="30052">“Annenle babana bir sürpriz hazırlıyorum. </st><st c="30095">İşin içinde sen de vardın ama ne yapayım, sana yakalandım. </st><st c="30154">Hiç olmazsa onlara yakalanmayalım.”</st></p>
			<p><st c="30189">“Ne yapacağız?”</st></p>
			<p><st c="30205">“Kek.”</st></p>
			<p><st c="30212">“Kek mi? </st><st c="30222">Aaa, şakacıktan bir kek, öyle mi?”</st></p>
			<p><st c="30256">“Yoo. </st><st c="30263">Gerçek bir kek. </st><st c="30279">Hadi, fazla çene çalmayalım. </st><st c="30308">Kapat şu kapıyı.”</st></p>
			<p><st c="30325">“Sen kek yapmasını biliyor musun?”</st></p>
			<p><st c="30360">“Birkaç kez denemişliğim var. </st><st c="30391">Fakat şimdi şuradan kopya çekeceğiz. </st><st c="30428">Çaktırma.”</st></p>
			<p><st c="30438">Ezgi amcasının telefonundaki iletiyi görünce niyetinin ciddi olduğunu anladı, gidip kapıyı yavaşça kapattı. </st><st c="30547">Koşarak geri geldi. </st><st c="30567">Okan da bu sırada çekmecelerde derince bir kap arıyordu. </st><st c="30624">Sonucun istediği gibi olabilmesi için hem hızlı hem de dikkatli olması gerektiğini biliyordu. </st></p>
			<p><st c="30718">“Sen söylediklerimi bulup şuraya koyarsan, işi bitenleri de ortadan kaldırırsan bana büyük bir yardımda bulunmuş olursun.”</st></p>
			<p><st c="30840">“Anlaştık,” dedi Ezgi. </st><st c="30864">“Ne istiyorsun, söyle.”</st></p>
			<p><st c="30887">Bu işbirliği Okan’a da iyi gelmişti. </st><st c="30925">Evin bireylerinden birinin desteğini almak heyecanını azaltmış, kendine olan güvenini arttırmıştı. </st><st c="31024">Umduğundan daha kısa sürede hamuru hazırladı. </st><st c="31070">Ezgi’nin katkısı da önemli ölçüde zaman kazandırmıştı ona. </st><st c="31129">Hamuru kek kalıbına dökerken heyecanlandığını fark etti. </st><st c="31186">“Oh!” dedi işini bitirince. </st><st c="31214">“Buraya kadar iyi geldik. </st><st c="31240">Şimdi bir de şu bulaşıkları makineye koyayım, tamam.”</st></p>
			<p><st c="31293">Fırının kapağını açıp kalıbı içine yerleştirdi. </st><st c="31342">Hızla ortalığı toparladı. </st><st c="31368">Hiçbir şey kırıp dökmeden bu işi sonlandırması oldukça hoşuna gitmişti. </st><st c="31440">Ezgi’nin yanı başında dolanıp durması, yardım etmek için fırsat kollaması da çok iyi gelmişti ona. </st><st c="31539">Bu ortaklığın anısı uzun yıllar ikisinin de belleğinde kalacaktı, bunu biliyordu. </st><st c="31621">Hele bir de kekin tadı iyi olursa...</st></p>
			<p><st c="31657">“Ezgicim,” dedi yavaşça, “salondaki pencereyi açar mısın azıcık.”</st></p>
			<p><st c="31723">“Açarım amca,” dedi Ezgi ve sessiz adımlarla bir koşu gidip açtı.</st></p>
			<p><st c="31789">“Neden açtık orayı biliyor musun? </st><st c="31824">Şimdi ben de mutfağın penceresini açacağım, içerdeki hava akımı kokuları doğruca bizimkilerin burnuna götürecek.”</st></p>
			<p><st c="31937">“Fark ederler mi dersin?”</st></p>
			<p><st c="31963">“Orasını bilemem artık. </st><st c="31988">Kokuyu duyan keki hak eder.”</st></p>
			<p><st c="32016">“Dur bakalım, önce hangisi çıkacak dışarıya?”</st></p>
			<p><st c="32062">Ezgi sonucu merak ediyordu gerçekten. </st><st c="32101">Bu da bir oyun gibi geldi ona. </st><st c="32132">Hem de yaşamın kendisi gibi doğal bir oyun. </st><st c="32176">Başka bir keyif alıyordu şimdi olan bitenden. </st><st c="32222">Bu arada koku da kendini iyice belli etmeye başlamıştı. </st><st c="32278">Mutfağın içini hem tatlı bir sıcaklık hem de hoş bir koku doldurmuştu. </st><st c="32349">Çok değil, aradan on dakika geçmişti ki ilk kapı açıldı. </st><st c="32406">Orhan’ın çalışma odası mutfağa daha yakın olduğu için önce o fırladı dışarıya. </st><st c="32485">Şaşkın bakışlarla mutfağa geldi. </st><st c="32518">Karşısında Ezgi’yi görünce şaşırdı. </st></p>
			<p><st c="32554">“Ne oluyor kızım? </st><st c="32572">Ne bu koku?”</st></p>
			<p><st c="32584">“Amcama kek yapıyorum baba.”</st></p>
			<p><st c="32613">Orhan inanmayan gözlerle baktı. </st></p>
			<p><st c="32646">“Amcan nerede?”</st></p>
			<p><st c="32661">“Bilmem.”</st></p>
			<p><st c="32671">Orhan iyice afalladı. </st><st c="32694">Hızla oturma odasına geçti, Okan orada da yoktu, yeniden mutfağa döndü. </st><st c="32766">Bu sırada Okan da kapının arkasına gizlenmekten vazgeçmiş, sandalyeye oturmuştu.</st></p>
			<p><st c="32846">“Senin işlerin değil mi bütün bunlar?” dedi gülümseyen bir yüzle.</st></p>
			<p><st c="32912">“İkimizin,” dedi Okan, Ezgi’yi göstererek.</st></p>
			<p><st c="32955">“İkiniz de çok yaramazsınız. </st><st c="32985">Gideyim Şenay’a haber vereyim de görün.”</st></p>
			<p><st c="33025">“Gerek yok,” diyerek durdurdu abisini Okan. </st><st c="33070">“Kendisi gelir şimdi.”</st></p>
			<p><st c="33092">Orhan hak vermişti bu söze. </st><st c="33121">Az önce kendi başına gelen, biraz sonra karısının da başına gelecekti. </st><st c="33192">Köşedeki sandalyeye oturdu. </st><st c="33220">Oturur oturmaz da kalktı. </st></p>
			<p><st c="33246">“Çaylar da benden olsun bari.”</st></p>
			<p><st c="33276">Okan ile Ezgi birbirlerine göz kırptılar. </st><st c="33319">Orhan’ın bu davranışı hoşlarına gitmişti belli ki. </st><st c="33370">Kekin yanına çayın da eklenecek olması geceyi iyice renklendirecekti. </st><st c="33440">Şimdi sıra şu kokunun bir an önce sonuncu odaya ulaşmasını beklemedeydi.</st></p>
			<p><st c="33512">Neyse ki fazla beklemelerine gerek kalmadı. </st><st c="33557">Şenay salona açılan kapıyı yavaşça araladı. </st><st c="33601">Boynunu uzatıp sağa sola baktı önce. </st><st c="33638">Yorgun gözlerine inanamıyordu bir türlü. </st><st c="33679">Hayal gördüğünü sanıyor, yanlış bir söz söyleyip de komik duruma düşmemek için olabildiğince ölçülü davranmaya çalışıyordu. </st><st c="33803">Kek kokusu iyice yoğunlaşınca ister istemez mutfağa yöneldi. </st><st c="33864">Ötekiler onun her davranışını kıkırdayarak izliyor, vereceği ilk tepkinin ne olacağını gerçekten merak ediyorlardı.</st></p>
			<p><st c="33979">Durumu kavrayınca Şenay’ın ağzı bir karış açık kaldı. </st><st c="34034">“Ne oluyor?” demeyi akıl bile edemeden fırının içinde kabarmış olan keke bir süre öylece baktı.“Sen mi yaptın bunu?” dedi Okan’a utangaç bir yüzle.</st></p>
			<p><st c="34181">“Birazını ben, çoğunu da Ezgi yaptı,” diye yanıtladı Okan.</st></p>
			<p><st c="34240">Elbette Şenay buna inanmadı. </st><st c="34270">“Aferin!” demekle yetindi ama bu “aferin” kime gitmişti, orası pek belli değildi. </st><st c="34352">Sesi berbattı çünkü. </st><st c="34373">Kendi evinde değilmiş gibi bir yabancılık kaplamıştı davranışlarını. </st><st c="34442">Kek pişmek üzereydi, kendisinin de yapması gereken bir şeyler vardı, fakat işe nereden başlayacağını bilemiyordu. </st><st c="34556">Üç beş gereksiz girişimden sonra kendini toparladı; masayı düzenledi, dolaptan servis tabaklarını, çatalları, bıçakları çıkardı. </st><st c="34685">Bu arada gözü saate takıldı. </st><st c="34714">İnanmayan gözlerle bir daha baktı. </st></p>
			<p><st c="34749">“Aman Allahım, saat on bir mi olmuş!” </st></p>
			<p><st c="34787">Kimseden bir ses çıkmayınca sözlerinin arkasını getirdi. </st><st c="34844">“Çok özür dilerim,” dedi sıkıntılı bir sesle. </st><st c="34890">“Farkında değilim.”</st></p>
			<p><st c="34909">“Sorma. </st><st c="34918">Ben de öyle,” diye karısını destekledi Orhan. </st><st c="34964">“Ona yanıt vereyim, buna şunu söyleyeyim, azıcık da şuna bakayım derken su gibi akıvermiş zaman.”</st></p>
			<p><st c="35061">“Sen de mi içerideydin yoksa?”</st></p>
			<p><st c="35092">Şenay’ın bu sorusu iyice zor durumda bıraktı Orhan’ı. </st><st c="35147">Satranç oynadığını gizlemesi bir yana şimdi de bir başka yalana sürüklenme olasılığıyla karşı karşıya kalmıştı. </st><st c="35259">Hiç olmazsa bu konuda doğruyu söylemeye karar verdi, daha fazla bir yükü kaldıramayacaktı çünkü:</st></p>
			<p><st c="35355">“Evet, ben de az önce geldim.”</st></p>
			<p><st c="35386">Şenay kıpkırmızı oldu birden. </st><st c="35417">Bu kızarma sinirden mi, utançtan mı belli değildi ama onun bu hali Ezgi’nin gözünden kaçmadı. </st><st c="35511">Annesinin kendisini kötü hissetmesine öylesine üzüldü ki az önce var olan hafif kızgınlığı birdenbire kayboldu. </st><st c="35623">Gidip ona arkasından sarıldı. </st></p>
		</div>
	<div id="charCountTotal" value="35653"></div></body>
</html>
