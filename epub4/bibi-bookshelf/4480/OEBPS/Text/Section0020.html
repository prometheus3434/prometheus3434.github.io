<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>“HOMO ISLAMICUS!”</title>
</head>

<body>
  <h2 class="h20">XI</h2>

  <p class="p1">&nbsp;</p>

  <p class="p10">Abdullah’ın balıkçılık serüveninin son bulmasında filatodan öte sorunların olduğu kuşkusuzdu. Ancak, nedenleri ne olursa olsun, başarısızlığı Diana ve Raşit’e olan borcunu ödeyememesi ile sonuçlandı. Daha da kötüsü, iş değiştirme çabası, zaten gönüllü olmadığı kapıcılığı büsbütün ihmal etmesini getirdi. Apartman sakinlerinin kocasının açığını kapatmaya uğraşan Nesibe’ye duydukları sempati de yetmez olunca, çıkışını verdiler, oturdukları tek göz “daire”yi boşaltmaları istendi. Nesibe, “Haklıdır be gadın,” diyordu, yönetici için, “Çalışmayan adama niçun versin gapıcı dayrasını?”</p>

  <p class="p10">Abdullah’ın tepkisi bütünüyle farklıydı,</p>

  <p class="p10">“O orospu garı, beni çıkaramaz!”</p>

  <p class="p10">İzleyen günlerdeki rakı furyası, kıdem tazminatı, birikmiş izin ücretleri gibi alacakları tükenince, bu defa şiddet gösterilerine girişti.</p>

  <p class="p10">“Islak, kanlı gözlerini üstüme dikti, elindeki ekmek bıçağını evirdi çevirdi, ‘Sıkıysa gelsin, atsın!’ demeye başladı,” diye anlattı, Diana, “Yüzünde öyle, yarı yılışık, yarı acılı, iğrenç bir gülümseme! Çok kötü! Bir de, biliyor musun, şarkı söylemeye bayılıyor! Duruyor, duruyor inildiyor, ‘Karasevda... ihya ihya ihya’ ya da öyle bir şey! Zavallı Nesibe, ev bulmaları gerektiğini anlatamadı! Buna inanabiliyor musun? Çıkmazlarsa, polis eşyalarını kapının önüne koyarmış, Nevra öyle söyledi!”</p>

  <p class="p10">Öte yandan, Nesibe, Abdullah’a bahaneler bulmakla meşguldü, “Eyi ki de gadını öldürmedi, be guzum! Zatan yattı kaç sene!”</p>

  <p class="p10">İçinde gururlanma olduğunu sezinlediğim bir tavırla bileğindeki morluklara işaret etti, güldü,</p>

  <p class="p10">“Çok sinirlidir be! Gızınca bir şeycikler görmez gözü!”</p>

  <p class="p10">Adam öldürmüş olduğunu sandık, ama öyle olmadığı anlaşıldı,</p>

  <p class="p10">“O değil, ağabeysi!” dedi Nesibe, “Kan davasından. Çoluk çocuğu vardır, yaşı büyüktür diye Abdullah yatıvermiş onun yerine! Abdullah’a düşmezdi öldürmek, onun ağabeyi vardı, o öldürdü!”</p>

  <p class="p10">Birkaç cümlenin Diana’yı nasıl etkilediği görülmeye değerdi! Önce, Nesibe’nin kan davasına ilişkin düşüncelerini sordu,</p>

  <p class="p10">“Niçun öldürürler, bilmem ki!” diye omuzlarını silkti kadın, “Hiç olmasa daha iyiydi ya!”</p>

  <p class="p10">Bir başkasının yerine hapis yatmaya aklı ermedi,</p>

  <p class="p10">“Mehmet, şaka yapıyor değil mi?”</p>

  <p class="p10">“Hayır,” dedim, “Şaka yapmıyor.”</p>

  <p class="p10">“Kan döküldü mü, kefareti ödenmeli derler,” diye açıkladı Nesibe, “Ben anlamam bu işi! Ama bakarım, ödetirler adama! Devlet Baba bile intikam alır! Abdullah dururken o mu yataydı?”</p>

  <p class="p10">Nesibe, Abdullah’ın kendisine yönelttiği şiddeti de olağan karşılıyordu,</p>

  <p class="p10">“Çok sıkılır be adam!” dedi Diana’ya, “Dardadır, görmen mi? Golay mıdır işsiz galmak, evsiz barksız galmak! Erkektir, be guzum!”</p>

  <p class="p10">“Ama, bütün bunları sen de yaşıyorsun!” dedi Diana, “Üstelik, evi geçindiren de sensin!”</p>

  <p class="p10">“He!” güldü Nesibe, “Ama, ben onun gibi sinirli değilim!”</p>

  <p class="p10">“İsa Mesih!” diye ünledi Diana, bana döndü, “Bunların kişilikleri aynı!” Kimlerden bahsettiğini anlamadığımı gördü,</p>

  <p class="p10">“Günay Hanım’la, Nesibe!” dedi, “Aynı kuşun tüyleri!”</p>

  <p class="p10">“Haydaaa!”</p>

  <p class="p10">“Evet, baksana!..” diye başladı ve Şafak Özden’i dövdüğü gecenin kendi versiyonunu anlattı,</p>

  <p class="p10">“O orospu çocuğu elini donuma atmıştı ya,” dedi, “Ben, arabadan indim, yürümeye başladım. Bir taksi bulmaya çalışıyordum, anlıyor musun? Ne kadar yürüdüm, bilmiyorum! Sonra arkamdan arabanın sesini duydum. Döndüm baktım, Şafak! Kaçmak istedim! Ama Günay Hanım arabadan indi, kolumdan yakaladı beni içeri aldı! Eve getirdi. Benim suçum da vardı, biliyor musun? Uyumamalıydım! Ama dostlar arasında olduğumu sanıyordum! Günay’ı, Şafak’ın sevgilisi sanıyordum. Bana el atabileceği asla aklıma gelmedi! Orospu çocuğu! Çok çirkindi, ama böyle şeyler oluyor işte! Beni asıl şaşırtan, Günay Hanım’dı,” Nesibe’nin morarmış bileğini işaretle Günay’ı ima etti.</p>

  <p class="p10">“Canı yanmıştı! Hepimizden çok canı yanmıştı, ama kendisini ilk o toparladı! Bana ne dedi biliyor musun? ‘Son tahlilde, türdaşlarımızla paylaşmadığımız niteliğimiz yoktur,’ dedi,</p>

  <p class="p10">‘Ben de kabahatliyim. Seni de, onu da koruyabilirdim!’ Duyuyor musun, ‘koruyabilirdim!’ diyor. Anlamıyor musun, bu ikisi aynı türden kadınlar! Erkekleri önce doğuruyorlar, sonra büyütüyorlar, sonra da onlarla sevişiyorlar! Kibele gibi! Nesibe de böyle, Günay Hanım da!”</p>

  <p class="p10">“Ama, Günay, o gece senin arkandan <span class="t6">italik</span>’ledi,” diye düşündüm, “<span class="t6">Ah, Mrs. Pavloviç</span>,” demişti, “<span class="t6">Sana Şafak’ın yeşil elma, kekik ve tarçın koktuğunu nasıl anlatayım? Sirkeci Garında, ter içindeki başını hurcun üzerine koyup, ağlaya ağlaya uyuduğunu nasıl anlatayım? Dev gibi boyun ve olmadık giysiler ile ve yıllarca ülkemizin sorunlarının nedeni olarak gördüğümüz bir ulusun ferdini düzerek intikam almak isteyebileceğini düşündüğünü sana nasıl anlatayım? Ülkemde, kadın düzmenin, bir ceza, bir hınç almak olduğunu nasıl anlatayım? Türk erkeklerinin Alman karılarını becerdikleri zaman, onlar, yani Batılıları, ‘aştıklarına’, onlara ‘galip’ geldiklerine inandıklarını nasıl anlatayım? Bazen Şafak Özden’in beni düzerken, benim ‘sınıfımı’ düzdüğünü hissettiğimi nasıl anlatayım? Anlatamam ki! Nasıl anlatayım</span>!”</p>

  <p class="p10">Bir an, Amerikalı kadına itiraz edecektim, sonra tekrar düşününce, durdum. Günay’ın bu konuşması, her şeyden önce bir ‘anne’nin konuşması, değil miydi? Sirkeci Garı’nda hurcun üzerindeki çocuk başı, efendim, düşman gördüğü bir ulusun ferdinden alınan çocuksu intikamın anlayışla karşılanması! Bunlar, anaç tavırlar değil miydi? Kaldı ki söz konusu kadın, Diana değil de, bir Türk kadını olsaydı, Günay farklı mı davranacaktı? Açıkçası, sanmıyordum!</p>

  <p class="p10">Diana, ne düşündüğümü söylemem için üsteledi,</p>

  <p class="p10">“Bu konu üzerinde düşünmem lâzım,” diye geçiştirdim, “<span class="t6">Ama, her kadın biraz böyle değil midir? Sen de değil misin</span>?” diyecektim, vazgeçtim, besbelli ki asla öyle olmadığını söyleyecekti.</p>

  <p class="p10">Öte yandan, Abdullah’ın bütün bu edepsizliği yeni bir ev bulma çabasına katılmamak için yaptığını düşünüyordum. Nitekim, asıp kesmekle tehdit ettiği yönetici ile konuşmadı bile! Nesibe’nin Arnavutköy’ün tepelerinde olduğunu söylediği gecekonduya bakmadığı gibi, karısının korkaklığından olmasa, onları kimselerin evden atamayacaklarını hissettirdi. İş döndü, dolaştı, Abdullah’ın kapıcılıktan atılmasına da, kapıcı dairesinden çıkmalarına da Nesibe’nin sebep olmadığını, iddiasının mantık dışı olduğunu kanıtlamaya kalktığında, Abdullah’a aradığı fırsatı (bence) vermiş oldu,</p>

  <p class="p10">“Ne bok yerseniz, yiyin!” dedi, kapıyı çarptı, ortadan kayboldu adam.</p>

  <p class="p10">Diana, Nesibe’nin maaşını artırmakla kalmadı taşınma masraflarını da (borç!) üstlendi. Eve gerekli erzak da aynı fasıldan temin edildi. Amerikalıların, ünlü, “kendilerine yardım etmelerine yardımcı ol” ilkesi gereği, Birleşik Devletler’de iyi satacağına inanılan kanaviçe işlemelere ağırlık verildi. Birkaç hafta içinde eve bir de örgü makinesi geldi.</p>

  <p class="p10">Nesibe’nin komşuları, başına devlet kuşu konduğunu söylediler. Gecekondudan çıkmayan Amerikalı kadının her hareketini izler oldular. Diana’nın yokuşun dibindeki çeşmeden eve su taşıdığını görenler (o yıl yine en kurak yazlarından birisini geçirmişti İstanbul) Alman gelinleriyle kıyaslar oldular. Yabancı kadınların, Türk kadınlarından daha çalışkan oldukları hususunda mutlak mutabakat sağlandı. Nesibe’nin giyiminde, Diana’nın kıyafetleri (eksikleri değil!) ile başlayan devrim, baharla birlikte göz ardı edilemeyecek boyutlara vardı. Şalvar, önce bez bebek pembesi çorapla değişti, sonra çorap inceldi naylon oldu, yaza doğru toptan atıldı. Diana’nın seçtiği kılıklar komşulara, “Almışken daha doğru dürüst bir şey alsaydı bari!” dedirttirdi ama imrendirdi de! Nesibe’nin yemenisinin altına sakladığı kısa saçları, ortaya döküldü, güneşe serildiklerinde, Nesibe artık blucin giyiyordu. Bağlama dersleri, Abdullah’ın eve gelmemesine karşın, bu evde (Diana, böylece David’in de rahat ettiğini söylüyordu) devam etti. Sabri, Arnavutköy’deki gecekondunun itibarlı konuğu olmayı sürdürdü. Ünü giderek artan Ahmet Taş’ın uğradığı günler, mahalle ayağa kalktı. İç içe yaşam, Katyuşka’ya Türkçe öğretti. Küçük David, kahvedekilerin büyük keyifle bellettikleri küfürlerle herkesin eğlence kaynağı oldu. Nesibe’nin oğlanları, “hello” “good morning” öğrendiler. Mahallenin delikanlıları, “Konuş len, hadi İngilizce konuş!” diye dürtüştürür oldular. Bir süre sonra, Nesibe’nin başına konan devlet kuşundan, mahalleli de payına düşeni almaya sıvandı. Kanada’ya göçmek, Amerika’ya çalışan gemilerde iş bulmak, hatta kızlarını bir yabancı şirkete yerleştirmek isteyenler, bir yolunu bulup tanışmak için Diana’nın yolunu gözler oldular. Ateşlenen bir bebeğe zamanında tatbik edilen fitil, sırt ağrısının böbrek sancısı olabileceği yolunda (sonradan doğru olduğu ortaya çıkan!) bir uyarı, mide ekşitmeyen Amerikan aspirinlerinin cömertçe dağıtımı, Diana’yı, gerçek bir Barış Gönüllüsü konumuna yerleştirdi.</p>

  <p class="p10">Bu dönemde, Rodoplu’nun rahatsızlığı, seçimlerle üst üste geldi, biz, ne onu ne de Nesibe’yi görebildik. Anladığım kadarıyla, Dekan Dülger ile Nevra Hanım da aynı dönemde uzaklaştılar. Hizmetçisinin gecekondusuna su taşıyan profesör eşi Amerikalı tanımı kolayca halleşilebilecek bir tanım değildi. İlişkilerini, mümkün olduğunca soğutmaya, ülkelerine dönecekleri güne kadar idare etmeye karar verdiler.</p>

  <p class="p10">David’e gelince; o, karısının hemen bütün zamanını gecekonduda geçiriyor olmasını, önceleri, “Müslüman zihnini” çözmesine yardımcı olacak bir faaliyet olarak memnuniyetle karşıladı. Ancak, Diana’dan beklediği “nesnellik” zamanla kaybolmaya yüz tutunca, bu defa da karısını tanımadığı birilerine kaptırdığı düşüncesi yerleşmeye başladı. Bu duygusu, kendi mutsuzluğu ile çakıştığında, Diana’ya, gecekondu serüvenini hoş bir gariplik olmaktan çıkıp, zaman ziyanına dönüştüğüne dair telkinlerini artırdı. Profesör Pavloviç’e göre, bütün zamanını alan bu ilişkilerin Diana’nın gelişmesine olan katkısı üzerinde konuşmaya değmeyecek kadar azdı. Tıpkı, İSBF’nin kendi gelişmesine katkısının “hemen hemen hiç” olduğu gibi.</p>
</body>
</html>
