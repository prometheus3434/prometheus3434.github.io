<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>PAVLOVİÇLER</title>
</head>

<body>
  <h2 class="h20">IV</h2>

  <p class="p1">&nbsp;</p>

  <p class="p8"><span class="t2">“Oğlum, hikmetime dikkat et, anlayışıma kulağını eğ; ta ki, sağlam öğütleri tutasın ve kulakların bilgiyi korusun, çünkü yabancı kadının dudakları bal damlatır ve ağzı yağdan yumuşaktır; fakat sonu pelinotu gibi acıdır, iki ağızlı kılıç gibi keskindir; hayatın düz yolunu bulmaz; yolları dolaşıktır, kendisi de bilmez.”</span></p>

  <p class="p4"><span class="t7">Tevrat, Süleyman’ın Meselleri,</span></p>

  <p class="p9"><span class="t7">5:1,2,3,4,6.</span></p>

  <p class="p1">&nbsp;</p>

  <p class="p10">Anlayışı aşka tercih edip, ruh ve beden sağlığını David Pavloviç’e emanet ettiğinde, ihanet etmediği ülküsü kalmamıştı Diana’nın. 1968’de, New York’ta, bir yargıcın huzurunda, “dinsizler gibi yapayalnız” nikahlandılar -yani, kilise düğünü yapmadılar.- David’in kendisine eş olarak bir goyim karısı seçmiş olması, Bayan Levi’nin yüreğine indirdi, altı ay içinde göçtü gitti Raşel Pavloviç. Ondan bir altı ay sonra Boston Globe, “İkinci Dünya Savaşı Pasifik filosunun ‘Mor Kalp’ madalyalı Emekli Binbaşısı, Auchincloss Sanayi Boyaları’nın eski Yönetim Kurulu Başkanı, Robert Steven Auchincloss’un vefatını esefle” bildirdi. Babasının ölümü üzerine, Diana, günahlarına bir tane daha ekledi, “İsa katilleri”nin ahfadından olan kocasını John Winthrop’un “Öncü Karakol”una, yani baba evine yerleşmeye getirdi; Mesih’in, Birleşik Devletler’deki son mekânını da murdar etti.</p>

  <p class="p10">Dul Bayan Austin-Auchincloss’un, “mukaddeslere tecavüz” diye tanımladığı bu taşınma, evin “salih” sahibi müteveffa binbaşının kehanetini bir kez daha doğruladı, uğursuzluklar peş peşe sıralandı. Tanrı, dini bütün Amerikalıların zor kazanılmış dolarlarını kendi âdeti hilafına ve “vazgeçtiği” yabancı ülkelerde çarçur eden “sözde Hıristiyanlar”a, unutamayacakları bir dizi ders verdi.</p>

  <p class="p10">Domuzlar Körfezi hezimetini, Vietnam yenilgisi izledi. Muazzam Amerika’nın bu kavruk, bu şekilsiz, bu cüce -“Boyları deniz piyadelerimizin yarısı kadar bile değil!” deniyordu- çıplaklar karşısında çaresiz kalması, şahinlerin yüreklerine taş gibi oturdu. Diğer taraftan, Kennedy döneminin Kuzey Vietnam’a gönderilmek üzere kan bağışlayacak kadar savaş aleyhtarı güvercinleri, ilerici liberaller, Birleşik Devletler’in Çin Hindi’ni terk etmesinden sonra Kızıl Kmerler’in zafere ulaşmasına, bitmeyen katliamlara, birbiri arkasına iktidar olan eli kanlı despotlara bakarak, Amerikan müdahalesini kınamakla “pek de iyi bir iş yapmamış” olduklarını fark ettiler. Üçüncü Dünya ülkelerindeki “anti-sömürge” hareketlerinin Batı’nın coşkusuna değmeyecek kadar alelade ve “müstebit devletlerle sonuçlandığı” en coşkulu ilericiler tarafından bile kabul edildi. 1960’ların insancı duygudaşlığının yerini her biri çok yakın gelecekteki felâketlere işaret eden “yeni gerçeklikler” karşısında duyulan tedirginlik aldı.</p>

  <p class="p10">OPEC’in 1974’te aniden yükselttiği petrol fiyatları “yeni gerçekliklerden” birisiydi. Benzin faturalarının şaşırtıcı toplamları, Birleşik Devletler’in ithal petrole bağımlı, yani “yabancı petrol üreticilerinin insafında” olduğu “dehşet verici gerçekliğini” gün ışığına çıkarıverdi. Enerji, Birleşik Devletler’in “emrine amade” olmaktan çıkarak, “modernleşebilmeleri için” bunca yardım ettikleri birtakım “nankör entarililerin” tekeline girmişti. Oysa Amerika tekerlek üzerinde yaşardı. Enerjisi kısıtlanmış bir Amerika, tekerleklerin durduğu Amerika’ydı! Ve “barbarlar” hiç utanmadan, “eşitlikten bahsediyorlardı”! “Amerikan yaşam biçimini mahvetmek” pahasına eşitlik istiyorlardı! Amerika’ya “sayıca eşit ve halif”tiler. Petrol sahalarını göz göre göre “istimlâk” etmek niyetindeydiler. Bunu beceremedikleri takdirde, “dünya malı” diye tanımladıkları petrolün “nasıl paylaşılacağı kararını gelişmiş kapitalist ülkelere bırakacaklarına, kendileri karar vermeye” kalkışıyorlardı!</p>

  <p class="p10">Amerika’nın Birleşmiş Milletler’deki elçisi, ünlü siyaset bilimcisi, Patrick Moynihan, “Tek ilgilendikleri şey eşitlik!” diye isyan ediyordu, “Anlaşılan, onları ne üretim ilgilendiriyor ne de özgürlük! Oysa biz özgürlük partisindeniz!”</p>

  <p class="p10">Bu cümleyi duyduğum zaman hiçbir şey anlamadığımı hatırlıyorum. Günay açıklamıştı:</p>

  <p class="p10">“Petrolü kimin, ne kadar tüketeceğine ilişkin kuralların gelişmiş kapitalist ülkeler tarafından değil de, Moynihan’ın bu ‘yeni milletler’ dediği kimselerce konulması, dünya düzeninin bozulması, Batı’yı Batı yapan mekanizmanın ‘abluka altına alınması’, dünyanın gelmiş geçmiş en muhteşem medeniyetinin -Amerikan medeniyetinin- çatırdaması olarak algılandı. Moynihan Efendi bunu söylüyor! İzleyen cümlelere bak: Batı demokrasilerinin kollarını kavuşturup, eski sömürgelerinin kendilerine zorbalık etmelerine izin veremeyeceklerini söylüyor. Zaten, ‘şu bayrakları bir açacak’ olsalarmış, ‘serbest kalacak enerjinin hacmi, kendilerini bile şaşırtırmış’!” Yine anlamadığımı görünce, acı acı gülmüş, “Zenginliğin <span class="t6">Tanrısal bir hak</span> olduğuna inanan bir ulusun ne denli küstah, ne denli haklıcı, ne denli saldırgan olabileceğini senin Türk kafan anlamaz, arkadaşım,” demişti. Haklı çıktı. Bu konuşmadan beş-altı yıl sonra Amerika gerçekten de bayrak açtı. Bu defa da, Irak’ı yerle bir edip, petrol meselesini toptan halletmeye hazırlanırken, aynı Moynihan, buraların aslında Türklere ait olduğunu, Sevr Antlaşması ile kaybettiklerini söylüyor, Ortadoğu’nun jandarmalığını üstlenmemizi istiyordu! Her neyse!</p>

  <p class="p10">1979 Kasım’ında, İranlı öğrencilerin Tahran’daki Amerikan Sefaretini uluslararası hukuku bir kenara iterek işgal etmeleri, “İran’a çok büyük iyilikler etmenin dışında hiçbir kabahatleri olmayan, elliye yakın masum Amerikalıyı” rehin almaları, Birleşik Devletlere yapılabilecek hakaretlerin en ağırı oldu. Hükümetlerinin rehineleri kurtarmaktan aciz kalması, Amerikalıların “Nuke, İran!” “İran’a nükleer bomba!” gibi yürekten teşvikine karşın askeri müdahaleden kaçınması, dünyanın en güçlü devleti olup olmadıkları hususunda kuşkular doğurdu. İran, Arap-İsrail çatışması gibi, petrol gibi, yetmişli yılların altüst edici sorunlarının odak noktası haline geldi. Amerikalılarla Müslüman dünya arasındaki ilişkilerin sembolü oldu. “Allahü Ekber” zikri, Amerikan nefreti ya da “medeniyet düşmanlığı”; “Ayetullah” lakabı, “uydurma bir yirminci yüzyıl unvanı”; “Muhammedizm”, Mekke, çarşaf, Sünni, Şii, molla ve Humeyni, neşeli, sağlıklı, küçücük burunlu, pırıl pırıl saçlı Amerikan çocuklarını yok etmeye yönelik bir gelişmenin göstergeleri; televizyon ekranlarında hemen her gece boy gösteren, “kendi kendilerini kırbaçlayan sapık delikanlılar”, dünyanın son medeniyetini tehdit eden Müslümanlar olarak dehşet saldılar.</p>

  <p class="p10">İran ihtilalinin, “1789 ihtilalinden bu yana ilk halk ihtilali” olduğunu söyleyenler vardı, ancak ciddiye alınmadılar, çünkü Amerikalılar, Jim Jones gibi “peygamber”lere, onların bir sözü ile topluca intihar eden ya da cinayet işleyen müritlerine alışkındılar. Humeyni müritlerine Jones’un müritlerinden daha fazla sempati duyulması beklenemezdi. Nitekim, bilim çevreleri, ayaklanma sırasında yüz elli bin İranlının ölmüş olmasını, “İranlıların şehadet kompleksi” şeklinde yorumlayıp geçiştirdiler.</p>

  <p class="p10">Öte yandan, olaylar, akademisyenlere, gazetecilere, bürokratlara, çokuluslu petrol şirketlerinin uzmanlarına yepyeni kariyer sahaları açtı. Amerikan çıkarlarının korunması için Ortadoğu, Müslümanlık, İran gibi konularda yetişmiş uzmanlara ihtiyaç vardı. Ve başta hükümet olmak üzere, iş dünyası ve üniversiteler bu ihtiyacı karşılamaya yöneldiler. Bu yöneliş, Rodoplu’ya Profesör Sernea’yı, daha sonra da Diana’yı getirdi.</p>

  <p class="p10">Şöyle ki; ünlü bir din adamının İsrail’e sırt çevirmiş oğlu olarak, David Pavloviç’in hayatında Ortadoğu’nun yeri büyüktü. Bölgeye ilişkin her bilimsel faaliyete, bu arada Ford Vakfı’nın, Princeton Üniversitesi “Orient Araştırmaları Fakültesinde” finanse ettiği seminerlere sevinerek katıldı. Princeton seminerleri özellikle öğretici oldu. David, “Müslüman Afrika’da Kölelik ve İlişkin Kurumları” adlı ilk toplantıda siyah Afrikalıların, “geçmişte ülkelerinde köle olarak satılmadık adam bırakmayan” Müslüman Afrikalılardan korktuklarını, onlara karşı derin bir nefret beslediklerini öğrendi. İkinci seminerin konusu, Osmanlı İmparatorluğu’nun “millet” sistemiydi; konuşmacılar, Ortadoğu Müslümanlarının aslında birbirleriyle hiçbir köken bağlılığı olmayan uluslardan oluştuğunu anlattılar. Üçüncü seminerde, bölge toplumlarının davranışlarını inceleyebilmek için gerekli “psikoanalitik teknikler”in neler olabileceği tartışıldı; “Müslümanların bir hayal dünyasında yaşadıklarına, ailelerinin baskıcı, liderlerinin çoğunlukla psikopat, toplumlarının çocuksu” olduğuna karar verilmekle birlikte, konunun derinden incelenmesi çağrısında bulunuldu.</p>

  <p class="p10">David Pavloviç’in, ihanet ettiği cemaatine bir tür “hafifletici sebep” sunmak istemiyle kariyerinin gündemine aldığı uğraşı, Rabin Levi Pavloviç’in hiç beklenmedik müdahalesiyle yön değiştirdi.</p>

  <h2 class="h20"><a id="ncx383"></a></h2>
</body>
</html>
