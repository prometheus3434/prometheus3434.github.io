<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>“HOMO ISLAMICUS!”</title>
</head>

<body>
  <h2 class="h20">II</h2>

  <p class="p1">&nbsp;</p>

  <p class="p10">Pavloviçler, Nesibe’yi, İstanbul Sosyal Bilimler Fakültesi Dekanı, Prof. Dr. Mustafa Dülger ve eşinin “Hoş Geldin Partisi”nde hizmet ederken tanıdılar.</p>

  <p class="p10">Parti, Dülgerlerin Rumelihisarı sırtlarındaki evlerindeydi. Pavloviçler, İstanbul’un ulu çınarlarını halen muhafaza edebilmiş bu ender köşesindeki üç katlı ahşap Osmanlı evine imrenerek baktılar,</p>

  <p class="p10">“Bizim niye böyle bir evimiz olamıyor?”</p>

  <p class="p10">“Niye, tatlım? Deniz üzerinde oturmaktan hoşlanacağını sanıyordum!”</p>

  <p class="p10">“Evet, ama insan Türkiye’deyse, Türkler gibi yaşamalı, değil mi?”</p>

  <p class="p10">Profesör Pavloviç, sonbahar kokusunu içine çekti,</p>

  <p class="p10">“Haklı olabilirsin!”</p>

  <p class="p10">Kapının üzerindeki aslan başlı tokmağa baktı, gülümsedi, “Rus işi! Hoş!” Tokmağın hemen yanındaki zili çaldı.</p>

  <p class="p10">Kapıyı, Diana’nın neredeyse yarı boyunda, on iki-on üç yaşlarında bir kız çocuğunun hacminde bir kadın açtı. Çilli, ufacık yüzünü, bembeyaz bir tülbent çevreliyordu. İri gül desenli bir şalvar, çizgili bir gömlek, koyu patlıcan renkli bir yelek giymişti. Kırçıl sakallı, ufak tefek David’i görünce gülen yüzü, ondan bir baş daha uzun Diana’yı fark etmesiyle sessiz bir kahkaha saldı, burnunun etrafında toplandı, çekik gözleri kayboldu.</p>

  <p class="p10">“Buyrun, Müsyü!” dedi ve kenara çekildi.</p>

  <p class="p10">Arnavutkaldırımına, bahçedeki ulu çınarların arasından Boğaz’ı gören girişin iki yanına dizili toprak saksılara öylesine uyumlu bir desen çizdi ki karı koca Pavloviçler, Nesibe’nin hemen arkasından belirecek fesli, köstekli erkeğini beklediler. Onun yerine, top gibi bir kız çocuğu, sağda, ikinci kata çıkan tahta merdivenlerden gürültüyle atladı,</p>

  <p class="p10">“Geldiler mi?”</p>

  <p class="p10">Nesibe’yi kenara savurdu,</p>

  <p class="p10">“Hi! I’m Professor Dülger’s daughter. My name is Nilgün! N-I-L-G-üstü noktalı U-N!”</p>

  <p class="p10">Diz boyu kestiği -moda gereği bastırılmadığı için kumaştan iplikler sarkıyordu- blucininin -Levi’s!- üstünde bir baştan bir başa “Grease!” -zamanın Broadway’inde çok tutulan bir pop operanın adı- yazan bir tişört giymişti, çorapsız ayaklarındaki mokasenin markası “Lumberjack”ti.</p>

  <p class="p10">Diana, uzatılan eli karşıladı,</p>

  <p class="p10">“Hi!”</p>

  <p class="p10">“Nice to meet you, Nilgün,” dedi, David, “I am David Pavlovitch, and this is my wife, Diana!”</p>

  <p class="p10">“I know!” dedi çocuk, yerinden kıpırdamaksızın başını geriye çevirdi ve bağırdı, “Mammi! Misafirlerin geldi!”</p>

  <p class="p10">Diana, Nesibe’nin, başını önüne eğdiğini, daha da geri çekildiğini, duvara yaslandığını fark etti. Aynı anda, önde Nevra, arkada Mustafa Dülger, koridorun ucunda belirdiler,</p>

  <p class="p10">“Professor Pavlovitch! Diana! Hello, hello! Come in! We’re waiting for you!”</p>

  <p class="p10">“Mustafa’yı Amerika’dan tanırım,” diye anlatmıştı Günay, “A.I.D. bursu ile gelmişti. Mülkiye’nin, ‘Halk Çocukları’ takımındandır.”</p>

  <p class="p10">“Ne demek o?”</p>

  <p class="p10">“Bilmiyor musun? Derler ki Türkiye ikiye ayrılır; Türkiyeliler, Mülkiyeliler. Mülkiyeliler ikiye ayrılır; Halk Çocukları, Orospu Çocukları; Orospu Çocukları ikiye ayrılır; Robert Kolejliler, Galatasaraylılar! Hiç duymadın mı?”</p>

  <p class="p10">Duymamıştım.</p>

  <p class="p10">“Halk Çocukları, Mülkiye’ye devlet okullarından duhul ederler. Dil bilmedikleri için hemen her zaman mâliyeye girerlermiş. Mustafa da bunlardandır. Kütahya, Afyon oralardan bir yerdendir. Küçük bir memur çocuğu. Zor okumuş, kendi imkânlarıyla biraz dil öğrenmiş. Sonra Maliye Bakanlığı’na girmiş, müfettiş olmuş. Oradan bir burs kapmış, Amerika’ya gelmişti. Bu kızcağızı, Nevra’yı, Amerika’da buldu. O, ikinci sınıf özel okullardan birisinde baba parası ile okumuş, Amerika’ya da baba parasıyla gelmişti. Yanılmıyorsam, Antalyalıdır. Portakal bahçeleri, turizm işletmeleri filan, fevkalade zengin bir aile. Okula gelirken sahici mücevherler takar, Amerikalı kızların gözlerini yuvalarından oynatırdı! Mustafa lisansüstünü bitirince Türkiye’ye döndüler. Burada evlendiler. Mustafa, doktorasını Türkiye’de yaptı. Sonra, tekrar Amerika’ya, bu defa da görevli gittiler. Çocukları da orada doğdu.”</p>

  <p class="p10">“Orada doğurdular demek istiyorsun!”</p>

  <p class="p10">“O hep öyledir! Evli öğrenciler, ne yapar eder, Amerika’da doğururlar.”</p>

  <p class="p10">Nevra Dülger, Pavloviçlere, oturdukları yeri, kapıcılığını yaptıkları apartmanın yanındaki yeni binada boş daire olduğunu haber veren Nesibe kanalıyla bulmuştu. Ancak anlaşılan, beklenilebileceğin de ötesinde ters bir ev sahibine çatmışlardı ki, yıllık peşine tuttukları “süper lüks” daire, akıl sır almaz bir soruna dönüştü. O yıl erken bastıran sonbaharın nemli poyrazı, Bostonluları bile titretecek kadar keskindi, ama kalorifer yanmadı. Alt katta oturan ev sahibi, hacı Laz müteahhit, konuşmaya gelen Amerikalıları omzunun üstünden seyreden örtülü kadınlarını içeriye yolladı, tespihini şakırdattı ve ciddi ciddi soba kurmalarını önerdi. Merkezi sisteme bağlı olduğundan, sıcak su da yoktu. Diana, ömründe şofben kullanmamıştı. Tüpgaz gelince,</p>

  <p class="p10">“Ama, Nevra!” diye ünledi Diana, “Bu bir bomba!”</p>

  <p class="p10">Kontrat, rica, “Hacı Bey, yabancılara rezil oluyoruz!” fayda etmedi,</p>

  <p class="p10">“Hadi, hadi!” diyerek sobanın nasıl bir şey olduğunu hatırlamaya çalışan Profesör Pavloviç’in yüzüne kapıyı kapatıverdi adam.</p>

  <p class="p10">Nevra Hanım, kendisini bağışlatabilmek için ne yapacağını bilemedi. Pavloviçleri sempatiye boğdu, mahrumiyetlerini kısmen olsun hafifletebilmek için elinden geleni yaptı. Her şeye karşın İstanbul’da, kültürlü, aydın, toplumun geri kalmışlığını en az Pavloviçler kadar yadırgayan, yetersizliklerini nesnel olarak yargılayabilen Türklerin de olduğunu kanıtlayabilmek için ısrarlı bir çaba sarf etti. “Welcome to İ.S.B.F. Party”, bu çabalar manzumesindendi. Cemalettin Eren, sunulan vitrinin bir numaralı “obje”si oldu.</p>

  <p class="p10">Akademik kariyeri olmamasına karşın “hoca” sıfatı ile onurlandırılan Eren, gür beyaz saçlı, mavi gözlü bir adamdı. Hacmi itibariyle Nâzım Hikmet’i andırırdı. Olgun bir topluluğa erişmiş uzun boyu, elma kokan deri tütün kesesi, güderi ayakkabıları, yerine göre beyaz İrlanda kazakları ve balıksırtı tüvit ceketleri ile uluslararası diplomatlar kulübünün herhangi bir üyesi olabilirdi. Yurtdışında sık sık verdiği konferansları, dinleyenler için övünç kaynağıydı,</p>

  <p class="p10">“Çok iftihar ettik! Görseniz Türk demezdiniz!”</p>

  <p class="p10">Dört dili “anadili” gibi konuşurdu Eren. Sanat ve edebiyata ilişkin “bilmediği konu” yoktu. Keman çalardı, ama “sadece bir hobi”. Belli başlı dergilerde sık görünen denemeleri, hemen her gazetenin kendisine açık sayfaları, dost köşe yazarlarının okurlarına duyurdukları günlük faaliyetleri ile,</p>

  <p class="p10">“Gerçekten bir tane”ydi.</p>

  <p class="p10">O gün, Pavloviçler, Eren’in dikkatini çektiler ise, Diana’nın “tipik Yahudi” kocasından bir baş daha uzun ve hiçbir “Batılı kadının olamayacağı kadar rüküş” olması ile çektiler. Cemalettin Eren’in, Viyana-Londra-Paris üçgeninde “kaba saba” Amerikalılara yer yoktu. Diana, “hamhalat’lığını, David Pavloviç, “Eski Dünyalıların, Yeni Dünyalıları aşağılamasını” şaşırarak yaşadılar. Öte yandan, Nevra Dülger, bir taraftan Amerikalıların hocayı daha iyi tanımalarını sağlamak için Eren’e methiyeler düzerken, öbür taraftan da Eren’in ilgisini uyandırabilmek için Diana’nın da müzisyen olduğunu, “Orient’le ilgilendiğini, “hatta” İslâmiyet’i öğrenmek istediğini, ne kadar ilginç bir heves değil mi, diye <span class="t6">italik</span>’ leyerek anlattı.</p>

  <p class="p10">Eren’in tepkisi, kaşlarını kaldırarak, uzun bir,</p>

  <p class="p10">“Ooo?” çekmek oldu.</p>

  <p class="p10">Diana, adamın gözlerindeki küçümsemeyi o zaman idrak ettiğini söyledi,</p>

  <p class="p10">“Sevgili Nevra’nın, bizi beğendirmeye çalıştığını görebiliyordunuz! ‘Diana, Türk kültürünü tanımaya çalışıyor,’ diye açıkladı, ‘İslâmiyet’i öğrenmek istemesinin nedeni de bu!’ diye ekledi! Biliyor musun, gerçekten uğraştı kadın! Ve Tanrı biliyor, nedenini anlamadım! Onu görmeliydin Günay, adamla açıktan flört ediyordu! Bizi beğendirmek için! Sen bunu anlayabiliyor musun?”</p>

  <p class="p10">“Sanırım,” diye mırıldanmış, lâfı değiştirmişti Günay,</p>

  <p class="p10">“İşe yaradı mı bari?”</p>

  <p class="p10">“Tabii ki hayır! Biliyorsun, Eren ağır bir aksanla konuşuyor. Oxford İngilizcesi. David’le bana döndüğü zaman, aksanını daha da ağırlaştırdığını fark ettim. Bizi ezmeye çalışıyordu, anlıyor musun?”</p>

  <p class="p10">Günay, eğlenmeye başlamıştı,</p>

  <p class="p10">“Eeeh? Sen ne dedin?”</p>

  <p class="p10">“Şaşırdım, tabii! ‘Türk ulusu diye bir şey olduğuna göre, Türk kültürü de olmalı!’ gibisinden bir şeyler mırıldandığımı hatırlıyorum.”</p>

  <p class="p10">“Buna cevap verdi mi?”</p>

  <p class="p10">“Oh, yes! Ama önce uzun uzun beni süzdü! Biliyor musun, adam aktör! Bedeniyle çevresine mesaj veriyor!”</p>

  <p class="p10">“Ne mesajı?”</p>

  <p class="p10">“Konuşma yeni bir mecraya yöneliyor! ‘Susun ve beni dinleyin!’ mesajı! Aynı zamanda, gözlerini kısıyor, uzaklara bakmaya başlıyor! Derin düşünceye dalmış gibi! Ne demek istediğimi anlıyorsun, değil mi?”</p>

  <p class="p10">“Devam et.”</p>

  <p class="p10">“‘Demek böyle düşünüyorsunuz, küçük hanım!’ diye sürdürdü, ‘Demek bizim tanımlanabilir bir ulus olduğumuzu düşünüyorsunuz?”‘</p>

  <p class="p10">“Çevredekiler heyecanla kıpırdanmış olmalılar,” dedi Günay bana, “malum, Cemalettin Efendi taşı gediğine oturtmakla ünlüdür!”</p>

  <p class="p10">“Sosyal sadistlerden!”</p>

  <p class="p10">“Eh! Ama, Osmanlıya daha yakın kuşaktır. Daha terbiyelidir,” Diana’ya döndü,</p>

  <p class="p10">“Affedersin, sözünü kestim!”</p>

  <p class="p10">“‘Aslında bizde ulus kavramı yenidir,’ diye başladı. ‘Bildiğiniz gibi, İstanbul’un fethinden sonra Türkler, Osmanlı İmparatorluğu’nda yaşayan diğer Hıristiyan ve Müslümanlar gibi, onlarca milletten bir tanesi haline geldiler. Ve azınlıktılar. Ulus kavramı, bize çok sonraları, Muhammed’in ümmeti olmaktan kurtulduğumuz zamanda gelişmeye başladı. İşte, bu nedenledir ki, bizler ulusumuzun geçmişi üzerinde henüz bir açıklığa varmış değiliz!’”</p>

  <p class="p10">“Şaka yapıyor olmalısın! Bunu söylemiş olamazlar!” (Bu bendim!)</p>

  <p class="p10">“Hayır, şaka yapmıyorum”, dedi Diana, “Günay’ın o akşam bana Ziya Bar’da Türklerin geçmişini anlatırken o kadar şaşırmış olmamın nedenlerinden birisi de Eren’in anlattıkları ile hiç bağdaşmıyor olmasıydı zaten!”</p>

  <p class="p10">“Eeee? Daha neler dedi?”</p>

  <p class="p10">“David de şaşırdı, hatta araya girdi, ‘Türklerin tarihleri hususunda konsensüse varmamış olduklarını bilmiyordum!’ dedi. Bunun üzerine, Eren, kocama döndü,</p>

  <p class="p10">‘Size hoş bir fıkra anlatayım, profesör’ dedi, ‘bir dostumun oğluna, ilkokul sınavında, Türklerin anayurdu neresidir, diye sormuşlar, çocuk, Orta Asya’dır, diye cevap vermiş. Öğretmenler gülmüş ve Tanrı’ya şükür, çocuğu sınıfta bırakmamışlar!’”</p>

  <p class="p10">Bu noktada, Günay bana döndü,</p>

  <p class="p10">“Ben bunu biliyorum,” dedi, “Bu, Sabahattin Eyuboğlu. Denemelerinden bir tanesinde vardır. Yanılmıyorsam, hemen arkasından da Atatürk, Türk tarihini neden kendi yazmadı da, bilim adamlarına bıraktı diye yakınır!”</p>

  <p class="p10">“Olamaz!”</p>

  <p class="p10">“Vallahi! Şimdi kalkar, bulurum sana!”</p>

  <p class="p10">“Ne konuşuyorsunuz?”</p>

  <p class="p10">“Sonra söylerim. Devam et, lütfen.”</p>

  <p class="p10">“Sonra, ‘Gördüğünüz gibi, bilginlerimiz, geçmişimizi, bu toprakların dışında götürmedikleri yer bırakmadılar,’ dedi, dinleyicilerine döndü, tabii, şimdi anlıyorsunuz, partidekilerin hemen hepsi etrafımıza toplanmıştı,</p>

  <p class="p10">‘Maalesef, Atatürk bile geçmişimizi sınırlandırmada dilediği açıklığa varamadan göçtü. Bu işte, kendi sağduyusuna başvuracağı yerde, nedense, bilginlere başvurdu!’ dedi.”</p>

  <p class="p10">“...tirsin, efendim!”</p>

  <p class="p10">Türkçe küfretmiştim, ama Diana anlamıştı,</p>

  <p class="p10">“David’i görmeliydin!” dedi, “Gözleri açılmış öyle dinliyordu, bana aman, sakın kesme, bırak konuşsun, mesajı gönderdi. Ama adamın zaten öyle bir niyeti yoktu,</p>

  <p class="p10">‘Gerilere gittikçe,’ diye açıkladı, ‘milletlerin tarihleri birbirlerine karıştığına göre, bilginler her millete diledikleri geçmişi verebilirler. Geçmişi sınırlandırma, milletin bugünkü hayatıyla ilgili ve ister istemez keyfi ve hatta duygusal bir iştir!’”</p>

  <p class="p10">“Bu kelimesi kelimesine Eyuboğlu,” dedi, Günay, tekrar. Yüzü, anlatageldiğim, transandantal acıyla burulmaya başlamıştı. Diana’ya döndü,</p>

  <p class="p10">“David, ne dedi?”</p>

  <p class="p10">“O kadar şaşırmıştı ki! ‘Bilime inanmıyorsunuz, galiba!’ gibisinden bir şeyler mırıldandı. Bunun üzerine adam, tepeden bakan bir tavır aldı,</p>

  <p class="p10">‘Azizim, profesör,’ dedi, en İngiliz haliyle,</p>

  <p class="p10">‘İnsan, geçmişiyle hesaplaşarak gelişir. En ileri milletlerin geçmişlerini en iyi bilen milletler olmaları bundandır. Bu konuda bilginlere düşen, milletin kararlarını ve yeni duygularını beslemektir. İstiklâl Savaşı’yla yeniden doğan milletimizin kararı nedir? Sınırlarını kanıyla çizdiği topraklar içinde kendi gücüyle ve her tekine hangi ırk ve dinden olursa olsun, aynı hakları vererek yaşamak değil mi? Bu kararıyla milletimiz geçmişi uzaklarda değil, kendi topraklarımızın içinde, ektiğimiz buğdayların kökünde aramamızı istiyordu!’”</p>

  <p class="p10">Günay, bana baktı, <span class="t6">italik</span>’ledi, “<span class="t6">Turgut Reis, 21 Ağustos 1565’te, Nice’te karaya çıktı. ‘Turgut Reis değil, Barbaros Hayrettin; 21 Ağustos değil, 21 Temmuz; 1565 değil, 1543; Nice değil, Marsilya. Hangi birini düzelteceksin?</span>”</p>

  <p class="p10">“Honestly! Türklerin düşünce tarzını öğrenmeye çalışıyorum, ama milletlerin tarihlerini kararla belirlemeleri fikri çok garip geldi” diye sürdürdü, Diana. Konuşurken, bir yandan da uzanmış, Günay’ın elini okşamıştı. Bu okşama, milletini aşağılamak gibi bir niyetim yok! İnan bana, okşamasıydı.</p>

  <p class="p10">‘Bu konuda bir referandum filan mı yapıldı?’ diye sordum. Yine, o üstünlük taslar havasını takındı,</p>

  <p class="p10">‘Hayır, ama,’ dedi, Eren, ‘bu milletin çoğunluğu ile kim Atatürk kadar senlibenli olmuştur? Getirdiği yenilikler bu memleket insanının beklediği, özlediği değerlerdi. Attığı şeyler ise, aslında zaten ölmüş değerlerdi. Tanzimat’tan bu yana, nice yenileşme emeklerimizin boşa gitmesi, toprağımızı ve toprağımızın insanını iyi bilmememizden ötürüdür. Atatürk’ün emekleri, toprağımızı ve toprağımızın insanını iyi bildiği için boşa gitmemiştir.’”</p>

  <p class="p10">“Diana, David ne yaptı? Nasıl aldı bütün bunu?”</p>

  <p class="p10">“David... David, sersemledi! Açıkçası! Bunu anlamalısınız,” bir Günay’a bir bana baktı,</p>

  <p class="p10">“Yabancı bir ülkede çok zor oluyor! Hele de Türkiye’de! Sizler çok gururlu insanlarsınız! Sizlerle -sizin ikinizi kastetmiyorum, genel olarak Türklerle demek istiyorum- konuşmak çok zor! (Bu defa da ben <span class="t6">italik</span>’ledim, ‘<span class="t6">İltifat mı, hakaret mi bu? Düpedüz, Hırtsınız!’</span> demiyor mu?) David, zaten ılımlı bir insandır, üstelik Atatürk’ün dünyanın tanıdığı en büyük liderlerden birisi olduğu kuşkusuzdur, ama bizim gözlemlediklerimiz Eren’in söyledikleriyle çakışmıyordu. David, bunu söyledi; halkın, geleneksel değerlere ısrarla sadık kalmaya çalışması hususunda ne düşündüğünü sordu. Bu sorunun sorulmasını bekliyor olmalıymış ki, adam keyifle arkasına yaslandı, like so... (Diana, Eren’in taklidini yaptı!)</p>

  <p class="p10">‘Kültür emperyalizmi diye bir kavram var,’ diye başladı, ‘Bu kavramı ortaya atanlar kimlerdir, dersiniz?’</p>

  <p class="p10">Bizden başka herkes biliyor olmalıydı ki, çevremizdekilerin yüzlerinde inceden bir gülümseme belirdi,</p>

  <p class="p10">‘Pierre Loti,’ dedi gözlerini David’le bana dikerek,</p>

  <p class="p10">‘Pierre Loti! O Pierre Loti ki, Batı kültürünü benimsemek isteyenlere karşı çarşaflı, peçeli, inşallahlı-maşallahlı Doğu kültürünü sürdürmek isteyenleri tutuyordu! Batılı emperyalistlerin istedikleri de buydu! Aman, Doğulu, Doğulu kalsın!’</p>

  <p class="p10">Bunun üzerine, David, ‘Cezayir’i destekleyen Fransız düşünürlerini’ nasıl değerlendirdiğini sordu. ‘Onlar çok başkaydı, tabii!’ dedi, Eren,</p>

  <p class="p10">‘Onlar çok başkaydı. Ama, onlar da, çok iyi niyetlerle de olsa, Arapların Arap kalmasını, Batı’nın kültürünün bir emperyalist ve burjuva tuzağı olarak görülmesini istiyorlardı.’”</p>

  <p class="p10">Günay’a döndü, Diana,</p>

  <p class="p10">“So my dear lady,” dedi, “gördüğün gibi, bizi sevenler de var!”</p>

  <p class="p10">“Hiç kuşkusuz!” dedi, Günay.</p>

  <p class="p10">“‘Düşünün ki, Fransız emperyalizmine karşı savaşan bir Cezayirli, Parisli okul arkadaşlarından aldığı hızla şu sözü biliyordu,’ diye sürdürdü ve bir alıntı yaptı, ‘Moliere’in bir komedyası Cezayirliler için Fransız tank taburundan çok daha zararlı ve tehlikelidir.’ Hoppala!”</p>

  <p class="p10">Günay’la, aramızda şöyle bir <span class="t6">italik</span>’leme geçti,</p>

  <p class="p10"><span class="t6">– Ne kadar haklı! Ama, hangi bağlamda?</span></p>

  <p class="p10"><span class="t6">– Papanın kerhane hikâyesi bağlamında?</span></p>

  <p class="p10"><span class="t6"><img alt="img2.png" src="../Images/img2.png" /></span> <span class="t6">O da ne demek?</span></p>

  <p class="p10"><span class="t6">– Hani, o fıkra vardır ya, Papa, New York ‘u ziyarete gidiyordur; uçak-ta gazetecilerden birisi sorar, “Papa Hazretleri, New York kerhaneleri hakkında ne düşünüyorsunuz?” Papa, hayret ve dehşet içinde, “New York’ta kerhane var mı?”</span></p>

  <p class="p10"><span class="t6">– Ve ertesi gün, gazetelerde sekiz sütun manşet, “Papa uçağı alçalırken sordu: New York’ta kerhane var mı?”</span></p>

  <p class="p10">Hikâyemize devam etmeden, şunu da belirtmeliyim ki, Günay, Sabahattin Eyuboğlu’nun o denemesini buldu. Eren, gerçekten de, adamı, satır satır tekrarlamıştı. Ancak Diana’nın bize nakletmediği birkaç cümle daha var ki, onları da ben eklemeliyim: <span class="t6">“...Buna, Cezayirlinin Moliere’e ilişkin sözlerine, aykırı bir düşünce bile denmez. Bu yalınkat, dört köşeli, daha doğrusu yusyuvarlak, kabağımsı bir sözdür! Saraylıları da, aristokratları da, burjuvaları da, para babalarını da, para babalarına uşaklık eden yobazları ve din sömürgenlerini de halka gülünç gösterip, Fransız Büyük Devrimi’ni hazırlayan Moliere, niçin kültür emperyalizminin adamı sayılsın?”</span></p>

  <p class="p10">“Söyle bakalım, Günay Hanım, niye sayılsın?” diye sordum,</p>

  <p class="p10">“Çünkü,” dedi, Günay, “bu anlatım yaşanılanın niteliğini değiştiriyor. Kötülükler saptırılıyor, sıradan vakalara indirgeniyor. Ve Moliere okurları muhalefet görevlerini yapmış insanların huzuru içinde pasifize oluyorlar.”</p>

  <p class="p10">Diana, o esnada, Eren’e bir soru sormak için ağzını açtığını ama adamın kendisini, “Sizinle daha sonra konuşacağız, Madam!” diye terslediğini anlatıyordu.</p>

  <p class="p10">“Madem, Batı sömürgendir,” diye sürdürmüştü Eren, “Batı kültürü de sömürgenliğin boyunduruğundadır. (Diana, “Aynen!” diye ünlemiş, ama kocası, kolundan çekmişti, bırak konuşsun!) “Kültür emperyalizmi kavramını ciddiye alan aydınlarımız, ‘Emperyalistlerin kılıcı ve kültürü aynı şeydir. İkisi de aynı yıkılası gücün iki ayrı belirtisidir,’ diyorlar. Bir Descartes, bir Racine, bir Saint Simone, bir Flaubert, bir Rabelais, niçin emperyalist uşağı olsun? Üstelik, Batı kültürünün şanı şerefi olan Karl Marx’a hayranlar. Ya, o da, haklıdan yana görünüp, dolambaçlı yollardan emperyalizme hizmet ediyorsa? Değil mi, efendim?”</p>

  <p class="p10">Diana, adamın saydığı onca isimden aklında bir tek Flaubert’in kaldığını itiraf etti,</p>

  <p class="p10">“Bir-iki bardak da içmiştim, biliyor musunuz? Saldım gitti: Batı kültürünü, Batı sömürgeciliğinden nasıl ayırabildiğinizi anlayamıyorum! Bunun en yakın örneği, İran’dır. Sanıyor musunuz ki Amerikan hükümetleri, halkın, aydınların, üniversite-basın-sanat çevrelerinin desteğini almadan böyle bir işe girişebilir? Böylesine destek, kültür müsait olmasa verilir mi? Bence, o Cezayirli çok doğru söylemiş, evet, emperyalizm bizim kültürümüzün doğal sonucudur!”</p>

  <p class="p10">Bundan sonraki konuşma (mealen!) şöyle gelişti:</p>

  <p class="p10">“İran? Good Lord, Madam! Umarım, bize İran’ı savunmayacaksınız! O güruh, o dehşetengiz yobaz sürüsü günde yüzlerce adam asıyor! O çılgın Humeyni, insanlığın selameti için durdurulmalıdır!”</p>

  <p class="p10">Anneme ne kadar uygun bir koca olursun?</p>

  <p class="p10">Karısının gözünde “vahşi Kızılderili parıltısı” dediği ışığı yakalayan Profesör Pavloviç, devreye girmek zorunda kalmıştı,</p>

  <p class="p10">“İran’ın durumunu değerlendirebilecek kadar bilgili değiliz, tabii! Sanırım, Diana’nın demek istediği yanlış anlaşıldı. Onun söylemeye çalıştığı, Batı’nın çıkarlarını kısa vadede değerlendiriyor olmasıdır. Yoksa doğal olarak, bizim İran’ı savunmak gibi bir konumumuz olamaz!” Sözlerini bitirdikten sonra sevimli, sevimli gülümsemiş olmalıydı!</p>

  <p class="p10">“Ah! Lâkin, azizim, bütün mesele de bu ya! Öyle zamanlar vardır ki, karışmamak kabullenmek anlamına gelir! Eğer, medeniyet barbarlığa izin verirse, barbarlığın devamını arzuluyor demektir! Esas emperyalizm budur! Tabii, siz, İran’la sınır değilsiniz! İran’ın çağdışı kalması işinize gelir! Petrol bu! Zaten, efendi, yeni Türkiye’nin kurucusu Mustafa Kemal, Batı sömürgeciliğinin amansız düşmanı, Batı kültürünün kulu kölesiydi! Mustafa Kemal, emperyalizmin öylesine karşısındaydı ki, kendi milletinin emperyalist tarihinden bile tiksinmiş, Osmanlı emperyalizmini milletin belleğinden silmeye kalkışmıştı!”</p>

  <p class="p10">Diana Pavloviç, anlattı, anlattı, sonunda Rodoplu’ya döndü,</p>

  <p class="p10">“Okey, lady! Ne diyorsun?”</p>

  <p class="p10"><span class="t6">Sabahattin Eyuboğlu bir müsteşriktir diyorum, ama sana ne anlatayım?</span></p>

  <p class="p10">Günay, bunu söylemedi, omuzlarını silkmekle yetindi,</p>

  <p class="p10">“Eren, sizlerden birisi,” dedi, “Profesör Sernea gibi. Zihninde kurduğu bir yapılanmaya delil bulmaya çalışıyor.”</p>

  <p class="p10">“Honey,” Diana bana döndü, “bu hanımefendi bana ağır geliyor!”</p>

  <p class="p10">“Unut gitsin!”</p>

  <p class="p10">“Hadi ama! Söyle bana, neyin peşinde bu Eren?”</p>

  <p class="p10">Günay’ın konuşmayacağı açıktı. Osmanlı medeniyetini hem Orta Asya’dan hem de İslâmiyet’ten kurtarıp, Anadolu, özellikle de Ege ile özdeşleştirmek gayretlerini özetlemek bana düştü. Erhatlar, Halikarnas Balıkçıları, Dinolar, vb. vb. anlattım.</p>

  <p class="p10">“Ama, bütün bunlar Yunan,” diye ünledi Diana, Günay’a döndü, “Türkler, Akdeniz havzasına on birinci yüzyılın başlarında geldiler, diyen sen değil miydin?”</p>

  <p class="p10">“Öyle, denebilir.”</p>

  <p class="p10">“Anladım! Yer edinebilmek için isim değiştiriyorsunuz! Tıpkı Amerikan Yahudileri gibi! Biliyor musun, David’in cemaatinden birileri ‘Pavloviç’i bırakıp, Anglosakson izlenimi versin diye ‘Peterson’ adını aldılar! Sizinki de bunun gibi bir şey! Değil mi?”</p>

  <p class="p10">“Belki.”</p>

  <p class="p10">Günay’a döndü yine,</p>

  <p class="p10">“Kocam böyle konuşmamdan nefret ediyor, ama Eren’i sevmedim.”</p>

  <p class="p10">“Niye?”</p>

  <p class="p10">“Sanıyorum, çünkü, ruhsuz bir zekâ, olabilir!”</p>

  <p class="p10">Ben de Günay’a döndüm, <span class="t6">italik</span>’ledim, <span class="t6">malumat istifçisi</span>? Ama, Günay’ın aklı başka yerdeydi,</p>

  <p class="p10">“Şu ruhsuz zekâ tanımını açar mısın?”</p>

  <p class="p10">Diana, bu tanımı kayınpederinden duyduğunu söyledi ve bize David Pavloviç’in daha önce naklettiğim hikâyesini anlattı. Günay’ın, “hangi ülkeye giderlerse gitsinler yanlarında taşıdıkları portatif bir anavatanları var” dediği Yahudilerin hikâyesini büyük bir ilgiyle dinlediğini hatırlıyorum.</p>

  <p class="p10">Ben, daha çok David’in, Diana üzerindeki yasaklayıcı gibi görünen etkisini merak ediyordum,</p>

  <p class="p10">“Profesör sana niye kızdı?”</p>

  <p class="p10">“Kızgınlık değil... Bak, David bir akademisyen. Nesnel olmak zorunda, tamam mı? Benim duygularım onu etkileyebilir ve David bunu istemiyor. ‘Duygularını kendine sakla!’ diyor.”</p>

  <p class="p10">“Konuşamıyorsunuz, desene.”</p>

  <p class="p10">“Amerika’da böyle değildi, çünkü hastalarını tanımıyordum. Burada, onun kariyerine dâhil olmuş gibiyim, anlıyor musunuz, dikkatli olmam gerekiyor. Ama önemli değil, benim de yapacak işlerim var! Şimdi, bir de tam gün hizmetçim var! İnanabiliyor musunuz? Çocukları bırakabileceğim artık!”</p>

  <p class="p10">Nesibe’nin, Pavloviçlerde çalışmaya başladığını da bu şekilde öğrendik. Anlaşılan, partide, Diana bir ara Eren’in elinden kurtulmuş, Nevra ile “kadın kadına” konuşabilmişti. Bu konuşma sırasında çocukları bebek bakıcısına bıraktıklarını, bu nedenle eve erken gitmek zorunda olduklarını söyleyince, Nevra Hanım, bir hizmetçi tutmasını önermiş, hatta bu iş için elinde uygun birisi olduğunu söylemiş, Nesibe’yi göstermişti.</p>

  <p class="p10">“Çok hoş bir insan!” diye anlattı Diana, “Biliyor musunuz, bizimle aynı sofraya oturmuyordu. O kadar ezik ki! Belki, Türkler yeterince demokratik olmadığı için. Biliyor musun, Nevra’da çalışırken onların sofrasına da hiç oturmamış. Hep mutfakta yermiş!”</p>

  <p class="p10">“Bunu kendisi mi söyledi?”</p>

  <p class="p10">“Hayır! Bir gün, beraber öğle yemeği yerken Nevra uğradı. Bira içiyorduk. Nesibe’nin, Nevra’yı görünce çok rahatsız olduğunu hissettim. Bira bardağını sakladı. Birayı ona David vermişti, izinsiz almış filan değildi, ama yine de sakladı. Tabağını aldı, mutfağa gitti, yemeğini orada bitirdi,” duraladı,</p>

  <p class="p10">“Onun için bir şeyler yapmalıyım!”</p>

  <p class="p10">Günay’ın kasıldığını hissettim,</p>

  <p class="p10">“Ne gibi?”</p>

  <p class="p10">“Oh, I don’t know! Ama bu eziklikten kurtulmalı! Güven kazanmalı! Bir insan olduğunun farkına varmalı!”</p>

  <p class="p10">Günay’ın kasıldığını hissetmiştim, ama bu kadar sert bir tepki vereceğini asla düşünememiştim!</p>

  <p class="p10">“Keep out, Diana!” dedi birden, “Nesibe’den uzak dur! Değiştirmeye kalkışma!”</p>

  <p class="p10">Diana da şaşırmıştı,</p>

  <p class="p10">“Neden ama?” diye sordu, “Hayata geçirebileceği pek çok becerisi var!”</p>

  <p class="p10">Yanında, yerde duran çantasına uzandı, bir paket çıkardı, açtı,</p>

  <p class="p10">“Bak, bunu o işledi!”</p>

  <p class="p10">Beyaz bir kumaşın üzerine Günay’ın kanaviçe dediği bir işle işlenmiş bir gül gösterdi,</p>

  <p class="p10">“Mükemmel değil mi? Naif ve etkileyici!”</p>

  <p class="p10">“Ve çok sıradan!” dedi, Rodoplu.</p>

  <p class="p10">Diana, deseni yukarı kaldırmış, bir tabloya bakar gibi hayran hayran süzüyordu. Günay’a kuşkuyla baktı,</p>

  <p class="p10">“Ne demek istiyorsun?”</p>

  <p class="p10">“Türkiye’deki üç Türk kadınından biri bunu mutlaka işler,” dedi Rodoplu, sakin sakin.</p>

  <p class="p10">“Ya sen? Sen işleyebilir misin?”</p>

  <p class="p10">“Evet,” dedi Günay, “işleyebilirim. Nesibe’ye olmayan nitelikler atfetmekten vazgeç.”</p>

  <p class="p10">“Ama neden? Bunu Amerika’da kaça satabileceğini biliyor musun?”</p>

  <p class="p10">“Amerika’da. Burada değil!”</p>

  <p class="p10">“Ben ona yardım edebilirim! Yardım edeceğim!”</p>

  <p class="p10">“Ne zamana kadar?”</p>

  <p class="p10">“Edebildiğim kadar! Bak, benim Nesibe’ye yardım etmeme karşı mısın?”</p>

  <p class="p10">“Boş umutlar vermene karşıyım!”</p>

  <p class="p10">“Niye boş umutlar olsun?”</p>

  <p class="p10">“Bak, Diana, kendine bir iyilik et! Nesibe’den öğrenmeye çalış, öğretmeye kalkışma!”</p>

  <p class="p10">Rodoplu’nun otoriter sesi, Diana’yı öfkelendirmiş olmalıydı, yerinden hızla kalktı, parmağını itham eder gibi uzattı,</p>

  <p class="p10">“İşte bunu demek istiyorum! Senin gibi Amerikalılaşmış bir Türk bile self-help nedir, bilmiyor! Nesibe’ye, kendi kendisine yardım etmesini öğretebilirim. Sen de öğretebilirsin! Beceri geliştirebilir. Yani, aslında, bunu sizin hükümetiniz yapmalı! Beceri kursları açabilirler, değil mi?”</p>

  <p class="p10">Günay, gülümsemeye başladı,</p>

  <p class="p10">“Sen kendini ne sanıyorsun, Diana?” diye sordu, “Lanet olasıca bir Barış Gönüllüsü, filan mı?”</p>

  <p class="p10">“Hell!” diye ünledi, kendisini yine oturduğu koltuğa attı Diana,</p>

  <p class="p10">“Siz, ne yardım edeceksiniz ne de bizim yardım etmemize izin vereceksiniz, öyle mi?”</p>

  <p class="p10">“Aptallaşma! Sana, kadının bastığı yeri sarsacak bir şey yapma, diyorum, hepsi bu! Sizde çalışıyor olması yeterince sarsıcı olmuştur, zaten!”</p>

  <p class="p10">Diana, daha da şaşırdı, yeşil gözlerini kocaman kocaman açtı.</p>

  <p class="p10">“Ama neden?” diye kekeledi, “Biz kötü insanlar değiliz. Onu çok çalıştırmıyorum! Zaten o kadar az kazanıyor ki!”</p>

  <p class="p10">“Bak, siz, zaten aydan gelmiş mahlûklar gibisiniz! Ona asla nüfuz edemezsin! Sizi ancak taklit edebilir, anlamıyor musun?</p>

  <p class="p10">Ve siz gittiğinizde o burada kalacak!”</p>

  <p class="p10">“Saçma!”</p>

  <p class="p10">“Öyle mi dersin?”</p>

  <p class="p10">“Asıl mesele ne biliyor musun?”</p>

  <p class="p10">“Söyle.”</p>

  <p class="p10">“Sen, seçkincisin! Bir yerliyle ilişki kuramayacak kadar seçkincisin! Ve Nesibe’ye üstünlük taslıyorsun! Şunu söyle bana, Nesibe ile sinemaya gider miydin?”</p>

  <p class="p10">“Hayır.”</p>

  <p class="p10">“Niye, hayır?”</p>

  <p class="p10">“Zevklerimiz tutmazdı. Arkadaşım da değil.”</p>

  <p class="p10">“Niye? Sende çalıştı, değil mi?”</p>

  <p class="p10">“Üç yıl.”</p>

  <p class="p10">“Yine de arkadaşın değil! Neden? Çünkü sen arkadaşın olsun istemedin!”</p>

  <p class="p10">Rodoplu’nun duraladığını, düşündüğünü gördüm.</p>

  <p class="p10">“Senin ‘arkadaş’tan ne anladığını bilmek isterdim,” dedi, bir süre sonra, “bir de, tabii, Nesibe ile benim arka-plan farklılığımızı anlaman zor olabilir.”</p>

  <p class="p10">Diana, küçük bir zafer kazanmış gibi gülümsedi,</p>

  <p class="p10">“Gördün mü?” dedi, “Sen Amerikalılaşmışsın, o sahici Türk!”</p>

  <p class="p10">“Öyle düşünüyorsun, değil mi?” dedi Günay, düşünceli düşünceli.</p>

  <p class="p10">Diana’nın, yakaladığı avantajı bırakmaya niyeti yoktu.</p>

  <p class="p10">Uzandı, Günay’ın elini okşadı,</p>

  <p class="p10">“Böyle konuştuğum için bağışla, ama Nesibe’yi sizlerden daha ilginç buluyorum!”</p>

  <p class="p10">“Bizler kim, Diana?”</p>

  <p class="p10">“Sen, Mehmet, Nevra, Tülin... sizler işte!”</p>

  <p class="p10">Günay, anlamak ister gibi yeniden duraladı, Diana, açıklama getirmek ihtiyacını duydu. Ellerini iki yana attı, evdeki eşyaları gösterdi,</p>

  <p class="p10">“Bütün bunlara bak,” dedi, “yaşam biçimine bak! Nevra’nınkine bak! Yani, onun evi ile anneminkinin arasında, tamam, annemin evi daha büyük, fark yok! Tanrı aşkına, Nevra’nın mutfak tezgâhında Kellogg’un mısır gevreğini bile gördüm! Sizleri yadırgamıyorum, anlıyor musun? Oysa, yadırgamam lâzımdı! Burası, Türkiye, değil mi? Yoksa yanlış bir adreste miyim?”</p>

  <p class="p10">Rodoplu’nun açmaza düştüğü ender -ama çok ender!- durumlardan birisini izliyordum. Keyiflendiğimi itiraf ederim!</p>

  <p class="p10">“Bilinmezin albenisi!” dedi, sonunda. Şafak’ı düşündüğüne bahse girebilirim.</p>

  <p class="p10">“Ne demek istiyorsun?”</p>

  <p class="p10">“Biliyor musun, ben de Amerika’dayken Türk lokantalarına gitmek istemezdim. Sen niye isteyesin?”</p>

  <p class="p10">“Ah, yapma! Bunu demek istemedim! Çok iyi bir aşçı olduğunu biliyorum ama... bunu demek istemedim!”</p>

  <p class="p10">Bu konuşmadan az önce sofradan kalkmıştık ve Günay gerçekten uluslararası diyebileceğim türden iyi yemek pişirirdi. Uzandı, bu defa da o Diana’nın elini okşadı,</p>

  <p class="p10">“Ben de onu demiyorum zaten!”</p>

  <p class="p10">“Bak,” dedi Diana, “seni seviyorum. Duygularını incitmek istemiyorum! Darılma, olmaz mı?”</p>

  <p class="p10">Rodoplu sıkıldı,</p>

  <p class="p10">“Lütfen, Diana, aptallaşma! Seni anlıyorum. Sahici Türkleri bulmak istiyorsun. Git ve bul! Ama, önce dili öğrenmelisin!”</p>

  <p class="p10">“Ama, öğreniyorum,” dedi Diana, “David ile ben, fakültenin yabancı öğrenciler için açtığı Türkçe kurslarına gidiyoruz. Altı hafta oldu!”</p>

  <p class="p1">&nbsp;</p>

  <h2 class="h20"><a id="ncx1282"></a></h2>
</body>
</html>
