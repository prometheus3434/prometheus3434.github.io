<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>PASLANMIŞ MESİH</title>
</head>

<body>
  <h2 class="h20">II</h2>

  <p class="p1">&nbsp;</p>

  <p class="p10">Diana’daki değişikliği hızla fark edebilecek konumda değildik, çünkü o dönemde hayatımızdaki rolü henüz sınırlıydı ve açıkçası en son ne zaman görüştüğümüzü bile çıkaramadığımız zamanlar oluyordu. Ayrıca, Günay’ın çok meşgul olduğu günlerdi, ben kendimle uğraşıyordum, David’in projesi de onlara sıkça uğramamı gerektiren aşamayı geçmişti.</p>

  <p class="p10">Derken, mart başlarında bir gün Diana telefon etti, Günay’la önemli bir konu hakkında konuşmak istediğini söyledi, randevu istedi. Şimdi, bu şaşırtıcıydı, çünkü telefon o zamana kadar gündemde olmayan bir resmiyet içeriyordu. Günay’a söylediğimde, o da şaşırdı, “Ne oluyor? Gelsin işte!” dedi.</p>

  <p class="p10">Geldi.</p>

  <p class="p10">Ve değişikliği ikimiz de hemen fark ettik. Bir kere, yüzünde alışık olduğumuz meraklı, hatta safça diyebileceğim ifade gitmiş, ‘profesyonel’ diye tanımlayabileceğim bir ketumiyet gelmişti. Sabırsız, hatta asabi bir hali vardı. Giysileri, epey bir zamandır görmediğimiz kadar renkli ve alengirli’ydi. Âdeti hilafına, içki değil, kahve istediğini söyledi ve hemen konuya girdi.</p>

  <p class="p10">“Günay Hanım, size o filme ilişkin kararımı değiştirdiğimi söylemek için geldim. Üzgünüm.”</p>

  <p class="p10">Öylesine ciddi bir ses tonuyla konuşmuştu ki, o anda maydanoz bahçesini gözden geçiren Günay, anlamadı,</p>

  <p class="p10">“Ne şimdi, ne şimdi?”</p>

  <p class="p10">“O filmi yapmak istediğimi sanmıyorum.”</p>

  <p class="p10">“Good!” İşine döndü.</p>

  <p class="p10">Tuhaf bir hava esti. Diana’nın daha fazla bir şeyler söylemek istediği ortadaydı. Bunu Günay’ın da bildiğini, ama kadının yaratmaya çalıştığı havadan hoşlanmadığı için böyle davrandığını hissettim. Kayaya çarptığını Diana da anlamış olmalıydı ki,</p>

  <p class="p10">“Bak, haşin davranmak istememiştim,” diye özür diledi, “Ama bilmen gerektiğini düşündüm.”</p>

  <p class="p10">Rodoplu’nun tavrını sürdürüp kadının kendisini incittiğini düşünmesine neden olmakla, filmin akıbetine üzülmüş görünmek arasında gidip geldiği görebiliyordum.</p>

  <p class="p10">(Bu arada, size film meselesini hatırlatmalıyım. Diana Pavloviç’in Rodoplu’ya ilk gelişi, Türkiye’de geçecek bir filmin senaryosunu sipariş etmek içindi. Bize, bir Hollywood prodüktörü olduğunu söylemişti, bıraktığı kartvizitte de öyle yazıyordu. Yalan değildi, ama zaman içinde, Hollywood’da insanların tek bir film çekmek için çok ortaklı şirketler kurduklarını, filmin bitimiyle birlikte bu şirketlerin de lağvedildiklerini öğrendik. Diana’nınki gibi yüzlerce şirket vardı. İş yapacağını düşündüğü projesi olan birkaç kişi bir araya geliyor, hemen bir ortaklık kuruyor ve finansman aramaya başlıyorlardı. Rodoplu’ya göre önerdiği proje, Bayan Pavloviç’in ilk projesi değildi, hayır. Ama, ilk uzun metraj projesiydi. Bundan önceki işlerinin daha çok dokü-drama dedikleri, yarı dramatik belgeseller olduğunu öğrenmiştik. Her neyse, Günay’a geldiği -daha doğrusu benim Dergâh’ta karşılaşıp da getirdiğim- o gün Tülin de vardı! Hollywood’un dışında, ‘paragöz Musevi prodüktörlerden uzak’, aynen bu kelimeleri kullanmıştı, bir ikinci ‘yapımcılar halkası’ oluşturmaya çalıştıklarını anlatmıştı. Bu ikinci halka, gittikçe daha da kötüleşen Amerikan filmlerine alternatif filmler üretecek, Musevi sermayesine boyun eğmeyen Avrupalı ya da Avrupa’ya yerleşmiş yönetmenlerle ve tabii Rodoplu gibi yerli senaristlerle çalışacaktı. Diana’nın şirketi, bu halkanın Türkiye ucunu oluşturacaktı. Ne ki, önerdiği ilk proje bu anlattıklarıyla çakışmıyordu. Şöyle ki, projesi Türkiye’nin güzelliklerini sergilemeyi hedefliyordu ki, buraya kadar Rodoplu’nun bir itirazı yoktu ancak filmin pazarlanabilir olması için Humeyni rejiminden kaçan İranlılar konu edilecekti ve Rodoplu’nun burada itirazı bile değil, düpedüz reddi ile karşılaştı. Diana, ‘fanatik’ İslâm’dan -ne demekse!- kaçan İranlıların, Türkiye üzerinden Amerika’ya göç ederken başlarına gelenler, ihanetler, entrikalar vs. vs.’nin çok heyecan verici olacağını söylüyordu. Bu arada, İran sarayından bir kadının da, İncirlik Üssü’nde bir Amerikalı pilot ile aşk macerası vardı.</p>

  <p class="p10">Günay, “Bak, Diana, sana İran senaryosu yazmam,” diye kesip atmıştı, “Önyargıları perçinleyecek film yapmam. Hele de, Hollywood bugüne kadar tek bir Filistin filmi yapmazken, Venessa Redgrave’i Filistinlilere arka çıktı diye aforoz ederken. Yapmam, çünkü senin ülkende, ‘ba’sü badel mevt’ çadırlarında Baptistlerin İsa’nın çilesini anımsatsın diye koyunları çarmıha gerenleri, değme cerrahiye taş çıkaracak zikir seanslarında ‘Biz evliya olduk,’ diye haykırarak, kendilerini yerden yere atanları gördüm ben. Hal buyken, sırtını zincirle döven İranlıyı afişe etmem.”</p>

  <p class="p10">Bu iş böylece bitti, ama Diana, Türkiye’den ille de bir film çıkarmak istiyordu. Bunun üzerine, Günay ona Selahattin Eyyubi’yi tanıttı. Size, Eyyubi’nin, Günay’ın ‘Ata Ruhları’ndan birisi olduğunu düşündüğümü söylemiştim. Öyle düşünüyordum -hâlâ da öyle düşünüyorum- çünkü insanlık tarihinde, yüreğin, inancın, kişinin kendisini aşan disiplinin, ‘ifadesini bu kez İslâm’da bulan biyofilyanın, ölü-sevici dayatmanın üstesinden geldiği’ bir ikinci olay olmadığını söylerdi. Eyyubi, Aslan Yürekli Richard’ın, Akra’da başlarını uçurduğu iki bin beş yüz Müslüman’ın katlinin kendisini biçimlendirmesine, Kudüs’ten intikam almaya zorlamasına izin vermemişti. Rodoplu, adamın onca gücüne, Allah’ın evini kurtarmak gibi yücelerin yücesi amacına rağmen, kendisini zapt edebilmiş, amacın aracı meşru kıldığı safsatasına kapılmamış olmasını, ‘insanlığa örnek’ diye nitelendiriyordu. Ve hayatı boyunca, tüm eylemlerinde, ‘örnek’ olanları ölçüt aldı.</p>

  <p class="p10">Rodoplu, Eyyubi’yi, Diana’ya öyle uzun, öyle ayrıntılı anlattı ki, kadın ikna oldu. Filmin adını bile belirlediler: Yaş Yaraşır Eyyubi’ye! Söylediğim gibi, Sofokles’in, Elektra’sının, Eugene O’Neill uyarlamasına öykünmüşlerdi. Mekân bakmak, daha doğrusu, filmin havasına girebilmek için Ümraniye taraflarına gittikleri gün de, Şafak Özden’in Diana’ya saldırması olayı olmuştu. Diana’nın vazgeçtiğini ilân etmek için geldiği gün, mesele bu safhadaydı.)</p>

  <p class="p10">Dediğim gibi, Rodoplu’nun tavrını sürdürüp kadının kendisini incittiğini düşünmesine neden olmakla, filmin akıbetine üzülmüş görünmek arasında gidip geldiğini görebiliyordum. Nihayet, elindeki makası bıraktı (balkondaki fidanlarını buduyordu) Diana’ya döndü,</p>

  <p class="p10">“Nedir, Diana?” diye sordu, “Konuşmak mı istiyorsun, yoksa ne?”</p>

  <p class="p10">“Well, Eyyubi’nin önemli olmadığını düşünüyorum.”</p>

  <p class="p10">Günay, <span class="t6">sen bilirsin</span>, diye <span class="t6">italik</span>’ledi, ama Diana’nın esas meselesinin Eyyubi’den öte bir şey olduğu ortaya çıktı,</p>

  <p class="p10">“Kimsenin önemli olduğuna inanmıyorum!”</p>

  <p class="p10">Rodoplu’ya baktım, hiç etkilenmemiş gibiydi,</p>

  <p class="p10">“Vahiy mi geldi?” diye sordu, banyoya, ellerini yıkamaya yöneldi.</p>

  <p class="p10">“Böyle yaptığın zaman senden nefret ediyorum!” diye arkasından bağırdı Diana. Bana döndü, “Böyle yaptığı zaman ondan nefret etmiyor musun? İnsanın yüzüne vuruveriyor!”</p>

  <p class="p10">Ne demek istediğini anlamıştım,</p>

  <p class="p10">“Bak, Günay hayatını bu filme adamış değil. Bunu sen de biliyorsun.”</p>

  <p class="p10">“Evet, biliyorum,” dedi, fısıldar gibi. Bir anda dağılmış gibiydi, eldivenlerini çıkarmaya başlamasını konuşma istemine bağladım.</p>

  <p class="p10">“Neyin var, Diana? Her şey yolunda mı?”</p>

  <p class="p10">“No! Yes. Yes and no! Oh, fuck!” Rodoplu’nun kapıda belirdiğini gördü,</p>

  <p class="p10">“Affedersin,” dedi, “Senin önünde sövmeyecektim.”</p>

  <p class="p10">“Hayır, sövmeyecektin,” dedi Günay, otururken, “Şimdi, anlat bakalım, Eyyubi neden önemsizmiş?”</p>

  <p class="p10">Önceden provasını yapmışçasına, bir nefeste cevapladı Diana,</p>

  <p class="p10">“Eyyubi kendisi için önemsiz değil, benim için imkânsız! Günay Hanım, bak, ben peygamberlik peşinde değilim. Sonsuza yerleşmek de istemiyorum, yeryüzünü ve gökyüzünü kucaklamak peşinde de değilim. İnsanoğlu için öngörülen övgü bana yetiyor. Sadece bunun peşindeyim. Ölümlü ben için, ölümlü zaferler. Hepsi bu.”</p>

  <p class="p10">Günay’a baktım, <span class="t6">alıntı yapıyor</span>, dedi.</p>

  <p class="p10">“Bunu her zaman yapar mısın? Her zaman alıntı yapar mısın?”</p>

  <p class="p10">“Damn you, Günay Hanım!”*<a id="a17"></a><a href="../Text/notes.html#a47">{<span class="t8"><img alt="img1.png" src="../Images/img1.png" /></span>}</a></p>

  <p class="p10">“Bulanık suda balık avladım,” diye gülümsedi Günay, “Emin değildim. Ama alıntı yaptığını hissettim.”</p>

  <p class="p10">“Petrarca,” dedi Diana, az önceki tafrası tamamen kaybolmuştu, “St. Augustine’le diyalog.”</p>

  <p class="p10">“Anladım.”</p>

  <p class="p10">“Bunu her zaman yaparım. David’le ilk tanıştığımız gün de yapmıştım. Çok ünlüydü, biliyorsunuz, dikkatini çekmek istiyordum. Çektim de.”</p>

  <p class="p10">“Bu, beni de etkilemek istediğin anlamına geliyorsa, sana teşekkür etmeliyim. Sanırım.”</p>

  <p class="p10">Diana, sitemi duymamayı tercih etti,</p>

  <p class="p10">“Bak, ben ciddiyim! İnsan için öngörülen övgü bana yetiyor. Ölümlü ben için ölümlü bir zaferden başka bir şey istemiyorum.”</p>

  <p class="p10">“İyi ya. Kendine yeni bir senarist bulacaksın.”</p>

  <p class="p10">“Zaten senin senaryonun ölümsüz olacağını kim söylüyor?” diye patladı, Diana, “Bunun garantisi yok ki! Onlarca senaryo yazmış da çok başarılı olmuş değilsin!”</p>

  <p class="p10">Rodoplu, duraladı, yumruğunu çenesine ne söyleyeceğini düşünüyormuş gibi dayadı; olmadı, kollarını kavuşturdu,</p>

  <p class="p10">“Öfkeni yorumlayamıyorum, Diana,” dedi nihayet, “‘Ölümsüzlük’ kavramını bir film senaryosuna ilişkin olarak düşünebilecek donanımım da yok. Bütün söylediğim, eğer bir senaryo yazmak zahmetine girişeceksem, bunun benim vicdanımı rencide etmeyecek bir konuda olması gerektiği idi. Hepsi bu.”</p>

  <p class="p10">Ama, Diana bitirmeyecekti,</p>

  <p class="p10">“Senin vicdanın neye yarıyor? Hangimizin vicdanı neye yarıyor? Vicdan dediğin, daracık odalarında bütün gün sıkıntıdan patlayan birtakım aklı evvellerin uydurdukları bir, bir... düzenleme!”</p>

  <p class="p10">Günay’a baktım, ikimiz birden <span class="t6">italik</span>’ledik, <span class="t6">işte geliyor</span>!</p>

  <p class="p10">“Lütfen beni bağışla, ama seni aptal buluyorum.” Bana döndü, “Evet, aptal!” diye perçinledi, tekrar Günay’a döndü, “Bana, en son ne zaman ormanın derinliklerinin hazzını hissettiğini söyleyebilir misin? Kesek kaplı bir kümbete en son ne zaman uzandın? Çakılların üstüne mırıldanan pınarın sesini dinledin? Ne zaman yüksekçe bir kayaya oturup, ayağının altında uzanan ovaları seyrettin? Kızgın güneşi kesen ağaçların altında leziz bir uykuya daldın?”</p>

  <p class="p10">“Benden mi, kendinden mi bahsediyorsun, Diana? Bu yakınmaların yazarı hangimiz?”</p>

  <p class="p10">“Fark eder mi?”</p>

  <p class="p10">Akıllı cevap!</p>

  <p class="p10">“Kementin boynuna geçtiğinin farkına varmayan bir yaban atı gibisin. Çok hızlı koşuyorsun ama arkandan gelenler yaklaşıyorlar. Az sonra ip kısalacak, düğüm sıkılacak ve devrileceksin!”</p>

  <p class="p10">“Desene, başım tahmin ettiğimden de belada!” dedi Günay. Gülümsüyordu, ama sarsılmış olduğunu görebiliyordum.</p>

  <p class="p10">“Senin doğayı mütalaa etmeye cesaretin yok, Günay Hanım!” diye sürdürdü Diana, “Çünkü çok iyi biliyorsun ki, eğer düşünmeye başlarsan her şeyini kaybedeceksin. Bedeninden nefret ettiğine bile bahse girerim!”</p>

  <p class="p10">Küçümser bir tavırla etrafına bakındı,</p>

  <p class="p10">“Burada, kendine bir koza örmüşsün, gerçek dünyanın üstünü örtüyorsun! İsa Mesih! Türkiye bile senin bana anlattığın Türkiye değil!” Yine bana döndü, “Bak, Mehmet Bey, bu Hanımefendi, David’den farklı değil! İkisi de kendi düzenledikleri dünyalarda yaşıyorlar. Beni üzen, Günay’ın zincirlerle bağlı olması!”</p>

  <p class="p10">“Nasıl zincirler?” (Bu bendim!)</p>

  <p class="p10">“Aşk ve onur!” dedi, Diana. Devam edecekken Rodoplu araya girdi,</p>

  <p class="p10">“Bu da St. Augustine, sanırım?”</p>

  <p class="p10">“Hadi! Öyle olsa ne çıkar?”</p>

  <p class="p10">Yandaş edinmek ister gibiydi, bana anlatıyordu,</p>

  <p class="p10">“Şafak denilen bu adama duyduğu aşk gözlerini kör etmiş! Şimdi, tabiatın sırf Günay Hanım için ‘özel’ bir erkek yarattığını düşünebiliyor musun? Düşüncesi bile komik! Ama, bu akıllı hanım, bacağına takılan prangayı bir hazine sanıyor! Sen de bunun acıklı olduğunu düşünmüyor musun?”</p>

  <p class="p10">Ne diyeceğimi bilemediğimi, bilemediğim için de Günay’ı düş kırıklığına (her zamanki gibi!) uğrattığımı hissettiğimi itiraf etmeliyim. Ama, beni anlamalısınız: Bir gün önce Tülin’den, Onur Oflu denilen adamın sahtekârlığını dinlemiştim. Hatırlayacaksınız, Şafak Özden’in has adamının, Günay’ın da üyesi olduğu S.S. Etem Ağa Kooperatifini SHP üyelerinden oluşan dandik listelerle kurduğu ortaya çıkmış, Tülin deliye dönmüştü. O gün Günay’da olmamın nedeni de, adamı nasıl durduracağımızı kararlaştırmak içindi. Pislik diz boyuydu ve Diana, “aşk ve onur” derken, Rodoplu, “Petrarca, St. Augustine” diye cevap veriyordu! Allahü Ekber!</p>

  <p class="p10">Günay’a baktım, yüzünde belli belirsiz bir gülümseme, taş gibi duruyordu.</p>

  <p class="p10">“Ve tabii diğer zincir de, Türkiye!” diye sürdürdü, “Günay Hanım için, Türkiye eşittir onur! Ben Amerikalıyım, benim, Birleşik Devletler’in geçmişinden ve geleceğinden sorumlu olduğumu düşünebiliyor musun? Kendini ne zannediyor? Yani, sanki Türkiye’nin umurundaydı!” Günay’a döndü,</p>

  <p class="p10">“Seni Arnavutköy’de kimsenin tanımadığını söylemiş miydim? Yakında, devasa bir baş ve çürük bir bedenden oluşan bir yaratığa dönüşeceksin, kim için? Kimin umurunda olacaksın?” Bir an duraladı, sonra dramatik bir tavırla başladı,</p>

  <p class="p15"><span class="t6">“Sön, sön kısa mum!</span></p>

  <p class="p15"><span class="t6">Hayat yürüyen bir gölgeden başka bir şey değil;</span></p>

  <p class="p15"><span class="t6">Sahnede olduğu saatte kâh kurumlanan kâh şaşkınlaşan</span></p>

  <p class="p15"><span class="t6">Ve az sonra adı anılmayacak olan, kötü bir oyuncudan başka bir şey değil.</span></p>

  <p class="p15"><span class="t6">Hayat bir budalanın anlattığı,</span></p>

  <p class="p16"><span class="t6">Ses ve şiddet dolu, ama hiçbir anlamı olmayan bir masal!”</span></p>

  <p class="p10">“Ah, Günay Hanım,” diye sürdürdü,</p>

  <p class="p15">ama ölmek ve bilmediğimiz bir yere gitmek,</p>

  <p class="p15">Soğuk bir halde yatmak ve çürümek;</p>

  <p class="p15">Makul ve heyecan verici düşüncelerin</p>

  <p class="p15">Kan hamuruna dönüşmesi; hazla kanatlanan ruhun</p>

  <p class="p15">Ateş sellerinde yıkanması ya da kalın omurgalı buzulların</p>

  <p class="p15">Dondurucu dünyasında yaşaması</p>

  <p class="p15">Manzarasız rüzgârlara hapsolmak</p>

  <p class="p15">Askıdaki bu dünyanın şurasına burasına</p>

  <p class="p15">Bitmez tükenmez şiddetle savrulmak</p>

  <p class="p15">... Bütün bunlar çok korkunç!</p>

  <p class="p15">Sinekler haşarı oğlanlara neyse,</p>

  <p class="p15">Biz de tanrılara öyleyiz.</p>

  <p class="p16">Salt spor olsun diye öldürürler bizi.”</p>

  <p class="p10">Rodoplu’ya bakışımı yakaladı,</p>

  <p class="p10">“Nasılsa bileceksin, bari ben söyleyeyim, Shakespeare’di. Shakespeare’i sever misin?”</p>

  <p class="p10">“Bin dereden su getirdiğini, söylemek istediğini henüz söylemediğini düşünüyorum. Niye?”</p>

  <p class="p10">“Sahi, öyle mi düşünüyorsun?”</p>

  <p class="p10">“Evet. Nedir, Diana? Ne oldu? Niye sakinleşip anlatmıyorsun?”</p>

  <p class="p10">Diana bir bana, bir Günay’a baktı,</p>

  <p class="p10">“Yes, Mommy!”</p>

  <p class="p10">“Ahhh, sıkıldım,” dedi Günay, yerinden kalkacakmış gibiydi, “Sabrımı zorluyorsun!”</p>

  <p class="p10">Rodoplu’yu oturmaya zorlar gibi hareket yaptı,</p>

  <p class="p10">“Affedersin. Çok affedersin!” Bana döndü, “Bir içki alabilir miyim?” Dizlerini kanepenin üstüne çekti, topladı, tanıdık haline döndü,</p>

  <p class="p10">“Bizde olduğun son gece, siz gittikten sonra...” diye başladı ve David’le konuşmalarını anlattı.</p>

  <p class="p10">Sesi giderek boğuldu, sonuna doğru, inceden inceden ağlıyordu.</p>

  <p class="p10">Günay, yerinden kalktı, yanına oturdu, sarıldı. Bebek sallar gibi sallamaya başladı. Diana’nın kocaman bedeninin Rodoplu’nun kolları arasında küçüldüğünü fark ettim. Çok garip olduğunu düşündüm.</p>

  <p class="p10">“Hadi, canım!” diyordu, Rodoplu, “Olaya bir de şöyle bak. David gibi bilim adamları bizlerden daha iyi ya da kötü değiller. Büyük meselelerle uğraşmak insanları büyütmediği gibi, küçük meselelerle uğraşanlar alçakgönüllü olacaklar diye bir şey de yok! Hepimiz aynı gemideyiz; hayata anlam vermeye çalışıyoruz. İlk geldiğin zaman söylediğinde haksız değildin David gibi, ben de kendi yorumumu yaptım, kendi kurallarımı koydum. O doğrultuda yaşamaya çalışıyorum. Ne kadar kendini beğenmiş, ne kadar ukala olabiliyorum, değil mi? Buna nefis müdafaası diye bakabilirsin. Rabin Pavloviç’in oğlu, kendisini koruyor ki, hayatta kalabilsin! Ama, senin kırıldığına üzüldüm. Daha dürüst olabilirdi.”</p>

  <p class="p10">“Kudüs’e gittim,” dedi Diana, boğuk boğuk, başını Rodoplu’nun göğsüne gömdüğü yerden kaldırmadan.</p>

  <p class="p10">“Yok canım! Ne zaman!”</p>

  <p class="p10">“İki gün önce geldim!”</p>

  <p class="p10">Rodoplu, havayı yumuşatmaya karar vermişti,</p>

  <p class="p10">“Peki, söyle bakalım, sizde hacı olanlara ne denir? Kutlar mısınız?” diye sordu gülerek,</p>

  <p class="p10">“Gerek yok!” dedi, Diana, doğrulurken, yanaklarındaki yaşları sildi,</p>

  <p class="p10">“İşe yaramadı!”</p>

  <p class="p10">Anlamaya çalıştığımızı gördü,</p>

  <p class="p10">“Parçalarımı toplamak için gittim ama kalanı da orada bıraktım, geldim.” Gülümsemeye çalıştı.</p>

  <p class="p10">“Tam ne zaman gittin?”</p>

  <p class="p10">“David’in ihanetinden iki gün sonra. Bir de Kudüs’ü denemek istedim. Olmadı. Mesih paslanmış, anlıyor musun? Ha tikua diyerek gittim, hurda ile döndüm.”</p>

  <p class="p10">“Ha tikua da ne?</p>

  <p class="p10">“Bir Yahudi ilahisi,” dedi Diana, “Umut demek.”<span style="font-size: 1.2em; font-weight: bold; line-height: 26px; text-align: center; text-indent: 0px;">&nbsp;</span></p>

  <h2 class="h20"><a id="ncx3747"></a></h2>
</body>
</html>
