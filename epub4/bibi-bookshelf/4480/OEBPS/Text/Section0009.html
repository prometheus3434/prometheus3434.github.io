<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>PAVLOVİÇLER</title>
</head>

<body>
  <h2 class="h20">VII</h2>

  <p class="p1">&nbsp;</p>

  <p class="p10">Babasının içten desteğine karşın, Türkiye’ye gelmek Profesör David Pavloviç için de kolay olmamıştı. En yakın dostu, meslektaşı, Osmanlı Medeniyeti ve Müesseseleri Kürsüsü Başkanı Profesör George Kevorkian, Pavloviç’in sebt iznini Türkiye’de geçirme kararını duyunca kaşlarını kaldırdı,</p>

  <p class="p10">“Şimdi de, ‘Project: Homo İslamicus,’ ah, dostum!” diye sitem etti, başını esefle salladı, “Başka bir proje üstlenmeni dilerdim.”</p>

  <p class="p10">“Onu incittiğimi biliyordum,” dedi, Profesör Pavloviç, “Ama açıkçası Mehmet, bu hususta ne yapabileceğimi de bilmiyordum!”</p>

  <p class="p10">Akşamüstüydü. Bebek’te kiraladıkları evin balkonunda bira içiyorduk. Çocukları ancak uyutabilmiştik. Diana kırk sekiz saattir ortada yoktu. David, haftaların endişesi ile daha bir çökmüş, daha bir küçülmüş gibiydi. Nefret etmeye başladığı bu şehre gelmesine neden olan olayları pişmanlıkla hatırlıyor olmasını anlıyordum. Ama açıkçası, Profesör Pavloviç bende duygudaşlıktan çok öfke uyandırıyordu. Bu nedenle olacak, sesim niyetlendiğimden daha sertti,</p>

  <p class="p10">“Kevorkian’a ne oluyormuş?”</p>

  <p class="p10">“Biliyorsun, o bir Ermeni,” dedi Pavloviç. Aynı anda şişe açacağına uzanmasını, yani bakışlarını kaçırmasını, benim için tatsız olacağını düşündüğü bir konuyu açmış olmasından duyduğu mahcubiyeti gizleme niyetine verdim. Ama, yine de tecahülü arifaneye yattım,</p>

  <p class="p10">“Eeeee?”</p>

  <p class="p10">“Türkiye hakkında iyi şeyler düşünmez,” dedi David, “Aslında, buraya gelmemize karşı olduğunu da öğrendim ama çok geç olmuştu.”</p>

  <p class="p10">Cümlenin “çok geç olmuştu” bölümünü seslendirirken öylesine kırıktı ki, bir an, başına gelenlerin nedeninin Türkiye değil kendisi olduğunu söylemek iştiyakına kapıldım. Ama bu da doğru değildi. Bu bakımdan, Kevorkian’ın Anadolulu olup olmadığını sordum. Öyleymiş.</p>

  <p class="p10">“Anladığım kadarıyla Muşluymuşlar,” diye anlattı, “George’un anneannesi, Gülizar, 1890’larda, Muş’ta ileri gelen bir papazın yeğeniymiş. Muş’ta bir de Musa Bey adında, zulmüyle ünlü bir ağa varmış. Bu adam George’un anneannesine âşık olmuş. Ama kadın onu istememiş. Zo... adam onu kaçırmış. George’un anlattığına göre, Musa Bey, Gülizar’a tecavüz etmiş, bir süre yanında tutmuş, daha sonra da küçük biraderine devretmiş. Devrederken de Müslüman olmasını şart koşmuş. Ama kız dönmeyi reddetmiş. O kadar zorlamışlar, o kadar dövmüşler ki, bir gözü görmez olmuş. Derken bir yolunu bulmuş, Muş’tan İstanbul’a kaçmış.”</p>

  <p class="p10">İstanbul’da, Patrikhane tarafından bir hana yerleştirilmiş, parası pulu temin edilmiş olmasına bakılırsa, Gülizar Hanım, Hınçak Komitesi’nin himayesine girmiş olmalıydı. Çünkü o dönemde, Hınçak Temsilcisi Aşıkyan, Patrikhane’nin tek hâkimiydi. Nitekim daha sonra Gülizar Hanım, zamanın padişahının (Beşinci Murat olmalı) huzuruna kabul edilmeyi başarmış, bununla da kalmamış, Musa Bey’in İstanbul’a getirilip yabancı siyasi temsilcilerin ve gazetecilerin önünde mahkeme edilmesini sağlamıştı. Kevorkian, Profesör Pavloviç’e anneannesinin Muşlu papaz amcası ile birlikte çekilmiş fotoğraflarını da göstermişti. Söylediğine göre, bu fotoğraf o zaman dünyanın dört bir yanına dağılmış, Ermeni evlerinde başköşeye asılmıştı.</p>

  <p class="p10">David, bunları beni tahkir etmekten kaçınır bir hava içinde, “her ailenin geçmişinde kötü bir insan vardır” tavrıyla anlattı. Ancak söylediğim gibi, Profesör, bende öfke uyandırıyordu. Özellikle de o gün! Karısı kırk sekiz saat eve gelmeyen bir erkeğin çocuk bezi değiştiren, bira yudumlayan edilgenliğini sempati ile karşılayamıyordum. Çokça da bundan olacak, gereğinden fazla sertleştim,</p>

  <p class="p10">“Şablona çok uygun değil mi?” diye söylendim.</p>

  <p class="p10">David, mavi gözlerini kırpıştırdı, kırçıl sakalını sıvazladı, sözümün gerisini getirmemi bekledi.</p>

  <p class="p10">“Gülizar Hanım, dini bütün bir Hıristiyan. Bir devrimci. Jan Dark. Martir. Azize. İyi malzeme doğrusu,” dedim, “fotoğraflarının çekilip dünyanın dört bucağına dağıtılmış olması da bunu göstermiyor mu?”</p>

  <p class="p10">Bu noktada gülmeye başladı Profesör Pavloviç. Kıkır kıkır, içten bir gülmeydi.</p>

  <p class="p10">“Ah, siz Türkler!” dedi, “Hatalarınızı hiç sahiplenmezsiniz, değil mi?”</p>

  <p class="p10">“Konuşana bak!” diye cevap verdim ben de, “Siz Yahudiler sahiplenir misiniz sanki? Ben hiç özeleştiri yapan bir Yahudi duymadım! Nedense, her zaman size ev sahipliği yapan ülke halkları haksızdır, zalimdir!” Dilimin ucuna geleni yuttum, Günay’ın “at binicisine göre kişner!” özdeyişini eklemedim. Diana’nın hallerindeki sorumluluğunu hatırlatmak, en azından bu aşamada, yakışıksız olacaktı. Ama tabii, David, akademik tarafsızlığa eğitilmişti,</p>

  <p class="p10">“O söylediğinde bir doğruluk payı var,” dedi. Beni sinirlendiren (Günay’da merhamet uyandıran!) meleksi tavrını takındı,</p>

  <p class="p10">“Mahkemenin Musa Bey’i suçsuz bulduğunu eklememe gerek yok,” diye gülümsedi, “ama o zamanlar mahkemeler dünyanın her yerinde böyleydi, değil mi? Politika, adaleti gölgelerdi.”</p>

  <p class="p10">“Hâlâ da gölgeler!”</p>

  <p class="p10">Türkiye’ye adil davranmak için gösterdiği çabanın dokunaklı bir tarafı vardı, tabii. Yine de, Kevorkian’ın çizdiği masum Hıristiyan kızlarının ırzına geçen salyalı Müslüman Türk beyi imajı, Diana’nın naklettiği Flaubert’le örtüştü. Pavloviçlerin Türkiye’ye gelme kararlarının onlar adına basbayağı bir cesaret meselesi olduğunu teslim etmem gerektiğini kavradım. İçimi bir bezginliktir sardı. Bu garip çifte nasıl bulaştığımızı sorgulamaya ve açıkçası hayıflanmaya başladım.</p>

  <p class="p10">“Yine de, Cord Vakfı’na verilmesi gereken araştırma projesinin taslağını hazırlamama yardım etti,” diye sürdürdü, David, “George’a borçluyum!” başını kaldırdı, gülümsedi, bira bardağını dostunun anısını selamlamak ister gibi kaldırdı, Kanlıca’ya doğru.</p>

  <p class="p10">Pavloviç’in, Cord’a kabul ettirdiği “Proje Tasarımı”, Doğu-Batı ilişkilerinin o günlerde kazandığı önemi vurgulayarak başlıyor, Amerikan akademik çevrelerinin yürütegeldikleri İslamiyet araştırmalarında gözlemlenen “hayati bir eksiklik”e parmak basıyordu. Şöyle ki, o zamana kadar ele alınan projelerde, “Mohammedi zihniyetinin psikolojik boyutları” üzerinde yeterince durulmamıştı ve David Pavloviç’e göre, gelecek yıllarda artacağı umulan bilimsel incelemelere temel teşkil etmesi gereken verilerin saptanması çok önemliydi. Bu amaçla, “Mohammedi Zihniyeti ve Rasyonalizm” adını verdiği araştırmasında, on dokuzuncu ve yirminci yüzyıllarda, Batılı bilim adamlarının Müslüman toplumlara ilişkin gözlemlerinden yola çıkan bir dizi hipotezi sınamayı öngörüyordu. David’in, İstanbul’a gelişinden yaklaşık bir yıl kadar sonra, Rodoplu’ya bir fotokopisini verdiği “teste tabi tutulacak gözlemler” listesi şöyle bir şeydi:</p>

  <p class="p10"><span class="t2">Hipotezler</span></p>

  <p class="p12"><span class="t10">No.1: “Kesinlik, Doğu kafası için nefret edilecek bir şeydir.”</span></p>

  <p class="p1"><span class="t7">Sir Alfred Lyall, (tarih???)</span></p>

  <p class="p12"><span class="t2">No.2: “Sir Charles Eliot’un ‘Avrupa’daki Türkiye’ adlı kitabında belirttiği gibi, Türk dilinde, Türk beyninde mevcut bir boşluğun nedenini açıklayan bir boşluk vardır. Son dil devrimine kadar Türkçe’de ‘ilginç’ kelimesinin karşılığı yoktu. Bunun nedeni de Ortaçağ Türkü’nün çevresine ilgi duymayan bir kafasının olmasıydı, Türk olayları kabullenir, anlar, fakat Batılı anlamda ilgi duymazdı. Dolayısıyla, Türkler sakin oldukları, sorun çıkarmadıkları sürece Konstantinapol’de yaşayan Batılı devletlerin vatandaşlarının iç işlerine ve ticareti nasıl yürüttüklerine aldırmadılar.”</span></p>

  <p class="p1"><span class="t7">Sir Henry Luke, Eski ve Yeni Türkiye, 1955.</span></p>

  <p class="p12"><span class="t2">No. 3: “Kesinlik yoksunluğu, aslında Doğulu kafasının genel karakteridir. Avrupalı sağlam düşünür. Meseleleri açıkça ortaya koyar. Mantık öğrenmemiş dahi olsa, doğuştan mantıklıdır. Doğal olarak şüphecidir ve bir öneriyi kabul etmeden önce kanıt ister. Daima canlı duran zekâsı makine gibi çalışır. Doğu kafası ise ülkesinin pitoresk görüntüleri gibi en yüksek noktada simetri duygusundan yoksundur. Düşünce sistemi düzensiz ve dağınıktır. Arapların ataları söz ilmini en yüksek dereceye kadar çıkarmışlarsa da, onların torunları en dar anlamda düşünce yeteneğinden bile yoksun kalmışlardır. Geçerliliğini kabul ettikleri en basit önerilerin sonuçlarını düşünmekten acizdirler. Herhangi bir Müslüman Mısırlı’ya sorunuz, vereceği cevaplar genellikle çok uzun ve karanlık olacaktır. Hikâyenin kendisi ile çelişkiye düşecektir. Arada küçük bir soru sorarsanız, şaşkınlığı daha da artacaktır.”</span></p>

  <p class="p1"><span class="t7">Lord Evelyn Baring Cromen, Modern Mısır, 1908.</span></p>

  <p class="p12"><span class="t2">No. 4: “Türk’e uyacak rejim yoktur. Kendisini ‘komünist’ olarak tanımlarken, yönetime kızgınlığının nedeninin kapitalistik emellerini gerçekleştirememek olduğunu görürsünüz. ‘Eşitsizlik’e kızdığına inanır ama karşı çıktığı eşitsizlik, kendisine fazladan çıkar sağlamayan eşitsizliktir. Türk sadece kendisine yapılan haksızlıkları düzeltecek bir hükümet değil, ona herkese verdiğinden daha çok bir şeyler verecek hükümet ister.”</span></p>

  <p class="p1"><span class="t7">Philip Glazebrook, 1977.</span></p>

  <p class="p12"><span class="t2">No. 5: “Şurası bir gerçektir ki, Müslüman halkların arasında büyük filozoflar yetişmiştir. Bunların bazıları Arap’tır, fakat sayıları azdır, Arap zekâsı ister dış dünya ile ilişkili, ister kendi düşünce dünyasına kapanmış olsun, somut ve kişisel olayların dışında derin duygular üretemez. Öyle sanıyorum ki, Profesör Macdonald’ın Doğu’nun karakteristik özelliği olduğunu söylediği ‘Kanun Kavramı Yoksunluğu’nun ardında yatan temel faktör budur.”</span></p>

  <p class="p1"><span class="t7">H.A.R. Gibb, İslâmiyet’te Çağdaş Akımlar, 1947.</span></p>

  <p class="p12"><span class="t2">No. 6: “Doğulunun kafasında kanun kavramı yoktur.”</span></p>

  <p class="p1"><span class="t7">Macdonald (???)</span></p>

  <p class="p12"><span class="t2">No. 7: “Muhammedilerin Kuran’ı, anlaşılmaz, hazmedilemez, başı sonu belirsiz, uzun, nefes aldırmayan, can sıkıcı, çok katı, düzensiz, çekilmez, aptalca kaleme alınmış bir kitaptır.”</span></p>

  <p class="p1"><span class="t7">Thomas Carlyle, Kahramanlar, Kahramanlara Tapınma ve Tarihte Kahramanlık Unsurları, 1841.</span></p>

  <p class="p12"><span class="t2">No. 8: “Ölümün şeref olabileceğini düşünen insanlar, tanım itibariyle fanatiktirler. Kana susamış, intikam ve şahadet içgüdüsü binlerce silahsız İranlıyı askerin karşısına geçip ayaklanmaya sevk etmiştir. Bu başkaldırmanın rasyonel bir açıklaması olduğu düşünülemez.”</span></p>

  <p class="p1"><span class="t7">Ray Moseley, Chicago Tribüne, 1978.</span></p>

  <p class="p10">vs.</p>

  <p class="p10">Profesör Pavloviç, bu listeyi Kevorkian’a vermiş, düşüncelerini öğrenmek istemişti.</p>

  <p class="p10">“George okudu, ‘Gerçekten ne düşündüğümü söylememi istiyor musun? Yoksa, seni mutlu edecek bir şeyler mi mırıldanayım?’ diye sordu. Gerçek düşüncesini öğrenmek istediğimi söyledim.”</p>

  <p class="p10">Kevorkian, bunun üzerine omuzlarını silkmiş, “Açıkçası David,” demişti, “Türkiye’ye niçin gitmek istediğini hâlâ anlamış değilim! Bu proje için olamaz, çünkü senin çapında bir bilim adamı için abesle iştigal anlamsız. Emeğini daha verimli olacağın bir konuda yoğunlaştırman gerektiğini düşünüyorum. Aklımdayken, senin Mrs. ne diyor bu işe?”</p>

  <p class="p10">“Diana, gelmek istiyordu, tabii,” dedi, Pavloviç. İçini çekti. Boğaz’ın karşı yakasına kısa bir bakış attı, “Kendi projelerini geliştiriyor, Türkiye’de yapmak istediklerini listeler halinde döküyordu. Bunu söyledim. Ama George, yüzünü buruşturdu,</p>

  <p class="p10">‘Projeler, eyh? Türkiye’de proje yürütebileceğini sanıyor, öyle mi?’</p>

  <p class="p10">Küçümsediğini saklamak için en ufak bir gayret bile göstermiyordu.</p>

  <p class="p10">‘Seni tanımasam, bağnaz bir ihtiyar olduğunu düşüneceğim!’ dedim, hiç aldırmadı.</p>

  <p class="p10">‘Dostum,’ dedi, ‘Türkler söz konusu olunca, bağnaz olmak için her türlü nedenim var!’</p>

  <p class="p10">Bir Harvard profesörünün bu tavrı benim için henüz şaşırtıcıydı.”</p>

  <p class="p10">“Ciddi değildi, değil mi?”</p>

  <p class="p10">“Yooo, hayır, ciddiydi,” dedi, Pavloviç. “Dahası, benim duyarsızlığıma alınmıştı ve o yaşta önyargılı olmak gibi bir ayrıcalığa hak kazandığını düşünüyordu!”</p>

  <p class="p10">Kevorkian’ın, Pavloviç’e alınmasının nedeni de, soykırımdan onca çekmiş bir ulusun ferdi olarak, başka bir soykırım kurbanının hislerini yeterince benimsemiyor olmasıydı. Oysa, Erzurum soykırımını George’dan onlarca kez dinlemişti. (İtiraf etmeliyim ki, bu noktada, Yahudilerin soykırımı kurbanlık ayrıcalıklarını başka uluslardan kıskanmak gibi bir ruh hali içinde olup olmadıklarını merak ettim!)</p>

  <p class="p10">Neticeyi kelam, yaşlı Ermeni, Diana’nın, Türkiye’de Şark müziğini öğrenme niyetlerine de bıyık altından güldü,</p>

  <p class="p10">“Türkiye’de müzik Ermenilerle birlikte öldü,” dedi, “o ülkedeki son kompozitör, dikkatini rica ederim, opera bestelerdi, pop saçmalığı değil, Dikran Çuhacıyan’dı!”</p>

  <p class="p10">Bu noktada, Diana’nın en beklenmedik vasıflarından birisinin de, büyük müzik yeteneği olduğunu söylemeliyim. Yedi-sekiz enstrüman çalardı ve nitekim Sabri Yıldız’dan -benim onunla ilk karşılaştığım yerde, ‘Dergâh’ta- bağlama dersleri almaya başladığının üçüncü haftasında, piyasada icrayı sanat eyleyenlerin yarısından daha iyi çalıyordu!</p>

  <p class="p10">“Yine de,” diye sürdürdü Pavloviç, “Türkiye’yi özlüyordu. Sonuçta, ‘ihtiyar bir adamın kıskançlığını hoş göreceğimi’ umduğunu söyledi.</p>

  <p class="p10">‘Ermenistan’a gideceksin, Arakles’in Farsi topraklarına nazlı nazlı süzüldüğünü göreceksin. Kim bilir, belki de Arat’ta kartopu oynarsın!’ Ben de, ‘İşte onu hiç zannetmem,’ dedim, ‘ben kendimi Anadolu çölünün kumlarına gömeceğim!’</p>

  <p class="p10">‘Ne yaparsan yap ama kendine dikkat et!’ dedi Kevorkian, ‘bastığı yerde ot bitmeyen Türk’ten sakın!’</p>

  <p class="p10">O güne kadar duymadığım bir diskurdu, tekrarlamasını istedim,</p>

  <p class="p10">‘Boşver,’ dedi, ‘Kayseri’ye gideceksin nasılsa. Sor, öğren!’”</p>

  <p class="p10">Bunun üzerine aramızda, benim batan güneşin Kanlıca kıyılarındaki evleri kırmızıya boyamıyor olmasına hayıflanmamın doldurduğu uzunca bir sessizlik oldu. David Pavloviç ne düşünüyordu bilmiyorum, ama ani bir ilhamla ince saz dinlemek istediğimi fark ettim, belki de, önümüzden süratle geçen deniz motorunun gürültüsünden!</p>

  <p class="p10">“Mrs. Auchincloss, Kevorkian’ı sevmiş olmalı,” dedim.</p>

  <p class="p10">Profesör, o anda bira şişesini başına dikmişti, elini hayır anlamında salladı,</p>

  <p class="p10">“Hayır, hayır! Sevgili kayınvalidem, beyaz, Anglo-Sakson ve Protestan olmayan kimseyi sevmez!” Güldü, “Bana Kevorkian’ın onunla karşılaştığı günü hatırlattın! Şimdi, bu söyleyeceklerimi anlayacaksın. George bana küsmüş değildi tabii, ama buruktu, biliyor musun? Ve ben severim George’u. Zo! Bir akşamüstü fakülte toplantısından sonra eve yemeğe getirdim. Olacağına bak! Auchincloss Anne, Diana’yı ikna seferlerinden birisindeymiş! Şimdi, George’la ben içeri giriyoruz ve görüyoruz ki o orada. Ben, ‘Merhaba, sizi görmek ne güzel!’ gibisinden birtakım kibarlıklar mırıldanıyorum, ama yaşlı hanımefendi bağırmaya başlıyor,</p>

  <p class="p10">‘Sakın bana ‘sizi görmek ne güzel’ deme, genç adam! Bütün bunları onun kafasına sokanın sen olduğunu biliyorum!’</p>

  <p class="p10">Tabii, şimdi ben ne gencim ne de Diana’yı etkiliyorum! Orada öyle durup sevimli olmaya çalışıyorum,</p>

  <p class="p10">‘Kötü bir şey mi oldu, Mrs. Auchincloss?’</p>

  <p class="p10">İzleyen diyalog şöyle bir şey,</p>

  <p class="p10">‘Bak buraya! Sibirya mıdır, Rusya mıdır, nereden geldiyseniz, neden oraya dönmüyorsunuz siz? Neden buraya gelip Tanrı’dan korkan Amerikalıları yoldan çıkarmaya çalışıyorsunuz?’</p>

  <p class="p10">‘Fakat, Mrs. Auchincloss, ben burada doğdum, Amerikalıyım!’</p>

  <p class="p10">‘İyi bir Hristiyan olmayan hiç kimse Amerikalı olamaz! Seni uyarıyorum, genç adam! Eğer torunumu da bu saçma fikirlerinizle yetiştirecekseniz, mirasımdan mahrum ederim! Hepinizi!’</p>

  <p class="p10">Şimdi, George orada bizi seyrediyor, gitsin mi kalsın mı bilemiyor! Ve ben kendime psikolog olduğumu hatırlatıyorum ki, durumu denetim altında tutabileyim.</p>

  <p class="p10">‘Sizi üzen şeyin ne olduğunu anlatmak ister misiniz? İçeri geçelim mi?’ diye soruyorum, ama ihtiyar hanımefendi sesini daha da yükseltiyor,</p>

  <p class="p10">‘Hiçbir yere geçecek değiliz! Size son defa söylüyorum! Bir sent bile alamazsınız!’ Sonra kapıya koşuyor, ‘Peter! Peter!’ diye şoförüne bağırıyor, ‘Çabuk, otomobilimi getir!’ Öyle bağırıyor ki, canı tehlikede sanırsın! Kapıdan çıkarken de bizim zavallı George’a çarpıyor, adam dengesini kaybediyor!</p>

  <p class="p10">‘Yolumdan çekil, sersem!’</p>

  <p class="p10">George’un yüzünün ifadesini görmeliydin! Ah, ne kadar komikti, zavallı ruh!”</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <h2 class="h20"><a id="ncx747"></a></h2>
</body>
</html>
