<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>“HOMO ISLAMICUS!”</title>
</head>

<body>
  <h1 class="h10">“HOMO ISLAMICUS!”</h1>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p14"><span class="t2">“Bastığı yerde ot bitmeyen Türk’ten sakın!”</span></p>

  <p class="p9"><span class="t7">Prof. Dr. George Kevorkian, Harvard, 1979</span></p>

  <p class="p1">&nbsp;</p>

  <h2 class="h20"><a id="ncx899"></a>I</h2>

  <p class="p1">&nbsp;</p>

  <p class="p10">Oysa Nesibe, hep gülerdi!</p>

  <p class="p10">Onu, Günay’a, temizliğe (Günay, “Tozların yerini değiştirmeye!” derdi!) geldiği salılardan birisinde tanımış olmalıyım, ama belleğimde ilk yer tutması, ördek hikâyesiyledir.</p>

  <p class="p10">O gün, Günay yoktu. Kapıyı Nesibe açtı, az sonra geleceğini söyleyerek içeri buyur etti. Salonda, sedirin üstünde bacaklarını toplamış oturan, sokağı seyreden kadını gördüğümde sıkıldığımı hatırlıyorum. Günay’a hiç benzemeyen çok esmer, adamakıllı şişman bir kadındı. Çiçekli bir entari giymişti, başında kulaklarının arkasında sarkıttığı beyaz bir yemeni vardı. Yemeni dikkatimi çekti, çünkü örtüş şekli saçlarını saklamak şöyle dursun, olağanüstü büyük kulaklarını açıkta bırakmıştı ve bu kocaman kulaklardan memelerini sündürecek kadar ağır (Günay, taşlarının yakut olduğunu söyledi) küpeler sarkıyordu. Yıllar yılı orada otururmuş gibi, kök salmış gibi bir hali vardı. Odaya girdiğimi duymamış olmasına imkân yoktu, ama yine de başını çevirip bakmadı. Kim olduğunu anlamak için Nesibe’ye döndüm,</p>

  <p class="p10">“Dertlidir be guzum,” dedi, Nesibe, “görmez misin, nasıl ağlar?”</p>

  <p class="p10">Benim sorumun cevabı değildi tabii, ama tekrar baktığımda gördüm; kadın, gerçekten de inceden inceden ağlıyordu.</p>

  <p class="p10">“Analığımdır,” dedi Nesibe, güldü ve çilli, küçücük yüzü, minik burnunun etrafında toplandı, çekik Yörük gözleri, kısıldı, kayboldu.</p>

  <p class="p10">“Nesi var?”</p>

  <p class="p10">“Bir gizi vardır bunun, Serap. On beşindedir ama kapı gibidir, maşallah, nah böyle!” bir buçuğa bir metrelik bir düzeyi işaret etti, “Bir de kıllıdır, göresin! Ne hamamotu kâr eder ne de ağda!” Yine güldü,</p>

  <p class="p10">“Bizim oralarda peçe yohtur, gapatamazlar yüzünü! Çirkindir gızcağız, ne yapsın? İşte bu anacığı da yanar yakınır gayri gızıma bir koca deyi. Olmaz yıllardır. Cenab-ı Allahım para vermiş, pul vermiş ama vermez bir hayırlı kısmet! Çok üzülür be gadıncık!”</p>

  <p class="p10">Bütün bunların Günay’la ne ilgisi olduğunu anlamayı erteledim,</p>

  <p class="p10">“Bunun için mi ağlıyor?</p>

  <p class="p10">“Yoh be guzum!”</p>

  <p class="p10">Yüz hatları bir çocuk hızıyla değişti, gülen gözlerinde toplanan yaşları yemenisinin ucuyla sildi,</p>

  <p class="p10">“Gandırmış bir furuncunun çırağı, yatırıvermiş mezarlıkta yere!”</p>

  <p class="p10">Yine güldü, “Gız hamile! Etlerini kopartmış bu benim analığım, gızın! Hani, furuncunun çırağından daha çok yakmış canını. Serap anlatır, ‘Götüne zopa sokacam!’ diye bağırır, dururmuş bu!”</p>

  <p class="p10">Sesini alçalttı,</p>

  <p class="p10">‘Furuncunun çırağı sokmuş ama hadi o erkek, bu benim analığım ne diye sokar, değel mi? Bilinmez ki! Görecen gızı!” Yine gülme, yine kısılan gözler,</p>

  <p class="p10">“Herifin çürükleri sararmış da,” başıyla analığını gösterdi, “bu gâvurunkiler durur olduğu gibi! Ben derim, ha anamın çürükleri, ha herifin! Çürük çürük olduktan sonra!”</p>

  <p class="p10">“Günay’dan ne istiyor? Evlendirsin mi, istiyor?”</p>

  <p class="p10">İşte, buna çok güldü Nesibe,</p>

  <p class="p10">“Get işine! Gız istemez ki, çırahılan evlensin! N’etsin çırağı? Çok zengindir bunlar! Çirkindir, ama gitmez furuncunun çırahına! Mendis (mühendis!) ister o! Zaten, kimse bilmez kirlendiğini! Furuncunun oğlan da kaçmış; nerden bulacan?”</p>

  <p class="p10">“E, ne olacak şimdi?”</p>

  <p class="p10">“Ne olacak? Aldıracaklar çocuğu! Analığım, bekler abla gelsin! Eyi bir doktor soracak ablama!”</p>

  <p class="p10">Biraz da muhabbetin seyrinden olacak, daha fazla kalmak istememiş, ayrılmıştım. Olayı takip de etmedim. Ama anlaşılan, Günay sormuş soruşturmuş bir doktor bulmuştu. (Şimdi düşünüyorum da, kendi hamileliğini “Tanrı’nın bedenimi kutsaması,” diye tanımlayan bir kadından istenecek yardım değilmiş! Daha da ironik olanı, Şafak’ın çocuğunu da aynı doktorun almış olması!) Birkaç ay sonra bir uğradığımda Nesibe’nin gözlerinin içi gülüyordu, bir düğün davetiyesi uzattı,</p>

  <p class="p10">“Serap’ı evlendiririk, be guzum!”</p>

  <p class="p10">Serap’ın kim olduğunu çıkarmaya çalışırken, Günay, “Nasıl becerdiklerini sor,” dedi ve meseleyi hatırladım. Nesibe, yine gülüyordu,</p>

  <p class="p10">“Bir ağabeyi vardır bu Serap’ın. Bir kâtip çalıştırırmış yanında. Biraz yaşlıdır, ama aptesinde, namazında aslan gibi adamdır. Gız gibi gızarır yüzüne bakanda. Kimi kimseciği de yoktur. Eve evrak neyin getirip götürürken, görmüş bizim Serap’ı. Görmüş istediği gibi temiz bir gız. Hiç bakamaz ya bizim gız kimselerin yüzüne, herif sanmış utangaçlığındandır. Eh, garı kısmisini etli butlu da severmiş adam. Demiş, istesem mi, istemesem mi? İstesem, verirler mi? Öyle ya, kendisi yoksuldu, bunlar paralı. Sonra, yaradana sığınmış, varmış bizim Raşit’e, demiş ‘Ben senin bacını isterim.’ Bizim Raşit de ne zamandır yakınır bacısı evde kaldı diye, o da demiş, hay hay. Ama, analığım tutturmuş, yok, benim gızım mendislere layıktır. O çulsuz da kim oluyor!”</p>

  <p class="p10">“E, hani ağlıyordu, kızıma koca yok diye?”</p>

  <p class="p10">Nesibe, bu lâfa da çok güldü,</p>

  <p class="p10">“Sen ne diyorsun be guzum? Nazlanacak ki, adam gıymatını bilsin! Analığım dermiş, benim gızımı ne mendisler istedi de vermedim. Bir yalvartmış, bir yalvartmış herifi!”</p>

  <p class="p10">“Peki, kız istiyor mu bu adamı?”</p>

  <p class="p10">“İstemeyecek de ne edecek? Çürüktür, isteyecek elbet! Gapı gibi adamdır, eyi adamdır. Müslüman adamdır.”</p>

  <p class="p10">“İyi de, nasıl alacak ‘çürük’ kızı?”</p>

  <p class="p10">“Hadi, get işine!” <span class="t6">İtalik</span>’lediğini görebiliyordum, <span class="t6">Aman, ne aptalsın!</span></p>

  <p class="p10">Nasıl aldığını da Günay anlattı,</p>

  <p class="p10">“Ramize Hanım’ı gördün ya, o hanım meşhur Uncular’ın anneleri.”</p>

  <p class="p10">“Yok canım! Hani şu pastaneleri filan olan?”</p>

  <p class="p10">“Pastaneler göstermelik. O kadar para pastaneden kazanılmaz. Hayali ihracattan ithalata, uyuşturucuya kadar her şey var. Bunlar, beş erkek kardeş, babaları toprak ağası. Adam ölünce, büyük, toprağın başında kalıyor, diğerleri İstanbul’a gelip burada iş tutuyorlar. Beş-on sene içinde multi, multi, multi milyoner oluyorlar. Rumeli Hisarı’nda Boğaz’a nazır bir apartmanları var, bütün aile o apartmanda oturuyor. Erkeklerin dördü de evli, kendi daireleri var ama yemek, içmek, yıkanmak, televizyon, bütün faaliyet Ramize Hanım’ın dairesinde cereyan ediyor. Kendi dairelerine yatmadan yatmaya çıkıyorlar. Şimdi, gözünün önüne getir. Evin, Paşabahçe’den Kandilci’ye kadar gören cephesinde doksan metrekarelik bir salon; tıklım tıklım eşya, biblo, avize, aplik vesaire dolu bir salon ve yerden tavana camlar Mısır işi kadife, saten perdelerle sıkı sıkıya örtülmüş. Buna mukabil, dış kapının girişinde, sokağa bakan normal boyutlarda bir oda var. Bütün aile oraya doluşuyorlar. O kadar kalabalık oluyor ki televizyonun sesi bile duyulmuyor. Buradaki perdeler sedirin örtüsüyle aynı desenden. Anlaşılan bir yerden bir top basma kapatılmış, perdeden minderlere kadar her şey bu kumaşla kaplanmış. O kadar ki benim ilk gördüğüm gün, Ramize Hanım’ın entarisi de aynı kumaştandı. Sedirin üstünde otururken kadın nerede başlıyor, sedir nerede bitiyor belli olmuyordu. Dört tane gelin var, dördü de besbelli aynı berbere gidiyorlar, aynı terziden giyiniyorlar. Siyah, V yaka, dar elbiseler. Besbelli, birisi onlara V yaka, siyah elbiselerin kadını ince uzun gösterdiğini söylemiş. Dördünün de saçı aynı sarı tona boyanmış, buklelerine varıncaya kadar da aynı. Ayaklarında üstü ponponlu yatak odası terlikleri, altın takılar takılar takılar, yeşil farlar farlar, lacivert rimeller, mor rujlar, pudralar! Dördünün de elinde birer Hafta Sonu, bir yandan Emel Sayın ne giymiş ona bakıyorlar, öte yandan da kocalarının o gece hangi eğlence kulübünde olduğunu tahmin etmeye çalışıyorlar. Ve tabii, kocaların hiçbirisi, hemen hiçbir gece eve zamanında gelmiyor, geldiği zaman da sarhoş. Şimdi bu arada bir Serap var. Serap, Allah affetsin, Ramize’nin küçük bir kopyası. Hani, yani uluslararası ölçülerde çirkin bir kız! Vardır ya, burnunu kestirsen, boynunu ne yapacağını bilemezsin öyle bir beden!”</p>

  <p class="p10">“Fırıncının çırağı da buna âşık oluyor, öyle mi?”</p>

  <p class="p10">“Fesuphanallah! Keçiye oluyor da! İşte o kadar bir iş, anlaşılan. Hisarüstü’nde bir mezarlık vardır, Serap’la orada buluşuyorlar. Ve olacağına bak, ilk defasında kız hamile kalıyor. İşin farkına varan Ramize. Evin içinde o kadar kadın var, gelinler kızlar, ama Ramize hepsinden saklıyor. Bir tek bizim Nesibe ile işbirliği yapıyor.”</p>

  <p class="p10">“Nesibe, bunun evlâtlığı, öyle mi?”</p>

  <p class="p10">“Beslemesi. Yedi yaşında annesiz babasız kalınca halası bunlara hizmetçi diye vermiş. O kadar küçükmüş ki, bulaşık yıkamak için taburenin üstüne çıkardım, evyeye boyum yetişmezdi, diye anlatıyor. On beş on altı yaşlarına kadar onlarda kalmış, sonra da yaşlı bir adamla evlendirmiş, kurtulmuşlar.”</p>

  <p class="p10">“O kapıcıyla evli değil mi? O genç adamla?”</p>

  <p class="p10">“İkinci kocası, Abdullah. Yaşlı adam evlendikten birkaç yıl sonra ölmüş. Bu kocası Nesibe’den küçük. Apartmanlardan birisinde ona da bir kapıcılık vermişler olmuş bitmiş. Ama ilişki kesilmemiş. Ne zaman neye ihtiyaçları olsa, ‘Nesibe gel,’ diyorlar. Bu defa da, bu. Ramize, Nesibe’den kürtaj doktoru soruyor. O da kadını alıyor bana getiriyor. Ben de bizim Beyaz Dizi Demet’e havale ediyorum. O da bunları alıp götürüyor. Aileden kimsenin ruhu duymuyor. Şimdi de bu adamı bulmuşlar onunla evlendirecekler. Düğüne gideceğiz artık!”</p>

  <p class="p10">“Hadi, canım sen de!” demiştim!</p>

  <p class="p10">“Yok canım, gideceğiz,” dedi Günay, güldü, “sen değil ama ben gitmezsem hem Nesibe’ye ayıp olur hem de ürkerler.”</p>

  <p class="p10">“Ürkerler mi?”</p>

  <p class="p10">“Tabii. Sırlarını bildiğimiz için bizi yakınlarında görmek isteyeceklerdir. Çok değerli bir şeyini emanet ettiğin birinin ortadan kaybolduğunu düşünsene. Ne kadar rahatsız olursun!”</p>

  <p class="p10">Düğün, Hisarüstü’ndeki evde oldu. Bahçe kapısının önünde son model Mercedesler, apartman kapısının önünde gelişigüzel yığılı yüzlerce ayakkabı vardı. Ayakkabılar çamurluydu, tabanları kararmış, etiketleri sökülmüş, adi deri giyilmekten açılmış, kayığa dönmüştü. Rodoplu, kendisininkileri çıkarttığında çöpe atıyormuş duygusuna kapıldı.</p>

  <p class="p10">“Benim tütün rengi yumurta topuklar mezbelelikte utanç verici bir refah adacığı oluşturdular.” Ellerini bileklerini kımıldatmaksızın iki yana açtı,</p>

  <p class="p10">“Daha başlangıçtaki manzara yabancılığımı söylüyordu, ama ne yaparsın? Nitekim, Raşit’in büyük kızı, Sevim koşturdu, benim ayakkabıları kaldırdı, kenara, korumaya aldı. Al sana bir ayrıcalık daha! Bırak, tavuklarımızın karışmasını -hatırlar mısın, Ahmed Arifin öyle bir şiiri vardır- ayakkabılarımız bile karışmıyordu! Sevim önde ben arkada, iki tarafı rengârenk giyimli genç kızlara, saç spreyi kokularına sürtünerek yürüdük. Hâkim renk kırmızıydı, hâkim kumaş saten, hâkim elyaf sentetik. Saçlar, alabildiğine kabartılmış, taşlı tokalar, fiyonklar, kollarda ve boyunda altın altın altın. Girişin sağındaki basmalı odada bir kadın yüzüne tülbent örttüğü bebeğini ayağında sallıyordu. Hemen yanında beni her zaman şaşırtan rahatlıkla göğsünü çıkarmış meme veren bir başkası vardı. Sedirlerin arasındaki boşlukta eğilmiş birkaç genç anne ter içinde çocuklarını tedip ediyorlardı. Biz salona yürüdük. ‘Bir mumdur, iki mumdur! Hah hah haninna!’ belki otuz kadın göbek atıyordu. Bu göbek dansı, ne kadar kışkırtıcı olabiliyor! Bir genç kız hatırlıyorum, gözlerini göbek deliğine dikmiş, ayakta ikiye katlanıyordu. Bedenine öylesine yoğunlaşmıştı ki inanır mısın, mastürbasyon yaptığını düşündüm! Üstelik de, bir mumdur, göbek dansına uygun değildir! Ama, örtülü örtüsüz, genç yaşlı herkes oynuyordu, derilerinden fışkıran buharı göremesen de koklayabiliyordun.</p>

  <p class="p10">‘Ramize Hanım nerede?’ diye sordum.</p>

  <p class="p10">‘Burda, gel!’ dedi kız, kalabalığı yardı, beni salonun öbür ucuna götürdü. Şimdi, bakıyorum, Ramizeler beş olmuş! İki kız kardeşi, bir görümcesi, bir de halası var ki tıpkı kendisi!</p>

  <p class="p10">‘Günay Hanım, gel, gel otur!’ diye yer açtı. Tabii, tanıştırmak diye bir âdet yok, sadece sırayla hoş geldin dediler, hatır sordular, ben mukabele ettim. Neden sonra, iyice yaşlı olanı, hala, sordu,</p>

  <p class="p10">‘Kimdir?’</p>

  <p class="p10">‘Doktordur,’ dedi Ramize, nedense doktor olduğuma karar vermişti.</p>

  <p class="p10">‘Kocası var mı?’</p>

  <p class="p10">‘Yok. Ne yapsın, zavallı, bizim Taha’ya bakıyor, geçinip gidiyor işte!’</p>

  <p class="p10">‘Gözelmiş de ama vah vah!’</p>

  <p class="p10">“Diğerlerinin gözlerini kaçırdıklarını hissettim.”</p>

  <p class="p10">Günay’a, Taha’ya bakmak işinin de ne demek olduğunu sordum,</p>

  <p class="p10">“Taha, Raşit’in tek oğlu. Dil Gelişimi Uluslararası Projesi’nde benim incelediğim çocuklardan birisiydi ya. Bunları öyle tanıdım zaten.”</p>

  <p class="p10">“Bilmiyordum.”</p>

  <p class="p10">“Unutmuşsun. Hani, diyordum, bir çocuk vardı. Konuşma özürlü sanıyordum, meğer sekiz kızdan sonra doğmuş. Çocuk, ‘moh!’ diyor, anne, sekiz abla, halalar, teyzeler hepsi birden koşuyor, ‘Su mu, çiş mi, yemek mi, karnın mı ağrıyor?’ Oğlan da hangi seçeneği benimserse bir ‘moh!’ daha çekiyor, dileği yerine geliyor. Konuşmasına gerek yok! İşte, o çocuk bu çocuk. Ramize, Taha’ya bakıyor derken, araştırma projesini kastediyor. Neyse. Gözlerini kaçırdılar, ama çaktırmadan süzdüklerinin farkındayım. Tabii, giysilerimi beğenmediler, tabii, takısızlığıma hayıflandılar filan. Şimdi, hepsi ara ara oynamaya kalkıyorlar, ama kimse beni çağırmıyor! Anlıyor musun?”</p>

  <p class="p10">“Beceremeyeceğini anladılar demek!”</p>

  <p class="p10">“İlk bakışta! Normal koşullarda böyle bir durumda yani, aşina olmadığımız insanların arasında, biz üstünlük taslamaktan, ukalalık etmekten korkarız, değil mi? Ne demek efendim, kimsenin ezikliği yok! Tersine, o kadar güvenliler ki, insan kendisine, ‘Ben bunlara yaranmaya mı çalışıyorum?’ diye soruyor.”</p>

  <p class="p10">“Bizim Nesibe nerede bu arada?”</p>

  <p class="p10">“Mutfakta, tabii! Gittim, baktım, kazanlarla et, pilav, onlarla uğraşıyor. İncecik bir şey zaten. O koca kazanları indirip kaldırıyor. Bir tek o giyinip süslenmemiş. Şalvar eski şalvar, hırka eski hırka. Beni, Serap’ın dairesine, çeyizleri göstermeye götürdü. Ha, bu arada, ikinci kattan üçüncü kata çıkıyoruz, aydınlıktan bakınca görünen denize nazır bir balkon var, kuzeye doğru. Bakıyorum, balkonda bir hareket var gibi. Tekrar bakıyorum, bir ördek öyle dolanıyor!</p>

  <p class="p10">‘Nesibe, ördek miydi, o?’</p>

  <p class="p10">‘Ördek, abla,’ diyor.</p>

  <p class="p10">‘Ne arıyor burada?’</p>

  <p class="p10">‘İşte,’ gözlerini kaçırıyor, gülüyor. Bilirsin, nasıl güler. Ben de sanıyorum ki, balkonu kümes yerine kullanmalarını kınayacağımı düşündüğü için mahcubiyetinden gülüyor. Meğer öyle değilmiş. Şimdi, zifaf odasına çıkıyoruz ya, tül dantel bir yatak. Her tarafta örtüler örtüler, işlemeler işlemeler. Bunu bu yenge işlemiş, ötekini filan hala, müthiş bir emek. Derken, yatağın başucuna doğru bir bohça var, Nesibe o bohçayı gösteriyor,</p>

  <p class="p10">‘Oradalar.’</p>

  <p class="p10">‘Ne onlar?’</p>

  <p class="p10">Gidiyor, bohçayı alıyor, açıyor. Böyle, dört köşe mendiller, etrafında dört parmak dantel örülmüş. Ne olduğunu anlıyorum, tabii.</p>

  <p class="p10">‘Nasıl olacak şimdi bu iş?’</p>

  <p class="p10">‘Ördek var ya, abla!’ diyor Nesibe, kıkır kıkır.</p>

  <p class="p10">‘Nasıl yani?’</p>

  <p class="p10">Mendillerden üç-dört tanesini alıyor, koynuna sokuyor, bir yandan da konuşuyor.</p>

  <p class="p10">‘Şimdi, ördeği kesecem, bunları bulayacam.’</p>

  <p class="p10">O kadar şaşırmıştım ki, sora sora, işe yarayıp yaramayacağını sordum, iyi mi? El cevap,</p>

  <p class="p10">‘Ördek kanı pespembedir!’ Elini bu defa da cebine atıyor,</p>

  <p class="p10">‘Bunlar da va!’</p>

  <p class="p10">Çıkardı gösterdi, böyle mermi şeklinde, kaya tuzuna benzeyen bir şeyler.</p>

  <p class="p10">‘Ne bunlar?’</p>

  <p class="p10">‘Şaptır be guzum! Mısır Çarşısı’ndan aldım.’</p>

  <p class="p10">‘Şap mı?’ Şapın ne olduğunu biliyordum tabii, ama çocukluğumdan beri görmemiştim. Babam tıraş olduğu zaman kullanırdı. Hayal meyal hatırlıyorum.</p>

  <p class="p10">‘Anası götüne sokacak ki, sıkılasın!’ demez mi? Bir gülüyor, bir gülüyor, yerlere yatıyor gülmekten! Ben de en bilimsel halimle, elimde şap, inceleyip duruyorum! Tabii, bunu gördükten sonra kalıp, damadı görmek şart oldu. Tekrar aşağı indik. Az sonra da gelin, damat ve erkekler göründüler. Boğum boğum bir kız çocuğu, ter içinde zavallı. Beyaz saten dalga dalga sararmış. Damat, otuz-otuz beş yaşlarında çam yarması gibi bir Rumeli göçmeni. Alı al moru mor bir adam. Paldır küldür geldi, herkesin, o arada benim de elimi öptü. Bu arada fon müziğimiz de, ‘Aldırma gönül aldırma!’ Hemen arkasından ‘Penceresi cam cama muallim!’</p>

  <p class="p10">Raşit’in küçük kızı koştu bacağına sarıldı,</p>

  <p class="p10">‘Enişte, benlen dans edecen?’</p>

  <p class="p10">Bunu duyanlardan bir alkış, adam ortada bir zeybek tutturdu. Raşit ve diğer abiler, ellerinde rakı bardakları, geldiler. Plak değişti: Mastika! Ceketler çıkarıldı, bel kemerlerine asıldı, omuzlarını, kalçalarını birbirlerine tokuştura tokuştura oynamaya başladılar. Gürültüyü duyan karıları koşturdular, kamuoyu önünde kırk yılda bir sahiplenilmenin keyfini çıkardılar, bir cilvedir başladı! Hemen arkasından da yemekler ve ağır bir rakı faslı. Beni -olacağına bak!- erkeklerin yanına oturttular, ama gözüm Ramize’de! Nitekim, on bire doğru kaş göz işaretlerini gördüm. Kadın, kızını yukarı çıkaracak. Diğer Ramizeler de alarmda olmuş olmalılar ki, hep birlikte davrandılar, ama bizim Ramize ne dediyse dedi, hepsini oturttu! Gelinin peşinden koşan akraba kızlarını da durdurdu. Gözden kayboldular. Benim de aklım, ördekte! Biz -biz, derken, erkekler- daha bir kırk beş dakika aşağıda kaldık. Burada damat elbirliği ile sarhoş edildi, hikâyenin de sonu belli oldu.</p>

  <p class="p10">‘İçelim enişte, içelim!’</p>

  <p class="p10"><span class="t6">‘</span>İçelim abi, içelim!’</p>

  <p class="p10">Gerisini Nesibe anlatsın!”</p>

  <p class="p10">Nesibe gülüyordu,</p>

  <p class="p10">“Ne var ki, anlatacak?”</p>

  <p class="p10">“Güvey yuttu mu, bari?”</p>

  <p class="p10">“Ne var ki, yutmayacak?” Omuzlarını silkti, burnunu kıstı, gözleri kayboldu, “Mutludur be adam, mesuttur. Bir cahallık etti diye, kalsa mıydı gızcağız ortada? Cenab-ı Allahım istemez kulları kötü olsun!”</p>

  <p class="p10">“Olan zavallı ördeğe oldu desene?” dedim.</p>

  <p class="p10">“Niçün ama? Bir güzel pişirdim onu! Güzelce yediler!”</p>

  <p class="p10">“Kim yedi, diye sorsana,” dedi Günay.</p>

  <p class="p10">“Yoksa, damada mı yedirdiler?” Nesibe’ye döndüm, “Yoksa damada mı yedirdiniz?”</p>

  <p class="p10">“Yeni evlenmiştir adam! Güç, kuvvet lâzımdır!”</p>

  <p class="p10">“Adamı böyle aldatmak...” diye başladım, ne diyeceğimi bilemedim, “günah değil mi?” diye sordum. Nesibe’nin gözleri sahici bir şaşkınlıkla açıldı,</p>

  <p class="p10">“Niçün, ama?”</p>

  <p class="p10">Damat yetimdi, fukaraydı, kimse ona kolay kız vermezdi. Dahası, Serap’ı sevmişti. Yarın öbür gün çoluk çocuğa karışır, gül gibi yaşar, giderlerdi. Serap da ona iyi karı olurdu. Fena mı etmişlerdi?</p>

  <h2 class="h20"><a id="ncx1036"></a></h2>
</body>
</html>
