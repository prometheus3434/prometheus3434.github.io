<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>DAVID’İN İHANETİ</title>
</head>

<body>
  <h2 class="h20">III</h2>

  <p class="p1">&nbsp;</p>

  <p class="p10">David’in, “<span class="t6">İsa Mesih! Müslüman’ bulamıyorum</span>!” gerekçesi ile adını “Çağdaş Türk Zihniyeti ve Rasyonalizm” şeklinde değiştirdiği projesinin gelişmesini yakından izledim. Daha doğrusu, yakınına düştüm! Şöyle ki, nicedir derslikten çıkıp müzikli toplantılara dönen gecelerden birinde, David’in çalışma masasının üstünde özenle kesilmiş bir kupür yığınağı gördüm. Dikkatimi çekti, çünkü bunlar da tıpkı Rodoplu’nunkiler gibi -ama çok daha düzenli!- sütun yazılarıydılar. Profesör, döneminin altı büyük gazetesi, <span class="t6">Hürriyet, Milliyet, Cumhuriyet, Günaydın, Tercüman</span> ve <span class="t6">Güneş</span>’te devamlı yazan kırk üç yazarın bir aylık (Aralık) yazılarını toplamış, yazarları numaralamıştı: (1) Bekir Coşkun, (2) Yılmaz Çetiner, (3) İlhan Bardakçı, (4) Nazlı Ilıcak, (5) İlhan Selçuk, (6) Oktay Akbal, (7) Hasan Cemal, (8) Uğur Mumcu, (9) Müşerref Hekimoğlu, (10) Talat Halman, (11) Mustafa Ekmekçi, (12) Yavuz Donat, (13) Orhan Duru, (14) Attila İlhan, (15) Mehmed Kemal, (16) Rauf Tamer, (17) Osman Kibar, (18) Altan Öymen, (19) Altemur Kılıç, (20) Örsan Övmen, (21) Burhan Arpad, (22) Prof. Fahir Armaoğlu, (23) Erdoğan Alkin, (24) Öztin Akgüç, (25) Metin Toker, (26) Haldun Taner, (27) Rüştü Şardağ, (28) Mümtaz Soysal, (29) Mükbil Özyörük, (30) Haluk Ülman, (31) M. Ali Birand, (32) Yalçın Doğan, (33) Oktay Ekşi, (34) Teoman Erel, (35) Necati Zincirkıran, (36) Refik Erduran, (37)Mehmet Barlas, (38) Ergun Göze, (39) Selçuk Erez, (40) Hasan Pulur, (41) Nezih Demirkent, (42) Çetin Altan.</p>

  <p class="p10">Yığının yanında kalamozaya benzer bir büyük defter vardı. O gece, David gelip de toplantı dağıldıktan sonra, Diana’nın kahve teklifini kabul ettim. Profesörle konuşmak, ne yaptığını öğrenmek istiyordum. Daha önce naklettiğim gibi, David’in Türk üniversitelerinin bilimsel üretimini araştırma malzemesi olarak kullanması, Dekan Dülger tarafından fiilen yasaklanmıştı. İlk plânını değiştirmek zorunda kalan David,</p>

  <p class="p10">“İki aşamalı bir proje uygulamayı düşünüyorum, Mehmet Bey,” diye açıkladı, “Öncelikle, Türkiye’nin gündemini tespit edeceğim. Bu gördüğünüz kupürlerde işlenen konular bu amaca hizmet edecek. Daha sonra, makalelerin üstünden giderek, gündemdeki konuları nasıl incelediklerini, metodolojilerini saptayacağım.”</p>

  <p class="p10">Sözünü kestim,</p>

  <p class="p10">“Türkiye’nin gündemini sütun yazarlarının saptadığını mı düşünüyorsunuz?”</p>

  <p class="p10">Meleksi meleksi güldü,</p>

  <p class="p10">“Neyi ima ettiğinizi biliyorum, efendim,” dedi, terbiyeli bir sesle, “Hayır, Türkiye’nin basın dışında oluşan bir başka gündemi olduğunun farkındayım. Bunun ne olduğunu bir sonraki aşamada saha çalışmasıyla saptamaya çalışacağım.”</p>

  <p class="p10">“Demek, hâlâ, Doğulu kafasının peşindesiniz?” dedim, David, teslim olduğunu belirten bir hareketle, “İsa Mesih! Müslüman bulamıyorum!” dedi.</p>

  <p class="p10">Gülümsüyordu, ben de uzatmak istemedim.</p>

  <p class="p10">“Nasıl bir yol izlediğinizi açıklamanızı istesem, sizi sıkar mıyım?”</p>

  <p class="p10">“Asla! Asla!” diye ünledi, “Bilakis, memnun olurum. Belki beni uyarmak istediğiniz birkaç nokta çıkar!”</p>

  <p class="p10">Bilim adamı heyecanını görebiliyordum. Yerinden kalktı, masasındaki konular teker teker sıralanmıştı. Buna göre, 1-31 Aralık tarihleri arasında yayımlanan köşe yazılarında 381 konuya değinilmişti. Günlük ortalama konu adedi 12.2, her bir sütun yazarının bir ayda işlediği ortalama konu adedi ise 8.6’ydı. David bu hesabın ‘konuların tekrarı’ anlamına geldiğini söylüyordu. Yazarlar, hem kendilerini, hem de diğer sütun yazarlarının daha önce ele aldıkları meseleleri tekraren yazıyorlardı. <span class="t6">Türkçesi, herkes hep aynı şeyleri yazıyordu</span>!</p>

  <p class="p10">“Uzmanlaşma eksikliğinden kaynaklandığını düşünüyorum,” dedi David.</p>

  <p class="p10">Yazarların birbirlerine atıf yapıyor olmalarını da uzmanlaşma eksikliğine bağlıyordu. Şöyle ki, bir ay boyunca işlenen 381 konunun 16’sı, sütun yazarlarının birbirlerine yaptıkları göndermelerden oluşmuştu. David’e göre, toplamın yüzde 4’üne tekabül eden bu rakam dikkat çekecek kadar yüksek bir orandı.</p>

  <p class="p10">“Saptayabildiğim kadarıyla makalelerin asgari yüzde dördü ikinci elden bilgi üzerine yapılanmış,” dedi ve gülümsedi, “Bazen üçüncü el de olabiliyor!” <span class="t6">Türkçesi, birbirlerinden apartıyorlardı</span>!</p>

  <p class="p10">Bu bulgunun bir telmihi de, Türk basınında, Ortadoğu dillerini bilmeksizin Ortadoğu uzmanı olan Profesör Sernea’nın sorununa benzer bir sorun olduğuydu. Yani, meselenin aslına hâkim olamayan yazar, güvendiği bir arkadaşının yazısından alıntı yaptığı için, konu bir yandan da yanlışların belirleyici ayrıntılarını kaybederek kabalaşıyor, diğer yandan da yanlışların ‘bilgi’ haline dönüşmesi ihtimali büyüyordu.</p>

  <p class="p10">“Mamafih,” diye gülümsedi, Profesör Pavloviç, “bu suretle, Türk gazetecilerinin iç-çevresini öğrendim.”</p>

  <p class="p10">Bir liste daha çıkardı, bu listede de, en çok gönderme yapılan gazetecilerin listesi vardı.</p>

  <p class="p10">“Şimdi, bakalım,” dedi “İlhan Selçuk! Aralık ayı içinde, Oktay Akbal ve Mustafa Ekmekçi kendisinden dört ayrı yazıda bahsetmişler. Sonra, Nadir Nadi. Onu da en çok Hasan Cemal ve on beş numaralı yazar, Mehmed Kemal Bey seviyorlar. Aynı sırada, Hasan Pulur da var. Onun hayranları da, yine Oktay Akbal ve İlhan Bardakçı. Teoman Erel de arkadaşları tarafından sevilen bir yazar. Onu da Öztin Akgüç ve Ekmekçi seviyor. Ama, bu Bay Ekmekçi, çok sevecen bir beyefendi olmalı. Bir ay içinde tam on üç arkadaşını sütununa konuk etmiş. Onu, Akbal izliyor.”</p>

  <p class="p10">“Günay Rodoplu, bu duruma grup zinası der,” diye mırıldandım, “<span class="t6">karşılıklı hayranlık derneği</span>!”</p>

  <p class="p10">“Zo!” güldü David, “Öyle der, öylemi? İlginç bir hanımefendi bu Rodoplu!”</p>

  <p class="p10">“Öyledir,” dedim, ama birden, Günay’ı bir yabancı ile konuşuyor olmaktan mahcup oldum, konuyu değiştirdim.</p>

  <p class="p10">Pavloviç, basının iç-çevresinin sol ve sağ diye ikiye ayrıldığını saptadığını söyledi. Birbirlerini “kollayan” sol iç-çevre yazarları listesindeki isimler, Yalçın Doğan, Yalçın Pekşen, İlhan Selçuk, Haldun Taner, Burhan Felek, Nezihe Araz, Uğur Mumcu, Teoman Erel, Hasan Pulur, Mehmed Kemal, Ali Sirmen, Nadir Nadi, İlhami Soysal, Mehmet Barlas’tı.</p>

  <p class="p10">“Sağ” iç-çevre daha kısıtlı olmalıydı; David, sadece Ceyhan Altınyelek, Servet ve Ahmet Kabaklı’nın isimlerini tespit edebilmişti.</p>

  <p class="p10">David’in elinde isimlerin yanına doğum tarihlerinin de ekli olduğu bir liste daha vardı: Azra Erhat, 1915; S. Eyuboğlu, 1908; Tarık Dursun K., 1935; Mehmet Başaran, 1926; Selim İleri, 1949; İlhan Berk, 1916; Cevdet Kudret, 1907; Ahmet Haşim, 1884; Tevfik Fikret, 1867; Hüseyin Rahmi Gürpınar, 1864; Hasan İzzettin Dinamo, 1909; Asım Bezirci, 1927; Talip Apaydın, 1926; Fazıl Hüsnü Dağlarca, 1914; Orhan Kemal, 1914; Can Yücel, 1926; Aziz Nesin, 1915; Cemal Süreyya, 1931; Nâzım Hikmet, 1901; Özdemir Asaf, 1923; Emre Kongar, 1941; Ali Püsküllüoğlu, 1935; Vedat Türkali, 1918; Oktay Rifat, 1935; Naim Tirali, 1925; Salah Yıldız, 1933; Sait Faik, 1906; Mete Tuncay, (?); Nazlı Eray, 1945. Bu listenin ne anlama geldiğini sordum.</p>

  <p class="p10">“Ha, o mu?” diye gülümsedi, uzandı, yakın gözlüklerinin üstünden baktı, “onlar, sütun yazarlarının atıf yaptığı edebiyatçılar. En sevilen yazar da, bakabilir miyim, lütfen,” uzandı listeyi aldı,</p>

  <p class="p10">“Aziz Nesin. Bu ay içinde beş ayrı yazar ondan övgüyle bahsetmiş, İlhan Selçuk, Oktay Akbal, Refik Erduran, Ekmekçi -bu, Ekmekçi Bey’le tanışmak isterim, çok iyi bir insan gibi görünüyor.”</p>

  <p class="p10">Buna cevap vermemeyi tercih ettim,</p>

  <p class="p10">“Yaşar Kemal? Yaşar Kemal yok mu?”</p>

  <p class="p10">“Aralık ayında yok,” dedi David, “bakın, iki, pardon, üç liste daha var.” Kâğıtları uzattı,</p>

  <p class="p10">“Bu sütun yazarlarının övdükleri sanatçılar listesi; bu, övdükleri, akademisyenlerin listesi; bu da,” mahcup olmuş gibi duraladı, “sevmediklerinin listesi.”</p>

  <p class="p10">İlk liste, Metin Akpınar’la başlıyor, Zeki Alasya ile sürüyordu: Yıldız Kenter, Şükran Güngör, Zülfü Livaneli, Rahmi Saltuk, Timur Selçuk, Fevzi Tuna, Müjdat Gezen, Ruhi Su, Hale Soygazi, Bedri Rahmi Eyuboğlu.</p>

  <p class="p10">İkinci liste, sevilen akademisyenler listesiydi: Cavit Tütengil, Cevat Çapan, Bedri Dere, Tevfik Çavdar, Bahri Savcı, Sadun Aren, Gencay Şayian, Tarık Zafer Tunaya, Cahit Talaş, Arslan Başer Kafaoğlu, Öztin Akgüç ve Akın.</p>

  <p class="p10">“Sevilmeyenler” listesinin başını İlhan Evliyagil çekiyor, Avni Akyol, Mehmet Özgüneş, Yahya Kemal, Ebubekir Hazım Tepeyran izliyordu.</p>

  <p class="p10">“Sağ’ın övdükleri” listesinde, Prof. Dr. Ekrem Ayverdi, Dr. Aydın Yüksel, Mehmet Akif, Ahmet Refik Bey, Dr. Faruk Sümer, Dr. İsmail Parlatır isimleri sıralanmıştı.</p>

  <p class="p10">CIA telmihinden olacak, Pavloviçlerin elinde onca ismi bir arada görmek beni sinirlendirmişti. Bu listelerin gizli belgeler olmadığı, isimlerin gazete okuyan herkes tarafından derlenebileceğinin bilincine rağmen, gerildikçe geriliyordum. Ruhsal durumum sesime de yansıdı; itham eder gibi sordum,</p>

  <p class="p10">“Bu listelerle neyi amaçlıyorsunuz?”</p>

  <p class="p10">“Oh, well!” diye başladı, David, “Size söylediğim gibi başlangıç amacım, Türkiye gündemini saptamaktı. Tabii, sütun yazarlarının önerdiği gündemi. Fakat, sonra, Mehmet Bey, bu kadar çok sayıda isme rastlayınca, Türk entelijensiyasının kimliğini saptadığımın farkına vardım. Bunu Türk entelijensiyasının düşünce tarzının bana ışık tutacağı düşüncesi izledi.”</p>

  <p class="p10">Profesör, Cord Fountadion’a kabul ettirdiği hipotezleri bu yazarların yapıtlarında sınamaya hazırlanıyordu. Okur, söz konusu hipotezleri hatırlayacaktır: “<span class="t6">Kesinlik, Doğu kafası için nefret edilecek bir şeydir</span>,” “<span class="t6">Kesinlik yoksunluğu aslında Doğulu kafasının genel karakteridir... Doğu kafası ülkesinin pitoresk görüntüleri gibi en yüksek noktada simetri duygusundan yoksundur. Düşünce sistemi düzensiz ve dağınıktır... Geçerliliğini kabul ettikleri en basit önerilerin sonuçlarını düşünmekten acizdir</span>...” vs. vs. Bütün yaptığı, bu hipotezlerdeki “Doğu kafası” tanımının yerine “Türk kafası” tanımını ikame etmek olmuştu.</p>

  <p class="p10">“Peki, sonuç? Ne sonuçlara vardınız?”</p>

  <p class="p10">“Oh, daha çok erken,” dedi David, artık aşina olduğum özür diler tavrıyla, “Henüz bütün yapabildiğim, siz Türklerin nelerle ilgilendiğinizi...”</p>

  <p class="p10">Sözünü kestim,</p>

  <p class="p10">“Basının nelerle ilgilendiği demek istiyorsunuz, Profesör!”</p>

  <p class="p10">“İstediğiniz gibi olsun,” diye güldü, “Türk basınının nelerle ilgilendiğini saptamak oldu.”</p>

  <p class="p10">Pavloviç, duraladı, uzandı bir bira aldı,</p>

  <p class="p10">“Siz de ister misiniz?” Şişeyi açtı, başına dikti,</p>

  <p class="p10">“Well,” dedi, yine sesini söyleyeceği şeyler için peşinen özür diliyormuş gibi yumuşattı,</p>

  <p class="p10">“Şu kadarını söyleyeyim ki, Aralık ayında, Türk sütun yazarları en çok edebiyatla uğraştılar.”</p>

  <p class="p10">“Nasıl yani?”</p>

  <p class="p10">“İki numaralı liste,” dedi, David.</p>

  <p class="p10">Azra Erhat’la başlayan listeyi işaret etti,</p>

  <p class="p10">“Evet, edebiyatla uğraştılar. Bu listedeki isimler hakkında yazdılar. 381 konunun 24 tanesi edebiyatla ilgiliydi. Edebiyata dair yazıları, ekonomi ile ilgili konular izliyor: 23 yazı.” Edebiyatın, ekonominin önüne geçmiş olması çok şaşırtıcıydı, teyit ettirmek istedim,</p>

  <p class="p10">“Enflasyon ve her şey!” dedi, David.</p>

  <p class="p10">Edebiyatın ekonominin önüne geçtiğine inanamadığımı söyledim. Bana katıldığını ifade etti,</p>

  <p class="p10">“Şaşırtıcı değil mi?”</p>

  <p class="p10">Listeye uzandım, Türk basınını o ay en çok meşgul eden yazarların isimlerine tekrar baktım. Doğum tarihleri o zaman dikkatimi çekti.</p>

  <p class="p10">“Selim İleri’nin bu listede olmaması lâzım,” dedim, “Baksanıza, o sadece 1949 doğumlu!”</p>

  <p class="p10">“Ne demek istediğinizi biliyorum,” dedi, Pavloviç, İleri’ye takılmış olmama hiç şaşırmamış gibiydi, “Araştırmadım. Genç Bay İleri o listede, çünkü Azra Erhat hakkında bir kitap yazmış. Ama, haklısınız, bu yazarların en genci 1935 doğumlu.”</p>

  <p class="p10">“Peki, siz bunu nasıl yorumluyorsunuz? Ya da yorumluyor musunuz?”</p>

  <p class="p10">“Akranlarını kolluyor olabilirler,” diye gülümsedi, “Nostalji olabilir. Ama, belki de risk almak istemiyorlar.”</p>

  <p class="p10">“Nasıl risk?”</p>

  <p class="p10">“Genç kuşak yazarlarını övmek risk almaktır, değil mi? Nasıl gelişeceklerini bilemezsiniz. Eski ve genel kabul gören yapıtlar üzerinde konuşmak her zaman daha emniyetlidir. Öyle düşünmez misiniz?”</p>

  <p class="p10">“Statüko daha güvenlidir demek istiyorsunuz.”</p>

  <p class="p10">“Öyle değil mi?”</p>

  <p class="p10">Kuşkusuz öyleydi.</p>

  <p class="p10">Ciddileşti,</p>

  <p class="p10">“Bana söylenenin aksine,” diye sürdürdü, “bu bulgulara göre, henüz ekonomik kaygılarınız, edebi kaygılarınıza baskın değil.”</p>

  <p class="p10"><span class="t6">Günay! Burada olup bu adamı dinlemeliydin</span>, diye <span class="t6">italik</span>’ledim ama dudaklarımdan dökülen sıradan bir kinayeydi,</p>

  <p class="p10">“Bunu bir de Nesibe’ye sormak lâzım!”</p>

  <p class="p10">“Öyle, değil mi?” diye onayladı, beni yine şaşırttı.</p>

  <p class="p10">“Aslında, politikacılarınız da edebiyatçılarınızdan daha önemli değil,” diye gülümsedi, “Bakın, milletvekilleri hakkındaki yazı sayısı sadece 6. Bunlarda isim zikredilmiyor.”</p>

  <p class="p10">“Yani, mesela, Beşiktaş milletvekillerini tanımazken, edebiyatçı Mehmet Başaran’ı tanıyoruz.”</p>

  <p class="p10">“Aynen,” dedi, David.</p>

  <p class="p10">Gündemin üçüncü maddesinin ne olduğunu sordum,</p>

  <p class="p10">“Ah, bakın, bu ilginç!” diye ünledi, “Üçüncü sırada Turgut Özal var. Kişisel bilgiler. Karakteri, çevresi ve benzeri şeyler. Toplam 22 yazı,” gülümsedi, “Bay Özal, üçüncü sırayı CHP, SHP, SODEP, Paşa, İnönü, Kuvayı Milliye, Kubilay ve teorik solu öven yazılarla paylaşıyor. Onlar da 22 tane.”</p>

  <p class="p10">Bu hesapça, bizi öncelikle, edebiyat, sonra ekonomi, sonra da Turgut Özal’ın ailesine ilişkin dedikodular ilgilendiriyordu.</p>

  <p class="p10">“Bir sonraki sorununuz da, TRT!” dedi David.</p>

  <p class="p10">“TRT’nin nesi?”</p>

  <p class="p10">“Well, başta dili. Sonra, taraflılığı, yavanlığı, 19 yazı. Bunu Kıbrıs ve Yunanlılar izliyor, 18 yazı. Atatürk, 11 yazı; yerel seçimler, Köyceğiz, 10 yazı; tarihte bugün, 10 yazı. Ah, bu da enteresan: Yabancıların entrikaları, 10 yazı. Size, dökümü veririm, ilgilenirseniz.”</p>

  <p class="p10">Çok ilgilendiğimi söyledim.</p>

  <p class="p10">“Bence, bu bulguların önemi, Mehmet Bey,” diye sürdürdü David, “gündeminizin tarih ağırlıklı olduğuna işaret ediyor olmaları. Anlıyorsunuz değil mi? Edebiyatla ilgili yazıları gördünüz; en genç yazar, 1935 doğumlu. Şimdi buna tarihte bugün, Atatürk, CHP, Paşa, İnönü, Kuvayı Milliye, Kubilay, Türk Dil Reformu, eski İstanbul yazılarını da eklerseniz, 73 konu ediyor; yani, toplam yazıların yüzde 20’si 50-60 yıl öncesine dönük. Ne demek istediğimi anlıyor musunuz?”</p>

  <p class="p10">“Geleceğe dönük ya da fütüristtik nitelikteki yazıların sayısı nedir?”</p>

  <p class="p10">“Korkarım, geleceğe dönük olarak niteleyebileceğiniz tek bir yazı vardı,” dedi David, “yüksek teknolojinin Türkiye’ye olumsuz etkileri hakkındaydı.”</p>

  <p class="p10">“Anlıyorum,” dedim, “herhalde, yurtdışına ilişkin yazıların sayısı da azdır.”</p>

  <p class="p10">“Doğrusunu istersiniz, Türkiye’nin bütünüyle dışındaki dünyaya ilişkin tek bir yazı var. O da Le Monde’un iflası hakkında. Kaddafi, İtalyan mafyası, Pakistan’daki referandum hakkındaki iki yazıyla birlikte toplam beş. Yüzde 1.3.”</p>

  <p class="p10">“<span class="t6">İlkel toplumlarda evrenin merkezi ‘cemaattir’</span>” diye <span class="t6">italik</span>’ledim, “<span class="t6">Cemaat’in dışındaki her şey karanlıktır, cemaatten bağımsız bir varlığı olduğu düşünülemez</span>.”</p>

  <p class="p10">“Şimdi, tabii, bir de gazetenin günlük olma niteliği var,” diye sürdürdü, “Şimdi, mesela, Türk kimliğine ilişkin yazılar, kitap okunmadığından yakınan yazılar da eklendiğinde, haber mahiyetinde olan sütun yazılarının toplama oranı, 44 bölü 381, yüzde 11’e düşüyor ki, bu yüzde, günlük bir gazeteden çok aylık dergiyi çağrıştırıyor.”</p>

  <p class="p10">Açıklamasını istediğimde, David’in Türk basınına nezaket (bence!) gösterdiği ortaya çıktı. Demek istediğim şu: David’in kıstası, haftalık bir dergi olduğu halde aralık ayında 231 konu işleyen “TIME” dergisiydi. Bizim gazetelerin kullandıkları sütun/santim alanı, yani, kâğıt miktarı da göz önüne aldığında, köşe yazarlarının makalelerinde değindikleri konu sayısının 381’in üç katı olması gerektiğini hesaplamıştı. Ancak, David’in esas ilgisini çeken, yani, haber fukaralığının ötesinde ilgisini çeken, muhteviyatın kompozisyonuydu. Şöyle ki, bizim basınımızda yüzde 1.3’ü geçmeyen yurtdışı haberler, TIME’da toplamın yüzde 29’unu teşkil ediyordu ve Birleşik Devletler hariç 25 ülkeyi (Aralıkta, Güney Kore, Batı Almanya, İtalya, Polonya, Belçika, SSCB, İspanya, İngiltere, Fransa, Yunanistan, Portekiz, Güney Afrika, Hindistan, Pakistan, Kanada, İran, Hong Kong, Kolombiya, El Salvador, Uruguay, Şili, Etiyopya, Avusturya, Filipinler) yakından izliyordu. Amerikan ekonomisine ilişkin haber ve değerlendirmeler, toplamın sadece yüzde 6’sı kadarken (Buna karşın, Reagan’ın kişiliğine ya da ailesine ilişkin tek bir yazı yoktu!) ancak Japonya’dan Fransa’ya kadar dünya iş âlemine ilişkin haberler yüzde 10’u buluyordu. Bizde hiç yer almayan tıptaki gelişmeler, astronomi gibi bilimsel konular toplamın yüzde 7’siydi. Edebiyat, sadece yeni çıkan kitapların -ki bunların arasında Marquez ve Franz Levy gibi yabancılar da vardı- eleştirisinden ibaretti ve yüzde 4’ü aşmıyordu. Tarihe dönük hiçbir yazı olmadığı gibi, Amerikan entelijensiyasının kimliğine dair ipuçları dahi yoktu. David, günlük yazılı basın kompozisyonun da farklı olmadığını söyledi.</p>

  <p class="p10">Ancak, o akşam konuştuklarımız tarafsız bir bilim adamının sunduğu rakamlar olmaktan ileri gitmedi. Bütün bu bilgilerin David’i nasıl etkilediğini, daha sonra, Diana’nın Rodoplu’ya, kendisini savunma mahiyetinde, kocasının Kevorkian’a yazdığı mektupların kopyalarını getirdiğinde öğrenecektim. Mektup, standart, “Dear George” formülü ile başlıyordu:</p>

  <p class="p10">“Sana, bir Türk entelektüeli portresini çizeceğim. Bunu yaparken, kendimden hiçbir şey ilave etmeyecek, inceleye geldiğim köşe yazarlarının makalelerini birbirlerine eklemek suretiyle genel resmi vermeye çalışacağım.</p>

  <p class="p10">Öyle görünüyor ki, sevgili dostum, bir Türk entelektüeli, her şeyden önce, milletinin eşsiz ve yekpare olduğuna inancı tam bir <span class="t6">ethnocentric</span>*<a id="a11"></a><a href="../Text/notes.html#a41">{<span class="t8"><img alt="img1.png" src="../Images/img1.png" /></span>}</a> ve ülkesinin ‘kuşatma altında’ olduğunun bütünüyle bilincinde, bir <span class="t6">xenoghobic</span>’tir.**</p>

  <p class="p10">Şunu mütalaa et:</p>

  <p class="p10"><span class="t2">‘Kuşatma altında olan pek az millet vardır. Biz bunlardan biriyiz. Komşularımıza bakın... Ya ideoloji yüzünden ya tarihin acı mirası yüzünden ya da yakın zamanlardaki çatışmalar yüzünden, dört bir yanımızdaki devletler, üstümüze çullanmaya hazırdır. Sınırlarımız ötesinde, Almanya bizi sevmez, Fransa nefret eder, İngiltere küçümser. Dost ve kardeş bellediğimiz Amerika, kendi çıkarlarına göre, bize üvey muamelesi yapar, basit politika oyunları uğruna bizi rahatça harcar. Düşmanımız çok (Pakistan ve Bangladeş hariç), dostumuz yok denecek kadar az.</span></p>

  <p class="p10"><span class="t2">NATO’da sığıntıyız. İslâm devletleri topluluğunda kuşkuyla karşılanıyoruz. Ne Batılıyız ne Doğulu. Ne Avrupalıyız ne Asyalı. Ne sağcıyız, ne solcu. Ne güreşçiyiz, ne basketbolcu. Sosyalist blok karşımızdadır. Tarafsızlar, bizi aralarına almaz. Asya-Afrika devletleri topluluğu bize hep soğuk davranır. Düşük kaliteli işler için bizim insanlarımıza ihtiyaç olduğunda, Almanya can ciğer dostumuzdur. İktisadi durumu biraz bozulursa, aynı Almanya, Türk düşmanı oluverir.</span></p>

  <p class="p10"><span class="t2">Kore’de kanımızı dökersek, Sovyet sınırında Batı âlemi için göğsümüzü siper edersek, topraklarımıza en tehlikeli füzeleri buyur edersek, Amerika dostumuzdur. Ama, Kıbrıs’ta soydaşlarımızı korursak, aynı Amerika bize sırt çevirir. Seçim menfaatleri için, Ermeni lobisine boyun eğip, bağrımıza hançer saplar.</span></p>

  <p class="p10"><span class="t2">Geçenlerde, Milliyet, Türkiye’yi baskı altında tutan dış kuvvetlerin Reha Muhtar tarafından yayımlanan bir listesini yayımladı. Yaman bir listedir o! Ama izninizle, birkaç başka baskıyı da eklemek gerek:</span></p>

  <p class="p10"><span class="t2">Sosyalist blok, tümüyle karşımızdadır. Pakistan ile dostluğumuz ve başka nedenlerden, Hindistan karşımızdadır. Kendi azınlıklarının bağımsızlık istemesinden korkan birçok devlet, Kıbrıs sorunu yüzünden karşımızdadır. Belli başlı birkaç Batı devletinde (özellikle Birleşik Amerika’da) Araplara yakınlaşmamıza öfkelenen Musevi lobileri, bize gizli kapaklı hareketlere girişmeye başlamışlardır.</span></p>

  <p class="p10"><span class="t2">Türkiye’ye ve Türklüğe düşmanlık artmakta, birleşik cephe genişlemekte, yıpratıcı ve saldırgan güçler çoğalmaktadır.</span></p>

  <p class="p10"><span class="t2">Cumhuriyet tarihimizde hiçbir vakit, bugünkü gibi abluka altında kalmadık. Gerçi savaşta değiliz. Dostumuz yok değil. Düşmanlarımız topla tüfekle saldırmıyor. Ama, dört bir yandan kinle, nefretle sarılmış durumdayız. Düşmanca duyguların kuşatması altındayız</span>.<span class="t2">’</span> Bu, Bay Halman’dı. (1)</p>

  <p class="p10">Bay Barlas, Bay Halman’ı teyit etmektedir,</p>

  <p class="p10"><span class="t2">‘İsveç, Türkiye’yi hedef alan ayrılıkçı terörist grupların seslerini yükselttiği bir arena niteliğindedir. Çağdaş, uygar ve özgür İsveç, belki de bilmeden, uluslararası bölücülük ve şiddet hareketlerine kucak açmıştır. Bir dönemde Bulgaristan, silah ve sigara kaçakçılarını dolar kazanmak için destekliyordu.</span></p>

  <p class="p10"><span class="t2">Şimdi de İsveç, özgürlük ticareti uğruna, 50 milyon Türk’ün hayatına kasteden ayrılıkçı grupları besleyerek Bulgaristanlaşmakta, Suriyeleşmektedir.’</span>(2)</p>

  <p class="p10">Bay Halman, devam ediyor,</p>

  <p class="p10"><span class="t2">‘Yakın gelecekte, bu üzücü durum değişmeyecektir, sanırım. Bize karşı takınılan olumsuz tavırların bazılarının kökleri tarihtedir. Çok ulusla savaşmışız. Çok ulusa egemen olmuşuz. Eskiden tahakkümümüz altında olanlar şimdi fırsat buldukça veryansın ediyorlar bize.’</span></p>

  <p class="p10"><span class="t2">‘Karşımızda niçin bu kadar geniş bir cephe var? Çünkü biz başka hiçbir ulusa benzemeyen, eski deyimle, nevi’i şahsına münhasır, yeni deyimle, türü kendine özgü bir milletiz. Müslüman âlemini düşman gören bazı Hıristiyan uluslar, bizi de Müslüman devlet olarak karşılarına alıyorlar. Buna karşılık, İslam âleminde, laik Türkiye’yi tam Müslüman saymayanlar var: Üstelik İsrail’le diplomatik ilişkiler sürdürmüş olmamızı affedemiyorlar.’</span> (1)</p>

  <p class="p10">Bay Çetiner de, Bay Halman’ı teyit etmektedir,</p>

  <p class="p10"><span class="t2">‘Henüz geçen yıl Türkiye’den ayrılan İsviçre’nin Ankara Büyükelçisi ile beraberdik cumartesi günü. Yine bir İsviçreli olan ama bir Türk gibi düşünen, Türk gibi konuşan ve yıllardır tüm törelerimize alışan, olaylar karşısında aynı heyecanı duyan Dr. Edgar Poffet ile üçümüz Beyti’nin leziz et türleri arasında enfes bir gezinti yaptık. Ve bol bol sohbet ettik. Kalbim hâlâ burada, diyen Büyükelçi Dieter Chenaux Répond sohbet sırasında intibalarını şöyle anlatıyor;</span> <span class="t7">Türkiye bambaşka bir ülke. Toplum değişik ve fevkalade kabiliyetli, duyarlı. Halkın referandumda verdiği evet oyları ve seçimlerde oyların dağılımı Türklerin ne kadar şuurlu ve idrakli olduklarını gösteriyor. Yıllar süren anarşik olayları böylesine yenmek, referandum yapabilmek, seçimleri yapabilmek ve demokrasiyi yeniden kurup yaşatabilmek, kısa sürede bunları başarmak kolay iş değildir</span><span class="t2">.’</span> (3)</p>

  <p class="p10">Bay Halman devam ediyor,</p>

  <p class="p10"><span class="t2">‘Biz elbette, yakından uzaktan gelen isnatlara, iftiralara, saldırılara göğüs gereceğiz. Bu kuşatmayı sona erdirmenin yolları vardır:</span></p>

  <p class="p10"><span class="t2">Demokratik, borçsuz, müreffeh, çok yönlü ama birleşik, daha adil ve daha özgür bir Türkiye, işsizliği yenmiş, insanını gurbette çalıştırmak zorunluluğundan kurtulmuş, sefaleti ortadan kaldırmış bir Türkiye. Eşsiz kültürünün bilincine varmış, uygarlık hazinelerini dünyaya göstermeyi öğrenmiş bir Türkiye. Tüm ulusların gözünde saygın olacak, kolay kolay Doğu’dan Batı’dan sağdan soldan kuşatma altına alınamayacaktır.’</span>(1)</p>

  <p class="p10">Ancak, özlenen Türkiye’nin gerçekleşmesi mümkün görünmemektedir. Çünkü, her şeyden önce, Türkiye yeterince demokratik değildir.</p>

  <p class="p10">‘Oysa,’ diyor, Bay Bekir Coşkun,</p>

  <p class="p10"><span class="t2">‘Demokrasinin olmadığı yerde, nargile az içilir.</span></p>

  <p class="p10"><span class="t2">Demokrasinin olmadığı yerde, konut, işsizlik sorunları çözülmemiştir.</span></p>

  <p class="p10"><span class="t2">Demokrasinin olmadığı yerde, reçel tüketimi düşük, ekmek tüketimi yüksektir.</span></p>

  <p class="p10"><span class="t2">Demokrasinin olmadığı yerde, mahkemeler tıkalı, sendikalar göstermeliktir.</span></p>

  <p class="p10"><span class="t2">Demokrasinin olmadığı yerde, turist sayısı az, eşek sayısı çoktur.</span></p>

  <p class="p10"><span class="t2">Demokrasinin olmadığı yerde, televizyon çok, müzik az söz yayınlar.</span></p>

  <p class="p10"><span class="t2">Demokrasinin olmadığı yerde, şişe açacağı sayısı az, düdük sayısı fazladır.</span></p>

  <p class="p10"><span class="t2">Demokrasinin olmadığı yerde, kitap, gazete satışları...</span></p>

  <p class="p10"><span class="t2">Kitap ve gazetelerden de katma değer vergisi alacaklar,</span></p>

  <p class="p10"><span class="t2">Böylece, yeryüzünde okumanın vergilendirildiği birkaç ülke arasına girmiş olacağız. Yakında gazetelerin ve kitapların fiyatları biraz daha artacak, okuyanların sayısı biraz daha azalacak.</span></p>

  <p class="p10"><span class="t2">Demokrasi insanın kendi kendisini yönetmesidir. Okumayan, dünyadan habersiz cahil insan kendisini ne ölçüde yönetirse, bizler de işte o ölçüde kendi kendimizi yönetmeyi sürdüreceğiz.</span></p>

  <p class="p10"><span class="t2">Ve bilinçsiz, gelişmemiş toplumun başına geçebilenler, tek sesli yönetim biçimlerini sürdürebilecekler.</span></p>

  <p class="p10"><span class="t2">Demokrasi içinde en büyük, en önemli yatırım, insan kafasına yapılan yatırımdır. Ama toplumdaki kafaların üretime geçmemesi isteniyorsa, bu yatırım yapılmaz. Yatırım yapılmayınca da, bu yatırımı engelleyenler kendi düşüncelerini, görüşlerini rakipsiz bir ortamda piyasaya sürebilirler.</span></p>

  <p class="p10"><span class="t2">İster al, ister alma...</span></p>

  <p class="p10"><span class="t2">İşte bu hesaplardan dolayı, kafalara, toplum kültürüne yapılacak yatırıma gelsin vergi.</span></p>

  <p class="p10"><span class="t2">Kitap okunmasın, gazete satılmasın.</span></p>

  <p class="p10"><span class="t2">Eleştiri olmasın, herkes sussun, alternatif istemez, buyrun burdan yak.</span></p>

  <p class="p10"><span class="t2">Demokrasinin olmadığı yerde demokrasi yoktur.</span></p>

  <p class="p10"><span class="t2">Ama Allaha şükür bizim ülkemizde demokrasi var.’</span>(4)</p>

  <p class="p10">Hayır, azizim George, ben ciddiyim ve sanırım, Bay Coşkun da öyle! Basit bir KDV politikasının bunca retorik tahrik etmesi ilginç değil mi? Ama, korkarım, Türk zihniyetinde ‘demokrasi’ bir fetiş. Entelektüellerde, bir kadın iç çamaşırının yaptığı etkiyi yapıyor: Heyecanlandırıyor, kendilerinden geçiriyor. Bazen, ‘demokratik’ olduğu sürece, Türklere her türlü davranışın kabul ettirilebileceğini düşünüyorum.</p>

  <p class="p10">Bay Coşkun’un ima ettiği komployu fark ettiğinden emininim. Kitap ve gazetelere KDV koyan hükümetin asıl amacı Türklerin barbarlığa geri dönmelerini kolaylaştırmak. Zo! Niye yapsınlar bunu? Çünkü, hükümet, aslında otokratik bir yönetim peşinde! Şimdi, bu iddianın çok zorlanmış bir iddia olduğuna katılmamak mümkün değil! Ama, beni bundan daha çok, demokrasilerde daha çok reçel, daha çok nargile, daha çok şişe açacağı olduğuna dair iddialar ilgilendiriyor. Türk kültürüne, bu iddiaların tarihi ya da edebi telmihleri olup olmadığını bilecek kadar aşina değilim. Bazı Türk arkadaşlarıma sordum. Tepkileri değişik oldu. Bir kısmı, Bay Coşkun’un akli melekeleri hakkında iltifatkâr olmayan sıfatlar kullandılar. Bir kısmı, mahcup oldu. (Türkler, yabancılara yakalanmaktan nefret ederler!) Diğerleri sadece güldüler, ama, muzip bir tekerlemeye güler gibi! Kendi adıma, dolambaçlı anlatımın labirent sıkıntısını yaşadığımı biliyorum.</p>

  <p class="p10">Öte yandan, Türklerin iştiyakını çektikleri ‘demokrasi’ de farklı gibi görünüyor. İşte, sana bu ay içinde yapılan ve iktidar partisinin kaybettiği bir yerel seçimden sonra bir bayan yazarın yorumu:</p>

  <p class="p10"><span class="t2">‘Oy karşılığında hizmet vaadi / yani, iktidardaki partinin yaptığı gibi / çirkin bir olay, yakışıksız bir pazarlıktır. Mahalli seçimlerde bu tip vaatler gizliden gizliye verilmiştir. Ama böyle açık, böyle pervasızca değil.’</span></p>

  <p class="p10">Yazı, burada kesiliyor ve ‘<span class="t6">Adaletsizliğe Karşı Demokratik Tavır</span>’ diye bir ara başlıkla devam ediyor. (Sana, ‘demokrasi’nin bir fetiş olduğunu söylemiştim!)</p>

  <p class="p10"><span class="t2">‘Hürriyet, Eşitlik, Kardeşlik demokrasinin beşiği Fransa’da ihtilalin ilk haykırışlarından biriydi... Köyceğiz seçimleri, sadece bir vefa gösterisi değil, aynı zamanda bir demokratik tavırdır. Adaletsizlik, devlet imkânlarını bir parti lehine kullanma eğiliminin doğurduğu eşitsizlik karşısında sağduyulu seçmenin hürriyet, eşitlik ve kardeşlik bayrağına sarılmasıdır.’</span>(5)</p>

  <p class="p10">Şimdi, tabii, oya karşılık hizmetten başka ne vaat edilebilir bilmediğim gibi, bunun neden çirkin olduğunu da anlamış değilim. İkinci ve üçüncü cümlelere dikkatini çekerim. Anladığım kadarıyla, Türkiye’de, alenileştirmediğin sürece istediğini yapabilirsin. <span class="t6">Karda gez izini belli etme</span> öğretisi de bu söylediğimi teyit ediyor sanırım. Çok önemli bir nokta: Fransız ihtilali sloganını yazarın gösteriş merakı olarak algılamış (hâlâ da öyle algılıyorum), seçim sonuçlarının nedenlerini açıklamaktaki rolünü anlamamıştım. Mehmet Bey, yazar hanımın, askeri idarenin görevden aldığı Süleyman Demirel’in sadık bir hayranı olduğunu, bu yazının Köyceğiz seçimlerini Demirel’in yeni kurduğu partinin kazanmasından duyduğu büyük sevinçle yazdığını izah etti. Bu izah ‘vefa’ kelimesinin seçimini açıklıyor, ama yeni bir mesele ortaya çıkarıyor. O da şu: Türk gazetelerini okurken, yanımda bir de ‘okuma talimatnamesi’ bulundurma zorunluluğu! Demek istediğim şu: Her konu yazarının genel tutumunu bilmeden, ‘itibari kıymet’i ile değerlendiremezsin.</p>

  <p class="p10">Bu da beni şu düşünceye sevk ediyor: Çok iyi bildiğin gibi, Osmanlı döneminde eğitim öğrencilerin hocaya gitmeleri şeklindeydi. Yani, öğrenci, ‘ders konusu’ değil, ‘hocanın kendisini’ okurdu. Hocalar, bilgilerini yazıya dökmedikleri gibi, kaynakları da sorgulanmazdı. Pek çok sayıda bilginin hocanın ölümü ile kaybolduğu bir vakıadır. Ama bence meselenin diğer cephesi, yorum çevrelerinin (burada, yazarların) hükümlerine kaynaklık eden bilgileri açıklama gereği duymuyor olmaları daha önemli. Bu temayülün medrese adabının günümüze kadar süren etkisi olabileceğini düşünüyorum.</p>

  <p class="p10">Türk ekonomisi hakkında dört gün arayla (8 ve 12 Aralık) yazan iki ünlü ekonomistin yazıları ne demek istediğimi daha iyi açıklayacaktır. Ekonomi ile ilgiliysen ve bu beylerin müritlerinden olma şansına sahip değilsen, gidip kendi araştırmanı yapman gerektiğini söylemiyorlar mı?</p>

  <p class="p10"><span class="t2">‘Türkiye, göreli olarak geri kalmaktadır. Gelişmelere oldukça uzun bir zaman boyutu içinde bakıldığında, bu olgu daha kesin ve somut biçimde görülmektedir. 1950’li yılların başlarında Türkiye’de kişi başına gelir Asya’da en yüksek, Avrupa’da da Yunanistan ve Portekiz’e denk, İspanya ve İtalya’ya ise yakın düzeyde idi (rakam olmadığı için, doğru kabul etmek zorundasın). Geçen süre içinde, Türkiye kişi başına gelir açısından, uzak aralarla, bu ülkelerin gerisinde kalmıştır. Günümüzde milli gelir, Japonya’da 10 bin doları, İspanya’da 5 bin doları, Yunanistan’da dahi 4 bin doları aşmış iken, biz hâlâ Türkiye’de kişi başına gelirin bin dolar sınırının altına düşüp düşmediğinin tartışmasını yapmaktayız. Kanımızca, belki kötümser bir yorumla, Sevr’in hortlatılmaya çalışmasında, Lozan’ın delinmesi girişimlerinde, Doğu-Güneydoğu illerimizde tampon devlet veya devletler kurma hayallerinde, ülkemize karşı girişilen eylemlerde, büyük ölçüde bu geri kalışın payı bulunmaktadır. Bilimde, teknikte, ekonomide, göreli olarak geri kalan bir ülkenin bağımsızlığının, toprak bütünlüğünün er geç gündeme geleceğini göz ardı etmemek gerekir.</span></p>

  <p class="p10"><span class="t2">1950’lerden bu yana, yapılacak diğer bir gözlem veya saptama Türkiye’nin bu dönemde ne</span> <span class="t7">gerçek piyasa ekonomisi</span> <span class="t2">ne de</span> <span class="t7">gerçek plânlı ekonomi</span> <span class="t2">uygulaması yaptığıdır. 1963-1967 yılları arasında uygulanan 1. Kalkınma Plânı bir yana bırakılırsa, ciddi, disiplinli bir plân uygulaması yapılmadığı gibi, serbest piyasa ekonomisine geçiş içinde</span> <span class="t7">gerekli ortam ve koşullar</span> <span class="t2">(?) hazırlanmamıştır. Ekonomiye, oy hesapları ile, kişisel kaygılarla, belirli kişi veya grupların çıkarlarını korumak için veya kaynak ve gelir dağılımını arkalanmak isteyen kişi ve gruplar lehine değiştirmek amacıyla çoğu kez keyfî kararlarla müdahale edilmiştir. 24 Ocak 1980’den bu yana, serbest piyasa ekonomisine geçişten çok söz edilmesine karşın, ekonomiye keyfi müdahaleler, hatta bazen daha da artan bir şiddetle süregelmiş, çözümler piyasa güçlerine bırakılmamış, ayrıntıya inen konulardaki düzenlemeler dahi Ankara’ca yapılmış, Ankara’ca kurtarılmıştır.</span></p>

  <p class="p10">Türkiye, yalnız sermaye birikimini, dış kaynakları kötü kullanmakla kalmamış, insan gücünü de değerlendirememiş, kıt olan yetişkin insan gücünü israf etmiştir. Partizanlık, sizden-bizden ayrımı, akraba, eş, dost kayırma gayretleri, önyargılı duygusal yaklaşımlar, kişisel kaygılarla zayıf kadrolarla çalışma isteği, Türk bilim hayatında önemli kayıplara, önemli aşınmalara yol açmıştır. Yetenekli, deneyimli Türk bilim adamlarının, Türk bürokratlarının ve teknokratlarının bir bölümü dış ülkelerde çalışmaya başlamış, bir kısmı kendi kabuğuna çekilmiş, devre dışı bırakılmıştır. 35 yıllık deneyim, ne yazık ki iktidarlara, başarının ancak güçlü yetenekli, bilgili, kişilikli kadrolarla sağlanabileceği gerçeğini öğretememiştir.</p>

  <p class="p10"><span class="t2">Yaptığımız olumlu, sevindirici bir saptama ise Türkiye’nin tüm sorunları gibi kalkınma sorununun da en iyi, en sağlıklı işleyen demokratik düzen içinde çözülebileceği görüşünün gittikçe güçlenmekte oluşudur. Ancak, bu konuda içtenlikle davranmak, Sayın Teoman Erel’den esinlenerek belirtelim</span> (Erel, 34 numaralı gazeteci) <span class="t2">demokrasiden yana gibi bir tutum içinde olmamak gerekir. Buna inanan kişilerin, partilerin kendilerini iktidara da getirse, kendilerini iktidardan da götürse, demokrasiyi savunmaları, demokrasiyi yalnız kendilerini iktidara götürecek bir mekanizma olarak görmemeleri gerekir. Geçmişte, demokratik yollarla iktidara geldikten sonra, bu yolları karşıtları için tıkamaya çalışanların, sürekli olarak iktidarda kalmanın yöntemlerini demokratik olmayan biçimde arayanların, bunalımlara neden olduğu unutulmamalıdır.</span></p>

  <p class="p10"><span class="t2">Türkiye’de seçim yapmaktan, erken seçim yapmaktan, ara seçim yapmaktan kaygı duyulmamalıdır. Seçimler ne kadar sık olursa, halkın kendi kendini yönetme deneyimi ve yeteneği o kadar ölçüde gelişeceği gibi, seçim, toplumsal hayatımızın olağan bir olgusu haline gelir ve halkın sorunları üzerinde düşünme ve ülke yönetiminde etkili olma olanağı artar.’</span> (Eksiklik yok! Cümlenin ikinci yarısı saçma)</p>

  <p class="p10"><span class="t2">‘Sorunların çözümünün, demokratik düzen içerisinde aranmasının gittikçe benimsenmekte oluşu, gelecek için umut vermektedir.’</span>(6)</p>

  <p class="p10">Bay Öztin’in bir muhalif olduğunu anladığından (demokrasi fetişizmini yakaladın değil mi?) eminim. Gördüğün gibi, bir ekonomist olmasına rağmen kendisi ‘somut veri utangacı’! Terimlerin muğlaklığı da dikkatini çekmiş olmalı. Zo! Türk ekonomisinin gerçek durumunu anlamak isteyen gazete sütunlarından başka bir yere başvurmak zorundadır. Ama, hükümet yanlısı bu ekonomiste de değil!</p>

  <p class="p10"><span class="t2">‘Nasıl Muhalif Olunur?’</span></p>

  <p class="p10"><span class="t2">‘Muhalif olmanın çeşitli yolları vardır. Örneğin, iktidar dışındaki bir partiye üye kaydolarak, zorunlu muhalifleri seçebilirsiniz.</span> (Bundan, Bay Öztin’in DYP’li olduğunu çıkarabilirsin!) <span class="t2">Bazıları ise bu kolay usulü beğenmeyip daha çetin yolları tercih ederler.</span></p>

  <p class="p10"><span class="t2">Memleketimizde en yaygın muhalefet türü, geçmişi devamlı karalayarak şimdi yapılanları inkâr etmek ve gelecek hakkında hep kötümser tahminlerde bulunmaktır. Böylece, acıklı filmlere ve hüzünlü şarkılara meyyal halkımıza en uygun muhalefet şeklinin bulunduğu sanılır.</span></p>

  <p class="p10"><span class="t2">Bu yaygın muhalefet uzmanları, mesela yıl sonunda milli gelir artmış bile olsa, ancak beş yıl önceki refah düzeyine ulaşabildiğini ve ayrıca dolar hesabıyla daha da fakirleştiğimizi sık sık tekrarlayarak moral bozmayı görev sayarlar.</span></p>

  <p class="p10"><span class="t2">İhracat artışının sonuna gelindiğini, lüks ithalatın dövizleri tükettiğini, yatırımların tamamen durup geri gittiğini, işsizliğin dayanılmaz boyutlara vardığını haber verenler hep bunlardır.</span> <span class="t7">Gerçi söylediklerini kanıtlayacak hiçbir ciddi rakam, araştırma ve yayın yoktur ama bazen görev aşkı gerçeklerin üstüne çıkabilir.</span></p>

  <p class="p10"><span class="t2">Köprü senetleri satılmayacak diyen bunlardır. Satılınca da hemen ağız değiştirip, gelir payının yüksekliğinden ve devletin ileride ödeme güçlüğüne düşeceğinden söz etmeye başlarlar.</span></p>

  <p class="p10"><span class="t2">Bunlara göre hükümet, dış kredi bulamazsa beceriksiz, bulursa borç yükünü artırdığından düşüncesizdir. Bütçe kısılmazsa israftan, kısılırsa durgunluktan şikâyetçi olurlar.</span></p>

  <p class="p10"><span class="t2">Devamlı yükselen döviz kurlarının bunalttığı ücretlileri pek güzel savunurlar da, kurlar sabit tutulursa gurbet ellerde çalışan iki milyon Türk işçisinin aileleriyle birlikte neler kaybedeceğini hiç düşünmezler.</span></p>

  <p class="p10"><span class="t2">Demokrasi âşıklısı görünüp, sert devrimleri savunmak, işsizlikten yakınıp, çok ileri teknolojileri önermek, gelir dağılımı bozukluğundan şekvacı olup da, yüksek mevduat faizini kınamak hep bunların işidir.</span></p>

  <p class="p10"><span class="t2">Hem küçük çiftçinin ve esnafın üzerine titrer görünürler, hem de onların üretip sattığını mümkün olsa bedavaya getirmek isterler. İşçi haklarını genelde çok iyi savunurlar da, kendi yanlarında işçi çalışanlara neredeyse sabit ücreti bile çok görürler.</span></p>

  <p class="p10"><span class="t2">Öfkenin, tenkidin, karamsarlığın övme uzmanı kesilmişlerdir ki, bir tek soruna bile pratik çözüm düşünmeye vakitleri olamamıştır. Her şeyin doğrusunu, güzelini yalnız kendilerinin bildiğini iddia ederler ama, bu iddialara nasıl ulaşılacağı sorulduğunda, artık ilkokul çocuklarının bile itibar etmediği genel ve anlamsız birtakım formülleri geveleyip dururlar.</span></p>

  <p class="p10"><span class="t2">Asıl büyük zararları ciddi</span> <span class="t7">muhalefet yapmak</span> <span class="t2">isteyenleredir. Tam hükümetin bir yanlışlığına işaret edilecekken, bunlar konuya öyle bir tersten girerler ki, aynı tutarsızlığa düşmekten çekinenler, ister istemez dillerini tutmak zorunda kalırlar.</span></p>

  <p class="p10"><span class="t2">Daha da kötüsü, ilke olarak doğru ama her tarafı eksik uygulamanın daha baştan öyle karşıtı olurlar ki, insanı çileden çıkarıp neredeyse hataların savunucusu yaparlar. O sırada atı alan çoktan Üsküdar’ı geçmiş olur</span> (geç kalınır demek istiyor) <span class="t2">ve bir dizi yanlışlık hiçbir ciddi eleştiriyle karşılaşmadan yürürlüğe konur, gider.</span></p>

  <p class="p10"><span class="t2">Aslında en iyisi, bu gibileri sırayla icra mevkiine oturtmak ve ne yapacaklarını seyretmektir. Bu arada sadistçe bir zevk almak için iyi-kötü her yaptıklarını devamlı eleştirmeli ve böylece işin neşesi daha da artırılmalıdır.’</span>(7)</p>

  <p class="p10">Eğer haklı ise Türk psikolojisinin bir başka cephesini öğrendik. Ama, gördüğün gibi ekonomiyi değil.</p>

  <p class="p10">Rakamları ve grafikleri özlüyorum, yaşlı dostum!</p>

  <p class="p10">Bir şey daha: Bu, <span class="t6">muhalefet yapmak</span> kavramının ‘yapmak’ fiili ilgimi çekiyor. Sence, kişinin <span class="t6">muhalif olmadan da muhalefet yapabileceğini</span> söylemiyor mu? Eğer böyleyse, o zaman Türklerin ödünç aldıkları muhalefet kavramının hakkını vermeye çalıştıklarını da düşünebiliriz, değil mi? Yeterince delil var gibi görünüyor. Örneğin, Boğaz Köprüsü’nün özelleştirilmesi. Benim özelleştirme hakkındaki bütün bilgim, Aralığın son haftası TIME’da çıkan bir haberden: 318 bin çalışanı olan Japon Telgraf ve Telefon şirketinin nisan ayından başlayarak beş yıl içinde tamamen özelleştirilecek ve özelleştirme ile birlikte, Tokyo’dan Osaka’ya halen 40 cent olan 45 saniyelik konuşma süresinin yarı yarıya ucuzlamasının bekleniyor olması.</p>

  <p class="p10">Şimdi Türk özelleştirmesini mütalaa et:</p>

  <p class="p10"><span class="t2">‘Tezgâh</span></p>

  <p class="p10"><span class="t2">Sülün Osman haklı: iyi ki tövbe etmişim, diyor, yoksa bugün aç kalırdım. Sülün Osman, biliyorsunuz, Tramvay İdaresi’nden tutun da Galata Kulesi, Galata Köprüsü gibi kamu kuruluşlarını uykulu yurttaşlara satma gerekçesiyle yıllarını hapislerde geçiren eski bir uyanık.</span></p>

  <p class="p10"><span class="t2">Konu: Boğaz Köprüsü’nün tantanalı satışı işlemi.</span></p>

  <p class="p10"><span class="t2">Sülün Osman, günümüzün müşterilerini de kınıyor. Diyor ki, ‘benim zamanımda müşteriyi ikna edene kadarı canım çıkardı. Köprünün ayaklarının sağlam olduğunu anlatana kadar bin dereden su getirirdim. Şimdikiler öyle mi, daha bakmadan satın alıyorlar.’ Bir bakıma Sülün Osman’ın eski mesleği kolaylaşmış...’</span>(8)</p>

  <p class="p10"><span class="t2">‘Böyle Türkler Olmaz</span></p>

  <p class="p10"><span class="t2">...Köprü senetlerinin satılmasıyla ne olduğunu anladınız mı siz? Alt tarafı on milyarlık çerez kabilinden bir iç borçlanmayla ortalıktan biraz para çekip enflasyonun yavaşlatılması söz konusu olsa bile, parayla oynamaktan öteye geçmeyen bu gibi hokkabazlıklar yapılıyor da ne oluyor? Türkiye’nin ortak özverilere ve hakça birikimlere dayalı kalkınma plânı var mı?’</span> (9)</p>

  <p class="p10"><span class="t2">‘...Başbakan Özal, köprüyü satıyoruz, Calp’a (yukarıdaki isim!) bir senet hediye edeceğim, diyerek SHP Genel Başkanına nispet yapmaktadır, ama işin gerçeği bu değildir. Hükümet, bütçe açıklarını kapatmak için bu kez de köprüyü olta gibi kullanmaktadır... Boğaz Köprüsü öyküsü nasıl biteceği belli olmayan bir sonun başlangıç noktalarından birisi gibidir.’</span>(10)</p>

  <p class="p10">Zo! Boğaz Köprüsü’nün özelleştirilmesine ilişkin bilgi yok. Gördüğün gibi, spekülasyona dayalı muhalefet konusunda fevkalade pervasız olabiliyorlar. Örneğin, en çok satan gazetenin başyazarı, şöyle bir yanıltmacayı da göze alabiliyor: <span class="t2">‘SODEP, Doğru Yol Partisi ve Refah Partisi eğer 6 Kasım seçimlerine katılabilselerdi, belki de Anavatan Partisi lideri değil, bir başka partinin lideri bugün aynı şekilde övünebilecekti / seçimleri kazanmış olmaktan / Gerçekleri görürsek, aldanmaktan kurtuluruz.’</span>(11)</p>

  <p class="p10">Kişisellik hususunda da fevkalade pervasız olduklarını gözden kaçırmadığından eminim. Gazete sütunları karşılıklı kişisel tartışmalar için kullanılabiliyor. Örneğin, bir makale, ‘Günaydın Ali!’ diye başlayabiliyor. Buradaki, ‘Ali’ yazarın dostu olduğu anlaşılan bir başka gazeteci, (12) izleyen yazı ise, ona yazılmış bir mektup. Bir başka mektup örneği,</p>

  <p class="p10"><span class="t2">‘Oğlum Mustafa,</span></p>

  <p class="p10"><span class="t2">Adın Atatürk’ün de adı diye ne kadar seviniyorsundur.</span></p>

  <p class="p10"><span class="t2">Şimdi, ham ervah yazardan olsa idin, biz ad benzerliğinden değil, kendi adımızla, kendi yaptıklarımızdan kıvanç duyarız diye bana ‘hava’ basardın. Ham ervah değilsin, köylü olduğun halde böyle havalara gereksinim yoktur, bilirim</span>...’ (13)</p>

  <p class="p10">Şöyle bir makale de fevkalade olağandır:</p>

  <p class="p10"><span class="t2">‘...Cuma akşamı, Amerikan Kültür Ataşesi Robert Mc Dowell’ın gidişi, yerine Robert Milton’un gelişi dolayısıyla bir kokteyl vardı Dowell’ın evinde. Bir haftadır tansiyonum çıkıyordu. 19 tansiyonla yazı yazdığım oluyordu. İçkiler, tuzlulara hoşça kal demiştim. Yemeye içmeye gitmiyorum ya, kokteylleri izlemeye gidiyorum. Gittim, Prof. Türkan Akyol’la eşi, Prof. Turhan Akyol, Prof. Bozkurt Güvenç, Baskın Oran, Hikmet Şimşek, Prof. Nermin Abadan Unat da oradaydılar...’</span>(14)</p>

  <p class="p10">Sana, dil reformunun dünyanın hiçbir ülkesinde Türkiye’deki gibi feci başarı kazanmadığını, hiçbir ülkede kitlelerin kelime uydurma oyununa burada olduğu kadar çok coşkuyla katılmadıklarını söylemiştim. Bu ruh halinin yeni tezahürlerini de, bu araştırmada yaşadım.</p>

  <p class="p10">Şimdi de şunu mütalaa et:</p>

  <p class="p10"><span class="t2">‘Başbakan Turgut Özal’ın adını, Tonton’a çıkardılar.</span></p>

  <p class="p10"><span class="t2">Sayın Özal da vurguladı: Bana tonton demeleri hoşuma gidiyor!’</span> (15)</p>

  <p class="p10">“Redhouse, ‘tonton’ kelimesinin karşılığını ‘darling’ olarak veriyor; buraya kadar iyi. Bir de bundan sonrasını dinle:</p>

  <p class="p10"><span class="t2">‘...Tonton başbakanımız Türkiye’de serbest piyasa ekonomisini kurmak amacını güttüğünü ileri sürüyor. Bu gerekçeyle çayda devlet tekelini kaldırıyor; ama çayda devletin yakın denetimi sürmekte, çay üreticisinin eli kolu bağlanmaktadır. Kimin nereye, ne kadar çay ekebileceğini devlet saptayacaktır; aynı zamanda hükümete yakın bir firmaya 14 çay fabrikası açma izni de bir kalemde verilmektedir. Çay üreticisini devletin buyruğuna bağlayan Tonton Başbakanımız, devletin Tekel’ini çay fabrikası kurmak isteyen işadamının çıkarı için yıkıyor. Altı kaval, üstü şişhane; bir yanı sözde liberal, bir yanı sözde devletçi bu ekonomi politikası; devlet eliyle kişiyi zengin etme siyasetinin çarpıcı örneklerinden birisidir. Elektrik üretimini yabancılara açmak ise siyasal boyutlarıyla ülkenin başına belalar getirecek bir sonun başlangıcıdır... / the refore / Gelişim Yayınları, Erkekçe, Kadınca, Çocukça gibi dergiler çıkarıyor. Resmi Gazete’nin adını değiştirip, Tontonca desek, acaba yakışık alır mı? Ben ülke ekonomisinin bu kadar tontonca yönetildiğini şimdiye kadar ne duydum, ne de gördüm... Tontonca bir ekonomi bu!.. İsterseniz adına Tontonizm diyebilirsiniz’</span> (15)</p>

  <p class="p10">Bu tür kelime üretmelerin meseleleri muğlaklaştırdığını söylemeye gerek yok. Bu aşamada gayretlerin ardındaki nedenlere ilişkin teorilerim de yok. Ama, söylediğim gibi, kelime üretmekten, insanlara isim takmaktan çocuksu bir haz duyuyorlar. Örneğin, Halkçı Parti Genel Başkanı Bay Necdet Calp’ın unvanı, ‘Atını seven kovboy’, diğer muhalif partinin, MDP’nin Genel Başkanı, emekli General Turgut Sunalp’e ‘Ringo Sunalp’ deniyor. (16) Ve neden biliyor musun? Çünkü, gazeteci bugünlerde yapılan bir yerel seçimdeki mücadeleyi (Köyceğiz) ‘Amerikan filmlerindeki altına hücum sahnelerine’ benzetmiş. Beyefendinin, Bay Calp’tan hoşlanmadığı kesin, ama hakaretamiz olmak için ne tür bir nedeni olabilir, açıklamıyor. Mehmet -sana bu genç adamdan bahsetmiştim- ‘atını seven kovboy’ ibaresinin aslında ‘atını ..ken kovboy’ anlamında kullanıldığını söylüyor. Zevksiz. Benimseyemediğim bir fıkra: ‘Birinci film, Atını Seven Kovboy’muş; İkinci film, ‘Atın İntikamı’.</p>

  <p class="p10">Yeri gelmişken, fıkra söylemeye bayılıyorlar. Bay Özal’a ilişkin yorumlarını da fıkra ile yapabiliyorlar. Örneğin, Bay Erel, sınıflandırmakta fevkalade zorluk çektiğim, ‘İkisi Özal’a Ait Üç Fıkra’ başlıklı yazısında, benim zekâmın anlamaya yetmediği iki fıkra anlattıktan sonra ‘Bu sonuncu fıkra ile kimseyi tarif etmiyoruz. İlk iki fıkra bizim sütunun normal uzunluğunu doldurmadı da bu üçüncüsünü ondan yazdık’ (17) diye bir not düşüyor. Zo! Belki yer doldurmak için, (tabii böyle bir şeye niye ihtiyaç duyduğunu anlamak mümkün değil!) belki de pek seviyeli bir fıkra olmadığı için:</p>

  <p class="p10"><span class="t2">‘Sanığın adı güzellik anlamına gelen, Cemal. Ama her türlü pisliğe karışmış ve çirkin mi çirkin. Mesire yerini pisletmekten, cami duvarına işemekten, çeşmeleri kirletmeye kadar çeşitli suçlardan mahkemeye getirilmiş. Hâkim, bu kocaman kafalı ve yampiri vücutlu hilkat garibesine sormuş,</span></p>

  <p class="p10"><span class="t2">‘Adın ne demişler?’</span></p>

  <p class="p10"><span class="t2">‘Cemal demişler.’</span></p>

  <p class="p10"><span class="t2">‘İyi bok yemişler.’</span></p>

  <p class="p10">Sana diğer fıkraların ne olduklarını da anlatmalıyım: Birincisi, Napolyon, genç ve cesur görünüşlü teğmenine, İspanyol’ca bilip bilmediğini sormuş. Teğmen, bu soruyu Napolyon’un kendisini İspanya’ya vali tayin etmek istediği şeklinde algıladığı için, bilmediğini ama emrederse öğrenebileceğini söylemiş. Napolyon da ‘Öğren!’ buyurmuş. Teğmen, gece gündüz çalışmış, İspanyolca öğrenmiş. Napolyon’a gitmiş, ‘Emriniz üzerine İspanyolca öğrendim,’ demiş. ‘Çok iyi,’ demiş Napolyon, ‘bundan böyle Cervantes’i aslından okuyabilirsin. Çok sempatik bir arkadaşsın. Devam et.’ Şimdi, bana bu fıkranın ne bağlamda anlatıldığını sorarsan sana sadece Bay Özal’ın genç bir muhalefet milletvekilini bir işle görevlendirdikten sonra, onun önerisini yürürlüğe koymamış olmasından esinlenilerek anlatıldığını söyleyebilirim! Hepsi bu.</p>

  <p class="p10">Türklerin dediği gibi, ‘incir çekirdeğini doldurmadığı’ hükmü verirken vicdanen müsterihim! Bu <span class="t6">incir çekirdeği</span>, aralık makalelerinden birisinin adıydı, şunu söylemeliyim ki, Türkler bu konuda, anlaşılmaz olmakla birlikte, fevkalade yaratıcılar. Şu başlıkları mütalaa et: <span class="t2">‘Yastığına İşle Beni’, ‘Dolma Furyası’, ‘Desenli Sucuklar’, ‘Yarım Porsiyon’, ‘Orta Direk Şampuanı’.</span></p>

  <p class="p10">Mamafih, eğer müteveffa Lord Cromer’in tespitinin Türkler için de geçerli olduğunu doğrulayacak tek bir örnek istersen, özelleştirmeye ilişkin aşağıdaki makale olduğundan emin olduğumu söylerken vicdanen müsterihim! (Hatırlayacaksın, <span class="t6">kesinlik yoksunluğu aslında Doğulu kafasının genel karakteridir. Avrupalı sağlam düşünür. Meseleleri açıkça ortaya koyar. Mantık öğrenmemiş dahi olsa, doğuştan mantıklıdır. Doğal olarak şüphecidir ve bir veriyi kabul etmeden önce kanıt ister. Daima canlı duran zekâsı makine gibi çalışır. Doğu kafası ise ülkesinin pitoresk görüntüleri gibi en yüksek noktada simetri duygusundan yoksundur. Düşünce sistemi düzensiz ve dağınıktır. Araplar ataları söz ilmini en yüksek dereceye kadar çıkarmışlarsa da, onların torunları en dar anlamda düşünce yeteneğinden bile yoksun kalmışlardır. Geçerliliğini kabul ettikleri en basit önerilerin sonuçlarını düşünmekten acizdirler. Herhangi bir Mısırlıya sorunuz, vereceği cevaplar genellikle çok uzun ve karanlık olacaktır. Hikâyenin kendisi ile çelişkiye düşecektir. Arada küçük bir soru sorarsanız, şaşkınlığı daha da artacaktır</span>.)</p>

  <p class="p10">Başlık: Soluduğumuz Havayı da...</p>

  <p class="p10"><span class="t2">‘Adına 24 Ocak kararları denilen ekonomiye herkes bir ad takıyor. Kimi topal ekonomi, kimi komuta ekonomisi, kimi de bunalım ekonomisi diyor. Bu ekonominin kurban keçisi Doç. Nihat Falay’a göre, işçilerdir. Sosyal Sigortalar Kurumu istatistiklerine göre, gerçek ücretlerdeki düşme her yıl sürmektedir. 1977 ücretleri 100 kabul edilirse, ücret endeksi 1980’de yüzde 57, bunu izleyen 1983’te yüzde 51, sonunda 1984’te yüzde 49’dur.</span></p>

  <p class="p10"><span class="t2">Sosyal adaleti benimseyen bir sistemde toplumdan özveri istenirken bunda eşitlik gözetilir. Toplumun bir kesiminden özveri istemek, bir kesimi ekonomide şişindirmek olmaz. Ama diyeceksiniz ki, özel girişimci, ekonomide toplumun özel girişimci yanlısına büyük kazanç ve kâr vereceksiniz ki, bunalım aşılsın. Özel girişimci ekonomik özveriden çok kâra bakar. Kârı azıcık kısıldı mı, özverinin damlasını esirger. Özveriyi sadece emekçi ve işçi kesiminden istemek, kâra dayalı özel girişimciyi korumak ve özveriden uzak tutmak gerekir. Bunu yaptınız, özel girişimciyi doyar mı sanırsınız? Doymaz, ister, verilenden daha fazlasını ister.</span></p>

  <p class="p10"><span class="t7">Almaya satmaya dayalı bir ekonominin</span> <span class="t2">içinde emekçi ve işçi kesiminin özverisi de yetmez. Yetmediği görünüyor. Kimi köprüyü, kimi barajı satarken, İzmirli Sabahat Dibekçi de karnındaki (doğuracağı) çocuğu bir kat karşılığı satmak istiyor. Sakınmadan, kaçınmadan da açıkça satılığa çıkarıyor. Gerçi bizim Medeni Kanun’da çocuk satmak yoktur, ama kalıbına uydurup, çocuk edinme vardır. Dallas filminde görüldüğü gibi artık evlât edinmek isteyen yeni ekonomi zenginleri, mezeciden yabancı peynir alır gibi, doğuracak yoksul analardan da daha ana karnında -çiçeği burnunda- çocuk alabilirler.</span></p>

  <p class="p10"><span class="t2">Kan vermenin yeni çıktığı, bunca yaygın olmadığı dönemde radyoda kan aranıyor dendi mi, kahvede oturan kancılar kulak verirler, ‘eraş</span> (RH demek istiyor) <span class="t2">bilmem ne’ der demez fırlarlardı. Kimin kanına uyuyorsa, o giderdi. Kahveci bağırırdı,</span></p>

  <p class="p10"><span class="t2">Kancılar dikkat, kan aranıyor!</span></p>

  <p class="p10"><span class="t2">Belki çocuk pazarları kurulur, mavi gözlü istiyorum, esmer istiyorum, sarışın istiyorum... gibi ilanlar verirler, gönüllerine göre çocuk ısmarlarlar.</span> <span class="t7">Köprü ısmarlanıyor, baraj ısmarlanıyor, demiryolu ısmarlanıyor da çocuk neden ısmarlanmasın</span><span class="t2">?</span></p>

  <p class="p10"><span class="t2">İkinci Dünya Savaşı yıllarında CHP devletçiliğinin yanı başında özel girişimcilikten yardım istenmiştir. Savaş sıkıntıları içinde stok yapmaması, malı karaborsaya dökmemesi, aşırı kazanç yoluna başvurmaması özel kesimden istenmiştir. Ancak, görülmüştür ki, savaş zenginleri iktidarın ve tek partinin bütün istemlerine kulak tıkamış, kendi kârına, yararına bakmıştır. Milli Koruma Yasası da istenildiği gibi işlememiştir. Özel kesimin yurtseverliği boşlukta kalmıştır</span> (muğlaklığa -yoksa, kaçamağa mı demeliyim?- dikkat, lütfen)<span class="t2">. Bu durum karşısında sabrı tükenen Milli Şef İsmet İnönü nihayet patlamıştır. Durumu, her dönemde bir belagat örneği sayılacak şu sözlerle dile getirmiştir: ...</span><span class="t7">Ticaretin ve iktisadi faaliyetlerin serbestliğini bahane ederek milleti soymak hakkını hiç kimseye, hiçbir zümre ye tanımamalıyız.</span></p>

  <p class="p10"><span class="t2">Sömürüyü bütün çıplaklığı ile dile getiren İnönü’yü her zaman bulamayız ki! Köprüyü de, yolu da, suyu da, soluduğumuz havayı da satarlar, ne çıkar!’</span>(18)</p>

  <p class="p10">Bu düşünce biçiminin ‘düzensiz ve dağınık’ olduğu hususunda Lord Cromer’le aynı fikirdeysen, Türklerin ‘kafa karışıklığından’ nasıl kurtulacaklarının reçetesini de bir başka ünlü köşe yazarından öğrenebilirsin:</p>

  <p class="p10"><span class="t2">‘Kafa karışıklığından... kurtulmanın en sağlıklı yolu, insanları üst düzey yaşamlara yöneltmekten geçmede...</span></p>

  <p class="p10"><span class="t2">Köy bakkalında armonika satılmaya başladığı zaman, Gedikpaşa trafiği de başka türlü olur... Külüstürlüğe demir atmakla ne üretim artar ne de kalkınma kanatlanır...</span></p>

  <p class="p10"><span class="t2">Yeryüzünde en az tüketim yapan toplumlardan biriyiz ve hâlâ tüketime karşı çıkmayı modernizm sayıyoruz.</span></p>

  <p class="p10"><span class="t2">Babaannem de tüketime karşıydı. Ama o doksan üç muharebesinin (1878) göçmen çocuğu idi. Sönük yaşamlarının gelişmeyi nasıl engellediğini bizim kuşak çok iyi bilir.</span></p>

  <p class="p10"><span class="t2">İhracat yirmi milyar dolara, ithalat yirmi beş milyon dolara, lüks tüketim maddelerinin volümü de en az beş milyar dolara çıkmalı...</span></p>

  <p class="p10"><span class="t2">O zaman ne kafa karışıklığı kalır, ne ayak akışıklığı...</span></p>

  <p class="p10"><span class="t2">O düzeye tüketimi lanetleyerek değil, daha çok tüketimi hak edecek çabaların önünü açmak ve bunun önerilerini getirmekle varılır...’</span> (19)</p>

  <p class="p10">Cromer, Arapların ataları söz ilmini en yüksek dereceye kadar çıkarmışlar, derken Türklere haksızlık ediyor. Çünkü,</p>

  <p class="p10"><span class="t2">‘Gazetelerdeki köşe yazıları, nükteli, imalı, cinaslı, çağrışımlı bir söz dantelası kelebekliğinde, demli bir sabah çayı gibi olmalı!’</span> diyor aynı beyefendi. Ve şikâyet ediyor,</p>

  <p class="p10"><span class="t2">‘İşlevli yazı humor estetiğinin yerini aldı. O zaman yakası açılmadık</span> (yeni!) <span class="t2">konular geniş kitlelere iner gibi oldu ama köşe yazılarının niteliği de pek çabuk unutuldu. Kamu hukuku felsefesinin politik ve parasal yönüne duyulan merak, yazı zevkinin üstüne çökerek, ciğerlerini havasız bıraktı!’</span> (19)</p>

  <p class="p10">“Bebek Camii müezzininin dediği gibi,</p>

  <p class="p10"><span class="t2">‘</span>Allahü Ekber!’ Sersemlemiş dostun,</p>

  <p class="p10">David.”</p>

  <p class="p10">Mektup burada bitiyordu, ancak, tel zımba ile iliştirilmiş ikinci bir kâğıdın üzerinde metinde bahsi geçen yazarların isimleri sıralanmıştı. Aktarıyorum:</p>

  <p class="p10">1.&nbsp; Talat Halman, Milliyet, 8 Aralık</p>

  <p class="p10">2.&nbsp; Mehmet Barlas, Milliyet, 8 Aralık</p>

  <p class="p10">3.&nbsp; Yılmaz Çetiner, Milliyet, 8 Aralık</p>

  <p class="p10">4 &amp; 16. Bekir Coşkun, Günaydın, 21 &amp; 14 Aralık,</p>

  <p class="p10">5. Nazlı Ilıcak, Tercüman, 25 Aralık,</p>

  <p class="p10">6. Öztin Akgüç, Milliyet, 8 Aralık</p>

  <p class="p10">7. Erdoğan Alkin, Milliyet, 12 Aralık,</p>

  <p class="p10">8. Orsan Öymen, Milliyet, 19 Aralık,</p>

  <p class="p10">9. Mümtaz Soysal, Milliyet 7 Aralık,</p>

  <p class="p10">10 &amp; 15. İlhan Selçuk, Cumhuriyet, 6 &amp; 1 Aralık,</p>

  <p class="p10">11. Oktay Ekşi, Hürriyet 6 Aralık,</p>

  <p class="p10">13 &amp; 14 Mustafa Ekmekçi, Cumhuriyet, 7 Aralık,</p>

  <p class="p10">17. Teoman Erel, Milliyet, 1 Aralık,</p>

  <p class="p10">18. Mehmed Kemal, Cumhuriyet, 13 Aralık,</p>

  <p class="p10">19. Çetin Altan, Milliyet, 11 Aralık 1984.</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <h2 class="h20"><a id="ncx2906"></a></h2>
</body>
</html>
