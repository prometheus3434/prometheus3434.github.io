<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>DAVID’İN İHANETİ</title>
</head>

<body>
  <h2 class="h20">VIII</h2>

  <p class="p1">&nbsp;</p>

  <p class="p10">Biz ayrıldıktan sonra, David de bir içki aldı, geçti karısının karşısına oturdu. Bir süre sessiz kaldılar.</p>

  <p class="p10">“Düşünüyordum da,” dedi David, gülümseyerek, “belki de, senin ve çocukların eve geri dönmenizin zamanı gelmişti zaten.”</p>

  <p class="p10">“Ne demek istiyorsun?”</p>

  <p class="p10">“Bu,” elinin tersiyle Boğaz’ı gösterdi, “seyahat,” dedi, “bu seyahatin sonuna geldiğimizi hissetmiyor musun?”</p>

  <p class="p10">“Seni izleyemiyorum, balım,” diye esnedi Diana “Uykum geldi!”</p>

  <p class="p10">“Türkiye serüveninin,” dedi David, aynı ses tonuyla, “sonuna geldiğimizi hissetmiyor musun?”</p>

  <p class="p10">Diana, kocasının ciddi olduğunu sezinlemeye başladı, hafifçe toparlandı,</p>

  <p class="p10">“Balım,” dedi, apaş, hatta tehditkâr bir tavırla, “ben henüz başlamadım bile!” (O kadar içkiden sonra, dili dolanmış olmalı!)</p>

  <p class="p10">“Ben de onu demek istiyorum,” dedi David, yumuşak tutmaya ayrıca özen gösterdiği sesiyle, “Belki de, çabalamaktan vazgeçmelisin.”</p>

  <p class="p10">“Çabalamak mı? Ben çabalamıyorum ki!”</p>

  <p class="p10">“Tabii ki çabalıyorsun! Nesibe’yle olan bu ilişkin...”</p>

  <p class="p10">“Bak, ben Nesibe’yi seviyorum! Çok seviyorum! Bunu fark etmedin mi?”</p>

  <p class="p10">“Eveeet, ama, bu seni geliştirecek bir duygu değil. Ona çok yardımcı olduğunun, ufkunu açtığının farkındayım. Ama, dürüst olalım, bu ilişkinin, ona bakarsan, bu ülkedeki ilişkilerinin sana katkısı olmadı.”&nbsp;</p>

  <p class="p10">Bir süre, Diana’nın ayılmasını seyretti,</p>

  <p class="p10">“Altı ay öncesini hatırla,” diye sürdürdü, “Seni bunaltan sorunlarını hatırla. Onların çözümüne yaklaşmadın bile. Türkiye, sana yardımcı olmadı, balım. Yanılıyor muyum?”</p>

  <p class="p10">“Yani...” dedi Diana, tereddütlü.</p>

  <p class="p10">“Umarım, beni çok aceleci bulmazsın, ama altı ay çok uzun bir zaman, Diana. Ve sen ve ben, her ikimiz de,” gülümsedi, “çözümleri yollarda arayan çok Amerikalı gördük, değil mi?”</p>

  <p class="p10">Diana dikildi.</p>

  <p class="p10">“Biraz daha açık konuşmak ister misin?”</p>

  <p class="p10">“Zo!” dedi, Profesör Pavloviç, “Neden olmasın?” Gülümsedi, piposuna uzandı,</p>

  <p class="p10">“Kendini geç kalmış bir 60 kuşağı gibi hissedip hissetmediğini merak ediyordum.” İçini çekti, “Bana bazen öyle geliyor da! Ne dediğimi biliyorsun, hani, bütün o alt-kültürler. Yüksek teknoloji tedirginliği, makinelere isyan, bilgisayarların reddi. Sonra,” güldü, “Nepal’e yolculuklar. Vejetaryen diyetler. Guru*<a id="a13"></a><a href="../Text/notes.html#a43">{<span class="t8"><img alt="img1.png" src="../Images/img1.png" /></span>}</a>giysileri içindeki kolejli arkadaşlarımız!” Kısa bir es verdi, Zen meditasyonunda yoğunlaşmak için kullanılan melodik sesi taklit etti,</p>

  <p class="p10">“Ommmmmm!”</p>

  <p class="p10">Kollarını havaya kaldırdı, parmaklarını açtı, salladı,</p>

  <p class="p10">“Hare krişna!”</p>

  <p class="p10">“Pek komik değil!” dedi, tamamen kendine gelmiş Diana.</p>

  <p class="p10">“Affedersin!”</p>

  <p class="p10">“Bizimle ne ilgisi var, onu da anlamış değilim!”</p>

  <p class="p10">Düşünceli bir tavırla duraladı, kaşları çatıldı,</p>

  <p class="p10">“Meğer ki, meğer ki sen benim sorunlarımı karşı-kültür eg-zantriklerinden biri diye hafife almış olasın. Öyle mi yaptın, David?”</p>

  <p class="p10">“Yani,” David, kelimeleri iyi seçmek ister gibi düşündü, “üstesinden geleceğini biliyordum, balım!”</p>

  <p class="p10">Diana, gerçekten de şaşırmıştı,</p>

  <p class="p10">“Ben mi üstesinden gelecektim?” diye sordu, hayretle,</p>

  <p class="p10">“Yani, dünya değil de, ben! Sorunlar, insanlığın değil, benim sorunlarımdı! Kişisel problemim, öyle değil mi?”</p>

  <p class="p10">“Nesibe’nin böyle sorunları yok, değil mi?” diye gülümsedi David, hastası heyecanlı olduğu için alttan alan bir doktor edasıyla,</p>

  <p class="p10">“Dülgerlerin de yok. Dr. Rodoplu’nun bile yok ‘Zo’ üniversal sorunlar olduğunu söyleyemeyiz, değil mi?”</p>

  <p class="p10">Diana toparlandı,</p>

  <p class="p10">“Şimdi, bir dakika burada dur ve bana şunu söyle: Senden ne haber David? Bu sorunları sen de benimle paylaşıyorsun ya da paylaşıyordun, öyle değil mi? Türkiye’ye, bir ipucu bulmak, yeni bir görüşü geliştirmek için geldik, öyle değil mi?”</p>

  <p class="p10">Profesörün kaşları kalktı,</p>

  <p class="p10">“Öyle olsa bile, korkarım, o ipucu burada yok, balım. Senin için büyük bir düş kırıklığı olduğunu biliyorum, ama,” acı vereceğini bilen, ama çaresiz kalan insanların ifadesini takındı, “ama Mesih, Türkiye’ye de gelmeyecek! Çünkü paslandı artık, anlıyor musun: Pas tuttu.”</p>

  <p class="p10">David’in sönen piposunu ağır ağır temizlemek için kullandığı derin bir sessizlik oldu. Diana, tekrar konuştuğunda sesi adamakıllı çatallaşmıştı,</p>

  <p class="p10">“Çok mu yanılıyorum, yoksa, sen bunun böyle olacağını biliyor muydun?”</p>

  <p class="p10">“Well, sana İslâm’ın ölmüş olacağına dair işaretler aldığımı söyleyebilirim, balım.”</p>

  <p class="p10">“Nasıl?”</p>

  <p class="p10">“Ben bir Yahudi’yim. Yoksa, unuttun mu?”</p>

  <p class="p10">“Yani?”</p>

  <p class="p10">“Yani, ben acılı bir Yahudi’yim, anla beni!</p>

  <p class="p10">Yani, ben, Yahudi dininin dünya için vazgeçilmez bir hakikat olduğu düşüncesiyle büyütüldüm. Ne demek istediğimi anlıyorsun, değil mi: Ve sonra, Harvard’a, sizin aranıza geldiğimde -ve daha sonra da burada, Türkiye’de- insanların Yahudiliğin ne demek olduğundan haberleri bile olmadığını, dahası ve buna rağmen ve mükemmelen ve şaşırtıcı bir biçimde, müsterih olduklarını gördüm.</p>

  <p class="p10">Sizinki de, en az bizimki kadar zengin bir kültürdü, ne daha zalim, ne de daha şedid. İslâmiyet’in de aynı çizgide olacağını düşündüm. Müslümanların bizden daha şanslı olacaklarını düşünmek için bir neden yoktu, bunu anlıyorsun değil mi? Hele de Türkiye’de!”</p>

  <p class="p10">“Ve sen,” dedi Diana, kelimelerin üstüne basa basa, “Bunu kendi gözlerinle görmek için geldin.” Kendi gözlerinle görmek ve Tzadik’lik tacını bırakmakta ne kadar haklı olduğunu kendine kanıtlamak için!”</p>

  <p class="p10">“Ben,” dedi David, başını öne eğerek, “aklın hâkim olmadığı yerde, insanların mutsuz olduğundan emin olmak için geldim.”</p>

  <p class="p10">Derin bir nefes aldı, gürültüyle bıraktı.</p>

  <p class="p10">“Neden bana bunları anlatıyorsun, David? Neden şimdi?”</p>

  <p class="p10">Diana’nın zahiri sükûneti yüreklendirdi,</p>

  <p class="p10">“Nesibe’ye daha fazla kaptırmayasın diye, balım,” dedi David, bu defa da duygudaşlık yansıtan bir sesle,</p>

  <p class="p10">“Canın yansın istemeyiz, değil mi?”</p>

  <p class="p10">Karısının, “Evet, doktor,” demesini bekliyor muydu, bilinmez. Ama hiç ummadığı bir tepki gördü,</p>

  <p class="p10">“Seni orospu çocuğu!” dedi Diana, sakin sakin ve dişlerinin arasından,</p>

  <p class="p10">“Seni orospu çocuğu!”</p>

  <p class="p10">“Anlayamadım?”</p>

  <p class="p10">“Seni orospu çocuğu!” diye tekrarladı kadın, “Sen bana komplo kurdun! Değil mi? Ta başından beri, sen bana komplo kurdun!”</p>

  <p class="p10">“Ama, balım!..”</p>

  <p class="p10">“Sakın, David! Sakın, beni ‘balımlama’!”</p>

  <p class="p10">Kocasının yaklaşmak niyetiyle ayağa kalktığını gördü,</p>

  <p class="p10">“Olduğun yerde kal, Profesör!” diye tısladı. David, geri çekildi.</p>

  <p class="p10">“Buna inanamıyorum!” dedi Diana, “Böyle bir şeye cesaret ettiğine inanamıyorum! Bütün o konuşmalar, babanla yakınlığımı teşvik etmeler! Dostlar Komitesi! Projelerin! Benim projelerim! Annemle aramızın açılması! Ne yapmaya çalışıyordun, Profesör Pavloviç? Sana âşık olacak bir kadın mı yaratacaktın? Pygmalion’u mu oynayacaktın?” Sesi gittikçe yükseliyordu.</p>

  <p class="p10">“Diana, lütfen!”</p>

  <p class="p10">“Benim rızamı almadan, beni değiştirmeye çalıştın!” diye bağırdı Diana. “Benim rızamı almadan, beni bir kursa kaydettirdin! Benim rızamı almadan, beni bir tür Mesih’in peşine taktın! Asla bulamayacağımı bildiğin bir Mesih’in!”</p>

  <p class="p10">Olan biteni içine sindirmek ister gibi sessizleşti, tekrar konuştuğunda sesi zehir gibiydi,</p>

  <p class="p10">“Neden David?” diye sordu, “Neden ihanet ettin bana?”</p>

  <p class="p10">“Diana, sevgilim, o kelimeyi kullanma! Lütfen!”</p>

  <p class="p10">Kocasının karışmış yüzüne şöyle bir baktı,</p>

  <p class="p10">“Bana bir açıklama borçlusun,” dedi Diana. Kendi içine döndü, “Hiç değilse, bir açıklama! Neden oyaladın beni? Neden? Hiç olmazsa, bu kadarcığını söyle!”</p>

  <p class="p10">Sesi yavaş yavaş söndü. Omuzları çöktü, koca gövdesi büzüldü, küçüldü, kötü Kapalıçarşı koltuğuna sığdı. David, konuşmanın hiç beklemediği bir yöne kaymış olmasının sıkıntısı içindeydi,</p>

  <p class="p10">“Böyle olmasını istemezdim, balım,” dedi nihayet, “Lütfen, inan bana.”</p>

  <p class="p10">“İsa Mesih, Yahova, Allah! Kimsin sen, David?”</p>

  <p class="p10">“Kötü zamanlama,” diye mırıldandı, David, “Kötü zamanlama!”</p>

  <p class="p10">“Evet,” diye onayladı, Diana, “Ya çok daha önce ya da çok daha sonra bilmeliydim. Ama zarlar atıldı. Zo! Artık bekleyemez!”</p>

  <p class="p10">“Hayır, bekleyemez,” dedi, Profesör Pavloviç, “Sen haklısın. Ama, önce bir içkiye ihtiyacım var.” Buzdolabına yöneldi.</p>

  <p class="p10">“Çaydanlığın altını yak!”</p>

  <p class="p10">David Pavloviç, “Her şey, İsrail Devleti’nin kurulması ile başladı,” diye söze girdi,</p>

  <p class="p10">“Pavloviç Hasidi hanedanını sürdürmeyi reddetmemden çok önce. Cemaatime ihanetimden çok önce.” Gülümsedi,</p>

  <p class="p10">“Ben, eski bir hainim, Miss Catherine.”</p>

  <p class="p10">“Şirinliği kes, lütfen,” dedi Diana.</p>

  <p class="p10">“Affedersin. Ama şimdi, senden sabırlı olmanı rica etmek zorundayım. Çünkü, senin anlaman benim için çok önemli.”</p>

  <p class="p10">Oturdu, birasını açtı, arkasına yaslandı, gülümsedi.</p>

  <p class="p10">“Zo! Geriye dönüp, hatırlamaya çalışmalıyım! Ayrıntılarıyla.</p>

  <p class="p10">Ve ilk hatırladığım, bütün bir Brooklyn ahalisinin nefesini kesip radyonun başına geçtiği gün. Kasım 1947. O gün, Birleşmiş Milletler, İsrail Devleti’nin kuruluşuna ilişkin kararını verecekti. Spikerin hiç susmayacak gibi konuştuğunu hatırlıyorum. Konuştu, konuştu, konuştu, konuştu! Ve nihayet, kararı açıkladı: İsrail Devleti kurulacaktı. Birkaç saniyelik bir sessizlik oldu ve İsa Mesih! Gök gürültüsü gibi bir patlama! İnsanlar sokaklara dökülmüşlerdi! Ağlamalar, gülmeler, alkışlar oturma odamıza kadar yükseliyordu! Çok mahcup olduğumu, babamın yüzüne bakamadığımı hatırlıyorum. Evi havalandırıyorduk, anlıyor musun, camlar açıktı. Böyle bir ihtimal öngörüp camları önceden kapatmadığım için de kendimi suçluyordum! Ne kadar bir zaman geçti, bilmiyorum. Rabin Levi, ağır ağır yerinden kalktı, camları kapattı, kalın perdeleri çekti, dış dünyayı örttü. Sanhedrin risalesinden bir bölüm okumaya başladı. Örtü kapattığı için gözlerini göremiyordum, ama ileri geri sallandıkça sakalından süzülen yaşlar, mumların ışığını yakalıyor, kristal parçacıkları gibi sıçrıyorlardı. Kardeşim Arye, anne ve ben, sessizce onu seyrettik. Okumasını bitirdi, bize döndü,</p>

  <p class="p10">‘Tevrat’sız yaşamın yarım yaşam olduğunu biliyoruz,’ dedi, acı dolu bir sesle, ‘Tevrat’sız, tozdan gayri bir şey olmadığımızı biliyoruz. Tevrat’sız iğrenç ve menfur olduğumuzu biliyoruz! O, Kâinat’ın Sahibi! Bizi bağışla! Mesih’in Krallığını kirletenleri bağışla! Filistin’de goyim devleti kuranları bağışla!’</p>

  <p class="p10">Babam konuşuyordu, biz üçümüz sallanıyorduk,</p>

  <p class="p10">‘Amin! Amin!”‘</p>

  <p class="p10">Kalktı, pencereye yürüdü, Kandilli sırtlarının karanlığına baktı, tekrar konuştuğunda oralardan esinlenmiş gibiydi,</p>

  <p class="p10">“O sesi daha önce de duymuştum, ama hiçbir zaman o günkü kadar yakıcı değildi. Belki de, gerçekten Sitra Achra’dan geliyordu. İçimde değdiği her yeri dağlıyordu o gün. Ve, bu ses bana Pasteur’ün de, Hitler’e karşı savaşan askerlerin de, Hagana*<a id="a14"></a><a href="../Text/notes.html#a44">{<span class="t8"><img alt="img1.png" src="../Images/img1.png" /></span>}</a> savaşçılarının da bu dünyanın bir parçası olduklarını ve o insanların iğrenç ve menfur olmadıklarını söylüyordu. Yahudileri kendi canları pahasına kurtaran goyimler de var, diyordu.</p>

  <p class="p10">Anlıyorsun, değil mi? Bana bütün Yahudilerin tek bir beden, tek bir ruh olduğu söylenmişti, ama Hitler’le pazarlığa oturan Yahudiler de vardı, Komünist Yahudiler de! Bana Kâinat’ın Sahibi’nin gözünde bir Yahudi’nin hayatından daha önemli hiçbir şeyin olmadığı söylenmişti. Bir tek adam öldürmenin milyonlarca adam öldürmekle eşdeğer olduğu, çünkü onun sperminden doğacakların da yok edilmiş olacağı söylenmişti. Zo! Hasidi mabetlerini Kızıl çapulculara ihbar eden Troçkist Yahudilerin yaptıkları yanlarına mı kalacaktı? Ne demekti bütün bunlar?</p>

  <p class="p10">Benim cemaatimi misafir eden Amerikalılar kimdi? New York’ta Tevrat yoktu, Birleşik Devletler’de Tevrat yoktu, ama biz vardık! Bizim için süt ve bal ülkesi Filistin değil, Amerika değil miydi?</p>

  <p class="p10">Jesse Owens nasıl ‘öbür taraftan’ olabilirdi?</p>

  <p class="p10">New York Devlet Kütüphanesi’nde George Eliot’un, Daniel Deronda’sını okumuştum. 1892 baskısı, incecik yazıları olan Londra basımı bir kitaptı. Kapak sayfasında siyah-beyaz bir gravür vardı. Geniş, dingin bir ırmakta tek başına bir adam kürek çekiyordu. Nehrin iki yanındaki salkımsöğütler suya sarkmıştı. Ayın ya da güneşin ışığı suya vurmuştu. Bu adam Daniel Deronda’ydı,</p>

  <p class="p10">‘Doğu’ya oradaki ülkelerde yaşayan halkımın koşullarını iyileştirmeye gidiyorum,’ diyordu Filistin’e gitmek için terk ettiği sevgilisi, Gwendolyn’e, ‘Halkımın siyasi varlığını onarmak, onları tekrar bir millet yapmak, dünyanın dört bir yanına dağılmış olmalarına rağmen, onlara İngilizlerinki gibi bir merkez sağlamak tutkusuyla yanıyorum. Bunu bir görev kabul ediyorum ve görevime başlamaya kararlıyım; bu göreve hayatımı adamaya kararlıyım. Hiçbir şey yapamazsam, dimağlarda bir ışık yakabilir, bir hareket başlatabilirim!’</p>

  <p class="p10">Daniel Deronda onun gibi öncülerin spermlerinden üreyen Sabralar, nasıl ‘öbür taraftan’ olabilirlerdi?</p>

  <p class="p10">Bergen-Belsen toplama kampını boşaltan İngilizler nasıl ‘öbür taraftan’ olabilirdi?</p>

  <p class="p10">Masanın üzerinde mumlar, Tommylerin*<a id="a15"></a><a href="../Text/notes.html#a45">{<span class="t8"><img alt="img1.png" src="../Images/img1.png" /></span>}</a> tifüs salgınını durdurabilmek için yakmak zorunda kaldıkları barakaları unutturmak için çırpınıyorlardı.</p>

  <p class="p10">Tommyler nasıl ‘Öbür Taraftan’ olabilirlerdi?</p>

  <p class="p10">O gün, o küçük apartmanda, dillendirilen ve dillendirilmeyen her düşünceye, tehditkâr bir karanlık sinmiş gibiydi. Giderek ağırlaşan hava, acı ve korku doluydu. Annem, sarışın peruğu hafifçe kaykılmış, uzun kollu elbisesinin içinde terliyor, ağlıyordu. Arye’nin elleri buz gibiydi.”</p>

  <p class="p10">Aklına bir şey gelmiş gibi duraladı, gülümsedi,</p>

  <p class="p10">“Sana, ‘İslâm’ın dayanamayacağının işaretleri vardı,’ demiştim, Annem işaretlerden birisiydi. Hasidi cemaatinin kadınları uzun etekler, uzun kollu, kapalı yakalı elbiseler giyerler ve asla denize girmezler. Saçlarının görünmesi de iffetsizlik sayılır. Bunun için peruk takarlar. New York yazında bol bol terlerler, saçlarının diplerini örgü şişleri yoksa, kalemle kaşırlar. Zo!</p>

  <p class="p10">Nesibe’nin başörtüsü bana yabancı değildi. Zehra’nın direnmesi de öyle. Yabancı değil. Etkileyici de değil.</p>

  <p class="p10">Ve ben, Rus polislerinin şakaklarına tabanca dayadıkları hahamların hikâyeleriyle büyüdüm, ‘Çek tetiği,’ diye haykırmışlardı, ‘Ölümden korkmuyoruz.’ Çünkü Tanrı’ya inanıyorlar ve onun kendilerini hemen orada, öbür dünyada beklediğini biliyorlardı. Zo! İdamı, müebbede tercih eden Türkler yabancı değil. Etkileyici de değil.</p>

  <p class="p10">Sitra Achra! Karanlıklar Diyarı! Dehşet, kötülük, ışığı örten kızgın kayalar! Ve ışığı örten kadife perdelerimiz! Bizler! Karanlığın ürperten dokusu!</p>

  <p class="p10">‘Perdeleri aç!’ diyordu, içimdeki ses, ‘Perdeleri aç ve mumların ne kadar zavallı olduğunu göreceksin! Mumlar sizin tertip ettiğiniz acizliğiniz! Mumları, Karalık’ı ululamak için yakıyorsunuz! Perdeleri Sitra Achra hükümdar olsa diye örtüyorsunuz! David, oğlum, senin baban bir hain! Sitra Achra ile işbirliği yapıyor! Perdeleri aç, David! Ve bütün bunların bir inşadan ibaret olduğunu göreceksin. Karanlık, kötülük, korku... Bütün bunların senin şuurunun yarattığı bir düzenlemeden ibaret olduğunu göreceksin!’ Zo!” diye gülümsedi,</p>

  <p class="p10">“New York Devlet Kütüphanesi’ne kaydoldum. Ve okumaya başladım. Sistemli bir okuma değildi. Bana yardım edecek kimseyi tanımıyordum. El yordamı ile gidiyordu. Hıristiyan azizlerinin yazılarıyla başladım. İsa Mesih’in hayatını sizin kaynaklarınızdan okudum. Bir defasında yakalandım! Yudel Dayım, kitap değiştirmek için kütüphaneye gelmişti, anlıyor musun? Ben dalmış okuyordum, yaklaştığını görmedim. Çocukluğunda, Rusya’da zafiyet geçirmiş, ince bir adamdı ve ben kimsenin onun kadar öfkelenebileceğini hayal bile edemezdim! Okuduğum kitap, onu yaşamsal bir yerinden yaralamış, deliye döndürmüştü,</p>

  <p class="p10">‘O adam yüzünden ne kadar Yahudi kanı döküldü, sen biliyor musun?’ diye haykırıyordu, ‘Haçlı Seferleri sırasında o adam yüzünden kaç Yahudi öldürüldü, biliyor musun?’</p>

  <p class="p10">Hitler’in altı milyon Yahudi’yi öldürebilmiş olmasını da, Hristiyanların o adamı Romalıların değil, Yahudilerin öldürdüklerini sanmalarına bağlıyordu. Avrupa, soykırıma bu yüzden müdahale etmemişti. Büyük dayılarımın da Rusya’da, ‘o adam’a ilişkin bir yortu sırasında öldürüldüğünü hatırlattı. Ve sonunda, babamı utandırdığımı söyledi! Ben, herhangi birisi değil, bir Tzadik veliahdıydım! Sitra Achra’dan gelen bilgilere kulaklarımı tıkamalı, sadakatimi halkıma yöneltmeliydim.</p>

  <p class="p10">Kulaklarımın uğuldadığını, yüzümün ateşler içinde yandığını hatırlıyorum.</p>

  <p class="p10">‘Söz ver bana,’ diyordu, ‘söz ver, vaktini boşa harcamayacaksın!’</p>

  <p class="p10">Sözümü tutmadım!</p>

  <p class="p10">Psikoloji ile başladım. Freud’la tanıştım. Psikofizyoloji, nöroloji, nörofizyoloji, psikiyatri, nöroşirurji hakkında ne bulduysam okudum. Beyin, algılama, dil, düşünce, uyuşturucular, uyarıcılar hakkında ne bulduysam okudum. İnsan ruhunu bir mikroskop lamında, bir röntgen filminde görebilmeyi tasavvur edebilecek kadar okudum! Ve gördüm ki, insanın tabiatta var olan enerji biçimlerini algılayacak duyu sistemi bile yoktur. Algıladığımız dünya kendimizin inşa ettiği bir ussal düzenlemeden ibarettir. Hepimiz, her birimiz, kendi dünyalarımızı inşa eder, mutlakıyetine zorunlu olarak inanırız. Ortak malzememizden, o, sessiz, kokusuz, renk-siz, yalnızca sonsuz, sistemsiz ve anlamsız bir biçimde alık, Taxis’ten milyarlarca ve milyarlarca farklı dünya inşa edilebilir. Kombinasyon sınırsızdır. Tek ve gerçek bir dünya yoktur; ne bizimki, ne sizinki, ne de Müslümanlarınki. İnsan varlığının, özden önce geldiğini anladım. Dünya ile kurduğumuz ilişkide, başlangıç noktamızın öznellik olduğunu anladım.</p>

  <p class="p10">Beni izleyebiliyorsun değil mi?”</p>

  <p class="p10">“Evet,” dedi Diana, kısaca,</p>

  <p class="p10">“Makas, gibi bir şeyi düşün. Makas gibi imal edilmiş bir şey. Bu makası imal eden zanaatkârda önce ‘kavram’ vardı. Yani, bir kavramdan yola çıktı ve makası imal etti. Tersi düşünülemez. Makası imal edip neye yaradığını bilmeyen bir zanaatkâr düşünülemez. Zo! Makas kavramı, makasın varlığından önce gelir. Zanaatkâr imal ettiği makasın neye yaracağını bilir.</p>

  <p class="p10">Biz, siz, Müslümanlar, Tanrı’yı bir zanaatkâr gibi görürüz. Yani, Tanrı yaratırken, ne yarattığını bilerek yaratmıştır. Tanrı’nın zihnindeki insan kavramı zanaatkârın zihnindeki makas kavramı gibi, yaratım sürecinden önce vardır. Şu halde hepimiz, her birimiz, ‘insanlık’ dediğimiz üniversal bir kavramı yansıtırız. Dili, dini, ırkı, rengi, milliyeti, sosyal sınıfı ne olursa olsun, insanın üniversal bir tanımı vardır ve tanım bireyi belirgin bir biçimde belirler. Yani bireyin tanımı, fiili varlığından önce gelir; varlığı, bu tanımla belirlenir.</p>

  <p class="p10">Şimdi, bir an için, Tanrı’nın olmadığını düşün. O durumda, insanın üniversal bir tanımı olamaz, değil mi? Yani, yaratan olmayınca, yaratılan şeyin, faaliyete geçmeden önce düşünülmüş olması söz konusu olamaz. Bu durumda, insan önce var olacak, sonra da kendisini tanımlayacaktır. Kendisini nasıl tanımlayacağı kendi ile ilgili bir husus olmalıdır.</p>

  <p class="p10">Well, isn’t this precisely the case?*<a id="a16"></a><a href="../Text/notes.html#a46">{<span class="t8"><img alt="img1.png" src="../Images/img1.png" /></span>}</a></p>

  <p class="p10">Bizler hepimiz, her birimiz ve otlar ve balıklar ve böcekler, o renksiz, kokusuz, kaostan kendi dünyalarımızı inşa etmiyor muyuz? Bunu nasıl becerebiliyoruz?</p>

  <p class="p10">Becerebiliyoruz, çünkü belli bir amaçla yaratılmamış olan bizler yaşayabilmek için kendi yolumuzu çizmek zorundayız. Belli bir amaçla yaratılmadık, çünkü belli bir amacı olan yaratıcı yok. Tanrı yok.”</p>

  <p class="p10">(Bu noktada araya girip, Diana’nın tepkisini kendi ağzından nakletmeliyim:</p>

  <p class="p10">“Ben sağlıklı bir insanım, Günay Hanım,” diye anlattı, “Hayatımda hiç bayılmadım. İnsanın gördüğünü görmez olması, renklerin silinmesi, şekillerin titreyip kaybolması ne demektir, hiç bilmezdim. Seslerin uzaklaşmasını, izleyen soğuğu ve karanlığı bilmezdim. O anda da bayılmadım, ama David’in, iki boyutlu, siyah-beyaz bir fotoğrafa dönüştüğünü gördüm. Sonra, bu soluk fotoğraftaki adamı dikkatle inceleyen kendimi gördüm: Kırçıl saçlarını, keçi sakalını, yuvarlak gözlüklerinin arkasındaki hilekâr gözlerini.</p>

  <p class="p10">Tzadik adayı bir ateist! Rabin Levi’nin müjdelenmiş veliahttı! Yüreğim, Brooklyn’de yolumuzu gözleyen ihtiyar adama uzandı! Hasidiler için çok üzüldüm!</p>

  <p class="p10">Yükünden kurtulan bir sanığın gittikçe refahlaması, açılması gibi bir ruh hali içinde olmalıydı.)</p>

  <p class="p10">“İnsan tanımlanamıyorsa bu insanın başlangıçta bir hiç olmasındandır,” diye heyecanla sürdürdü David,</p>

  <p class="p10">“İnsan önce bir hiçtir, sonraları bir şey olur. Kendi olmak istediği, kendi seçtiği bir şey olur. Birey, kendi tanımını kendisi yapar, kendi kendisini işlevsel kılar. İşte bu nedenle de endişeden kurtulamaz. Dengesiz, kararsız, tutkulu ve fevridir. Tecrübelerinden öğrenemez, tarihinden ders alamaz. Sahipsiz olduğunun bilincine vardığı zaman, başına gelenlerden sorumlu tutacağı, kabahati üstüne atabileceği kimse yoktur. Yarattığı dünyasından kendisi sorumludur. Hem kendisi hem de akranları adına sorumludur.</p>

  <p class="p10">İnsanoğlunun en büyük trajedisi budur, Catherine. Savaşlar, soykırımlar, açlık, sefalet. Bütün bunlar, Tanrı olmadığı için oluyor!’</p>

  <p class="p10">“Konuştukça daha bir güvenli oluyordu,” dedi Diana,</p>

  <p class="p10">“Hayır, balım, Fransızların ‘Tanrı, yararsız ve çok masraflı bir hipotezdir, lağvedilmelidir’ düşüncelerine de katılmıyorum. Çünkü Tanrı olmadığı zaman, ahlâk sistemini, toplumu, medeniyetin ayakta kalmasını sağlayan birtakım değerleri peşinen ciddiye almak, dogmatikleştirmek mümkün olmuyor.</p>

  <p class="p10">Tanrı’nın olup olmaması hiçbir şeyi değiştirmez diye düşünenler de yanıldılar. Dürüstlük, ilerleme, insancılık gibi değerler, Tanrı kavramı olmaksızın yaşamıyor. Bu değerlere sadık kalmayı başarırsak, Tanrı hipotezi ölür gider diyenler de yanıldılar. Bir kümenin öteki kümeden bağımsız olmadığı ortaya çıktı.</p>

  <p class="p10">Tanrı olmayınca mutlak iyilik de yok, çünkü mutlak iyiliği tasarlayan, peşinen ortaya koyan, mükemmel bir varlık yok. Dürüst olmamızın, merhametli olmamızın koşulları yok. Dostoyevski, ‘Eğer Tanrı olmasaydı, yeryüzünde her şey mümkün olurdu,’ demişti. Şanslı adam! Her şeyin mümkün olduğu bu günleri görecek kadar uzun yaşamadı!”</p>

  <p class="p10">Birden hüzünlendi, “Ben bir çilekeş insanoğluyum, anla beni!”</p>

  <p class="p10">“Her şey mümkün,” diye mırıldandı, “Ben yapıyorum ve oluyor! Bunu görüyorsun, değil mi? Özgünüm! Kadersizlikten başka kaderim yok! Tutkularımdan, saplantılarımdan kendim sorumluyum. Ve bundan nefret ediyorum! Kadersizlikten nefret ediyorum! Yapımında söz sahibi olmadığım bir dünyada, kendimden sorumlu olmaktan nefret ediyorum! İnsanın özgür, özgürlüğün insan olmasından nefret ediyorum. Descartes, ‘Dünyayı fethetmektense kendini fethet!’ derdi. Bu sorumluluktan nefret ediyorum!”</p>

  <p class="p10">“Kitaplarını, makalelerini, öğrencilerini düşündüm ben de,” dedi Diana. Ve sormuştu,</p>

  <p class="p10">“O halde, aylaklık mı ediyorsun? Aylak aylak dolaşıyorsun? Öyle mi?”</p>

  <p class="p10">“Hayat çok uzun, Ellen Catherine,” diye içini çekti, Profesör, “Hayat çok uzun! Kendimizi oyalayacak bir şeyler bulmalıyız, yoksa dumura uğrarız.”</p>

  <p class="p10">“Bu önemli mi?”</p>

  <p class="p10">“Hayır, değil,” diye gülümsedi, “Son tahlilde hiçbir şey önemli değil! Söyle bana, dünyayı değiştirebilen var mı?”</p>

  <p class="p10">“Ama biçimlendirmekte yardımcı oluyorsun?”</p>

  <p class="p10">Omuzlarını silkti adam,</p>

  <p class="p10">“No! Trilyonlarca kombinasyona bir tane de ben ekliyorum. Doğmuş olmamın bir bedeli var değil mi? Dünya, hiç değilse bu bedeli ödemeli.”</p>

  <p class="p10">“Ya biz? Çocuklar, ben? Bu resme biz nasıl uyuyoruz?”</p>

  <p class="p10">Gözlerini kocaman kocaman açtı,</p>

  <p class="p10">“Ama neden, balım? Siz özgürsünüz! Kadersizlikten başka kaderiniz yok!”</p>

  <p class="p10">“Gün ağarmak üzereydi,” dedi Diana, “Ezan sesleri duyulmaya başladı; peş peşe ve peş peşe ve peş peşe! Nasıl oldu, bilmiyorum! Bir an, kayınpederim Rabin Levi’yi minarede gördüm. Acı acı cemaatini çağırıyor, biçareleri bir arada tutmaya çalışıyordu. Kendime geldiğimde, David’in söyleyeceğini söylemiş, işini bitirmiş gibi toparlandığını fark ettim.</p>

  <p class="p10">‘Hey, David,’ dedim, ‘Sesleri duyuyor musun? Sitra Achra seni çağırıyor.’</p>

  <p class="p10">Bembeyaz oldu.”</p>
</body>
</html>
