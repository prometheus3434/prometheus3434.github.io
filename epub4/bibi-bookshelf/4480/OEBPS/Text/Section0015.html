<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>“HOMO ISLAMICUS!”</title>
</head>

<body>
  <h2 class="h20">V</h2>

  <p class="p1">&nbsp;</p>

  <p class="p10">“Allak bullak oldum,” diye anlattı David Pavloviç, “titriyordum! Buna inanabiliyor musun?”</p>

  <p class="p10">“Bir bira getireyim mi?”</p>

  <p class="p10">“No! No! Henüz tazeyken, not etmeliyim!”</p>

  <p class="p10">Diana’nın Kuledibi’nden aldığı küçük yazı masasına yürüdü, “Teybimi her an üstümde bulundurmalıyım,” dedi, “Böyle bir konuşmayla ne zaman karşılaşacağım belli olmuyor! Ziyan edilemeyecek kadar öğretici!”</p>

  <p class="p10">“Tarif ettiğin yapıda birisi teyp kullanmana izin vermez sanırım.”</p>

  <p class="p10">“Verebilir de! Narsisizmine hitap edebilirsem, izin verir sanırım.”</p>

  <p class="p10">Diana’nın kaşlarını kaldırdığını gördü,</p>

  <p class="p10">“Yani, karşı beyanatta bulunmazsam, konuşmasının akışını kesmezsem, kendisini konuşurken dinlemek isteyebilir.”</p>

  <p class="p10">“Ama,” diye itiraz etti Diana, “bana anlattığın kadarıyla, zaten itiraz etmemişsin!”</p>

  <p class="p10">“Yani... Pek emin değilim!” dedi David, “Şimdi, düşündüğümde, adamı zorlamış olabilirim, sanıyorum.”</p>

  <p class="p10">“Nasıl?”</p>

  <p class="p10">“Bir defa, terminolojide... Adamdan söylediklerini tanımlamasını istedim durdum. Bu onu rahatsız etmiş olabilir.”</p>

  <p class="p10">“Niye etsin ki? Anlamaya çalışıyordun, öyle değil mi?”</p>

  <p class="p10">“Eeveet, ama! Türkler... Türklerde, sanki ses, içerikten daha önemli!”</p>

  <p class="p10">“Ne demek istiyorsun?”</p>

  <p class="p10">“Sir Lyall haklı olabilir mi?”</p>

  <p class="p10">“Balım, düşüncelerini takip edemiyorum,” diye uyardı Diana.</p>

  <p class="p10">David Pavloviç, yazı masasına oturmaktan vazgeçti, döndü, yemek masasına, küçük David’in bebek iskemlesinin yanındaki sandalyeye oturdu,</p>

  <p class="p10">“Affedersin,” diye gülümsedi, “kesinlik meselesini düşünüyordum. Acaba, Türkler, gerçekten, ‘kesinlik’ten nefret ediyor olabilirler mi? Çünkü bak, Eren gibi -Eren’i hatırlıyorsun değil mi?- Profesör Çertek de, kavramları tanımlamasını istediğim zaman öfkelendi! Hatta beni, ayrıntılarda boğulmakla suçladı! Bütününe baktığında, konuştu, konuştu ama bir şey söylemedi! YÖK’ün neden istenilir bir şey olmadığını öğrenmiş değilim! Ondan bütün öğrendiğim, bu Doğramacı denilen tipten nefret ediyor olması. Bunda bile nedenleri açık değil! Eren’i hatırla! Etkili bir nutuktu! No? Ama, Türklerin anayurdunun neden Anadolu olması gerektiğine ilişkin hiçbir rasyonel gerekçe göstermedi! Anlıyor musun ne dediğimi? Sadece söylüyorlar ve güzel söylüyorlar!”</p>

  <p class="p10">“Kendime bir bira alacağım,” dedi Diana, “sen istemediğinden emin misin?” Mutfağa doğru yürürken seslendi,</p>

  <p class="p10">“Henüz, yargılar geliştirecek kadar Türk tanımadığımızı düşünüyorum.”</p>

  <p class="p10">“Ah, tabii, tabii!” dedi Pavloviç, “Mutlaka öyle! Ama, tabii, ev sahibi de var. Niye ısımız yok, sıcak su neden akmıyor? Anlaşılır bir cevap aldın mı? Sonra, tabii, sınıf da var!”</p>

  <p class="p10">Diana, biralarla döndü,</p>

  <p class="p10">“Sınıfın nesi var?”</p>

  <p class="p10">“Beni sevmiyorlar,” dedi David, Diana’nın beklemediği bir kırgınlıkla, “Beni sevmediklerini hissediyorum!”</p>

  <p class="p10">“Hadi, bebeğim!!! Bunun mümkün olmadığını sen de biliyorsun! Seni öğrencilerin hep sevmiştir! Hatırladın mı, ödül bile kazandın sen!”</p>

  <p class="p10">“O evdeydi,” dedi David birasını başına dikerken, “Buradakiler, senin küçük kocanı sevmiyorlar!”</p>

  <p class="p10">“Söyle, peki neden?”</p>

  <p class="p10">“Nedenini henüz bilmiyorum,” dedi David, “Ama benim sınıfımda olmak istemediklerini hissediyorum! Tanrım, öyle neşesizler ki! Kesinlikle, ölümcül derecede sıkılıyorlar! Geçen gün, konuyu bölmemek için ders saatini biraz aştım, arka sıralardan birisi bağırdı, ‘Süreniz doldu efendim!’ Onlara ders anlatmak için para verdiğimi sanırsın! Kırk dakika için para vermiştim, kırk beş dakikaya çıkınca, süremin dolduğunu hatırlattılar!”</p>

  <p class="p10">“Bu, absürd ama!”</p>

  <p class="p10">“Değil mi?”</p>

  <p class="p10">“Belki, bir başka dersleri vardı? Ona yetişeceklerdi? Olamaz mı?”</p>

  <p class="p10">“Olabilir, tabii,” diyerek omuzlarını silkti David, “Ama başka şeyler de var! Benimle sürekli pazarlık etmek ihtiyacını duyuyorlar!”</p>

  <p class="p10">“Ne demek istiyorsun?”</p>

  <p class="p10">“Kaç konu anlatmalıyım, ders kitabının hangi bölümlerini atlamalıyım, sınavda, nereden nereye sormalıyım, hangi tür soruları sormalıyım! Bak, Mustafa beni uyarmıştı, Harvard’daki programımın üçte ikisini attım! Yine de beğenmiyorlar!”</p>

  <p class="p10">“Bunu yaptığını bilmiyordum,” dedi Diana.</p>

  <p class="p10">“Yaptım,” dedi David, mutsuz bir gülümsemeyle, “Yapmak zorunda kaldım.”</p>

  <p class="p10">“İnsan, senin niteliklerindeki bir hocayı sağmak isteyeceklerini sanıyor,” dedi Diana, düşünceli düşünceli, “Yani, ellerine her dakika bir Harvard profesörü geçmiyor, değil mi?”</p>

  <p class="p10">“Yani!.. Ama, bu tür meseleleri olduğunu sanmıyorum!”</p>

  <p class="p10">“Hadi! Bir noktada iş arayacaklar, değil mi? Niteliklerini iyileştirmek istememeleri mümkün mü?”</p>

  <p class="p10">“Bilmiyorum, balım!” dedi David Pavloviç, “Ama, anladığım kadarıyla, Batı ülkelerinden farklı olarak, burada üniversitenin verdiği diploma, kişiye mesleğini doğrudan icra yetkisi veriyor. Birleşik Devletler’de olduğu gibi, mesleki kuruluşların açtığı sınavlarla belirlenmiyor. Hal böyle olunca, öğrenci diploma peşinde, ehliyet değil! Böyle düşününce, benim ya da başka bir meslektaşımın dersinde ‘iyi’ olmaları için bir neden yok? Değil mi?”</p>

  <p class="p10">“Ama bu, kendini mağlup düşüren bir sistem değil mi?”</p>

  <p class="p10">“Tabii! Çertek’le konuştuktan sonra biraz araştırdım, ortaya çıktı ki, üniversitelerin mezun ettikleri elemanları istihdam eden kuruluşlar, üniversitelerde dereceye yönelik programların düzenlenmesinde istişari olarak dahi söz sahibi değiller! Mesela, vergi veren sanayici, hangi cins ve nitelikte ve kaç tane, örneğin, mühendise ihtiyacı olduğunu duyuramadığı gibi kurumlaşmış sınavlar da yok!”</p>

  <p class="p10">“Peki, kime, neyin, ne kadar öğretileceğine kim karar veriyor?”</p>

  <p class="p10">“Öğretim üyelerinin kendileri! Ve bu iktidarlarını ellerinden almaya yönelik bütün hareketlere karşı var güçleriyle direniyorlar!”</p>

  <p class="p10">“Peki, ya öğrenciler? Bu tuzağı görmüyorlar mı? Meslek edinmek istedikleri sahada işverenin taleplerine cevap verecek şekilde yetiştirilmek istemiyorlar mı?”</p>

  <p class="p10">“Anlasana! Kimse vermek istemiyor! Öğrenciler, eğitime para vermek istemiyor; öğretim üyeleri, sanayi ya da devletin ihtiyacına göre yeniden yapılanmak istemiyor! Rektörler, mezunlarını ehliyet sınavına sokup, kendi yeterliliklerinin afişe edilmesini istemiyor!”</p>

  <p class="p10">“Ne ziyan!”</p>

  <p class="p10">“Kimsenin umurunda değil! Benim anladığım kadarıyla, bir tek askeriye!”</p>

  <p class="p10">“Askeriyeye ne olmuş?”</p>

  <p class="p10">“Bilmiyorum! Öyle görünüyor ki bir tek onlar, belki de bir tek onlar yerlerinden emin oldukları için Yüksek Öğretim Kurulu, Devlet Plânlama Teşkilatı gibi reformlara cesaret edebilmişler!”</p>

  <p class="p10">“İsa Mesih!”</p>

  <p class="p10">“Ne kadar acayip, değil mi? Daha da ironik olanı, Yüksek Öğretim Kurulu’na karşı olanlar, ‘ilerici solcular’! Ve öğrenciler onları destekliyor!”</p>

  <p class="p10">“Çılgın bir şey bu!”</p>

  <p class="p10">“Hiçbir şey göründüğü gibi değil, sevgilim!” diye içini çekti David Pavloviç, “Bu ülkede, bu duyguya sık sık kapıldığımı fark ediyorum!”</p>

  <p class="p10">“Hiç değilse bir şeyler öğreniyor musun? Zenginleştirici mi?”</p>

  <p class="p10">“Henüz bilmiyorum,” dedi David, “Ama, benim uğraşacağımı sandığım problemler farklıydı. Burada yepyeni bir set sorunla karşılaştım!”</p>

  <p class="p10">“Anlatmak ister misin?”</p>

  <p class="p10">David, kalktı, bir bira daha aldı, döndü,</p>

  <p class="p10">“Bu ‘acılık’la halleşemiyorum,” diye açıkladı, “Bu ülkede, kimse mutlu değil! Gençler bile değil! Çevremdekiler bana babamı, o çilekeş Hasidi’yi hatırlatıyorlar! Ne demek istediğimi anlıyor musun? Kendimi, amansız bir yeisin kuşatması altındaymış gibi hissediyorum Diana! Ve insanlar, hiçbir şeyden memnun olmuyor gibiler! Olumlu bir şeye işaret ettiğimde, aldığım tepki hep aynı, ‘Evet, ama...’ ve ‘ama’dan sonra hep bir -ve çoğunlukla iyi tanımlanamayan- bir olumsuzluk sıralanıyor. Basit bir örnek vereyim, öğretim üyelerinin kafeteryasının boyanması isteniyordu. Dülger, boyattı. Meslektaşlarım, şimdi de rengini beğenmiyorlar, bu nedenle yine mutsuzlar! Son üç toplantıda bunu konuşuyoruz! Hatırlar mısın, annem, mutlu olmaktan nefret eder, umutlu olmayı da kendisine yediremezdi. Tanıştığım Türkler bana onu hatırlatıyorlar.”</p>

  <p class="p10">“Yani! Nevra mutlu değil, sanırım Günay da değil, ama Nesibe? Nesibe, bir başka tür! Sanırım, o mutlu!”</p>

  <p class="p10">Bilmediğini gösteren bir tavırla omuzlarını silkti David,</p>

  <p class="p10">“Dün, bir grup öğrencim beni görmeye geldi,” diye sürdürdü, “Ali isminde bir delikanlı var, onun liderliğinde. Her zamanki gibi, açılış cümlesi, ‘İstanbul’u sevdiniz mi?’yi, ‘Okulumuzu sevdiniz mi?’ izledi. Ben de, ‘Okul beni sevdi mi?’ diye sordum. Beklemedikleri bir soruydu, duraladılar. Ardından,</p>

  <p class="p10">‘Evet, sizi sevdik ama...’</p>

  <p class="p10">‘Ama, ne?’</p>

  <p class="p10">Konuya girmek zorunda kaldılar. Lider konumundaki genç adam ileri çıktı,</p>

  <p class="p10">‘Sizin bu ülkede yabancı olduğunuzu biliyoruz,’ diye başladı, ‘bu nedenle, bazı durumları bilmiyorsunuz.’”</p>

  <p class="p10">“Ne gibi durumlar?”</p>

  <p class="p10">“Anlatacağım! Şöyle bir konuşma:</p>

  <p class="p10">O: ‘Arkadaşlarımızdan bazılarının özel konumları dolayısıyla ders çalışamadıklarını bilmiyorsunuz.’</p>

  <p class="p10">Ben: ‘Özel konumları? Mazereti olanların dekanlıktan özel izin alabildiklerini sanıyordum.’</p>

  <p class="p10">O: ‘Öyle değil! Yani, aramızda kısa süreli gözaltında kalan arkadaşların sayısı çok. Bu arkadaşlarımızın içinde bulundukları koşullarda ders çalışmalarına imkân yoktur. Oysa, birçoğu, bu yarı yıl sonunda mezun olabilecek kredileri tamamlamış durumdalar.’</p>

  <p class="p10">Ben: ‘Evet?’</p>

  <p class="p10">O: ‘Sınavları değerlendirilirken bu mazeretler göz önünde bulundurulmalıdır. Onlara karşı ve uzlaşmaz bir tavır içine girilmemelidir!’”</p>

  <p class="p10">“İsa Mesih!” diye ünledi Diana, “Notlarını yükseltmeni istiyorlar, öyle mi?”</p>

  <p class="p10">“Aynen!” dedi David, “Bana, Türkiye’nin sosyo-ekonomik koşullarını açıklamaya girişti, sonra fırsat eşitliği, askerlik, sakıncalı erlik vb. gerçekleri, -o, ‘Türkiye’nin gerçekleri’ diyordu, müthiş bir haklıcılıkla!- sıraladı. Sonunda, ‘Türkiye’nin çarpık kapitalizmin yerleşmesi sonucu, geri bıraktırılmış, -dikkatini çekerim, ‘geri kalmış’ değil, ‘geri bıraktırılmış’ diyorlar- bir ülke olması gerekçesiyle, benim öğrencilerle işbirliği yapma zorunluluğum ortaya çıktı.”</p>

  <p class="p10">“Nasıl yani?”</p>

  <p class="p10">“Şöyle bir mantık: Türkiye’nin geri bıraktırılmışlığının başrol oyuncularından birisi Birleşik Devletler. Birleşik Devletler, Türkiye’ye borçlu. Ben de Amerikan pasaportu taşıdığıma göre, Birleşik Devletler hükümetlerinin Türkiye’ye olan borcunu bir biçimde tazmin etmem gerekiyor! Düşünebiliyor musun?”</p>

  <p class="p10">“Peki, ne dedin?”</p>

  <p class="p10">“Düşünürüm, dedim, başka ne diyebilirdim ki?”</p>

  <p class="p10">“Peki, yapacak mısın? Notları yükseltmeyi düşünüyor musun?”</p>

  <p class="p10">“Nasıl yaparım? Haksızlık olur! Diğer öğrencilere haksızlık olur!”</p>

  <p class="p10">“David, seni zorlarlar mı acaba? Cesaret edebilirler mi?”</p>

  <p class="p10">“Fiziki olarak mı demek istiyorsun?”</p>

  <p class="p10">“Ne bileyim? Cezaevinden çıkmış olduklarını sen söylüyorsun!”</p>

  <p class="p10">“Zannetmiyorum! Bilmiyorum!” dedi Profesör Pavloviç, ama emin olamadığını saklamaya çalışmadı, “Askerler gelmeden önce öldürülen pek çok öğretim üyesi var. Ama sanırım, ideolojik nedenlerle öldürüldüler.”</p>

  <p class="p10">“Nasıl bilebilirsin ki?”</p>

  <p class="p10">“Bilmem! Lanet olsun! Bu fakültede, günde yüz sayfa okuyan adam, kendisini cezalandırılmış sayıyor!”</p>

  <p class="p10">Sıkıntıyla ayağa kalktı,</p>

  <p class="p10">“Evet, yüz sayfa!” diye tekrarladı, “Tanrı’nın cezası yüz sayfa! Dinlesen, beni ‘Ağlama Duvarı’ sanırsın!” Diana’nın, gülmeye çalıştığını fark etti,</p>

  <p class="p10">“O.K.!” dedi, “Kabul ediyorum, benzetme pek uygun! Ama bana, geçen sene kaldıkları derse çalışmaları gerektiği için ödev vermemem gerektiğini söyledikleri zaman dayanamıyorum! Ben bir öğretim üyesiyim, kahrolası! Politikacı değil! Kuralları uygulamak zorundayım.”</p>

  <p class="p10">“Mustafa’yla konuştun mu?”</p>

  <p class="p10">“Henüz değil! Ama başkalarıyla konuştum. Kimse şok geçirmedi! Anlaşılan, hepsi böyle şeyler yapıyorlar! Bu ülkede, notlar da politik! Genç bir meslektaşım var, ‘toplumsal koşulları göz önünde bulundurmadan not vermemin zalimlik’ olduğunu söyledi.”</p>

  <p class="p10">“Ama David, not bir ölçüdür. Metre gibi, kilo gibi! Ülke koşulları ne olursa olsun değişmez ki!”</p>

  <p class="p10">“Tabii ki, öyledir! Daha çok üretim yapıyorlarmış gibi görünsün diye, metrelik cetvellerini doksan santime indiren bir ülke düşünebiliyor musun?”</p>

  <p class="p10">“Onlarla konuşamaz mısın? Anlatamaz mısın?”</p>

  <p class="p10">“Nasıl? Bir kere, Amerikalı olmak gibi bir dezavantajım var. Sonra, onların, bu kahrolası, ‘gurur’ları var! Hatırlarsın, Kevorkian söylemişti, ‘Türklüğe hakaret’ diye bir de kanunları var! Küçük kocanı, hapiste görmek istemezsin değil mi?”</p>

  <p class="p10">“Riske değmez!” dedi Diana ciddiyetle, “Ama, notlarını yükseltmeyeceksin?”</p>

  <p class="p10">“Hayır! Ama, bir yolunu bulacaklarından eminim.”</p>

  <p class="p10">“Ne demek istiyorsun?”</p>

  <p class="p10">“Kopya! Kopya çekerler!”</p>

  <p class="p10">“Şaka yapıyor olmalısın!”</p>

  <p class="p10">“Hayır! Bugüne kadar her sınavımda kopya çekildi! Kopya, Türk eğitim sisteminin yerleşik bir kurumu, Diana!”</p>

  <p class="p10">“Ama bu, bu ahlaki değil!”</p>

  <p class="p10">“Onlar öyle düşünmüyorlar!” Omuzlarını silkti,</p>

  <p class="p10">“En iyi öğrencilerimi kopya çekerken gördüm!” diyerek ayağa kalktı, “Kendi bilecekleri iş, Diana, karışmayı reddediyorum! Öğretim üyeleri dahil, bunun böyle olduğunu herkes biliyor, herkes kabul ediyor! Ben, buraya onları değiştirmeye gelmedim, tanımlamaya geldim. Bunu hiç unutmamalı, kendi işime bakmalıyım! Sen de unutmamalısın!” dedi, yazı masasına yürüdü.</p>

  <p class="p10">“Heeey! 1960’ların ruhuna ne oldu?”</p>

  <p class="p10">“O, 1972’de öldü,” dedi David, acı bir gülümsemeyle, “İsrail uçakları, Batı Yakası’ndan Akrabay’a kimyasal madde püskürtüp, buğday tarlalarını parçaladıkları zaman öldü.”</p>

  <p class="p10">“Oh, David!”</p>

  <p class="p10">“Dirileceğini de hiç sanmam!” diye ekledi Profesör Pavloviç, “Her neyse! Bir ara bana anlat olur mu, sen nasıl seyrediyorsun?”</p>

  <p class="p10">“Elbette,” dedi, Diana.</p>

  <p class="p10">Çertek meselesi bununla kapanmadı. Adam, Pavloviç’in gözünde Türk “bilim” adamlarının simgesi oldu. YÖK meselesindeki tutumundan başlayarak, hemen hiçbir konuda, “ne akademik, ne de ahlâki” diyordu, ortak dilleri olmadığı sonucuna götürdü. Bilimselliğin, evrensel bir dil olduğu iddia edilen müzikten bile daha yaygın ortak ilkelerinin tanınmıyor olması hayretlere düşürdü.</p>

  <p class="p10">“Türk akademisyenlerinin bir üniversitenin varlık nedenine ilişkin bilinçli düşüncelere sahip olduklarından ciddi kuşkularım var,” diye yazdı, Kevorkian’a, “Lütfen, dostum, su geçirmez kanıtlardan çok tasvire dayanacak olan açıklamalarıma katlan ve alelacele verilmiş hükümler olduklarını düşünme!</p>

  <p class="p10">Söylemeye çalıştığım şu: Sen ve ben, bir üniversitenin parçası olduğu toplumun iyileşmesi ve ilerlemesi için yapılanmış bir kurum olduğunu düşünürüz. Bu hüviyetiyle, üniversite, bir taraftan geçmiş bilgileri geleceğin bilgilerine temel teşkil edecek şekilde muhafaza eder, değil mi? Şu halde, bir üniversitenin her şeyden önce muhafaza ve inşa edilecek bilgilerle, geliştirilecek bilgilerin hangileri olduğu üzerinde mutabakat sağlaması gerekir. Bu mutabakat, öğrencilerin, yani toplumun yarınına ilişkin talepleri ile öğretim üyelerinin arz edebildiklerinin kesiştiği noktada fiiliyata dönüşür: Yani, ders programları ve içerikleri belli olur.</p>

  <p class="p10">Şimdi, bir de şöyle bir durumu mütalaa et: Üniversite, mensup olduğu toplumun geçmiş bilgilerini depolamayı inatla ve ısrarla reddediyor. Örnek: Ekonomi Bölümü’nde, Kur’an’ın emrettiği iktisadi ilkelere ilişkin bilgi depolanmış değil. Ekonomi düşünce tarihinde Eski Ahit, Eflatun, Aristo var da, mesela, Hazreti Muhammed, Gazali, İbni Haldun yok! Ekonomiye Giriş’ten itibaren verilen bütün örnekler, Birleşik Devletler ekonomisine ait. Türkiye’de büyük bir ekonomik sorun olduğunu anladığım devlet iktisadi kuruluşlarına ya da bütçeye ilişkin örnekler yok. Daha da garip bir durum: İstanbul Üniversitesi Ekonomi Fakültesi’nde*<a id="a7"></a><a href="../Text/notes.html#a37">{<span class="t8"><img alt="img1.png" src="../Images/img1.png" /></span>}</a> bilgisayar dersleri nazari okutuluyor. Evet, yanlış duymadın, nazari okutuluyor. Hardware yerine krokiler ve akım şemaları! İnanabiliyor musun?</p>

  <p class="p10">Tarih Bölümü’nü al: Selçuklular’dan gerisi yok. Rusça ve Çince, Türk tarihinin iki en önemli doküman dili ama bunlardan birisini olsun bilen tek bir tarihçi tanımadım. Ama, anladığım kadarıyla Ankara’da, sonradan mezunlarını kimin istihdam ettiğini bulamadığım bir fakülte var ki, Çince, Rusça ve sıkı dur, Sümerce öğretiyor. Felsefe Bölümü’nü al: Ne Şamanizm ne de İslâm felsefesine ilişkin bilgi var. Türk felsefeciler, Arap alfabesini dahi okuyamıyorlar. (Burada, ilginç bir durum daha var: Ph. D. için dil bilgisi gerekirken, İSBF’de ikinci bir dilde okur-yazar akademisyen sayısı bir elin beş parmağını geçmiyor. Bunlar da Batı dillerini bilenler. Arapça, Farsça bilen hiç yok. Bu nasıl oluyor, doktora sınavlarını nasıl geçiyorlar, diye soracak olursan, tek bir cevabım var: kopya ve hoşgörü. Türk bilim adamları intihal konusunda da fevkalade pervasızlar. Türkiye üniversite yayınlarının yüzde doksanının apartma olduğu söyleniyor ki bu hükme katıldığımı söylerken vicdanen müsterihim çünkü Profesör Çertek’in ders notlarını (para ile satılıyor!) ve Dekan Dülger’in ders kitabını gördüm. Utanç verici! Birisi bu beylere ‘akademik özgürlük’ten intihal özgürlüğünü mü anladıklarını sormalı!</p>

  <p class="p10">Bunlardan, İSBF’nin bilgi muhafaza edecek donanıma sahip olmadığı gibi, inşa edecek kapasiteye de sahip olmadığını anladığından eminim. Bunun bir nedeninin geçmişini reddeden bir toplumun muhafaza edilmesi gereken bilgilere/değerlere ilişkin mutabakat sağlama güçlüğü olduğu şeklindeki yorumuma sanırım katılırsın. Bilgi inşasına gelince, bu konuda geri kalmalarının bir nedeni, kökleri reddetmeleri ise ikinci nedeni de, pazar ekonomisinin ya da dilersen demokrasinin işlemiyor olması. Biraz karmaşık olacak ama, lütfen bana katlanmaya çalış: Demek istediğim şu ki, akademisyenler, ne tür bilgilerin talep edildiğini bilecek pazar bilgilerinden yoksunlar! YÖK, yine kendilerinin hâkim olduğu bir sistem olarak güdük kalmış. Toplumun taleplerini değil, kendi yanlışlarını ve/veya inançlarını yansıtıyor. Hal bu olunca, öğrenciye neyin okutulması gerektiği bir yana, öğretim üyesinin kendisi, hangi konuda uzmanlaşırsa daha kârlı olur, onun farkına varamıyor ve Latince öğretmenleri yetiştirmeye devam ediyorlar. Ne dediğimi anlıyorsun. Tabii, sonra da Çertek gibi tipler var! Ve korkarım bunlar çoğunlukta. Çertek bir politikacı. Sosyalist. Üniversite’yi kendi politik hedefleri (sosyalizm!) doğrultusunda biçimlendirmek istiyor. Ve tabii, parlamento üyesi değil de hepimiz gibi hakir bir akademisyen olduğundan siyasi inançlarını hiç değilse kendi öğrencilerine aşılamak peşinde. Fakat, ne yazık ki, ne hükümet, ne de gördüğüm kadarıyla Türkler, sosyalizme meraklı değil. Çertek, bu merakın uyandırılması gereğinde haklı olabilir ama zavallı ruh! Sosyalist telkini, kapitalist bir topluma finans ettirmekte zorlanıyor! Kitlelerin kendileri için neyin iyi olduğunu da asla kabul etmeyecek bir idealist! Bu şaşırtıcı biliyorum, ama, inan bana, aziz dostum, Türk sosyalistlerinin hayranlık uyandıracak derecede ‘idealist’ olduklarını gördüm! İdealistlerin ne denli haklıcı olabildiklerini bilirsin, Çertek de istisna değil! Öğrencilerinden öğrendiğim kadarıyla sinirlerini bir komissar despotizmiyle yürütüyor. Alper Tunga, bir Pan-Türkist öğrencim, ideoloji farklılığından dolayı kendisinden asla geçerli not alamadığını söyledi. Öte yandan, Çertek’in benimle not pazarlığı yapmaya gelenlere anlayışlı davrandığını, notlarını yükselttiğini duyuyorum. 12 Eylül’den önce, polis kuvvetlerinin ‘solcu’ ve ‘sağcı’ olmak üzere ikiye ayrıldığını duymuştum. Anlaşılan, akademisyenler de bölünmüşler. Akademik hürriyet ideoloji yaymak hürriyeti olmuş. Gördüğüm kadarıyla, akademik yetersizlik de bu kavgada muğlaklaşıyor.</p>

  <p class="p10">Çertek, başarısız bir politikacıya örnekse, Dülger çok başarılı! Yarım düzine kadar şirketin danışmanlığını yapıyor, bir o kadar kuruluşun da yönetim kurulunda. Dikkatini çekerim, bu kuruluşların hepsi hükümete ait ve Mustafa yönetim kurullarına atanmayla geliyor. Bu, para demek. Öte yandan, YÖK üyesi ve sandalı sallamaya hiç niyeti yok. Sosyalistlerle, (Çertek’i okula o almış!) hükümetle, basınla (arada bir yazı yazıyor ve hemen her toplantıya davetli, sosyete sütunlarında Nevra ile fotoğrafları çıkıyor) ve öğrencileriyle çok iyi geçiniyor; son beş yıldır, dersinden kalan öğrencilerin sayısı 16, sınıfları 150 kişilik!</p>

  <p class="p10">Bütün bunlar bana Türklerin kendi toplumlarına ilişkin kararsızlıklarını söylüyor. Nereden gelip nereye gittikleri hususunda mutabakata varsalar, kendilerini istikrarlı bir biçimde doğurabilecekler! Ama yapamıyorlar çünkü bence nasıl bir toplum olmak istediklerine karar vermiş değiller. Entelijensiya kendi içinde mutabakat sağlamadığı gibi, üstünlük tasladığı halkın güdümüne girmeyi de şiddetle reddediyor. Bu da bana Diana ile benim çocuklarla ilişkimizi çağrıştırıyor. David ile Katyuşka’yı, Hıristiyan mı, yoksa Yahudi mi yetiştirmek istediğimizi bilemiyoruz, çünkü, ne o, ne de ben dinlerimizin mutlak üstünlüğünden eminiz. Böylece, geçmiş bilgilerimizi çocuklarımız aracılığıyla muhafaza edemediğimiz gibi, yenilerini de üretemiyoruz. Çocuklar da, kendi kararlarını veremeyecek kadar genç! Sonuç, biraz Yahudi, biraz Hıristiyan ama ne birine ne de ötekine sahip çıkamayacak kadar eksiklik! Ve, tabii, ne biri ne de öteki seçtikleri yolda ciddi ilerlemeler kaydedemeyecekler. Uzun bir hikâyeyi özetlemek gerekirse, Türklerden, daha uzun yıllar, bilim ve sanatlara özgün katkılarda bulunmaları beklenmemeli -tesadüfi başarılar hariç!-”</p>

  <p class="p10">Rodoplu’nun akademik kariyeri olduğunu söylemiştim. Çertek, sınıf arkadaşıydı. Ve, kürsü başkanı Profesör Haluk Cillov’dan sonra, öğretim üyeliğinden bir daha dönmemek kaydıyla istifasına neden olan ikinci kişiydi.</p>

  <p class="p10">“Yurt dışından döndükten sonra yabancı dil sınavı almam istendi,” diye anlatmıştı. “Rezillik de daha o noktadan başladı. Okutmanlar, dili yeterince bilmedikleri için, geçmiş zaman pek hatırlayamıyorum ama ‘I do walk’ gibi bir cümleden notlar kırmış, sözlüğe bakmadıkları için İngiliz yazımını karıştırmışlardı, filan. Neyse canım, benim Amerika’da PHD’ye yeten İngilizcem, İstanbul Üniversitesi’nde ucu ucuna ‘orta’ oldu! İyi mi? Neyse! Sonra da dersler başladı. Yıllarca Türkçe okutmamışım ya, terminolojiye aşina olayım diye, bir yığın kitap aldım. Aralarında Tevfik Çavdar’ınki, bir de bununki. Bakıyorum, ben bu cümleleri bir yerden tanıyorum, bu örnekleri bir yerden biliyorum. Ortaya çıkıyor ki, ikisinin kitabı da çalıntı. Birisi Taro Yamane’den apartmış, öteki de Freud’la Walpole’un 1962 baskısından. Şimdi, tabii, insan çok utanıyor. Bir şey de söyleyemezsin, çünkü hemen, ‘Ne yapalım biz senin gibi Amerikalarda okumadık!’ gibisinden iğrenç bir duygu sömürüsüne değilse, ‘burjuva’ suçlamasına kalkarlar! Dahası senin hırsızlıklarını fark ettiğini bildiklerinden, senden kurtulmak için ellerinden geleni artlarına koymazlar. İlk derse girdiğim gün, bir de üstelik, doktora sınıfıydı ve ben ‘İstatistik’e Giriş’ dersinin neden doktora sınıfına verildiğini anlamaya çalışıyordum. Malum, Amerikan üniversitelerinde bu dersi ikinci, üçüncü sınıflarda verirler ve biter. Her neyse, doktora sınıfıydı ve karşımda delikanlılıktan çoktan çıkmış adamlar vardı. Niye doktora yaptıklarını anlamak da zordu, çünkü besbelli, akademik kariyere niyetlenmiyorlardı. Ben de henüz ‘Dr.’ unvanının bürokraside nelere yaradığını bilmiyordum. İşte, istatistikte, ‘chain index’ denilen bir kavram vardır, onu anlatacağım. Kavram, ondalık kesirlerle kullanılır. Anlatmaya başladım. Söyledim, söyledim, tahtaya bir örnek yazdım, öğrencilerden çözmelerini istedim. Derken, sınıftan bir el kalktı, otuzlarında gösteren bir öğrenci sordu,</p>

  <p class="p10">‘Hocam, alttakini mi üsttekine böleceğiz, üsttekini mi alttakine böleceğiz?’</p>

  <p class="p10">Anlamadım, tekrarlamasını istedim. Aynı şeyi söyledi,</p>

  <p class="p10">‘Hocam, alttakini mi üsttekine böleceğiz, üsttekini mi alttakine böleceğiz?’</p>

  <p class="p10">Ne demek isteyebileceğini kestirmeye çalışırken birden aydım: Bayağı kesiri, ondalığa çevirmesini bilmiyordu, payı paydaya mı paydayı paya mı bölmesi gerektiğini soruyordu! Ve ben daha yok ihtimal hesapları, yok Chi-Square dağılımı anlatacaktım! Ödüm patladı! Bari cebir bilgilerinin ne olduğunu öğreneyim de, dersleri ona göre düzenleyeyim dedim, dersi orada kestim, birer kâğıt çıkartmalarını istedim. Kızılca kıyamet koptu! Yok, yönetmeliğe göre, iki hafta önceden haber vermeden imtihan yapamazmışım da, yok onlar çalışan insanlarmış da, derse gelmeleri çok zor oluyormuş da, ben de böyle haber vermeden sınav yaparsam mağdur olurlarmış da! Söylemedikleri kalmadı! Nasıl pis bir arabesk yakarma, aklın durur! Şimdi, tabii, ben hoca derse gelmeyince öğrencilerin kazan kaldırdıkları bir sistemden geliyordum, kendi ülkemdeki hamiyeti cahiliye çok canımı yaktı! Kendime gelince de, belki bir on dakika dil döktüm! Bunun sınav olmadığını, derse devam edebilmem için cebir bilgilerinin seviyesini tespit etmeye mecbur olduğumu, kâğıtlarına not vermeyeceğimi anlattım da dersi boykot etmekten vazgeçtiler. Sınavı yaptılar. Biraz da olduklarından daha aşağı gösterip benim dersi hafifletmemi sağlamak istemiş olabilirler, fevkalade kötü sonuç aldım. İstanbul Üniversitesi İktisat Fakültesi doktora öğrencileri iki bilinmeyenli denklem çözmeyi bile bilmiyorlardı! İyi mi? Sonradan bir de utanmadan, üniversiteye bağlı ‘Ekonometri Bölümü’ açtılar. Hoş bir tane de Marmara Üniversitesi açtı ya! Türkiye ekonomisine matematiksel ‘model’ yapacak yüzlerce genç yetiştiriyorlar! Bu iş de, bir tek Devlet Planlamada yapılır zaten, ekono-metrik model yani. Makro planlamacılardan başka kimsenin işine de yaramaz. DPT bunların kaçını istihdam eder? Neden eder? Zaten niye etsin? Allah âlem bisevap!</p>

  <p class="p10">Şimdi ben öğrencilerden matematik bilmediklerini öğrendim ya, ne yapıp yapıp açığı kapatacağım. Nasıl yaparsın? Kalktım, haftada üç saat matematik dersi koydum. Dershane filan işgal etmemek için, kendi odamda ve tabii fisebilillah! Sen misin, yapan! Daha ilk hafta, bu Emin geldi. O zaman daha doçentti. Yüzünde pis bir ifade, ‘Senden şikâyet var,’ diye sırıttı. Meğer öğrencilerim buna gitmişler -en ‘halkçı’ öğretim üyesi bu ya!- fazladan ders koyduğumdan yakınmışlar. Ben de saf saf, istatistik verebilmem için hiç değilse biraz matematik bilmeleri gerektiğini anlat-maya çalışıyorum. Bakıyorum, hiç oralı değil, ‘Sen Türkiye’yi bilmezsin, yanlış anlaşılır’ filan deyip duruyor. ‘Kardeşim, Türkiye’nin nesini bilmeyeceğim? Bu öğrenciler doktora yapıyorlar ve bayağı kesiri ondalığa çevirmekten acizler. Matematik bile diyemeyeceğim, aritmetik bilmiyorlar! Ders vermeyeyim de ne edeyim?’ Bakıyorum, Emin yine yanlış anlaşılır, deyip duruyor. Sonunda baklayı ağzından çıkardı. Millet, dekanın gözüne girmeye çalıştığımı zannedermiş. O zamandan sonra terbiyesiz oldum zaten, ‘Ha ...tirsinler,’ deyivermişim, ‘Ne düşünürlerse düşünsünler!’ Ama öyle olmadı, tabii. Çünkü, Çertek, öğrencilere, ‘Boş verin, gitmeyin. Karı işgüzarlık yapıyor,’ demiş -‘kadın’ bile değil, ‘karı!’ diyor.- Düşün, adam iktidarı tehdit edilince ne kadar aşağılaşabiliyor! Bütün meselesi ben üniversitede kalıp, onun profesörlüğünü tehlikeye atmayayım! Malum, kadro meselesi! Her neyse, dersi sabote etmeyi başardı, iki kişi hariç, öğrenciler gelmediler. Ben de Cillov’a gittim. Gittim dersem haftalar sonra zor bulabildim! Tipik bir holding profesörü, üniversitede katiyen durmuyor! Bu defa da ona anlattım. Bayağı yalvarıyorum, bir seçmeli modern matematik dersi koyalım, onu yapamazsak, cebir koyalım. Ben üstlenirim. Saatlerim arttı diye şikâyet etmem, falan filan. Adam, gözlüklerinin arkasından buz gibi bakıyor! Sonunda beni ne kadar çocuksu bulduğunu anlatan bir lâf etti, arkasından da matematik dersi koymamızın imkânsızlığını sergileyen otuz çift bahane buldu.</p>

  <p class="p10">‘Peki, hocam, ben ne yapacağım? Bu öğrencilere istatistik öğrettim diye not atıp, imzalayamam!’</p>

  <p class="p10">‘Senin de imzan pek kıymetliymiş yav!’ diye hiç beklemediğim bir cevap verdi. Dünya başıma yıkıldı! Ben hâlâ imzamın namusum olduğunu düşünüyordum.</p>

  <p class="p10">‘Ben şarlatan değilim!’ gibisinden bir cevap verdiğimi hatırlıyorum, ‘Orada durup, istatistik öğretiyormuş gibi yapamam!’ Kapıyı çarptım, çıktım, çıkış o çıkış!”</p>

  <p class="p10">Rodoplu, üniversitelerin durumunu da yabancılaşma ile açıklıyordu.</p>

  <p class="p10">“Şöyle düşün, Şafak Özden, Çırpıcı’yı sahiplenmiyor da, bunlar üniversiteyi sahipleniyor mu? Aritmetik bilmeden ‘doktor’ unvanı alan uzmanlar yetiştiren bir kurumun başı olmaktan utanılmaz mı? Enjeksiyon yapmasını bilmeyene ‘doktor’ unvanı veren bir tıp fakültesinin dekanı intihar etse yeri değil midir? El âlemin kitabını çaldığı ortaya çıktığında, hiç utanmayan, dahası, Çertek gibi bir de üstelik terfi eden akademisyenlerle bir toplum nereye gider? <span class="t6">Hiç utanmadan, ‘YÖK akademik hürriyetimizi elimizden aldı!’ diye bağırırken, apartma hürriyetini hoş gören bir sistemden hayır gelir mi? Bizzat profesörün kendisinin kopya çektiği üniversitede meslek ahlâkından söz edilebilir mi? Büyük Yalan üniversitelerimizi bile boğmuşken, Şafak Özdene kim ne diyebilir?</span> Şiran, kurda yedirdi, Şafak, son siperlerimi de yıktı, ama ben kendi sınıfımdan gördüğüm hakareti ne birinden ne de ötekinden gördüm!”</p>

  <p class="p10">“Hakaret” kelimesinin fazla ağır olduğunu düşünüyordum,</p>

  <p class="p10">“Hayır, değil,” dedi, “Beni değerlerime ihanet etmeye zorluyorlardı, bu hakaret değil midir? Öğrencilerime hak etmedikleri notları verseydim, hak etmediği istihkakı alan müteahhitten ne farkım olurdu?”</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <h2 class="h20"><a id="ncx1751"></a>VI</h2>

  <p class="p1">&nbsp;</p>

  <p class="p10">Daha başka “Homo Islamicus”lar da vardı.</p>

  <p class="p10">Diana Pavloviç, Giritli Seyfettin İhsani’yi, Sabri Yıldız’ın Beşiktaş’ta, cadde üzerindeki müzik evinde, ‘Dergâh’ta tanıdı. Yarısı, yapım tamir atölyesi olan bu karanlık, rutubetli, küçücük dükkâna, vitrinde dizili ‘folklorik enstrümanlar’dan, yani bağlamalardan satın almak, bulabilirse, bir de metot edinmek için girmişti.</p>

  <p class="p10">“Seyfettin İhsani Hazretleri, ney üflüyordu,” diye anlattı Sabri Bey, “Kapı açıldı ve mahfilime güneşi getiren bu kadın içeri girdi!”</p>

  <p class="p10">Diana’yı o dükkânda ilk gördüğümde benim de sersemlediğimi hatırlayacaksınız -kıpkırmızı, uzun, kıvırcık saçlı, yeşil gözlü, en az bir seksen beş boyunda, iri kemikli bir kadın; Amerikan kovboy filmlerindeki bar kadınlarının giysilerini anımsatan parlak, (Günay ‘saten’ demişti) rengârenk kıyafetler! Konuşurken ellerini kollarını zapturapt altına almak gibi bir kaygısı olmadığından, Sabri Bey’in yirmi metrekarelik mekânını hemen tümüyle işgal etmişti!</p>

  <p class="p10">Sabri, en az benim kadar yadırgamış olmalı, ama saygıda kusur etmediğine, hatta elini kalbine götürüp selâmladığına eminim! Diana’ya gelince, o,</p>

  <p class="p10">“Ne bu dünyadan, ne de ötekisinden,” diye tanımladığı sese yöneldi,</p>

  <p class="p10">“Birden ellerim terlemeye başladı! Nefesim daraldı! Kavalın sesine takılan bir fare gibi, o sese yürüdüm! Buna inanabiliyor musunuz?”</p>

  <p class="p10">Beyaz sakallı Seyfettin İhsani -“Mükemmel bir anakronizm!” diyordu, Diana,- “Asırlık gravürlerden fırlamış bir figür!” anlatmış, anlatmış, son sözünü de üfledikten sonra başını kaldırmış, Diana’ya bakmıştı.</p>

  <p class="p10">“Şaşırmadı, yadırgamadı, soru sormadı, sadece baktı,” dedi Diana, “Bir an, kör olabileceğini düşündüm. Aynı anda, niye ayakta durduğumu sordu. Mükemmel bir Fransızca! Bunun üzerine, Sabri Bey, bir tabure koşturdu, kalfası Mehmet hareketlendi, çırakları işlerinin başlarına döndüler! Ben, yaşlı adamın dizinin dibine oturdum ve zaman makinesi çalışmaya başladı! Bin yıl öncesine gitmiş gibiydim! Tezgâhın üzerinde bir semaver kaynıyordu -ne yazık ki, elektrikli-, Sabri bize çay getirdi. İhsani’nin önemli birisi olduğunu anlamıştım, ama müzisyen olduğunu sanıyordum!”</p>

  <p class="p10">Öyleydi, ama değildi. Yani, çok iyi bir müzisyendi ama müziğini hiçbir zaman paraya tahvil etmediği için “değeri biçilmemişti”! Diana, Birleşik Devletler’de yaşamış olsaydı, Seyfettin İhsani’nin dünya çapında bir isim olacağını söyledi, yazıklandı. Rodoplu’nun yüzünü acı bir ifade bürüdü,</p>

  <p class="p10"><span class="t6">“Ney pazarlanır mı, yahu?”</span></p>

  <p class="p10">Burada bir çıkma yapıp, Seyfettin İhsani’nin hikâyesini anlatmalıyım, çünkü Diana, çok etkilenmiş olmasına rağmen hiçbir zaman bütünüyle anlamadı ve doğal olarak da içselleştiremedi.</p>

  <p class="p10">Ben, Seyfettin İhsani’yi, Türkiye’de devrimci hareketlerin kökenlerini araştırdığım dönemde tanıdım. Daha doğrusu, babası, Ahmet İhsani’yi tanıdım. Mülkiye Mektebi’ndeki devrimci hareketleri incelerken, 1888 Şeref Kitabı’nda rastladığım bu isim, beni, Girit’e ve Girit’teki ilerici devrimci hareketlere yöneltti. Ahmet İhsani Efendi, Hanyalıydı. Oğlu gibi o da Galatasaray’da okumuş, oradan Mülkiye’ye geçmişti. Benim ilk ilgimi çeken, mezuniyetten sonra memleketine dönen Ahmet İhsani’nin, Hanya’da, Mekteb-i Mülkiye programına uygun bir “halk üniversitesi” açmış olmasıydı. Biraz daha araştırınca, bir o kadar ilginç bir başka girişimine, “Girit Muhibbi İnsaniyet Cemiyet-i İslâmiyesi”, yani “Girit Hümanist İslâm Derneği”ne rastladım. Ahmet İhsani, bu derneğin kurucularındandı ve genel sekreterliğini üstlenmişti. Hanya ve Paris’te şubeleri vardı ve bir de Fransızca-Türkçe aylık dergi çıkartıyorlardı.</p>

  <p class="p10">Şimdi, bu Girit Muhibbi İnsaniyet Cemiyet-i İslâmiyesi kurucuları aynı zamanda Girit’te Müslümanların kurduğu ilk siyasi parti olan “Yalınayaklar Partisi”ndendiler. Bu parti, aynı zamanda işçilerin ve emekten yana olanların birleştikleri, ilerici, özgürlükçü bir sınıf partisiydi. Ve nitekim iktidara geldiklerinde, ramazan geceleri sahurda davul çalınmasını yasaklamışlardı. (Bir çıkma daha yapmalıyım: Girit’te, daha 1900’lü yıllarda Halepo Kararnamesi ile kurulan bir “Eyalet Meclisi” vardı. Bu Meclis, bir yandan yerel idare gibi görev yapar, öte yandan da parlamento gibi yasa çıkartırdı.)</p>

  <p class="p10">Ahmet İhsani, o dönemin ittihatçı devrimcileri gibi, merkezi yönetime karşı âdemimerkeziyetçiliği savunmuş; belediyeler, meslek odaları, kooperatifler gibi kuruluşları büyük yetkilerle donatmayı amaçlamıştı. Ve işin bence en ilginç tarafı, Ahmet İhsani’nin bu anlayışa Batı düşüncesinden değil, İslami yoldan, Hüseyniyül Alevilikten, Ahilikten ve Karmatilikten gelmiş olmasıydı. Ahmet İhsani ve dolayısıyla bizim Giritli Seyfettin İhsan Bey, Melami Bektaşilerdendi.</p>

  <p class="p10">Okuyucu, benim Marksist kökenimi hatırladığında, bu bilginin benim için ne kadar şaşırtıcı olduğunu kolayca tahmin edecektir. Bir kere, Hüseyniyül-Alevi toplumlarda, merkezi devletin görevlerini ayrı ayrı şûraların gördüğünü bilmiyordum. (Yeri gelmişken, Rodoplu’nun bunlara “mahalleliler” demeyi tercih ettiğini hatırlatayım. Ona kalırsa, “mahalleliler”, örneğin, kendi okullarını da kendileri kurmalı ve yönetmeliydiler. Bu bağlamda, YÖK’ün geliştirilmesinden yana olduğu gibi, Tevhid-i Tedrisat Kanunu’nun da kaldırılması gerektiğini savunurdu.) Ahiliğe ilişkin bütün bilgim, İstanbul Esnaflar Derneği’nin yılda bir kez birilerine önlük taktıkları sıkıcı anma toplantılarından ibaretti. Ve tabii günümüz esnafı, toplumun en tutucu kesimi olduğundan, onların benimsedikleri bir kurumun ilerici, devrimci unsurları olabileceğini düşünmem mümkün değildi. Karmatilere gelince, onları hiç duymamıştım! Derken, yine bu Ahmet İhsani’nin kurucularından olduğu, “Osmanlı Cezriyun Fırkası”, yani “Radikaller Partisi”ne rastladım. Mütareke yıllarında kurulan (ve sıkıyönetim tarafından kapatılan!) bu parti, “alat-ı istihsaliyenin konfiskasyonu”nu, yani “üretim araçlarına el konulmasını” istiyordu. Kendilerine “sosyalist” demiyorlardı ama programları gerçekten de sosyalist bir programdı.</p>

  <p class="p10">Şunu da söylemeliyim, benim bu dönemlerim, “Ben, ilkel komünizm üstünde parlayan Hilal’den yanayım!” diyen Günay Rodoplu’yu anlamaya başladığım dönemlerdi. Tabii, o, bu sonuca Orta Asya ve Çin üzerinden, Konfüçyüs insancılığından gelerek ulaşmıştı. Ben, Ahmet İhsani’nin bana açtığı izleri takip ediyordum. Ve bu izler beni, hayatta olduğunu ve Sabri Yıldız’ın o köhne dükkânına “takıldığını” öğrendiğim, eski tüfek Seyfettin İhsani’yi kadar götürdü.</p>

  <p class="p10">Dergâh’ta Diana Pavloviç’e rastladığım o gün, onun, benim ve Sabri Yıldız’ın ihtiyar adamdan talep ettiklerimizin ne denli çelişkili olduğunu görmüş, içim burkulmuştu. Diana, bir Osmanlı gravüründen fırlamış bu “anakronizm”e bir müze eşyası gibi bakıyor, “elektronik kölelerin olmadığı” bir tarihe geri dönmeye çalışıyordu. Ben, kendi sosyalist tarihimin peşindeydim. Sabri Yıldız’a gelince; o, ticarethanesine saygın bir vitrin eklemek telaşındaydı; Giritli’nin dükkâna geldiği günler, devrimci ya da devrimci arabesk söyleyen kim varsa orada toplanırdı, tabii satışlar da ona göre artardı.</p>

  <p class="p10">O gün, Giritli İhsani, Diana’ya önce Hanya Bektaşi tekkesini “gezdirdi”. Oradan, Mekteb-i Sultani’ye getirdi, döndü, Mekteb-i Mülkiye’yi gösterdi.</p>

  <p class="p10">Mrs. Pavloviç, “mihrapların arabesklerine, remil dökenlere, hamursuz ekmeğe yabancı olduğu kadar yabancı”, ama Rodoplu’ya göre, “boşlayamayacak kadar duyarlı ve tedirgin” dinledi, tutunabileceği “tanıdık kavramlar” aradı. Bu arada, büyük bir keyifle seyrettiği, Konya Turizm Derneği’nin Mevlevi semasının Mevlevi olmadığını öğrendi,</p>

  <p class="p10">“Melamet ehli,” dedi İhsani, “halka içyüzünü göstermez, içindeki sırlar dışarı sızmaz. Musa Peygamber gibi, Allah’ın kelamını duyduktan sonra, kimsenin yüzüne bakamayacağı kadar değişmez, giyim kuşamla kendini göstermeye çalışmaz.”</p>

  <p class="p10">Diana, Melami’nin, her türlü gösterişten uzak yaşadığını, dünya malına metelik vermediğini, kalender yaşamayı ilke edindiğini öğrendi. İnsan, kendisini sadece ve sadece Tanrı’ya verirse, dünya kaygısından da, ahret korkusundan da uzak kalabilirdi.</p>

  <p class="p10">“Allah’a, aşkla, çekimle ulaşılır,” dedi İhsani, “Melameti, ululuk, dava, kendini göstermek, halkın sevgi ve saygısını kazanmak gibi şeyleri aşmış insandır. Halkın kendisini kınamasından, kötü görmesinden çekinmez. Keramet gösterdiğini sanan, kadın gibi âdet gören adamdır!”</p>

  <p class="p10">İnsan kendisini herkesten alçak görmeliydi, üstün değil! Herkesi kendisinden üstün görmeliydi, alçak değil! Gönlünü Allah aşkıyla doldurmalıydı, başka aşkla değil! Hakikat, ilahi Nur’a kavuşan Melami’nin gönlünde belirir; Melamete ulaşan Allah’la bir olurdu!</p>

  <p class="p10">Melami’nin, her türlü zevk ve eğlenceden mahrum olması, yoksulluğu bir ilke olarak benimsemesi düşüncesi, yakın geldi, çile içinde geçen Püriten çocukluğunu düşündürdü; Diana, Karmatilerle tanıştı,</p>

  <p class="p10">“Rahmetli Hemedani Karmati, dervişti,” diye anlattı Seyfettin İhsani, “Abbasi devletinin baskıcı rejimine karşı çıktı. Zenginlerin malını paylaştırmayı, ortak mülkiyet anlayışını yerleştirmeyi amaçladı. Sebt gününü benimsedi. Mekke’yi değil, Kudüs’ü Kıble gösterdi.”</p>

  <p class="p10">“Ama, bu Hıristiyan!” dedi Diana, şaşkın şaşkın.</p>

  <p class="p10">Giritli, bu defa da Bektaşi Alevilerden bahsetti,</p>

  <p class="p10">“Bektaşi Alevilerde, Allah-Muhammed-Ali üçlemesi, Hıristiyanlıktaki Allah-İsa-Ruhül Kudüs üçlemesinin İslamlaştırılmış şeklidir,” buyurdu. Bektaşi-Aleviliği, Müslümanlıkla Hıristiyanlığı kaynaştırma olarak ele aldığını ve o yolda incelediğini anlattı,</p>

  <p class="p10">“Senin memleketindeki İsevi Bektaşiler bu meseleleri anlarlar,” dedi. Diana bu defa da, Unitarianların, İslami arka planlarını “keşfetti”.</p>

  <p class="p10">“Onlar, teslis dogmasını kabul etmezler,” diye sürdürdü, İhsani, “Sen Bostonlu olduğuna göre, William Channing’i tanırsın, New England Başpiskoposu, Unitarianism’in kurucusu. Geçen yüzyılın ortalarında öldü. Toprağı bol olsun, işçi sınıflarının gelişmesinde büyük emeği geçti. Köleliğin kaldırılmasında da.”</p>

  <p class="p10">“Channing’i çok severmiş gibisiniz?” diye mırıldandı Diana.</p>

  <p class="p10">“İlerici bir liberaldi,” dedi Giritli, “Ben de ideal itibarıyla sosyalist, reel politik itibarıyla liberalim.”</p>

  <p class="p10">“Ama, Müslümansınız, değil mi?”</p>

  <p class="p10">“Elhamdülillah! Kur’an’a inanırım, ama onu tarihe kaynak gösteremem. Çünkü Müslüman olmayanların onu kabul etmesi mümkün değildir. Tarihin kaynağı bütün insanlığı kapsayan eserler olabilir.”</p>

  <p class="p10">“Yani?”</p>

  <p class="p10">“Diyalektik,” dedi Seyfettin İhsani, “Marksist bir matematikçi zamandan yalınlanmış hareketi, şeklin yalnızca tek referans heyetine göre değişimini değil, aynı zamanda şeklin elemanlarının birbirine göre değişimini de ele alır. Oysa, Katolik papaz mantığı...” birden vazgeçti,</p>

  <p class="p10">“İlk gençliğimde, ben deneyciliğe değil, rasyonaliteye önem vermiştim,” diye sürdürdü, “Oysa, Türkiye’de birçok Marksist tümevarımdan yola çıkarak, deneyciliğe dayanmak eğilimindedir. Ben ikisini birleştirdim. Bu yolla sürecin sürekliliği ve süreçte bir aşamadan diğer aşamaya kuantum sıçraması ile geçilebileceği görüşüne vardım. Bu suretle sürekli devrim görüşüne geldim.”</p>

  <p class="p10">“Sizi izleyemiyorum,” dedi Diana, “Belki de, İslâm’la Marksizm’i bir arada düşünemediğim için. Yani Marx ile cami uzlaşmaz diye düşündüm. Yani, İslâmiyet’te din ve kilise, pardon, cami, ayrımı olmadığı için ve İslâmiyet sadece imanı değil, günlük hayatı da düzenlediği için... Yani, kâfirlerle savaşmayı ya da onları dönüştürmeyi Mesihî bir uğraş edinen topyekûn bir sistem olduğu için... Yanlış anlamayın, benim bir itirazım yok, ama insanı sadece dünyevi nitelikleri ile tanımlayan Marksizm, İslâmiyet’e sadece yabancı değil, küfür olmalı diye düşünüyordum.”</p>

  <p class="p10">“Marx deyince, senin Amerikalı güzel kafanda neler oluşuyor, kim bilir,” diye gülümsedi Seyfettin İhsani. Başını salladı, “Ne garip tecelli! Dünyanın en diyalektik kafası, diyalektiğe karşı kullanılan en etkin silah oldu! Marksist ne demektir? Marx, vahye mazhar bir peygamber midir ki dogmalara hapsolsun? Diyalektik nedir? Değişene çevrilen bakış, tezatların bilimi şüphe, daima tedirgin, daima uyanık bir bilinç değil midir? Tefekkürün tarifi değil midir? Aklın dünyasında mutlağın yeri olabilir mi?” dedi ve duraladı,</p>

  <p class="p10">“La mevcudu illallah!” diye mırıldandı, tekrar Fransızcaya döndü,</p>

  <p class="p10">“Allah’tan başka mevcut yoktur! Varlık tektir, birdir. Her şey zıddıyla bilinir. Mutlak varlığın zıddı yokluk, mutlak hayrın zıddı şer, mutlak güzelliğin zıddı çirkinliktir. Ezel ve ebed ânı daiminin içindedir ve bitmiş değildir. Bu âlem ‘Ol!’ emri verilip tecelli oluşmadan önce bütün nesneler gerçekte yok, ama Allah’a göreli olarak vardı. Diyalektik tabiatı ve zihni, temel bir bütün meydana getirecek şekilde birbirlerini açıklayan gerçekler olarak görür. İnsan ten ve ruh denilen iki unsurdan oluşur. Ten tabiat, ruh zihindir; ten ölümlü, ruh ölümsüzdür. Allah’ın bütün sıfatlarının bütünüdür. İnsan, evrenin bütününü yansıtır. Ölümsüz bir özün, bitmeyen bir yaratıcı gücün taşıyıcısıdır. Hayatla ölüm, gerçekle yalan iç içedir. Hazla elem gibi. Varlık denilen esrarlı yumağı ancak diyalektiğin titiz, seyyal dikkati çözebilir. Söyle bana, kırmızı saçlı kızım, Yunan’dan Aristo mantığını almakta tereddüt etmeyen İslâm, Marx’tan diyalektiği almakta neden tereddüt etsin?”</p>

  <p class="p10">“Bilmiyorum,” dedi Diana. Yardım ister gibi Sabri Yıldız’a döndü,</p>

  <p class="p10">“İslâmiyet’i bilmiyorum!”</p>

  <p class="p10">Sabri Yıldız, İhsani’yi işaret ederek, “Kusura bakma, çok konuşur,” gibisinden bir işaret yaptı.</p>

  <p class="p10">“Hayır, hayır!” diye isyan etti kadın, “Benim hoşuma gidiyor. Kayınpederim de din âlimidir.”</p>

  <p class="p10">“Diyalektiği mücerretlere, birkaç kaba unsura hapsetmek, diyalektiğe ihanettir. Diyalektik incelemeye tabi tutulmayan her türlü teori, mumyalaşmış heybeti içinde kısır bir dogma olarak kalır. Konu insan olunca, dogmalaşmak daha da kolaydır. Oysa, bu dünya içinde insan bir hiçtir.”</p>

  <p class="p10">Sabri Yıldız’a döndü,</p>

  <p class="p12"><span class="t6">“Destarem u cubbe vu seren her se behem,</span></p>

  <p class="p12"><span class="t6">Kıymet kerdend beyek dirhem çızı kem,</span></p>

  <p class="p12"><span class="t6">Neşti-desti tu nam-ı men der âlem,</span></p>

  <p class="p10"><span class="t6">Men hiç kesem, hiç kesem, hiç kesem!”</span></p>

  <p class="p10">“Ne diyor? Ne diyorsunuz?”</p>

  <p class="p10">İhsani, yine Diana’ya döndü,</p>

  <p class="p10">“Her şey zıddıyla kaimdir,” diye tekrarladı, “Aklın cevelangâhında hiçbir mutlak yoktur. İnsan hiçbir otoriteye boyun eğmeden yaşamalıdır. İslâm, insanın varlığını her an kamçılayan, uyanık tutan bir meraklar bütünü olarak yaşamalıdır. Kemikleşmiş ölçüleri olmayan bir dünyada, Müslüman, Allah’a erişmek yolunda kendi rotasını çizer. Bu yolda tek yardımcısı, diyalektik düşüncedir. Dünya, despotizm, teknokrasi ile Kur’an’ın el nass olarak tanımladığı, halk, demokrasi ve öznellik kutupları arasında bocalıyor. Despotizm, emperyalizm, teknokrasi insanlığın Kabil kutbudur; halk, demokrasi ve öznellik, Habil kutbu. Müslüman, Kabil kutbundan Habil kutbuna hicret ederken, çamurdan Allah’a hicret eder; tabiattan akla hicret eder ve bir bütün meydana getirir.</p>

  <p class="p10">La mevcudu illallah!</p>

  <p class="p10">İnsanlığın meselesi, helal ile haram arasında seçim yapmak meselesidir. Bu seçim süreklidir. Toplumun meselesi, dünyadır. İyi ve kötü ile, kötü ve yanlış arasındaki seçim, siyah, beyaz, kırmızı, sarı, hepimizin sorunudur. Çünkü dünya tektir, insan tektir.</p>

  <p class="p10">La mevcudu illallah!”</p>

  <p class="p10">“Size şunu sormak istiyorum,” dedi Diana, “Umutlu musunuz? Dünyanın gidişatından umutlu musunuz? Sonumuz belli değil mi? İnsanlığın kaderi belli değil mi? <span class="t6">Mekanik kölelerimiz</span>.”</p>

  <p class="p10">“Kader diye bir şey yoktur!” diye kesti attı İhsani, “İnsan kendiliğinden suç işleyen, cennetten kovulan bir varlık değildir. Bu dünyadan da kovulmayacaktır. Çünkü insanla Allah birdir. Allah, insanda dile gelir. İnsan, Allah ile davranır, düşünce ve irfanla aydınlanır. Allah, insanın gönlünde bir ışık olarak belirir. Nur’un belirmesi, insanın Allah’ı görmesi demektir. Bu, Allah’ta doğuştur. Allah’ta doğuş, nurun açılışıdır, parlayışıdır!”</p>

  <p class="p10"><span class="t6">Evet aynen! Aynen böyle! Hoşgeldin, 1. Cemaatçiler Kilisesi!</span></p>

  <p class="p10">“Bu âlem, korku, yasak, günah nedeniyle değil, aşk nedeniyle oluştu. Varlık âlemi aşkla meydana geldi.</p>

  <p class="p10">Allah’a korku ile yaklaşılmaz, kızım! Aşkla yaklaşılır!”</p>

  <p class="p10">“Aşkı öğrenebilir miyim?”</p>

  <p class="p10">“Ne dünya ne de ahiret nimetleri için değil, kendi vicdanın için çabala. Vicdanının sesinden başka ses dinleme. Allah, aşkı sana da nasip edecektir.”</p>

  <p class="p10">“Ne düşüneceğimi bilemedim,” diye anlattı Diana, “Yani!.. Meseleyi öyle ortaya koydu ki, İslâmiyet, Hıristiyan mezheplerinden birisi gibi belirdi. Anlıyor musunuz? İslâmiyet’i sosyalizmin de, ilerici liberalizmin de beşiği gibi sundu! Bu doğru olabilir mi?”</p>

  <p class="p10">Son soru Rodoplu’ya yöneltilmişti.</p>

  <p class="p10">Günay, doğrudan cevap vermek yerine, başka bir soruyla karşıladı,</p>

  <p class="p10">“Doğru olduğunu farz et, bu bilgi seni nasıl etkiler?”</p>

  <p class="p10">Diana, bir an duraladı,</p>

  <p class="p10">“Yani!” dedi, “Hıristiyanlığın tüm illetleri İslâmiyet’te de var, anlamına gelmez mi?”</p>

  <p class="p10">“Ve bu durum seni umutsuz kılar, öyle mi?”</p>

  <p class="p10">“Yani!..” dedi Diana, yine, “başladığımız yere döneriz, değil mi?”</p>

  <p class="p10">“Türkiye maceran verimsizlikle sonuçlanır?”</p>

  <p class="p10">“Yani!..”</p>

  <p class="p10">“Üzülme,” dedi Günay, “İslâmiyet’in daha çok versiyonunu duyacaksın.”</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <h2 class="h20"><a id="ncx1849"></a></h2>
</body>
</html>
