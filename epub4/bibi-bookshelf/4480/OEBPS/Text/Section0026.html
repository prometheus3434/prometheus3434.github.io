<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>DAVID’İN İHANETİ</title>
</head>

<body>
  <h2 class="h20">VII</h2>

  <p class="p1">&nbsp;</p>

  <p class="p10">Meselenin açığa çıkmasını David’in ‘Türk zihniyeti’ araştırmasının ikinci aşaması hızlandırdı. Rodoplu’ya da anlattığı gibi, bu bir saha araştırmasıydı, yani on sekiz elli beş yaş grubunda, tesadüfi örnekleme yöntemiyle seçilen Türklere birtakım sorular sorulacak ve bu sorulardan yola çıkılarak “zihniyetleri” belirlenecekti.</p>

  <p class="p10">Araştırmanın birincil varsayımı, “tüketim şekli” ile “zihniyet” arasında birebir ilişki olduğuydu. Dolayısıyla, insanlara her şeyden önce sahip oldukları (oturdukları evin cinsi, mülkiyeti, buzdolabı, renkli TV, siyah-beyaz TV, radyo, video gösterici, video kaydedici, müzik seti, fırın, elektrikli süpürge, bulaşık makinesi, merdaneli çamaşır makinesi, telefon, otomobil, banka hesabı, kredi kartı, sigorta ve cinsi) soruluyordu. Bunu, yiyecek-içecek alışkanlıkları izliyordu: Örneğin, zeytinyağı kullanılıyor mu, süt içiliyorsa, ne sıklıkta ve açık mı, karton kutu mu, şişe mi? (Yani pastörize kavramı yerleşmiş mi? Paketlenmiş meyve suyu içiliyor mu?) Efendim, şampuan, deodorant, vücut losyonu, saç spreyi, jölesi, köpüğü, briyantin, limon kullanılıyor mu? Kadın kokusu, parfüm kullanılıyor mu; tıraş kremi, sabunu, köpüğü, ‘after shave’, erkek kokusu, ‘eau de toilette’ kullanılıyor mu? Diş temizliğinin yapılıp yapılmadığı, yapılıyorsa, fırça, diş macunu, diş ipi, kürdan, gargara kullanımı üzerinde özellikle duruluyor; diş temizliğinin hangi zamanlarda yapıldığı soruluyordu: Sabah kalkınca, kahvaltıdan sonra, öğle yemeğinden sonra, pastırma/sucuk yiyince, gezmeye giderken, akşam yemeğinden sonra, akşam gezmeye giderken, gece yatarken.</p>

  <p class="p10">“Yaşam biçimi”ni saptamayı hedefleyen bu sorulardan sonra, “değerler” soruları başlıyordu. Örneğin, insanların halen yaptıkları ya da yapmak istedikleri işlerden beklentileri neydi? Alt alta sıralanan muhtemel cevaplardan üç tanesini seçmeleri isteniyordu: Saygı uyandırıcı bir iş mi? Kısa sürede yükselme olanağı olan bir iş mi? Toplum için yararlı bir iş mi? Yüksek ücretli bir iş mi? Kendisine ve ailesine yeterince zaman ayırabileceği bir iş mi? Uzun dönemli bir iş güvencesi mi? Büyük ve tanınmış bir kuruluşta bir iş mi? Kendisini geliştirebileceği, bir şeyler öğrene-bileceği bir iş mi? Başarı hissi duyabileceği bir iş mi?</p>

  <p class="p10">“Değerler” sorularının ikinci kısmında birtakım cümleler sıralanıyor, denekten bunlara katılıp katılmadığının belirtilmesi isteniyordu. Şöyle: “Eğer çok çalışırsam, Türkiye’de iyi bir iş sahibi olabilirim.” “Türk aile yaşamı sıcak ve tatminkârdır.” “Okullarda ahlâki ve dini değerlere önem verilmelidir.” “Türkiye 1950 öncesi daha iyi yönetiliyordu.” “Kendim için yaşamak istiyorum, ailem ya da başkaları için değil.” “Çocuklar büyüdüklerinde anne ve babalarıyla uyum içerisinde olmalıdırlar.” “Türkiye’nin aradığı; huzur, birlik ve beraberliktir.” “Bence ılımlı olmak riske girmekten daha iyidir.” “Bence, Türkiye Batılı olmak için çok şey öğrenmelidir.” “TV’nin çocuklar üzerinde olumlu etkisi var.” “Yeni düşünceler geleneklerden daha önemlidir.” “Gençler yaşlılara göre daha çok Batılılara benzemeye çalışıyorlar.” “Kürtaj serbest olmalıdır.” “Çocuklar daha bağımsız ve açık görüşlü yetiştirilmelidirler.” “Benim için evlilik öncesi cinsel ilişki doğaldır.” “Kendimi annem ve babamdan oldukça bağımsız hissediyorum.” “Evli kadınlar evlerinde oturmalıdırlar.” “Ailemden ayrı kalmaktan hoşlanmam.” “bence değerlerimizi hızla kaybediyoruz.”</p>

  <p class="p10">Hemen arkasından: “Şu anda en büyük sorununuz veya endişeniz nedir? a) Bağımsız olup yaşamımı plânlayamamak, b) Bir yere gelememek, istediklerimi bir türlü elde edememek, c) Gelenekler tarafından kıstırılmış olmak, d) Sorunum yok.</p>

  <p class="p10">Hemen arkasından: “Anne ve babaların en önemli görevi çocuklarına... a) Bağımsız ve açık görüşlü olmayı öğretmek, b) Dini gelenekleri öğretmek, c) En iyi eğitimi almalarını sağlamak, d) Anne ve babalarına karşı itaatkâr ve saygılı olmayı öğretmek.</p>

  <p class="p10">Hemen arkasından: “Benim için önemli olan (I)... a) Adil olmak, b) Sadakat, c) Onurlu olmak, d) Uyumlu olmak. Benim için önemli olan (II)... a) Görünüş ve itibar, b) Kişisel inançlar. Benim için önemli olan (III)... a) Yardımseverlik, b) Bağımsızlık, c) Meydan okuma.</p>

  <p class="p10">Pavloviç’in on sekiz-yirmi beş yaş grubuna özel soruları da vardı. Bunların bir kısmı, öğrencilere yönelikti ve “Katılıp katılmadığınızı belirtin” diye başlıyordu: “Okulda yüksek not almak için çabalarım.” “Ders çalışmaktan çok hobilerimle ilgilenirim.” “Ne kadar çok çalışacağımı okul/iş arkadaşlarıma göre ayarlarım.” “Entelektüel (aydın) değerlere önem veriyorum.” “Bir şey yapmayı, düşünmek ve hayal kurmaktan daha çok severim.” “Yaratıcılığımı geliştirmek isterim.” “Yapmayı aklıma koyduğum bir işi başarmak konusunda yeteneklerime güveniyorum.”</p>

  <p class="p10">İkinci soru takımına, öğrenci olsun olmasın, tüm gençler cevap verecekti. Şöyle,</p>

  <p class="p10">“Katılıp katılmadığınızı belirtin: ‘Türkiye’de iyi bir eğitim görmek için özel okula gitmek gerekir.’ ‘Eğer çok çalışırsan, Türkiye’de iyi bir eğitim görebilirsin.’ ‘Öğretmenlerin sözünü dinlemek anne babanın sözünü dinlemekten daha önemlidir.’ ‘Avrupa ve Amerika’daki okullar Türkiye’dekilerden daha iyi.’ ‘Bizde öğretmenler, öğrencileri kontrol edebilmek için disiplini sağlamak zorundalar,’ ‘Okullarda öğrencilerin kişilikleri ve yaratıcılıkları geliştirilmiyor.’ ‘İyi bir iş istiyorsanız çok çalışmalısınız.’ ‘İyi bir iş istiyorsanız, çevre edinmelisiniz.’”</p>

  <p class="p10">Gençlerin gelecekleri ile düşüncelerini saptamayı amaçlayan sorular, “Hayattaki en önemli amaçlarınız nelerdir?” diye sorulmuştu:</p>

  <p class="p10">“Evlenmek”, “Evlenip çocuk sahibi olmak”, “Zengin olmak”, “Canımın istediğini yapmak”, “Yeteneklerimi geliştirmek, bilgimi arttırmak”, “Anne ve babama minnettarlığımı gösterip, onları mutlu etmek”, “Başkalarının önüne geçmek”, “Hoşuma giden bir işi yapmak”, “Aileme göre koşullarımı daha iyi hale getirmek.”</p>

  <p class="p10">Topluma ilişkin değerlerin saptanması için şu cümlelere katılıp katılmadıkları soruluyordu: “Kendim için yaşamak istiyorum, ailem ya da komşularım için değil.” “Türk yaşam biçimini tümüyle savunuyorum.” “Türkiye’nin modern bir sanayi ülkesi olmasını çok istiyorum.” “Türkiye’nin ekonomik ve sosyal gelişimi konusunda iyimserim.” “Biz Türkler ekip çalışmasından anlamayız.” “Türk işadamları mesleki açıdan yeterince yüksek standartlara sahip.” “Bizler ailemiz ve yakınlarımız için kuralları bozabiliriz.” “Son yıllarda ülkemizde inançlar hızla değişiyor.” “Türkiye Batılı olmak için çok şey öğrenmeli.” “Değerlerimizi hızla kaybediyoruz.” “Türkiye Doğu’yla Batı arasında sıkışmış durumdadır.” “Türkiye Ortadoğu ülkelerinden daha üstündür.” “Türkiye birçok Avrupalının düşündüğünden daha gelişmiş bir ülkedir.” “Avrupa’nın Türkiye üzerindeki etkisi ABD’nin etkisinden daha güçlüdür.” “Türkiye her zaman Müslüman kalmalıdır.” “Avrupalıların Türklere göre daha karmaşık düşünce biçimleri var.” “Türk doğduğuma memnunum.” “Yabancı ürünleri yerlilere tercih ederim.” “Türkiye başka ülkeleri dikkate almadan kendi çıkarlarını korumalıdır.” “Yerli ürünler Amerikan ve Avrupa malları kadar iyidir.” “Yaşamımı yabancı bir ülkede geçirmek isterim.” “ABD, eşitlik anlayışı açısından çok önemli bir ülke.” “Avrupa’dan teknoloji konusunda öğreneceğimiz çok şey var, ama nasıl yaşanılacağı konusunda değil.” “Yabancı ülkeler konusunda bilgi sahibi olmak beni fazla ilgilendirmiyor.” “Amerikalıları Avrupalılardan daha fazla beğeniyorum.” “Biz Türkler gittikçe daha fazla uluslararası kimlik kazanıyor ve yabancı değerleri paylaşıyoruz.” “Gençler yaşlılara göre çok daha fazla Avrupalılara benziyorlar.” “Hayatta başarılı olmak için bireyci olmak çok önemlidir.” “Türkiye Avrupa’dan çok farklı olan geleneklerini koruyacaktır.” “Amerika’da yaşamayı tercih ederim.” “Türkiye daha fazla dine yönelmeden geleneklerini koruyabilir.” “Türkler kendilerinden üstün olanlara çok daha fazla saygı gösteriyorlar.”</p>

  <p class="p10">“Yükselen Değerler”i araştıran sorular, ayrı bir bölümdü ve yine denekten katılıp katılmadığını belirtmesi isteniyordu:</p>

  <p class="p10">“Benim kuşağım için bağımsızlık, anne babamın zamanında olduğundan daha önemli.” “İnsanlar başkalarını rahatsız etmedikleri sürece istediklerini yapmakta ve söylemekte özgürdürler.” “Benim kuşağım için bireysellik, anne babamın kuşağı için olduğundan daha önemli.” “Çalışan ama aileleriyle birlikte yaşayan gençler, paralarını diledikleri gibi harcamakta özgürdürler.” “Ailem doğru, ben yanlış düşünüyor olabilirim, ama benim için önemli olan kendi kendine karar vermektir.” “Başkalarının onaylamadığı şeyleri yapmaktan hoşlanmam.” “Yaşlılar sadakat ve namus meselelerinde hâlâ aşırı düşünüyorlar.” “Aile bağları bugün eskiden olduğundan daha önemli.” “Ailemden ayrı kalmaktan hoşlanmam.” “Geniş aile her şeyden daha ağır bir yüktür.” “Benim kuşağım, anne babamınkine göre başkalarının düşüncelerini ve yaptıklarını daha kolay kabul etmektedir.” “Günümüzde otoriteye daha az önem veriliyor.” “Benim kuşağımda kadın-erkek ilişkileri anne babamın kuşağında olduğundan daha açık ve kolay yürütülüyor.” “Evli kadınların çalışması doğal ve moderndir.”“ Kadın hakları boş lâftır.” “Hiçbir zaman ailenin fikirlerine aykırı davranılmamalıdır.” “Anne babamdan çok arkadaşlarımın fikirlerine uyarım.” “Şimdi anne babamın zamanında olduğundan daha fazla cinsel serbestlik ve kayıtsızlık var.” “İnsanlık için bir şeyler yapmak önemlidir.” “Bence kadınlar erkeklerden daha eşit olmalı.” “Din konusunda kişi ailesini takip etmelidir.” “Günümüzde geleneklerimize yeterince saygı gösterilmiyor.”</p>

  <p class="p10">Ve nihayet, “Türkiye... a) Batılıdır, b) Neredeyse ‘Batılıdır,’ e) Kendisine has bir yapısı vardır, d) ‘Batılı’ olmaktan kaçınılmalıdır.”</p>

  <p class="p10">Bu işlere aşina okurlar için, Profesör Pavloviç’in çalışmasını “tipoloji araştırması” diye nitelendirdiğini söylemeliyim. “Benzer hayat görüşleri ve beklentileri olan bireyleri ayrı ayrı tipler altında toplayarak inceleyen bir sosyolojik çözümleme yöntemi,” diyordu. Türkiye çapında, 2200 kişiyle yüz yüze görüşmek suretiyle anket yapılacak, Türkiye toplumunu hangi ‘tip’ insanların, ne ölçüde oluşturduğu ortaya çıkacaktı. Anketörlerin büyük çoğunluğu, Profesör Pavloviç’in İSBF’den öğrencileriydi. Bir kısmı da bizim yardımımızla bulundu. Çalışmaların büyük kısmı, Bebek’teki evden yönetildi. Bunun bir nedeni, Dekan Dülger’in meraklı bakışlarından kaçınmak, diğer nedeni de Diana’nın zamanının büyük kısmını Nesibe’nin Arnavutköy’deki gecekondusunda geçiriyor olmasıydı. (Unutmadan, şunu da eklemeliyim ki, az önce sıraladığım sorular, okura araştırmanın derinliği hakkında fikir verebilmeyi amaçlıyor. Soru formunun kendisi çok daha ayrıntılı ve uzundu.)</p>

  <p class="p10">David’in araştırmalarının içine “düştüğümü” söylemiştim. Gerçekten de, sütun yazarları üzerindeki ilk bölümü biliyor olmak, ihtiyacı olan arkadaşlara iş bulmak düşüncesiyle David’in anketör kadrosunu kurmasına yardımcı olmak derken, kendimi işin içinde buldum.</p>

  <p class="p10">İlk sonuçların gelmeye başladığı günlerden birisiydi. Öğleden sonra uğradığımda, David, İsmail’le birlikte anketlerin üzerinden gidiyordu. Bu İsmail, -Şiran’ın amcaoğluydu. Günay, “Herkes kadar yapabilir, üstelik paraya ihtiyacı var,”- David’e iyilik olsun diye yapıyormuş gibi nadan bir tavır takındığı için, herkesi adamakıllı zorlamıştı. Yine de, araştırmaya ilişkin ilk tutarlı itirazların ondan geldiğini itiraf etmeliyim. Şunu da söylemeliyim ki, ‘rasyonel’ demek istemediğim için ‘tutarlı’ diyorum. Çünkü bu araştırma biz Türklerde, her şeyden önce mahremiyetimize tecavüz edildiği şeklinde bir sıkıntı uyandırdı.</p>

  <p class="p10">Elin Amerikalısının gelip, bizim alışkanlıklarımızdan, inançlarımızdan oluşan beşeri haritamızı çıkarmasından hiç hoşlanmadığımız gibi, bu bilgileri elde edeceğinden kuşku duymadığımız CIA’nın, ellerimizle teslim ettiğimiz veriler üzerine yapılandıracağı komplonun olası boyutlarına dair türlü fikirler ürettik. İşi bırakmak ya da verileri yok etmek gibi düşüncelere kapıldığımız da oldu. Ama doğrusu, böyle eylem koymanın nafileliği ortadaydı ve sonuçta ‘bakalım, ne çıkacak?’ şeklinde bir akademik heyecana kapıldık.</p>

  <p class="p10">İsmail, hariç.</p>

  <p class="p10">İsmail, daha başlangıçta, soru formuna tavır koydu. Mesela, hatırlıyorum, “Türk aile yaşamı sıcak ve tatminkârdır. Katılıyor musunuz?” sorusuna omuzlarını silkti, gözlerini gözlerime dikti,</p>

  <p class="p10">“Türk aile yaşamını bilmem,” dedi, “Ben Kürdüm.”</p>

  <p class="p10">“Türkiye 1950 öncesi daha iyi mi yönetiliyordu?” sorusuna cevabı, “Bize göre Türkiye hiçbir zaman iyi yönetilmedi.”</p>

  <p class="p10">Okurun tahmin edebileceği gibi, sıra “Türk doğduğuma memnunum. Evet mi? Hayır mı?” sorusuna gelince ipler toptan koptu. İsmail, araştırmayı “Türk burjuvazisi araştırması” diye nitelendirdi, bir tür ‘detant’ tavrı geliştirdi ve rahatladı. David, Kürt meselesiyle tanıştı.</p>

  <p class="p10">(Burada hemen söylemeliyim ki David, Kürt derneklerinin cevaplarını -benim için esrarını hâlâ muhafaza eden!- bir formülle ağırlıklandıracağını, sonucun sapmasını önleyeceğini söylüyordu) Bana gelince; bu tür araştırmalara karşı ciddi şüpheler geliştirmeye başladım. İsmail’e hak vermemek mümkün değildi. Kaldı ki Günay’ın da söylediği gibi, araştırmanın bir de zaman boyutu olmalıydı. Yani, bu araştırmadaki soruların her birine cevap verebilse dahi insanların “öncelikleri” hesaba katılmadığı için beşeri harita çıkartmak diye bir şey mümkün olamazdı.</p>

  <p class="p10">“Bak, dinle,” diyordu, “adam diş macunu da kullansa, efendim, dokuz hoparlörlü setinden sabahtan akşama Bach da dinlese, araştırmanın yapıldığı andaki önceliği önemli. Bu araştırma, İsmail’in bütün bu alışkanlıklarının ötesinde PKK’ya yardım toplayan bir Kürt milliyetçisi olduğunu saptayamıyorsa, çizdiği beşeri haritanın entelektüel mastürbasyon olmasından öte, ne gibi bir yararı, daha doğrusu zararı olabilir? Aynı şekilde, evinde diş macunu ya da zeytinyağı bulunmayan bir kadın denek, eğer aynı anda Armutlu’da denize nazır bir gecekondunun kerpicini yoğuruyorsa ve bunun telmihi göz ardı ediliyorsa, bu araştırma kime ne söyler? Bütün bu tantananın, akademik saygınlığın, paranın pulun, bizim elma hikâyesinden ne farkı var? Bırak, David ya da CIA eğlensin eğlenebildiği kadar!”</p>

  <p class="p10">O gün olanları anlatmadan önce, bu araştırmanın sonuçlarını özetlemeliyim, çünkü ilerde göreceğiniz gibi, David-Diana-Nesibe ilişkisinin gelişmesinde hiç beklenmedik etkisi oldu.</p>

  <p class="p10">Cevapların kodlanması, bilgisayar girişleri, “faktör ve cluster” analizleri gibi bana bütünüyle yabancı bir dizi işlemden sonra, David, Türk toplumunun alt açılımları olmakla birlikte esas itibariyle “dinci muhafazakârlar”, “gelenekçi muhafazakârlar” ve “liberaller” olmak üzere üç kümeden oluştuğuna karar verdi. Bunlardan ilki, Türk toplumunun “Osmanlı çekirdeğini” temsil eden, “merkez” mahiyetindeydi ve diğer ikisi bu merkezden uzaklaşmayı, yani Türkiye’nin “modernleşme” sürecini açıklıyordu.</p>

  <p class="p10">Profesör’ün notları şöyleydi:</p>

  <p class="p10">“Türk toplumunun, yüzde 28’ini ‘dinci muhafazakârlar’, yüzde 45’ini ‘gelenekçi muhafazakârlar’, yüzde 27’sini ise ‘liberaller’ oluşturuyor.</p>

  <p class="p10">‘Dinci muhafazakârlar’, DP-AP-ANAP-DYP siyasi çizgisinin temel direğidir. Çoğunlukla ilkokul mezunu, 35-45 yaşları arasındaki bu küme, büyük çoğunlukla çiftçi, esnaf, zanaatkâr ve şoförlerden oluşmaktadır. Büyük çoğunluğu ev sahibidir ve elektrikli ev eşyalarını ölçü kabul edersek, hayli varlıklı oldukları görülür.</p>

  <p class="p10">Dinci muhafazakârların evin erkeğinden talep ettikleri, ‘tedarik edici/koruyucu/baba’ rolü, Türklerin ‘devlet’ kavramıyla da örtüşmektedir. Bu küme için, devlet, kesinlikle ‘baba’dır ve baba gibi muamele görmeli ama çocuklarının refahını da sağlamalıdır. Bu bağlamda, devlet memurluğu, özel sektör memuriyetine tercih edildiği gibi, devletin fabrika kurması, özel sektörün fabrika kurmasına tercih edilir.</p>

  <p class="p10">Bir dinci muhafazakâr, kendisine Müslüman diyen kişinin, dinin gerektirdiği ibadeti eksiksiz yapması gerektiği düşüncesindedir ve kurallara kendisi de eksiksiz uyar. İçtenlikle dindar olduğu, ölüme karşı tutumundan bellidir; örneğin, bunlar müebbet hapis yatmaktansa, idam edilmeyi tercih eder, ‘şahadeti’ yüceltirler. Dünyanın gidişatının kötü olduğuna dair düşüncelerini, dini terimlerle açıklarlar.</p>

  <p class="p10">Bir dinci muhafazakâr, mutlak surette Türk milliyetçisidir. Türkiye’nin Avrupa Topluluğu’na katılmasına karşıdırlar. İslam ülkeleri ile kurulacak ilişki ya da işbirliğini tercih ederler, ama ‘ümmetçi’ değildirler. Türklerin İslam’ının, Arapların İslam’ından ‘daha iyi’ olduğunu düşünürler. Öte yandan, Almanya bu küme nezdinde Türklerin en sevdiği yabancı ülke olmaya devam etmektedir.</p>

  <p class="p10">Bir dinci muhafazakâr, politikacılardan ve basından genel olarak hoşlanmaz ve onlara güvenmez. Orduyu ve askerleri daha güven verici bulur. 12 Eylül’e çirkin politikacıların neden olduğuna inandığı gibi, askerlerin, Adnan Menderes gibi sivil liderleri öldürmüş olmalarının devlete zarar vereceği düşüncesi yoktur.</p>

  <p class="p10">Daha iyi eğitimin hayatını değiştireceği şeklinde köklü bir inanç sahibi değildir. Örneğin, geliştirici kurslara itibar etmez. Gazete, dergi okuma alışkanlığı yoktur. Hayal edebildiği en prestijli iki meslek doktorluk ve öğretmenliktir. Tatil kavramı aile ziyaretleriyle sınırlıdır. Hediye verme alışkanlıkları gelenekseldir -doğum günü yok!-</p>

  <p class="p10">Bu kümenin araştırmanın yapıldığı dönemdeki en önemli sorunu, ekonomikti. İyi bir iş bulamamaktan yakınmaktadırlar. Hayattaki öncelikli amaçları zengin olmaktır, ancak bu amaç eğitimi artırmak koşuluyla özdeşleştirilemez. Öte yandan, zengin olmak gayretleri ailelerinin koşullarını iyileştirmek istemlerine sıkı sıkıya bağlıdır. Gelecekleri hakkında iyimser değildirler.</p>

  <p class="p10">Dinci muhafazakârlar, oy vermeyi düşündükleri partilerden, her şeyden çok hayat pahalılığına çözüm bulmasını, daha iyi iş imkânı yaratmasını bekler.</p>

  <p class="p10">Piyasa ekonomisine henüz entegre olmuş değillerdir. Altın, önde gelen tasarruf aracı olarak yakından izlenmekte, doların değeri bilinmemekte, banka kullanımı çok düşük düzeyde kalmaktadır.</p>

  <p class="p10">Dinci muhafazakârlar, Türk adalet sisteminin iyileştirilmesine, yolsuzluk ve rüşvetin önlenmesine ve teröre karşı diğer kümelerden daha duyarlıdır. İlginç olan diğer bir bulgu da, bu kümenin değer yargılarına göre devlet memurlarına bahşiş vermek ‘onaylanır bir âdet’tir.</p>

  <p class="p10">Türk toplumunun yüzde 45’ini teşkil eden ‘gelenekçi muhafazakârların yarısından fazlası kadınlardır (yüzde 56) ve bu küme ‘dinci muhafazakârlar’dan daha genç bir kümedir. Onlardan farklı olarak, daha iyi eğitimlidirler. (Örneğin, bu kümedeki üniversite mezunları, ‘dinci muhafazakâr’ kümesindeki öğrencilerin dört katıdır.) Ağırlıklı meslek grubu, esnaf, zanaatkâr ve şoförlerdir.</p>

  <p class="p10">Gelenekçi muhafazakârlarda, erkek, ‘tedarik edici / koruyucu/baba’ niteliğini kaybetmektedir. ‘Devlet’ kavramı önemini sürdürmekle birlikte, bir gelenekçi muhafazakâr, devlete karşı gelmeyi babaya karşı gelmekle bir tutmaz. Devlete çalışmak istemi, önceki kümeye kıyasla, hayli düşüktür; devletin fabrika kurmasına atfedilen önem de azalmaktadır.</p>

  <p class="p10">Gelenekçi muhafazakârlar, DP-AP-ANAP-DYP siyasi çizgisi ile CHP-SHP-DSP çizgisi arasında, yarı yarıya bölünmüşlerdir.</p>

  <p class="p10">Bu küme, bir öncekine kıyasla daha çok ‘ev sahibi’ içerir. Elektrikli ev eşyaları daha gelişmiş modellerdir.</p>

  <p class="p10">Gelenekçi muhafazakârlar, kendisine Müslüman diyen birisinin İslâm’ın gerektirdiği ibadeti eksiksiz yerine getirmesi gerekliliği hususunda, bir önceki küme kadar katı değildirler; kendileri de kurallara dinci muhafazakârlar kadar uymazlar. Müebbet hapsi idama tercih eder, şahadeti yüceltmezler. Bu küme, dünyanın kötüye gittiği düşüncesinde de değildir.</p>

  <p class="p10">Dinci muhafazakârlar kadar katı olmamakla birlikte, milliyetçidirler. Bununla beraber, Türkiye’nin Avrupa Topluluğu’na girmesini İslâm ülkeleri ile kurulacak ittifaka tercih ederler. Dincilerin aksine, Türk İslam’ının Arapların İslâm’ı kadar iyi olmadığını düşünürler. Almanya, bu kümede de Türkiye’ye en yakın yabancı ülkedir.</p>

  <p class="p10">Bir gelenekçi muhafazakâr, dinci muhafazakârdan farklı olarak, politikacıların askerlerden daha güvenilir olduğunu düşünür; basının dürüst olduğuna inanır. 12 Eylül’ü çirkin politikacılarla açıklama eğilimi daha zayıf olduğu gibi, sivil liderlerin öldürülmüş olmalarının devlete zarar vermeyeceği inancı da zayıftır. Daha iyi bir eğitimin hayatı değiştireceğine ilişkin düşünce bu kümede yavaş yavaş yerleşmektedir. Geliştirici kurslar önemsenmeye başlanmıştır. Doktorluk ve öğretmenlik gibi gıpta edilen mesleklere bu kümede ‘işadamı/sanayici’ de eklenmiştir.</p>

  <p class="p10">Bir gelenekçi muhafazakâr, tatili aile ziyareti olarak görmeye devam etmekle birlikte, Batı tipi (örneğin, yılbaşı) hediye vermek alışkanlıkları da yerleşmeye başlamıştır.</p>

  <p class="p10">Bu günlerdeki en önemli sorun, burada da ekonomik olmakla birlikte, işsizlikten değil, daha iyi iş bulamamaktan yakınırlar. Daha ‘özgür’ olabilecekleri, ‘prestij’ işler istekleri bu kümede daha belirgindir. Öncelikli amaç, zenginlikten öte, ‘yetenekleri geliştirmek ve bilgi artırmak’tır. Bir gelenekçi muhafazakâr, ailesini kırmaktan kaçınır ama ailesinin yaşamında birinci derecede rol oynamasına izin vermez. ‘Hoşuna giden bir işi yapmak’ düşüncesi, bu kümede yerleşmeye başlamıştır. Gelecek hakkında, dinci muhafazakârlardan daha iyimserdirler.</p>

  <p class="p10">Oy vermeyi düşündükleri partilerden, hayat pahalılığını önlemekten çok, daha iyi iş imkânı yaratmalarını isterler. İnsan hakları ve eğitim sorunları, bu kümede, önemsenme aşamasındadır. Yolsuzluğun önlenmesi, daha çok demokrasi gibi istemler hayati boyutlarda değildir. Devlet memurlarına bahşiş bu kümede de yadırganmamakla birlikte, iyi karşılandığı da söylenemez.</p>

  <p class="p10">Dinci muhafazakârlara kıyasla, ekonomik nosyonları daha gelişmiştir, altın ve dolar fiyatlarını daha iyi bilirler, banka kullanımı daha yaygındır.</p>

  <p class="p10">‘Liberaller’ modernizme en açık kümedir. Türk toplumunun yüzde 27’sini teşkil ederler; büyük çoğunluğu 27-35 yaşları arasında, ağırlıklı olarak lise ve üniversite mezunlarıdırlar.</p>

  <p class="p10">Bu tipolojide ağırlıklı meslek grubu, memur ve serbest meslek sahibidir.</p>

  <p class="p10">Liberallerde, ailenin reisi erkek, ‘tedarik edici/koruyucu/baba’ sıfatını, gelenekçilere göre yarı yarıya kaybetmiştir. Devlet kavramı, önemini sürdürmekle birlikte, devlet ile baba bütünleşmesi kaybolmuştur. Aynı şekilde, devlette çalışmak istemi önceki kümeye kıyasla yarıya inmiştir. Devletin fabrika kurmasına atfedilen önem de azalmaktadır. İlginç olan, düşünceleri itibariyle en bireyci ve liberal olan bu grubun yüzde 51 gibi yüksek bir oranla, geleneksel olarak devletçiliği temsil eden CHP-SHP-DSP çizgisinde olmasıdır!</p>

  <p class="p10">Bu küme, ağırlıklı olarak ‘kiracılardan’ oluşmaktadır. Ancak, elektrikli ev aletlerinde en gelişmiş modellere bu tipolojide rastlanmaktadır. Otomobil sahipliği de en çok burada görülmektedir.</p>

  <p class="p10">Liberaller, erkeğin evin kayıtsız şartsız reisi olduğunu düşünmedikleri gibi, babaya geleneksel görevlerini de yüklemezler. Diğer iki tipolojinin aksine, Darwin’e inanırlar. İslâm’ı önemsemezler. Büyük çoğunlukla ‘muhafazakâr’ olmadıklarını beyan ederler. Dini ibadetlerine lakayttırlar.</p>

  <p class="p10">Müebbet hapsi her durumda tercih ederler. Şahadeti yüceltmezler, dünyanın kötüye gittiği fikrine katılmazlar.</p>

  <p class="p10">‘Milliyetçilik’, bu tipolojide farklı bir nitelik göstermektedir. Liberaller, Avrupa Topluluğu’nu ezici bir çoğunlukla benimsemektedirler. Arap İslâm’ının, Türk İslâm’ından daha iyi olduğuna inanırlar. Almanya bu tipolojide de, Türklerin favori ulusu olmaya devam etmektedir.</p>

  <p class="p10">Politikacıların, askerlerden daha az güvenilir olduğu düşüncesine, liberallerin büyük çoğunluğu katılmaz. Yine, büyük çoğunluk, basının dürüst olduğunu düşünmektedir. 12 Eylül’e çirkin politikacıların neden olduğu inancı zayıf, sivil liderlerin askerlerce idam edilmesinin devlete zarar vermeyeceği inancı daha da zayıftır.</p>

  <p class="p10">İyi bir eğitimin kişinin hayatını değiştireceğine duyulan inanç, bu kümede diğerinden önemli ölçüde yüksektir. İngiliz’ce, bilgisayar ve sürücü kursları en revaçta olan kurslardır. Kur’an kurslarına gidenlerin sayısı marjinaldir. Düzenli gazete/dergi okuma oranının en yüksek olduğu küme bu kümedir. Liberaller, Türkiye ortalamasının çok üstünde Milliyet ve Cumhuriyet okurlar! Devlet yönetiminde yüksek mevkilere gelmek ya da işadamı/sanayici olmak isterler.</p>

  <p class="p10">Liberaller, kentsoyludurlar. Tatillerini ailelerinin yanında geçirenlerin topluma oranı bu grupta yüzde 9’a düşmektedir. Doğum günü, yılbaşı gibi Batılı âdetleri benimsemişlerdir. Bu tutumları, Batı kökenli müzik tercihlerine de yansımaktadır.</p>

  <p class="p10">Diğer iki kümeden farklı olarak liberaller, gelenekler tarafından kıstırılmış olmaktan şikâyet ederler. Ekonomik sorunları olduğunu söylemekle birlikte, diğer iki kümeden daha az şikâyetçidirler; işsizlikten değil, ‘istedikleri gibi bir iş’ bulamamaktan yakınırlar. Bununla birlikte, işlerinde yükselememekten şikâyet ederler. Liberallerin öncelikli amaçları zengin olma değil, yeterince gelişmek, bilgilerini artırmak, ‘hoşlarına giden’ bir işi yapmaktır. Ailelerini mutlu etmek öncelikleri arasında değildir. Gelecek hakkında, diğer iki kümeden de daha umutludurlar.</p>

  <p class="p10">Oy vermeyi düşündükleri partiden en önemli beklentileri daha fazla demokrasidir. Bunu, insan hakları ve adalet sisteminin düzeltilmesi izler. Kürt sorununu dile getirenler de bu kümenin insanlarıdır.</p>

  <p class="p10">Liberaller, altın fiyatlarını değil, döviz fiyatlarını izler. Diğer iki tipolojiden daha çok banka kullanırlar.</p>

  <p class="p10">Liberaller devlet memurlarına bahşiş verilmesini doğal karşılamazlar.”</p>

  <p class="p10">Daha önce de söylediğim gibi bunlar, David’in ilk gözlemleriydi. Daha sonra alt açılımlar geldi. Örneğin, ‘liberaller’ arasında yüzde 10 oranında bir ‘Yeni Avrupalılar’ grubu vardı, bunlar herhangi bir Avrupa ülkesinde ya da Amerika’da yaşayabilecek değerlere sahip olanlardı ki, ben bu gruba Dekan Dülger’i değilse bile Nevra Dülger’i yakıştırıyordum. Gelenekçi muhafazakârların arasında ‘gecekondu yupi’leri denilen grup, başta Şafak olmak üzere, Özden ailesini tanımlıyor olsa gerekti.</p>

  <p class="p10">Bir süre sonra hepimiz birbirimize anket uygular, David’in sınıflandırmalarında kendimize bir yer beğenir olduk. Astrolojinin tanımladığı burç özelliklerine uyup uymadığımız tartışmalarına benzeyen tartışmalar başladı. Benimsediğimiz cevaplardan çıkan sonuçlara sevindiğimize bakılırsa, sınıflandırılmaya pek teşne olduğumuzun ortaya çıktığını söyleyebilirim.</p>

  <p class="p10">David’e gelince; bu araştırma ile birlikte, onun da Türkiye ile işi bitti. Dil devrimini keşfetmiş, sütun yazarlarının ‘irrasyonalitesi’ni kanıtlamış, ülkenin beşeri haritasını çizmiş, Rodoplu’nun deyişiyle “Türkiye’yi ussallaştırmış, tüketmişti”. Bundan böyle, burada ne heyecanlanabileceği bir gizem ne de şaşırabileceği bir yenilik bulacaktı, çünkü cevapları, standart sapmaları dâhil hesaplamış, bilgisayara yüklemişti. Türkiye’ye ilişkin hemen her sorgulama için hazırdı. İlk aylardaki sıkıntısını da atmış görünüyordu. Daha bir güvenli, hatta daha bir kibirliydi. Yeni tebliğlerini yazmak üzere Amerika’ya dönmek için sabırsızlanıyordu. Karısının, bambaşka bir seyir izlediğinin farkında değildi.</p>

  <p class="p10">Araştırma sonuçlarının geldiği o gün, David, ben, İsmail geç saatlere kadar çalıştık. David, Diana’nın çocuklarla birlikte Nesibe’de olduğunu, gece orada kalacaklarını söylediği için, kendimize kebap ısmarladığımızı, çatal getirmedikleri için bulaşık dolu mutfak evyesinden zor bulduğumuz çatalları çıkarıp, banyonun lavabosunda yıkadığımızı hatırlıyorum. Gece yarısına doğru olmuş olmalı, kapı çalındı ve Diana kucağında David, elinde Katyuşka, kapıda belirdi. Saçları dağılmış, makyajı akmış, karmakarışık bir haldeydi. David’in gözleri ağlamaktan kızarmış gibi görünüyordu, gözyaşları kirli yüzünde izler bırakmıştı. Katyuşka, adamakıllı korkmuş gibi sapsarıydı. Sarhoş kocalarının dayağından sığınma evlerine kaçan kadınların böyle görüneceklerini düşündüm.</p>

  <p class="p10">“Bir şey yok,” diye yatıştırdı, “David, balım, bebeği alır mısın, lütfen?”</p>

  <p class="p10">“Tabii!” dedi David. Oğlana uzandı, “Yatağa mı yatırayım, yoksa ne yapayım?”</p>

  <p class="p10">“Yatağa yatabilir,” dedi Diana, “Üstünü çıkarmakla uğraşma, yarın bakarız.” Kızına döndü,</p>

  <p class="p10">“O.K., balım, sen de yatağına gidebilirsin.” Çocuğun büzülen dudaklarını gördü, “Ya da benim yardım etmemi ister misin?”</p>

  <p class="p10">“Eveettt!” dedi Katyuşka, ağlamaklı.</p>

  <p class="p10">“Tamam. Anne, seni yatağa götürecek!” Bana döndü,</p>

  <p class="p10">“Mehmet Bey, bana bir içki hazırlar mısın, lütfen? Nerede olduğunu biliyorsun! Kuvvetli olsun, lütfen!”</p>

  <p class="p10">Kalkmamız gerektiğini düşünürken, tekrar oturduk. Önce David, sonra da yüzünü yıkamış, üstünü değişmiş Diana geldi.</p>

  <p class="p10">“Oh! Buna ihtiyacım vardı!” dedi Diana, büyük bir yudum içtikten sonra koltuğunda kaykıldı, uzun bacakları ve kollarını iki yana açtı, kocaman bir makas gibi durdu, derin bir nefes aldı,</p>

  <p class="p10">“Ne gece!”</p>

  <p class="p10">İsmail’in yüzünden bu gösteriyi ne denli tatsız bulduğunu belirten bir ışık geçti. Fark ettiğimi fark etti,</p>

  <p class="p10">“Ben gideyim, geç kaldım,” dedi. Bu “geç kaldım”ında, Samatya’da oturmaktan duyduğu sıkıntıyı da anlattığını düşündüm. Diana,</p>

  <p class="p10">“Sen gitmiyorsun, değil mi?” diye bana döndü, “Hadi! Biraz daha kal! Kendine bir içki yap!”</p>

  <p class="p10">Ben, oturdum, David, İsmail’i geçirdi, döndü.</p>

  <p class="p10">“Gece orada kalacağını düşünüyordum, kötü bir şey mi oldu?” diye sordu.</p>

  <p class="p10">Diana içkisini bir dikişte bitirdi,</p>

  <p class="p10">“Abdullah!” dedi, “Abdullah geri döndü!”</p>

  <p class="p10">“Zo ?”</p>

  <p class="p10">“Orospu çocuğu!” İnanması için yalvarır gibi kocasına baktı, “Gerçekten de, balım! O herif bir orospu çocuğu!”</p>

  <p class="p10">Diana’nın patlamasına karşın, David’in kılı kıpırdamamıştı.</p>

  <p class="p10">“Öyle mi?” diye sordu.</p>

  <p class="p10">“Evet!” dedi Diana, “Evet! Evet! Evet!” Yerinden fırladı,</p>

  <p class="p10">“Bir içki daha alacağım, isteyen var mı?!”</p>

  <p class="p10">Benim hazırladığımın iki misli bir bardak daha doldurdu. Döndü geldi, makas pozisyonunu aldı yine.</p>

  <p class="p10">“Konuşmak istiyor musun?” Bu, David’di, ama Diana ona aldırmadı, bana döndü,</p>

  <p class="p10">“Gece geldi,” diye anlattı, “Biliyorsun, bir buçuk aydır yoktu. Kapıda dikildi, küfreder gibi içeri baktı. Yüzünde, hani, o, herkesin kötülüğünü isteyen bir ifade vardır ya, öyle bir ifade.</p>

  <p class="p10">Nesibe, koşturdu, içeri aldı, başladı evi göstermeye. Yeni eşyaları gösterdi, dikiş makinesini gösterdi. O orospu çocuğu da kendisini hiç ilgilendirmeyen bir şeylere bakıyormuş gibi, öyle bomboş gözlerle bakındı. Biz yemekten kalkmamıştık biliyor musun, Nesibe aç olup olmadığını sordu. Hödük, ‘Hayır,’ dedi. Bunun üzerine, Nesibe, bu defa da yıkanmak isteyip istemediğini sordu! Nesibe’ye evde içme suyundan başka su olmadığını hatırlattım.</p>

  <p class="p10">‘Senin taşıdığın su var ya!’</p>

  <p class="p10">Benim doksan dokuz basamak yukarı taşıdığım suyu o hödük yıkansın diye ısıtacaktı, anlıyor musun? Gitmesin kalsın diye her şeyi yapıyordu! Abdullah, sonunda bir bardak rakı içmeye razı oldu -ki, ben razı olacağını biliyordum-, kalmaya gelmişti, anlıyor musun? Nesibe’nin küçük oğlan bakkala koşturdu. Nesibe, sofrayı düzenledi. Bir bardak, derken iki, üç bardak oldu. Bu arada Nesibe, gözleri pırıl pırıl, hiç durmadan konuşuyordu. Saçlarını beğenip beğenmediğini sordu. Başını açtığına kızdıysa hemen örteceğini söyledi. Abdullah tek kelime etmedi. Nihayet, dördüncü bardağın ortalarında, elini cebine attı, bir miktar para çıkarttı, masanın üzerine fırlattı, bana döndü,</p>

  <p class="p10">‘Ne masraf yaptıysan, al!’ dedi.</p>

  <p class="p10">Orospu çocuğu!”</p>

  <p class="p10">Diana içkisini başına dikti, tekrar bana döndü.</p>

  <p class="p10">“Anlıyorsun değil mi Mehmet Bey, gösteriş yapıyordu! Ben orada olmasaydım, Nesibe’ye para vermezdi. O eşyaları da almazdı. Zaten, parayı masaya koyarken, daha önce etrafa bakarken de fark ettim, ‘Senden bunları isteyen oldu mu?’ diyordu, ‘Kendin almış, kendin getirmişsin, istersen geri götür. Birde bizden teşekkür bekleme!’ Çocuklarının yuvaya gittiklerini söylediğimizde de öyle yapmıştı.</p>

  <p class="p10">‘Gidiyorlarsa, kendilerine! Bana ne?’</p>

  <p class="p10">Ben, parayı istemediğimi söyledim -o paraya ihtiyaçları var biliyor musun-. Abdullah, daha sandal borcunu ödeyemedi! Bu bakımdan, ‘Daha sonra ödersiniz,’ gibi bir şey söyledim. Ve yer yerinden oynadı! Küfretmeye başladı, inanabiliyor musun? Benim paramı istemediğini söyledi, beni de istemediğini söyledi! Şimdi, tabii, onun sarhoş olduğunu anlıyordum ama Nesibe’yi anlamadım. Nesibe gülümsüyordu. İnanabiliyor musunuz? Kocasının edepsizliği ile iftihar ediyor gibiydi. Sonra bana, Abdullah’ın evin erkeği olduğunu, parayı almam gerektiğini söyledi! İnanabiliyor musunuz? Bir anda, kendimi onun arkadaşı değil, borç aldığı bir para babası gibi hissetmemi sağladı! Aynı anda, Abdullah, Nesibe’ye döndü, nerede yatacaklarını sordu. Nesibe de benim yatağımı gösterdi! O kadar basit! Bana, ‘git’ diyordu! Katyuşka ile David uyumuşlardı, biliyor musunuz? Bu bakımdan, ‘Çok geç oldu, ben bu saatte gidemem Nesibe!’ dedim, ama bana güldü, erkek gibi kadın olduğumu söyledi! Zo! Çocukları uyandırıp, oradan çıkmaktan başka seçeneğim kalmadı! Ben de öyle yaptım!</p>

  <p class="p10">O merdivenleri inerken, Mehmet Bey, bütün bir getto ahalisinin arkamızdan güldüğünü hissettim! Şimdi, bana şunu söyle, bu davranışı nasıl yorumluyorsun?”</p>

  <p class="p10">“Getto” sözcüğünü ilk kez kullandığına dikkat ettim,</p>

  <p class="p10">“Yorumlayamıyorum, Diana!” Gözüm, sakin sakin piposunu içen David’e takıldı ve onun bu oluşum içindeki payını düşündüm.</p>

  <p class="p10">“Siz yorumlayabiliyor musunuz, Profesör Pavloviç?”</p>

  <p class="p10">“Ha? Ne?” dedi David. Bizi dinlememişti.</p>

  <p class="p10">“Nesibe ve Abdullah,” dedim, “Onları hangi ‘tipoloji’ye oturtursunuz?”</p>

  <p class="p10">“Oh! Well! Bilmiyorum,” dedi adam, ciddi ciddi, “Yeterince veri yok elimizde öyle değil mi?” Meleksi meleksi tebessüm ediyordu.</p>

  <p class="p10">“Ne tipolojisi?” dedi Diana, kendisine yeniden içki doldururken.</p>

  <p class="p10">Ben, izin istedim,</p>

  <p class="p10">“Düş kırıklığına uğradığın için üzgünüm, Diana.”</p>

  <p class="p10">Sinirli sinirli güldü.</p>

  <p class="p10">“En iyilerimizin bile başına gelebilir, değil mi?” dedi, “Her şeyi bilen Günay Hanım’ın bile başına gelebilir!”</p>

  <p class="p10">Sesindeki kötülük şaşırttı,</p>

  <p class="p10">“Evet,” dedim, çıktım. Ama mesele orada bitmemişti.</p>

  <p class="p1"><br /></p>

  <h2 class="h20"><a id="ncx3413"></a></h2>
</body>
</html>
