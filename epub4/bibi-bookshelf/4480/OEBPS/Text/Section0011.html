<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>PAVLOVİÇLER</title>
</head>

<body>
  <h2 class="h20">IX</h2>

  <p class="p1">&nbsp;</p>

  <p class="p13"><span class="t2">“Bu gidişin dönüşü yok. Canlıları terk edip cesetlere koşuyorum...”</span></p>

  <p class="p9"><span class="t7">James Fraser, 1836</span></p>

  <p class="p1">&nbsp;</p>

  <p class="p10">“Orient”; sıcak, ıslak, baygın, parfümlü, ipekli, baharatlı, mücevherli, halılı, koyu sarı, al kırmızı, mavi, siyah bir düzenlemeydi. Pavloviçler, ilk kez, Paris’in Lyon Garı’nda gördüler.</p>

  <p class="p10">Büyü bozuldu.</p>

  <p class="p10">Sam rüzgârlarının bayrak yaptığı pembe çadırlar, ceylan gözlü rakkaseler, efendilerinin eteklerinin dibinde uzanan uysal kaplanlar, sarhoş eden kokular, Lawrencelar, Saba Melikesi Belkıslar, yerlerini gri benizli, boz bir kalabalığa bıraktılar. Kalabalık, kadifeli, kromajlı Fransız trenlerinin ardına bir yanaşma itilmişliği ile ekli köhne vagonlara saldırıyordu.</p>

  <p class="p10">Vagonlar, boyaları dökülmüş plaketlerin üzerine acemi bir elin alelacele çırpıştırdığı “Beograd, Praha, Bucuresti” gibi asık yüzler çağrıştıran şehir isimleri taşıyan, asker hakisi Demirperde vagonlarıydılar. Pencerelerinden dışarı binlerce el uzanıyordu. Pencereler, dipsiz kuyular gibi karanlıktı, birbiri arkasından uzatılan örtülü örtüsüz sepetleri, çıkınları, ucuz plastik bavulları, denkleri, naylon torbaları yutuyordu. Tehcire zorlanan insanların her ne pahasına olursa olsun yeni mekânlarına taşımak zorunda oldukları yaşam gerekçeleri, hurda yığını.</p>

  <p class="p10">Bir binip bir inen, koridorlarda kaynaşan, kimin yolcu, kimin uğurlayıcı olduğu belirsiz, çoğunlukla gözleri yaşlı kalabalık, hızla ilerleyen düşman ordularının önünden kaçan mülteciler olmalıydı. David Pavloviç, Avrupa’da savaşın henüz bitmediği duygusuna kapıldı. Her an bir düdük çalabilir, lokomotifi bambaşka yönlere çevirebilir ya da sivilleri indirip ordunun emrine verebilirdi trenleri. Belki de insanların telaşı böyle bir olasılığı zorlaştırmak içindi. Göz açıp kapayıncaya kadar yerleşmek istiyorlardı. Kompartımanların göçmen çadırlarına dönüşmesi anlık, bir uçtan bir uca bağlanan iplere serilen bebek bezlerinin ne zaman yıkandığını kestirmek olanaksızdı.</p>

  <p class="p10">New York “sanat” sinemalarında, buruk bir çözümsüzlükle izledikleri kasvetli Orta Avrupa filmlerinin setine yanlışlıkla dalmış yabancılardı, Pavloviçler. Kaynaşan yığının ortasında, kalitesinden emin, teferruatsız parlak giysileri, yepyeni halis deri bavulları, fotoğraf makineleri, sihirbaz becerisiyle türlü gereçlere dönüştürdükleri rengârenk büyülü kutuları ile küçük, müreffeh bir Amerikan adacığı oluşturdular. Dost olamayacak kadar ketum yüzlerin ablukası altındaydılar. Bundan böyle ne dillerini ne de alışkanlıklarını bildikleri birilerinin arasında, aşina oldukları her şeyden uzak, tedirgin, güvensiz ve konforsuz yaşayacaklarını ilk kez idrak ettiler.</p>

  <p class="p10">David, karısına sokulur gibi bir hareket yaptı,</p>

  <p class="p10">“Belki de çok iyi bir fikir değildi!” diye mırıldandı, “Belki de uçakla gitmeliydik!”</p>

  <p class="p10">Doğu treni, bilekten çıkacakmış gibi sımsıkı kilitli eller, sarmaş dolaş ağlaşan palabıyıklı erkekler, sallanan mendiller arasında “nasılsa kazasız” sıyrıldığında, guest arbeiten ayakkabılarını çıkarmış, bağdaş kurmuş, memleketlerine götürdükleri eşyaların göreli üstünlüklerini tartışmaya koyulmuşlardı.</p>

  <p class="p10">Yugoslavlar, blucine meraklıydı; Türkler, kürke. Paris konsolosu uyarmıştı, “Gümrükten geçirebilsinler diye yabancılara taşıtmak isterler. Dikkat edin.”</p>

  <p class="p10">İtalya’da, Fransız vagonlar, onlarla birlikte de Pavloviçlerin Batı’yla son bağları koptu. Grenoble ve Torino geride kaldığında, birkaç Venedik yolcusunun dışında Avrupalı kimse kalmadı. Büyük elli, kalın parmaklı, volkmenli gençler, ufak tefek sakallı adamın tepesinden bakan dalyan gibi Diana’nın talihsizliğine hayıflandılar. Teselli etmeye hazır olduklarını nereye dönse kurtulamadığı bakışları ile belirttiler. Kadınların sempatisi Katyuşka ile küçük David’i çok güzel bulduklarını anlatma çabalarında yansıdı.</p>

  <p class="p10">Milano, Verona, Padua üzerinden Trieste’ye ağır ağır sürüklenirken, kalplerini geride bırakmış sürgünlerin acılarını duydular.</p>

  <p class="p10">Trieste’de treni çığırtkan, yıpranmış kalabalıklar sardı. Bunların da binlerce çantaları, yüzbinlerce çıkınları vardı. Koltuklara koşuştular, bagaj raflarına paketlerini tıkıştırdılar, saniyeler içinde, tozlu, cırtlak bir kalabalık koridorlara tünedi. Sonra da “sivri kepliler” geldi. Koridorlardaki yığınlarla bir baştan bir başa göbek sürtüştürdüler, sırt tokuşturdular, bağırıp çağırdılar.</p>

  <p class="p10">David.</p>

  <p class="p10">“İnsanları indirip kurşuna dizerler mi, dersin?” diye sordu.</p>

  <p class="p10">“Sadece pasaport kontrolü yapıyorlar,” diye açıkladı Diana.</p>

  <p class="p10">Askerler, Türkiye’deki darbeyi hatırlattı, çevrelerini saran Türkleri göz ucuyla süzdüler. Yüzlerce gözün sigara dumanlarının ardından istihza ile baktığını gördüler.</p>

  <p class="p10">“Bizimle alay ettikleri duygusuna kapılmıyor musun?”</p>

  <p class="p10">“Alay mı,” küçümsememi?”</p>

  <p class="p10">“İkisinden de biraz.”</p>

  <p class="p10">Yemek zamanları ilkelliğin somut örneklerini sergiledi. Dizlerinin üzerine yaydıkları kirli mendillerinin üzerinde, “tek bir kırıntıyı ziyan etmemeye çalışarak” etlerini, ekmeklerini elleriyle parçaladılar. Yemek yerken ağızlarını kapalı tutmuyorlardı. Diana’yı çok şaşırtan altın dişlerini tırnakları ile temizlediler. Geğirme sesiyle başlayan bir şeyler mırıldandılar. Diana, kim bilir nerelerden çıkardıkları kurabiyeleri belli etmemeye çalıştığı tiksintiyle geri çevirdi.</p>

  <p class="p10">İkramcılar, tok gözlülüğüne verdiler. Dünyanın bir numaralı ülkesini bırakıp bunca zahmetli bir yolculuğun kirine pasına sırf İstanbul’u görmek için katlanan Amerikalıları minnetle karışık takdirle izlediler. Türklere hak etmedikleri bir paye veriliyormuşçasına mahcup oldular. Pavloviçlerin zahmetlerinin karşılığını, İstanbul’u iki-üç kelime edebildikleri her dilde överek ödemeye çalıştılar.</p>

  <p class="p10">Saatler uzadıkça sohbetler azaldı; hayatında hiç hissetmediği kadar “Amerikalı” hissetti kendisini, ama bu ruh hali Lyubliyana’da, kızıl yıldızlı askerlerin trene binmesiyle sona erdi. Bu defa da tacını reddetmiş de olsa, bir Tzadik olarak yakalanıp, Ukrayna’ya gönderilmesinin pekâlâ da mümkün olduğunu düşünmeye başladı. Orient, onu hiçleştirmeye başlamıştı. Vagonlar dolusu bu insanlara hiçbir şey ifade etmediğini düşündü. <span class="t6">Sadece bir beden</span>, diye <span class="t6">italik</span>’ledi, üstelik pek de cazip bir beden değil. Ürkütücü düşüncelerinden kurtulmak için silkindi, konumunun saçmalığını unutmak için de Belgrad’a yaklaştıkça büyüyormuş gibi görünen su birikintilerini izlemeye durdu. Birikintiler döndü Sava oldu, Tuna’ya karıştığı büyük havuzu Belgrad Kalesi’nin en yüksek burcundan seyretti.</p>

  <p class="p10">“Avusturya yakasındaki Semlin ile bu kale arasındaki bölge, on dokuzuncu yüzyılın büyük bir bölümünde, Orient’e açılan kapıydı,” diye açıkladı rehberleri,</p>

  <p class="p10">“Semlin’den yola çıkan seyyah, dönüşü olmayan yolculuğa buradan yelken açardı.”</p>

  <p class="p10">“Niçin dönüşü olmayan?”</p>

  <p class="p10">“Türk İmparatorluğu’nda veba eksik olmazdı, Madam. Geri dönecek kadar şansı olanlar da bu dehlizlerde karantina altına alınırlardı.”“Dehlizlerde mi?”</p>

  <p class="p10">“Dehlizlerde, Madam. Kapıları kolayca örülebilsin diye.”</p>

  <p class="p10">Belgrad, Amerikalılıklarını yüzlerine vurmadı, ama “devletçiliğin en sevimsiz örneklerini sergilemekte” gecikmedi. Turist Ofisi, Danışma gibi tabelaların “göstermelik verimliliği”ne karşın “sevimli, temiz” kızlar, Atina biletlerini ayarlayamadılar, David Pavloviç,</p>

  <p class="p10">“Ama tatlım, ne yapmamı bekliyorsun?” diye sızlandı. Diana,</p>

  <p class="p10">“David’in altını değiştirmeyi unutma!” dedi, çıktı, gara gitti. Tamir yüzü görmemiş platformda saatlerce bekledi, ama biletleri de aldı.</p>

  <p class="p10">“Oturacak tek bir bank bile yok!” dedi, Otel Moscva’ya döndüğünde,</p>

  <p class="p10">“Neden böyle yaptıklarını merak ediyorum! Yolcular yerlerde, bagajlarının üzerinde oturuyorlar! Ne kadar aptalca! Kendilerini en basit konforlara bile layık görmüyor olabilirler mi?”</p>

  <p class="p10">“Bilmem ki!”</p>

  <p class="p10">“Sahiden! Yaslanacak bir yer bile yok! Bir tane buldum, o da karakolun duvarıymış. Polis çıkıp kovaladı beni! Tevekkeli değil, benden başka yaslanan yoktu!”</p>

  <p class="p10">“Daha dikkatli olmalıydın, tatlım!” diye azarladı David, “Yuvamızdan çok uzağız. Askerlerle ya da polislerle tartışmaktan kaçınmalıyız!”</p>

  <p class="p10">Türklerin, Balkanlar üzerinde kurdukları baskıyı, izleyen ayaklanmaları, izleyen katliamları, trene Belgrad’dan binen Atina yolcusu bir İngiliz’den dinlediler. Akropolis Ekspresi, eski Türk eyaletlerinden “sümüklüböcek hızıyla” geçiyordu ki,</p>

  <p class="p10">“Niş’teki kuleyi görmediniz, değil mi?” diye sordu İngiliz, “Türklerin reayayı sindirmek için insan kellelerinden diktikleri kuleyi?”</p>

  <p class="p10">Görmediklerini söylediler,</p>

  <p class="p10">“Mamafih, azizim profesör, Balkanlar, Balkanlar’dır!” diye sırıttı adam, “Kelle kulenin az berisinde de bir Hırvat beyinin diktiği kazıkları görebilirdiniz!” Kötü kötü güldü, “Adam, kırk beş kazık dikmiş, bir kazığa bir Türk kellesi!”</p>

  <p class="p10">Diana’nın içinin kalktığını fark etmedi,</p>

  <p class="p10">“İşte orada,” diye şekilsiz bir yığını işaret etti,</p>

  <p class="p10">“Türklerin Hıristiyan çocuklarını topladıkları kamp yeri. Buradan ilerde bir Yunan köyü vardır. Oradaki bütün kadınların ırzına geçmiş, öldürmüşlerdi.” Geri döndü, Türk işçilerini saklamak istemediği bir nefretle süzdü. “Kan içiciler!”</p>

  <p class="p10">Diana Pavloviç parmaklarını kıpırdatamayacak kadar yorgun görünen bu insanların kelle kesecek gücü nereden bulduğunu merak etti. Koridorlarda yanından süzülen Türk erkeklerinin hepsinden daha uzun boyluydu ve hiç kuşkusuz çok daha kuvvetli. Yine de, korkunç çığlıkların yankılandığı, iğrenç bir yanık et, insan eti kokusunun köşe bucak sindiği bir yeraltı dehlizine yaklaştıkları duygusuna kapıldığını hissetti. Anlaşılan, Türkiye’de yaşamanın tek tesellisi, orda sanık değil, tanık olarak bulunmaktı.</p>

  <p class="p10">Ve günbatımında Galata Köprüsü’nden İstanbul, “dipsize gömülü Bizans’ın çılgına çevirdiği ressamın, sisten tuval üzerinde gezdirdiği güvercin kanadından süzülüp dağılan, birbirleriyle kâh küsen kâh barışan yüzlerce kavuniçi, gülkurusu, yavruağzı, mahzen kapağı, limonküfü; binlerce açışız şekil, göğe asılı kubbelerden tüten acı yeşil yosun kokusu; sırt sırta vermiş Pera çatılarının himaye ettiği üç boyutlu bir empresyonist sanat olayı, sahnesiz tiyatro, elektronik opera, projektörsüz revü, maestrosuz orkestra, kaldırımsız, bulvarsız, yaya geçitsiz, trafik ışıksız, cetvelsiz, teklifsiz, yedi milyonluk bir hayal şehirdi.”</p>

  <p class="p10">Önce sersemletti Pavloviçleri. “Trenden birbirlerine zincirli tutukluların tökezlemekten ve tökezlenmekten sakınan adımlarıyla, darmadağınık ama sımsıkı bir dayanışma içinde indiler”. Mahşerin ne olduğunu Özdenler gibi onlar da bilirlerdi. Eminönü’nden halat alan Adalar vapurunun düdüğü, İsrafil’in suru olabilirdi. Goyimleri sarhoş edecek duman egzoz gazlarının İstanbul’un sıcak buğusuna belenmiş zehirli tütsüsüydü. Gökyüzü mavi değildi. Güneş pekâlâ da Batı’dan doğmuş olabilirdi. İşte insanlar kabirlerinden çıkmış, “gözleri dönmüş çekirgeler” gibi dağılmış, koşuyorlardı. Her cins, her biçimdiler. Diana, sol omuzundan, “Al oku!” diye uzatılacak günah listesini bekledi. Sonunda o da oldu, kendisine yol açmaya çalışan bir hamalın sepeti omzuna vurdu, “Destur!”</p>

  <p class="p10">İstanbul, önce sersemletti Pavloviçleri, sonra içine aldı, ‘Şark İksiri’ni sundu. Büyüledi, düşlere daldırdı ve ‘tıpkı bir serap gibi’ ihanet etti, kayboldu. Yerini, karanlıklarla işbirliği içindeki sokak lambalarına, başıboş köpeklere, delik deşik kaldırımlara, su yüzü görmemiş taşıtlara, boya yüzü görmemiş duvarlara, insanları kerhen barındıran haşin yüzlü apartmanların arasından uzanan taşlaşmış kıraç arsalara bıraktı. Hendekler, inşaat artıkları, paslı demirler, bir sabah uyanıp da yatak odaları kazılmış olduğunu görmüşlercesine dehşete düşürdü. Devrik çöp bidonlarından fışkıran ölümcül gazlar, asırların tılsımını çözdü, sefalet ve salgın çağrış-tırdı.</p>

  <p class="p10">“Ancak çevresini bir çelenk gibi saran suların affettirebileceği bir yığınak, yeşil adacıkların renklendiremediği bakımsız bir göçmen kampı bu şehir,” diye yazdı David Pavloviç, Kevorkian’a, “fakat buna rağmen Amerikan pasaportuma duyduğum güveni tehdit etmeyi beceriyorlar! Hiç tebessüm etmedikleri için olabilir mi?”</p>
</body>
</html>
