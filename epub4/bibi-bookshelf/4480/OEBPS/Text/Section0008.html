<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>PAVLOVİÇLER</title>
</head>

<body>
  <h2 class="h20">VI</h2>

  <p class="p1">&nbsp;</p>

  <p class="p10">Diana Pavloviç, Günay Rodoplu ve benim Ziya Bar sohbetlerimizi hatırlarsınız. O yorucu gece, Diana bize İstanbul’a gelme kararlarının en “kötü tahminlerinin de ötesinde” tartışmalara neden olduğunu anlatmıştı. Anlaşılan, annesi, Mrs. Austin-Auchincloss, aziz eşini genç yaşta kaybetmiş olmanın dışında, “hayatındaki en büyük düş kırıklığı” olarak nitelendirdiği kızını, “o korkunç zenci Malcolm X’in nümayişlerine katılan, o saygın evi beyaz süprüntülerle (hippiler!) dolduran, Yahudi gettosunu Boston’un göbeğine taşıyan” kızını, epeyce bir süredir onulmaz bir yitirmişlik duygusuyla anıyordu.</p>

  <p class="p10">Günay, “Yirmi dört saatte bir yeni bir entelektüel, sanatsal, sosyal ya da teknolojik akım geliştiren Birleşik Devletler’de, kuşaklar arası çelişkinin anlaşılmaz bir yanı olmadığını söylerdi. Ancak yaşlı kadının, “Catherine sadece bana değil, Amerika’yı Amerika yapan bütün değerlere ters,” diye sızlandığına bakılırsa, Diana’nın ailesinde durum daha da vahimdi. Bununla beraber, Mrs. Auchincloss’un kızının onulmaz yabancılaşmasına ilişkin olarak Mürebbiye White’a sunduğu kanıtı, kendi adıma gülünç bile bulmadım:</p>

  <p class="p10">“Yani düşünebiliyor musunuz Mrs. White! Bacaklarını bile tıraş etmiyor!”</p>

  <p class="p10">Diana, annesinin geçen Noel’de kendisine hediye ettiği Schick marka, sevimli, sessiz, şeker pembesi elektrikli tıraş makinesini (sıfatlar onun!) kullanmadığı için öfkelendiğini anlattığında adamakıllı sıkıldığımı hatırlıyorum. Ancak itiraf etmeliyim ki yaşlı kadının öfkesini kabartanın, estetik kaygıdan öte bir şey olmuş olmasını ilginç buldum. Meğer Mrs. Auchincloss, Diana’nın bacaklarının yakışıksız durumunu (ne deyim!) “getto kaçkını” dediği Yahudi kocasının kızı üzerindeki etkisine verir, en çok da buna sinirlenirmiş,</p>

  <p class="p10">“Biliyor musunuz, o adam ne dedi bana? ‘Ama neden Mrs. Auchincloss,’ dedi, -anne demiyor! Ben de izin vermem, zaten!- ‘bence insan kılı doğal, sıcak ve gerçekten de çok güzel!”‘</p>

  <p class="p10">Mürebbiye White, başını esefle sallamış, ne diyeceğini bilemiyormuş gibi susmuştu,</p>

  <p class="p10">“Hiç olmazsa torunlarımı kurtarabilseydim! Düşünün bir kere, ona ‘Katyuşka’ diyorlar! Bana söyler misin, neden Mary, Suzan gibi güzel Hıristiyan isimleri değil de, ‘Katyuşka’?”</p>

  <p class="p10">“Anladığım kadarıyla Rus ismiymiş, Madam.”</p>

  <p class="p10">“Peh! Biliyorum, tabii! O, o Yahudi göçmenin başının altından çıkıyor bütün bunlar! Ama Tanrı’ya şükür. Ona değil, sevgili müteveffa kocama çekti torunlarım!”</p>

  <p class="p10">Bu noktada gözleri dalıyor, burnunu çekiyordu.</p>

  <p class="p10">“Çok yakışıklı bir adamdı Binbaşı, öyle değil mi Mrs. White? İnsanlar, ‘John Wayne’in tıpkıbasımı’ derlerdi!”</p>

  <p class="p10">Mrs. White, her seferinde onaylıyordu.</p>

  <p class="p10">“Öyle derlerdi efendim.”</p>

  <p class="p10">“Müteveffa eşim torunlarının saygın özel okullarda okumalarını isterdi. Onlara söyledim. Masraflarını karşılamayı bile teklif ettim! Bir büyükanne daha fazla ne yapabilir? Ama, hayır! Herhangi bir çocuk gibi 201 numaralı halk okuluna gidiyor torunum! Şimdi de Orient’e götüreceklermiş! Muhammedilerin arasına!”</p>

  <p class="p10">Bu, emektarın henüz bilmediği bir gelişmeydi, yüreği yerinden oynadı, ama yine de terbiyeli bir çığlıkla karşıladı,</p>

  <p class="p10">“Oh, hayır! Olamaz! Buna müsaade edemezsiniz Madam!”</p>

  <p class="p10">Mrs. White’ın tepkisi, Diana’nın annesinin kararını doğrulamış, yerinde duramıyormuş gibi kalkmış, salonun içinde birkaç kez gitmiş gelmişti kadın.</p>

  <p class="p10">“Evet, götüreceklermiş!” diye yineledi, “Ama, önce benim cesedimi çiğnemeleri gerekecek!”</p>

  <p class="p10">Meseleyi hemen o gün orada halletmeye karar verdi.</p>

  <p class="p10">“Lütfen, Mrs. White, Peter’a söyleyin otomobili hazırlasın. Winthrop malikânesine gidiyorum. Şimdi!” Bir saat sonra en güzel yıllarını geçirdiği, ama şimdi “utanılacak halde” dediği Winthrop malikânesinin devasa sahanlığındaydı.</p>

  <p class="p10">Diana’nın anlattığı olayı oradaymışım gibi görüyorum: Mrs. Austin-Auchincloss, topuklarını vurarak yürüyor, sahanlığın ortasına geliyor, ikinci kata tırmanan kavisli merdivenin (bakınız, Amerikan filmleri!) başında duruyor ve yukarı sesleniyor,</p>

  <p class="p10">“Miss Ellen Catherine Austin-Auchincloss! Bir dakika içinde aşağıda ol! Seninle konuşacaklarım var!”</p>

  <p class="p10">Oturma salonuna yöneliyor, tozlu kapıyı eldivenini kirletmekten korkar gibi parmağının ucuyla itiyor, giriyor. Kocaman bir Ankara kedisinin -“Her tarafa tüy döktüğünden eminim!”- istemeye istemeye indiği kanepeye ilişiyor. Evin bakımsızlığına duyduğu öfke kulaklarını uğuldatıyor. Diana’nın “Merhaba, anne”sini duymazdan geliyor, patlıyor.</p>

  <p class="p10">“O Muhammedilerin arasına girmeyi düşündüğüne göre deli olmalısın!”</p>

  <p class="p10">Diana, kendisini en yakın koltuğa atıyor.</p>

  <p class="p10">“Anne, tekrar başlama ne olur!” diye inliyor.</p>

  <p class="p10">“Otur!” diye emrediyor, Mrs. Auchincloss, “Otur ve dinle!”</p>

  <p class="p10">Diana, annesinin yanında getirdiği büyük evrak çantasını o zaman görüyor. Nedir diye bakarken, yaşlı kadın çantasına saldırıyor, bir süre kilidin şifresiyle uğraşıyor, açmayı nihayet başarıyor, fotokopilerden oluşmuş gibi duran kalın bir dosya çıkarıyor,</p>

  <p class="p10">“Buna bak!” diyor, dosyayı kızının yüzüne doğru sallayarak, “Bak, Gustave Flaubert ne yazıyor!”</p>

  <p class="p10">Diana, şaşırmış kalmıştır,</p>

  <p class="p10">“Gustave Flaubert! İsa Mesih! Anne, sen Flaubert okumazsın ki! Bana da yasaklamıştın, hatırlamıyor musun?”</p>

  <p class="p10">“Evet, evet! Ama bu yazdıkları başka! Dinle!”</p>

  <p class="p10">Altın bir zincirle boynuna astığı kelebek gözlüklerini burnunun ucuna yerleştiriyor, okumaya hazırlanıyor. Diana bağırıyor,</p>

  <p class="p10">“Anne, lütfen! Güpegündüz de olmaz ki!”</p>

  <p class="p10">Mrs. Auchincloss, tınmıyor, işaretlediği sayfayı açıyor, başlıyor,</p>

  <p class="p10">“<span class="t6">Mohammed Ali’nin -Mohammed Ali, Mısır Sultanı’ydı- soytarısı bir gün kalabalığı eğlendirmek için Kahire’de, pazaryerinde bir kadın yakaladı. Bir dükkânın kenarına sıkıştırarak onunla herkesin içinde cinsel ilişkide bulundu. O sırada dükkâncı sükûnet içinde piposunu içiyordu</span>.”</p>

  <p class="p10">Duraklıyor, gözlüğünün üzerinden tavanı seyreden Diana’yı süzüyor.</p>

  <p class="p10">“Duyuyor musun?.. ‘<span class="t6">Kahire’den Kubra’ya giden yol üzerinde bir zamanlar genç bir adam vardı. Herkesin gözü önünde iriyarı bir maymunun altına yatar, onunla cinsel ilişkide bulunur, böylece halkı güldürürdü.’”</span></p>

  <p class="p10">Tekrar duraklıyor, yine kızını süzüyor.</p>

  <p class="p10">“<span class="t6">Son günlerde bir dilenci öldü. Delinin biriydi. Buna karşın halk onun kutsal olduğuna inanırdı. Onu Tanrıya yakın sayarlardı. Bütün Müslüman kadınlar bu dilencinin yanına gider ve üzerine işerlerdi. Sonunda adam, kadınların idrarından bitkin düştü ve öldü</span>.”</p>

  <p class="p10">Diana’nın sabırsızlandığını fark ediyor, okumayı hızlandırıyor.</p>

  <p class="p10">“<span class="t6">Kahire’de çırılçıplak dolaşan bir molla vardı. Sabahtan akşama kadar hareket halindeki cinsel organı açıkta, gezer dolaşır, edepsizlik ederdi. Bir takke kafasına, bir takke de cinsel organının üzerine geçirir, öyle dolanırdı. İşeyeceği zaman, takkeyi kaldırırdı</span>.”</p>

  <p class="p10">“Aferin ona!” diyor Diana, oturduğu yerden. Annesi yine duymazdan geliyor,</p>

  <p class="p10">“<span class="t6">Bu esnada çocuğu olmayan kadınlar yanına yaklaşır, idrarını avuçlarına doldurur, ellerini, yüzlerini yıkardı</span>.”</p>

  <p class="p10">Yaşlı kadın yine duralıyor, Diana tavanları seyretmeyi sürdürmektedir,</p>

  <p class="p10">“Eeee? Buna ne diyorsun küçük hanım?”</p>

  <p class="p10">Patlama sırası Diana’dadır,</p>

  <p class="p10">“Ne diyeyim istiyorsun, anne?”</p>

  <p class="p10">Mrs. Austin-Auchincloss’un nefesi sıkışıyor,</p>

  <p class="p10">“İsa Mesih! Böyle bir kepazelik, bir rezalet, bir, bir, bir...” Lâfın sonunu getiremiyor, boğulacakmış gibi öksürmeye başlıyor.</p>

  <p class="p10">Diana, bu defa da acıyor,</p>

  <p class="p10">“Bak, anne,” diyor açık vermemeye çalışan bir ses tonu ile, “tek bir kelimesine bile inanmıyorum!”</p>

  <p class="p10">(“Oysa,” demişti, O akşam bize, “beni etkilemeyi pekâlâ da becermişti!”)</p>

  <p class="p10">“Ne demek ‘inanmıyorum’? İnanmıyorum da ne demek?” Mrs. Auchincloss, artık çıngır çıngırdır. “İşte kitap, 1973 basımı! Burada, Boston’da basılmış! Adı, ‘Mektuplar’!”</p>

  <p class="p10">Diana bakıyor, sahici bir kitap, lâfı saptırıyor,</p>

  <p class="p10">“Sen nereden buldun? Öyle pek gezmezsin de...”</p>

  <p class="p10">“Mrs. White getirdi.”</p>

  <p class="p10">“Bana okuyasın diye?..”</p>

  <p class="p10">Mrs. Auchincloss, muzafferane bir tavırla arkasına yaslanıyor,</p>

  <p class="p10">“Herhalde!”</p>

  <p class="p10">Diana, içini çekiyor.</p>

  <p class="p10">“O.K.! Okudun işte.” Olağan bir tavırla ayağa kalkıyor “Ve ben sana teşekkür ederim. Bir fincan kahveye ne dersin?”</p>

  <p class="p10">“Hayır, tabii ki! Cildime dikkat ederim!”</p>

  <p class="p10">“Ben alacağım,” diyerek uzaklaşmaya çalışıyor Diana, ama Mrs. Auchincloss odadan çıkmasına izin vermiyor,</p>

  <p class="p10">“Miss Auchincloss, derhal geri dön ve otur! Seninle henüz işim bitmedi!”</p>

  <p class="p10">“Nedir, anne?”</p>

  <p class="p10">“Senin o Quaker Komitesi üyeliğine de derhal son vermeni istiyorum! Bir Austin-Auchincloss o, o, Humeyni canavarına yardım edemez! Ülkeni hiç düşünmez misin sen?”</p>

  <p class="p10">“Mr. Humeyni bir canavar değil anne,” diye yanıtlıyor Diana, sabırla.</p>

  <p class="p10">“Tabii ki, o bir canavar! Daha dün New York Post yazdı. Mr. Carpozi...”</p>

  <p class="p10">Diana, Mr. Carpozi’yi küçümsemeye karar veriyor (oysa hiç de öyle küçümsenecek birisi değil, Türkiye’deki karşılığı örneğin, Emin Çölaşan olmalı).</p>

  <p class="p10">“Mr. Carpozi de kim?”</p>

  <p class="p10">“O ünlü gazeteci! ‘Ayatollah’ın Mein Kampf’ı isimli kitabın yazarı!”</p>

  <p class="p10">Diana kulaklarına inanamamaktadır,</p>

  <p class="p10">“Hadi, anne! Humeyni’nin ‘Mein Kampf’ isimli bir kitabının olamayacağını sen de biliyorsun!” (Diana, annesiyle arasında geçen bu diyalogu özetlerken, Günay’ın gülmeye başladığını hatırlıyorum. Amerikalıların yok etmeye karar verdikleri her lidere, ilk iş olarak “Hitlerlik” sıfatını yakıştırdıklarını söylemişti. Nitekim çok sonraları, Saddam’a da aynı unvanı taktılar.)</p>

  <p class="p10">“Nasıl olmaz! Manor Yayınevi’nden çıktı! İsmi. ‘Ayatollah Homeyni’nin Mein Kampf’ı!” diye çırpınıyor kadın.</p>

  <p class="p10">“Ve sende bir nüsha var, öyle mi?”</p>

  <p class="p10">Hayır, yoktur, çünkü Mrs. Austin-Auchincloss, eseri kitapçıda görmüştür, ama “öyle bir süprüntüye” para vermek istemediği için satın almamıştır,</p>

  <p class="p10">“Ben, Alman Hitler’in kitabını da almamıştım. Bilirsin, Hitler’den nefret ederim!”</p>

  <p class="p10">“İsa Mesih, anne! Ne ilgisi var şimdi?”</p>

  <p class="p10">“O çılgın Arap da tıpkı Hitler gibi! Bir deli! Bir zorba! Nefret dolu bir insan!”</p>

  <p class="p10">Bu noktada artık Diana da çığlık çığlıktır,</p>

  <p class="p10">“Anne, Mr. Humeyni Arap bile değil! O bir İranlı!”</p>

  <p class="p10">Mrs. Auchincloss, gözünü olsun kırpmaz.</p>

  <p class="p10">“İranlı, Arap, Türk!” der, tükürür gibi, “Muhammedi işte! Oriental!”</p>

  <p class="p10">Diana, “Hiçbir yolu yoktu,” diyordu rakı kadehinin içine, “annem olacak bu kadına bir şey anlatmanın hiçbir yolu yoktu!”</p>

  <p class="p10">Konuyu değiştirmeye çalışmış, bu defa da, Türkiye’de olacakları süreçte evi kiralamak isteyen beş çocuklu zenci Profesör Tillich’ten dolayı kavga etmişlerdi. Mrs. Auchincloss, baba evini bir zenciye kiralamaktansa ölmeyi yeğliyordu, nitekim titreme nöbetine tutulduğuna bakılırsa, ölümü yakın gibiydi. Diana yine acıdı,</p>

  <p class="p10">“Hadi anne, hadi! Mrs. Tillich’in benden daha kötü bir ev kadını olması mümkün değil! O da Sarah Hala gibi!”</p>

  <p class="p10">Sarah Hala dediği, bahçıvanlarının karısıydı. Gerçekten de, Diana’nın “ev kibiri” dediği temizlik patolojisi kurbanıydı. Diana, Mrs. Tillich’in nicedir bakımsız kalan evi nasıl toparlayacağını anlattı. Mrs. Auchincloss sakinleşti, ancak hemen ardından sükûnetinin bedelini talep etti,</p>

  <p class="p10">“Bak Catherine, geliş nedenim Katyuşka!” diye açıkladı, “Düşündüm, düşünüyorum ki, onu bu yıl burada benimle bırakabilirsin!”</p>

  <p class="p10">Diana, bu konuyu daha önce de konuştuklarını hatırlatıyor,</p>

  <p class="p10">“David’le ben, Katyuşka’nın farklı deneyimleri olsun istiyoruz,” diye tekrarlıyor, “bu bir yılın farklı deneyimler geliştirmesine yardımcı olacağına inanıyoruz.”</p>

  <p class="p10">“Catherine! Raporlar var! Bak, burada!”</p>

  <p class="p10">Yaşlı kadın evrak çantasına bir kez daha saldırıyor ve yaylım ateşi başlıyor,</p>

  <p class="p10">“Türkiye’de her beş çocuktan birisinin tüberküloz olduğunu biliyor musun? Cüzzamın çok yaygın olduğunu biliyor musun? Tanrı aşkına, cüzzamlı köylerin etrafına Batılılar görmesin diye duvar çekiyorlar! Her yıl, Türkiye’de görev yapan Amerikan askeri personelinin yarısı hastalandıkları için geri gönderiliyorlar! Ailelerinin yüzde doksan ikisi ilk yıl içinde yumurtalık iltihabına yakalanıyorlar! Dizanteri ve sarılık olanlar bu rakamın dışında! Yani, Catherine! Yemek için uygun et bile bulamayacaksın! Etler tenyalı! Türk çocuklarının yüzde doksanında bağırsak kurdu var! Onlar pisliğe alışık! Ama ya Katyuşka? Ya bebek? Bu seni korkutmuyor mu? Sizin PX ayrıcalıklarınız da olmayacak! Üstelik haşiş sorunu da var! Türk kadınlarının çocuklarını uyutmak için onlara afyonlu su içirdiklerini biliyor muydun? Yemeklerinde bile haşiş kullanıyorlar! Sen nasıl böyle bir...”</p>

  <p class="p10">Yaşlı kadın bitirmek bilmiyor. Sonunda, Diana pes ediyor,</p>

  <p class="p10">“Anne, gerçekten harikasın sen! Nereden buldun bunları?”</p>

  <p class="p10">“Yani! Seni ikna etmenin başka bir yolu olmadığını düşündüm! İşte, kendin gör: Dünya Sağlık Teşkilatı raporları, Birleşik Devletler Kara Kuvvetleri’nin tabiyeleri, Af Örgütü’nün yayınları... işte!”</p>

  <p class="p10">Kısa bir sessizlik oluyor,</p>

  <p class="p10">“Peki, ne diyorsun?” diye üsteliyor, Mrs. Auchincloss.</p>

  <p class="p10">“Ne dememi istiyorsun?”</p>

  <p class="p10">“Gitmiyoruz demeni istiyorum!”</p>

  <p class="p10">“İmkânsızı istiyorsun!”</p>

  <p class="p10">“Niçin ama?”</p>

  <p class="p10">Yine kendinden geçmiş gibi bağırmaya başlıyor yaşlı kadın. Yine fırlayan boyun damarları, yine ürken Diana,</p>

  <p class="p10">“Anne! Lütfen kendine gel! Hastalanacaksın!”</p>

  <p class="p10">“Miss Austin-Auchincloss! Konuyu değiştirme! Cevap ver bana, niçin? Niçin imkânsızı istiyorum?”</p>

  <p class="p10">Kahveden çoktan vazgeçen Diana, annesinin karşısına yerleşiyor, gözlerinin içine bakıyor.</p>

  <p class="p10">“Anne, bak” diyor, ne denli içten olduğunu yansıttığını umduğu bir tavırla.</p>

  <p class="p10">“Anne, bak, Katyuşka’nın bir seçeneği olsun istiyorum. Birleşik Devletler dışında bir seçeneği. Her koşula uyum sağlayabilecek şekilde büyüsün istiyorum. Anlıyor musun beni?”</p>

  <p class="p10">Mrs. Austin-Auchincloss’a göre, Birleşik Devletler dışındaki dünya bütünüyle ilkeldir. Gözleri hayretle açılıyor,</p>

  <p class="p10">“Ama Catherine! Katyuşka niçin ilkelliğe uyum sağlasın ki?” Diana, bu noktada duraladı, Boğaz Köprüsü’ne, Ziya Bar’ın kalabalığına görmeden baktı,</p>

  <p class="p10">“Doğrusunu isterseniz, bu sorunun kolay bir cevabı yoktu,” diye söylendi. Derin bir nefes almış,</p>

  <p class="p10">“Bak anne, öyle inanıyorum ki, dünyanın gidişatı Katyuşka ve küçük David’i hayatlarının bir noktasında ilkel yaşam koşullarına zorlayacak,” diye sürdürmüştü,</p>

  <p class="p10">“Çocuklar, ayakta kalabilmek için amansız bir savaş vermek zorunda kalacaklar. Ama bu savaşa hazır değiller. Tersine, Birleşik Devletler’in düzeni onları bu savaşı asla kazanamayacakları biçimde şekillendiriyor. Çünkü düzenin kendisi meşum bir komplonun eseri. Komplonun varlığını hissediyorum, ama nerede, ne zaman başladığını, ne kadar süreceğini kestiremiyorum. Bütün bildiğim, ittifakın giderek güçleniyor, her gün biraz daha genişliyor olduğu. Sanki bir hortuma yakalandık ve bu hortum etimizi kemiğimizden sıyıracak, iskeletimizi un ufak edecek. Bunu sezi-yorum. Farelerin gemiyi terk etme zamanının geldiğini sezdikleri gibi seziyorum. Ancak bizim yüzebileceğimiz bir kıyımız da yok. Ama belki çocukların bir şansı olabilir diye düşünüyorum! Başka yaşam biçimlerine, başka seçeceklere hazır ve daha önemlisi açık olurlarsa bir şansları olabilir diye umuyorum. Onlara özgür olmak şansı tanımak zorunda olduğumuzu hissediyorum. Ve bunu gecikmeden, şimdi yapmalıyız. Çünkü, açıkçası, Amerikan medeniyetinin bu komplo karşısında daha uzun yıllar direnebileceğinden emin değilim!”</p>

  <p class="p10">Mrs. Auchincloss’un ilk tepkisi, “Offf! Ne kadar marazi bir çocuksun, Ellen Catherine!” oldu. Evet, “Kızıllar” tehlikesini teslim ediyordu ama, Amerika’nın gücüne duyduğu güven ölümcül bir tehditle karşı karşıya olduklarını kabullenmesine engeldi. Oysa Diana, sözünü ettiği tehlikenin “Kızıllar” olmadığını söyledi. Hayır, nükleer savaştan da bahsetmiyordu! Diana’nın sezinlediği komplo, “bizim mekanik kölelerimiz” diye adlandırdığı yüksek teknoloji ürünleri ile Amerikan toplumunu örgütleyen, yöneten bilim adamları ve mühendislerin “meş’um” işbirliğiydi.</p>

  <p class="p10">“Teknoloji çağına uyum sağlayacak şekilde eğitiliyor, örgütleniyor, yönetiliyor olmamız, bizim mekanik kölelerimizin zaferidir,” diyordu Diana. “Mekanik kölelerimiz egemenliklerini sürdürebilmek için bizim boyunduruğumuz altına giriyorlar. Bu şeytani yolla, biz onları köle sanırken, aslında, onlar bizi esir almış durumdalar! Teknokrasi öylesine iyi örgütlendi ki, teker teker hepimizin beynini yıkıyor. Amerikalı, artık teknolojiyi kendisine köle etmeyen özgür insandan nefret ediyor. Evinde bilgisayarı olmayanı aşağılıyor, ihtiyaç duymayana aylak diyor. Bir zamanın toprak sahibi Güneylileri gibi. İnsanın değerini, sahip olduğu köle, bu durumda, mekanik köle sayısına göre saptıyoruz. Amerika Birleşik Devletleri kölelerin sırtında yükseliyor! Putperest Roma gibi! Eski Yunan gibi! Kâinatın merkezini mekanik köleler ele geçirdiler! Ve köle sahipleri, köleleri olmadan yaşayamıyorlar! Hayatta kalmanın tek koşulu mekanik kölelere uyum sağlamak! Böylesi bir bağımlılığı dehşet verici bulmuyor musun? Kölesi olmasa saçını tarayamayacak bir Scarlet O’Hara figürünü acıklı bulmaz mısın? Bu bağımlılığı aşağılık bulmuyor musun? Aynı konuma geri dönmüş olmamız dehşet verici değil mi?”</p>

  <p class="p10">Bu noktada, Mrs. Auchincloss, kızını, Diana’nın o güne kadar annesinin ağzından hiç duymadığı bir küfürle ödüllendirdi (yüklem, Diana’nın!).</p>

  <p class="p10">“Bull shit! Bana bu kadar iyi hizmet veren bir makineye neden köle olmayayım?”</p>

  <p class="p10">“Tekrar düşün, sahibini kendi olmadan kıpırdamayacak hale getiren bir köle, köle olmaktan çıkmaz mı? İnsan en kolay mülkiyet yoluyla esir olmaz mı? Parayı düşün, ne kadar çok birikirse, vazgeçmesi o kadar zor olmaz mı? Sen parayı değil, para seni kullanmaya başlamaz mı?”</p>

  <p class="p10">“Ne var bunda? Servet günah değil ki?”</p>

  <p class="p10">“1929’u hatırla! İntihar edenler milyonerlerdi, yoksullar değil! Anlamıyor musun anne, teknokrasi ruhu iğdiş eder! Ruhumuzun öldüğünün farkında değil misin? Amerika’nın öldüğünün farkında değil misin?”</p>

  <p class="p10">“Delisin sen! Miss Austin-Auchincloss, düpedüz saçmalıyorsun! İyi Hıristiyanların ruhu hiçbir zaman ölmez! Bir Püriten, Kutsal Ruh’un ölümsüzlüğünü her an içinde duyar!”</p>

  <p class="p10">Ne garip bir muhabbetti! Ne garip bir ana-kız konuşması!</p>

  <p class="p10">Gelişmişliklerine mi, yoksa uçukluklarına mı vermem gerektiğini kestirememiştim. Böylesi meseleleri dert edinmeleri tuzlarının kuru olduğundan, daha da açıkçası rahat battığından mıydı? Yoksa, bunlar sahici meselelerdi de biz mi farkına varamıyorduk? Hatırlarsanız, o yıllar, yüzlerce Amerikan ailesinin benzer gerekçelerle Alaska’nın kuş uçmaz kervan geçmez yörelerine göçtükleri, elektriğin, hatta suyun olmadığı ıssızda Robinson Crusoe hayatı sürdürmeye çalıştıkları yıllardı. Onlarca metre karın altında, çiğ et yemekten buzlu suda yıkanmaya varıncaya dek, her türlü ilkel şartlar altında yaşamayı öğreniyorlardı. Diana’nın annesine (ve dolayısıyla, bize!) dillendirdiği kaygılarıyla biraz da bu gelişmeleri anlamak ihtiyacıyla ilgilendiğimi itiraf etmeliyim! Ne var ki, Pavloviçlerin Türkiye serüvenleri, kaygılarının telmihi doğrultusunda ancak kısmen şekillendi. Bununla beraber, daha sonra olacakları yorumlayabilmek için Diana’nın dünya görüşünü onun anlatımına mümkün olduğunca sadık kalarak aktarmaya çalışacağım.</p>

  <p class="p10">Diana, bu konuları annesiyle “ilk ve son defa” konuşmaya niyetlendiğinden, etkilenmemeye gayret ediyor, eteğindeki taşların tümünü döküp kurtulmak istiyordu,</p>

  <p class="p10">“Sen özgürlük partisinden değil misin? Anne, teknokratlarla işbirliği yapan sözde kölelerimizin bizi biçimlendirdiğini, eğittiğini, belirli kalıplara döktüğünü görmüyor musun? Bizi rekabete zorladıklarını, kendileri kadar dakik, hızlı, becerikli ve usta olmamızı talep ettiklerinin farkında değil misin? Bu kâinatın merkezi biz insanlar değil miydik, anne? Hatırlasana, Kutsal Kitap ne der? Köle sahipleri olarak bizim birbirimizle olan ilişkimizi de onların, mekanik kölelerimizin belirlediği doğru değil mi? Tıpkı bir makinenin parçaları gibi, hesaplı bir ahenk içinde olmamız da-yatılmıyor mu? Seninle, anne-kız ilişkilerimiz bile hesaplı değil mi? Bana olan sevgini, ancak parçası olduğumuz mekanizmanın işleyişini engellemediğim sürece idame ettirebildiğin doğru değil mi? En ufak bir uyumsuzluk gösterdiğimde beni ıskartaya çıkardığın doğru değil mi? Beni hiçbir zaman ben olduğum için sevemediğin doğru değil mi?”</p>

  <p class="p10">David Pavloviç’le evliliğinin, Büyük Makine’nin dişlileri arasına sokulan bir çomak gibi görüldüğü için dışlandığını anlatmaya çalışıyordu. Mrs. Austin-Auchincloss’un Boston Şehir Kulübü’nde ya da Amerikan Devriminin Kız Evlâtları Derneği’nde kendisine “onur vermeyen” bir kız evladı, asla içselleştiremediğini anlatmaya çalışıyordu.</p>

  <p class="p10">“Yani Tanrı aşkına, anne! Benden öyle vazgeçtin ki, tavan arasına bile kaldırmıyor, doğrudan çöpe atıyorsun! Ama şunu da bilmeni istiyorum. Çöpe attığın Ben’im yerime, Katyuşka’yı ikna etmene izin vermeyeceğim! İnan bana, maliyeti ne olursa olsun bunu yapmayacağım! Makinelerin sükût etmesi pahasına yapmayacağım! Türkiye iyi bir şans. Bu şansı ailemin kurtuluşu için kullanacağım!”</p>

  <p class="p10">Böylesi bir ithamın herhangi bir anneyi perişan edeceğini düşünürdüm, ama anlaşılan öyle olmamış, Mrs. Auchincloss kadim doğruları tekrarlamakla yetinmişti,</p>

  <p class="p10">“Saçma! Tanrı’nın sevgisi bile koşulsuz değildir. Kendine düşeni yerine getirmeli, görevini yapmalısın.”</p>

  <p class="p10">“Kadim doğruların” neler olduğuna girmeden önce yine bir parantez açıp, Mrs. Auchincloss’un bu cümlesine okurun dikkatini çekmeliyim. Çünkü bu cümle, Diana’nın rahmetli Günay’a tutkuyla bağlanmış olmasının nedenini açıklayan bir cümledir. Hatırlayacağınız gibi, Rodoplu, Ülgen’i Zeus’la, Müslüman Allah’ını Püriten Tanrı’sıyla karşılaştırmış, “koşullu sevgi”nin nass değil, kültürel dayatma olduğunu açıklayıvermişti. O anda bu açıklamanın Diana’yı neden o kadar sarstığını anlamamıştık. Meğer, Rodoplu’nun düşünsel düzlemde getirdiği açıklamayı, Nesibe pratikte doğrulamaktaymış, Diana’nın, bu iki Türk kadınına boyutlarının tarifi imkânsız bir aşkla bağlanmasının sırrının bu sarsıcı keşfinde yatıyor olduğunu çok sonra anladım. Biz yine hikâyemize dönelim.</p>

  <p class="p10">Mrs. Auchincloss, kızının kaygılarını imanını yitirmesine bağladı. Kilise’ye dönmesini istedi.</p>

  <p class="p10">“Ama, artık benim için çok geçti! Anlıyor musunuz?” dedi, Diana bize. Dudakları bükülmüştü, gözyaşları rakı bardağının içine düştü düşecekmiş gibiydi,</p>

  <p class="p10">“‘Çok geç, anne,’ dedim,” dedi, “‘Senin için bile çok geç! Çünkü artık ne sen Mayfair güvertesinde Yeni Kudüs’e doğru yol alan bir Püriten’sin ne Papaz Cotton günde altmış soruyla kendisini denetleyen bir evliya. Patiska elbiselerinin yerini kaşmir kazakların aldı. Yeni Kudüs’te artık kokain satıcıları, kadın tüccarları dolaşıyor. Harvard’da günde ne kadar marihuana tüketildiğini bilmek ister misin? Ne dersin, John Amca mezarında dönmemiş midir? Anlamıyor musun, Tanrı’nın elinden Kıyamet Günü’nü bile aldık. Bu gidişle Yeni İsrailoğulları’nın Mesih’i, geri dönmeye karar verdiği zaman ayağını basacak toprak parçası bulamayacak!’”</p>

  <p class="p10">“Bu çok acımasız olmuş, öyle değil mi?” Bunu soran, Rodoplu’ydu.</p>

  <p class="p10">“Belki!” dedi Diana, hafifçe omuzlarını silkerek, “Ama kendimi kontrol etmek ihtiyacını duymadım, ‘Bu dünyada olup biten her şeyin Tanrı’nın isteği doğrultusunda gerçekleştiğini biliyoruz,’ dedim. ‘Bu dünya, insan idrakinin alamayacağı kadar büyük bir semavi düzenin parçasıdır. Kim bilir, belki de Tanrı, biz Amerikalıları Kıyamet Günü’nü gerçekleştirelim diye yarattı!’”</p>

  <p class="p10">Bu da yetmemiş, “Teknokrasi, yani Amerika, kendisini yok etmeden insan yücelmeyecek. Amerika yok olunca, ışık Orient’ten gelecek. Orient’ten, anne, Asya’dan. Ve ben, Katyuşka bu mucizeye tanık olsun istiyorum!” diye üstüne üstüne gitmişti. Rodoplu, Diana’ya, yaşlı kadına bunu niye yaptığını sordu. Amerikalı kadının cevabı, “Niye yapmasaydım?” oldu.</p>

  <p class="p10">“Annenizi sever misiniz?”</p>

  <p class="p10">Diana, bu soruya cevap vermedi.</p>

  <p class="p10">“Işık Orient’ten gelecek, dediğim zaman nasıl sıçradığını görmeliydiniz! Şapkasındaki çiçekler şiddetle titremeye başladı. O zaman fazla ileri gittiğimi düşünmeye başladım.”</p>

  <p class="p10">Ancak anlaşılan, yine bir hata yapmış, yaşlı kadına bir gemiye binip dünya seyahatine çıkmasını önermişti. Bineceği geminin bir Amerikan gemisi olması halinde güvencede olacağını açıklamasına rağmen, aklı hâlâ entarili Humeynilerde olan Mrs. Auchincloss, hakarete uğramış gibi kalkınmış,</p>

  <p class="p10">“O, o, o,” diye kekelemişti, “o seks düşkünü barbarların arasında benim ne işim var?”</p>

  <p class="p10">“Eski dünyayı çıyanların veba saçtığı bir dehliz gibi görür,” diye açıkladı Diana, “ona göre, Orient bir yana, Londra köhne, Paris o terbiyesiz Fransızlarla doludur. Yine de, bir Amerikan gemisine binebileceğini, Amerikan oteller zincirinde kalabileceğini söyledim. İstanbul’a bile gelebilir, Hilton’da kalabilirdi, öyle değil mi? Ama bükülmeyecekti! ‘O Muhammedi ülkesine asla ayak basmam!’ diye haykırdı! İşte,” Günay’la benim gözlerimizin içine baktı,</p>

  <p class="p10">“İşte, hepsi bu!”</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p2"><span class="t9">&nbsp;</span></p>

  <p class="p2"><span class="t9">&nbsp;</span></p>

  <p class="p2"><span class="t9">&nbsp;</span></p>

  <p class="p2"><span class="t9">&nbsp;</span></p>

  <p class="p2"><span class="t9">&nbsp;</span></p>

  <p class="p2"><span class="t9">&nbsp;</span></p>

  <p class="p2"><span class="t9">&nbsp;</span></p>

  <p class="p11"><span class="t9">&nbsp;</span></p>

  <p class="p2"><span class="t9">&nbsp;</span></p>

  <p class="p2"><span class="t9">&nbsp;</span></p>

  <p class="p2"><span class="t9">&nbsp;</span></p>

  <p class="p2"><span class="t9">&nbsp;</span></p>

  <p class="p2"><span class="t9">&nbsp;</span></p>

  <h2 class="h20"><a id="ncx657"></a></h2>
</body>
</html>
