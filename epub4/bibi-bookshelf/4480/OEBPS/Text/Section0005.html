<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>PAVLOVİÇLER</title>
</head>

<body>
  <h2 class="h20">III</h2>

  <p class="p1">&nbsp;</p>

  <p class="p8"><span class="t2">“Birinci Dünya Savaşı’ndan sonra olan bitenin beni şaş-kına çevirdiğini itiraf etmekten utanmıyorum. Beklediğim, barışın tekâmülüydü, savaşın değil; toplumun barış içinde yeniden düzenlenmesiydi, kanlı ihtilaller değil; hümanizmdi, kitle katliamları değil; arıtılmış demokrasilerdi, otokratik diktatorya değil; bilimin ilerlemesiydi, propagandanın ve gerçeğin yerine geçen otoriter sloganlar değil; her cephede ilerlemeydi, barbarlığa geri dönüş değil!”</span></p>

  <p class="p9"><span class="t7">Pitirim Sorokin, New York, 1941</span></p>

  <p class="p1">&nbsp;</p>

  <p class="p10">“Asli İsrailoğulları”nın Tanrı’nın isteklerine yüz çevirdikleri endişesini “Yeni İsrailoğulları”da paylaştılar. 1960, Püritenler için özellikle kötü bir yıl oldu. Katolik John Kennedy’nin başkan seçilmiş olmasını, bu toprakları onun gibilerden sakınabilmeleri için bahşeden Tanrı’ya ihanet olarak değerlendirdiler. Yahova’nın böyle bir ihaneti cezasız bırakması düşünülemezdi “ve nitekim” seçimlerin üzerinden altı ay geçmeden Küba olayı patlak verdi. Amerikalılar, Vietnam, Ortadoğu ve İran’da yaşayacakları bir dizi yenilginin ilkini Domuzlar Körfezi’nde tattılar.</p>

  <p class="p10">Robert Steven Auchincloss, bu felâketi, “Tanrı, Birleşik Devleti yoksullar karşısında aciz bırakarak tedip etti” hükmüyle açıkladı. Diana, o gün, Püriten ahlâkın ekonomik ilkelerini öğrendi.</p>

  <p class="p10">“Yoksulluk günahtır, yoksullar günahkârdırlar. Tanrı’nın ‘çalış!’ emrine itaat etmeyenler ilahi teveccühü kazanacak kişilikten yoksun, işe yaramaz serseriler, yoksuldurlar.”</p>

  <p class="p10">Öte yandan, “ateist komünistlerden”, yani Kennedy liberallerinden esinlenen Yahudi destekli Demokratlar, “Yeni Sınır” dedikleri programla “sarhoş zencilerden beyaz süprüntülere” kadar yüzbinlerce aylağı tembelliğe teşvik ediyor, zor kazanılmış Amerikan dolarlarını, “Tanrı’nın vazgeçtiği” ülkelerde çarçur ediyorlardı. Zaten, eğer Tanrı onlardan vazgeçmemiş olsaydı, bu “yoksul” ülkeler de Birleşik Devletler gibi servet sahibi olurdu. Amerikan dış yardımı, Tanrı’nın âdetine ters düşen bir uygulamaydı.</p>

  <p class="p10">Martin Luther King, iki yüz bin kişiyi peşine takıp, ünlü “Özgürlük Yürüyüşü”nü başlattığında, ırk ayrımının yasa zoruyla kaldırılması ihtimalinden dehşete düştüler! Massachusetts Devleti’ni üç yüz yıl önce Tanrı’nın isteği doğrultusunda yaşayabilmek için kurmuşlardı. Ve şimdi bunca emekle oluşturdukları okullarını, yemek yedikleri lokantalarını zencilere açmaları isteniyordu! Her şey bir tarafa, kişinin, hizmet edeceği insanı seçmesi en doğal hakkı olmalıydı! Tersi despotizmdi, şiddetti, baskıydı, Amerika’yı Amerika yapan ilkelere aykırıydı!</p>

  <p class="p10">“Düşünebiliyor musunuz, Mrs. White?” diye günde birkaç kez tekrarlıyordu Mrs. Auchincloss, emektar mürebbiyeye, “Düşünebiliyor musunuz? Yakında o zenciler, cafcaflı giysileri, iki ayda hurdalık ettikleri pahalı otomobilleriyle gelecekler ve burada, bizim ön bahçemizde, Tanrı’dan korkan Amerikalılardan gasp ettikleri vergilerle caka satacaklar!”</p>

  <p class="p10">Günay, o dönemde Birleşik Devletlerin Tennessee Eyaleti’nin başkentinde, Nashville’de, öğrenciydi. “Bir Türk’ün anlamasına, anlamasına demeyeyim de, kavramasına, idrak etmesine, içselleştirmesine imkân olmayan bir dönemdi,” diye anlatmıştı.</p>

  <p class="p10">“Üniversitede, zenci hademelerle aynı asansöre binmeyen öğretim üyeleri gördüm! Biliyor musun, Afrikalı öğrenciler, sırf Amerikalı zencilerle karıştırılmasınlar diye okula rengârenk yerel kıyafetleri ile gelirlerdi! Daha da ironik olanı; Amerikalı zencileri, beyazlar gibi onlar da küçümserlerdi! Neden biliyor musunuz? Bir, ‘köle’ oldukları; iki, Amerikan emperyalizmine hizmet ettikleri için! Müslüman Afrikalılar daha da haklıcıydılar. Onlar, bir yandan da kendilerini muhteşem İslâm medeniyetinin vârisleri gördükleri için marjinal Hıristiyan mezheplerine, kelime yerindeyse, ‘takılan’ Amerikan zencilerinden büsbütün uzak dururlardı. Hatırlıyorum, bir defasında o ünlü Özgürlük Kilisesi’nde bir gösteri düzenlenmişti. Bütün gün sürecek bir gösteri olduğu için öğle yemeği meselesinin de halledilmesi gerekliydi. -soslu makarna pişirilecekti!- Yanıma, sonradan Malcolm X’in has adamlarından olacak biri yanaştı. ‘<span class="t6">Are you a friend</span>?’ diye sordu. Meğer, harekete olumlu bakıp bakmadığımı sorarmış. Neyse, evet deyince, Kilise’de yemek dağıtımına yardımcı olur muyum diye sordu. ‘Peki,’ dedim. Senegalli bir kız arkadaş var, onu da alıp gitmek istedim. Hani, o da Afrikalı ya, duygudaşlık besler sanıyordum. Ama kız gelmedi. Babası, ‘Senegal İlerici Birliği’ne mensup bir milletvekiliydi. Anlaşılan ‘solcu’ yine aynı kelimeyi kullanacağım, ‘takıldığı’ için -bilmem, bilir misin, ‘60’larda Senegal, Kuzey Vietnam’la işbirliği içindeydi- yan dururmuş. Demin, Türk’ün anlamasına imkân yoktu dedim ama, bunu siyah deri renginden iğrenmek anlamında söyledim. Oysa Amerika’daki ırk ayrımı, biraz da eğitimli soyluların ‘maganda’ zencilere içerlemeleri şeklindeydi ki, bunu anlarsın. Uyuşturucu ticaretinden kazandığı parayı pembe Kadillak’a yatıran zenci çok da çekilmez olabiliyor. Tabii ‘o’ zenciyle, Mississippi pamuk tarlasında ot yolan zenci arasında hiçbir bağlantının olmadığı gerçeğini kime anlatırsın?”</p>

  <p class="p10">Ben yine hikâyemize döneyim, Auchinclosslar, İkinci Dünya Savaşı’nın, Amerikan toplumunu oluşturan cemaatlerin etkinlik hiyerarşisini altüst etmiş olduğunu anlamak istememişlerdi. Oysa dünyanın dört bir tarafında “Tanrı ve memleket” için omuz omuza savaşan onlarca değişik etnik ve dini kökenli yüzbinlerce delikanlının, madalyalar ve emekli maaşları ile yetinmeyeceklerini bilmeleri gerekirdi diye düşünüyor insan! Amerika’nın biraz zencileşmesi, çokça da Yahudileşmesi ile sonuçlanacak bu süreç, Kennedy’nin başkan seçilmesiyle noktalandı. Kısaca WASP diye bilinen, beyaz, Anglo-Sakson kökenli Protestan Yeni İngilterelilerin Birleşik Devletler üzerindeki vesayetleri geri dönülmez biçimde sarsıldı. Asli ve Yeni İsrailoğulları, yani Yahudilerle Protestanlar, bir arada yaşamaktan öte işbirliği yapmak zorunda kaldılar. Son umut kırıntıları da yok olmuştu. O da şöyle: Ya birden fazla Mesih vardı ya da tekti, ama herkesi “idare ediyordu”! Ve ne Yeni ne de Eski Kudüs’e dönmeye niyeti vardı!</p>

  <p class="p10">Diğer taraftan, “nihai silah”, atom bombası, “rasyonel insanın emrindeki teknolojinin” yüzyılın başında umulduğu gibi, dünyayı “insana elverir” kılmayacağını kanıtladı. İnsanoğlunun rasyonel olmadığını, gizli vahşiliğini öğrenmek için ‘Freud’un konferanslarına taşınmaya gerek yoktu. Toplama kampları, Hiroşimalar ve her an gündemde olan savaşlar, insanın insana yapabileceğinin televizyon ekranlarından yayılan belgeleriydi. 1914’ten bu yana gündemde olan <span class="t6">muazzamlar</span>, muazzam devletler, muazzam fabrikalar, muazzam makineler, muazzam şehirler, muazzam siyasi partiler, muazzam holdingler, muazzam sendikalar (Rodoplu’nun <span class="t6">Colosus’ları, Büyük Makine’si</span>!) bireyi “kimse vazgeçilmez değildir” söylemiyle her an ikame edilebilir konumuna yerleştirdi. Marjinalliğini defalarca ve gaddarca yüzüne çarptı.</p>

  <p class="p10">Tanrı’nın “Seçkin Kulları”, hiç kimse ile paylaşamadıkları iç dondurucu yalnızlıklarını biçimlendiren olaylarda hiçbir söz hakkına sahip olmadıklarını, giderek artan bir çaresizlikle kavradılar. Bundan böyle, ne bir Austin-Auchincloss’un ne de iki yüz yıllık Pavloviç hanedanı vârisinin, kendisinin ya da ulusunun ya da medeniyetinin geleceğine en ufak bir müdahalede bulunma umudu kalmayacaktı.</p>

  <p class="p10">Bireysel çözüm, “<span class="t6">muazzamlar</span>”a, <span class="t6">megamachine</span>’e isyandı; onların reddiydi. Kılık kıyafetle başladılar. Protestocuların sayısı, protesto edilenleri aşar gibi olunca, “erkekler bellerine kadar uzattıkları saçlarını maviye boyadılar, kızlar usturaya vurdular”. <span class="t6">Hippy, beatnik, punk</span> gibi, yerleşik düzeni uyaracağı düşünülen, ancak annelere gözyaşı döktürmekten ileri gidemeyen kimlikler, “muazzam” üniversitelerin sosyal bilimcilerine araştırma malzemesi sağlayabileceklerinin keşfinden sonra, “sevimli gariplikler” olarak nitelendirilip pasifize edildiler. Esrar serbest bırakıldı, dans pistlerinin “deşarj” hizmetinden anne babalar da yararlanır oldular. Ne ki, Başkan Kennedy’nin öldürüldüğü yıl, yine atalarından ünlü Püriten eğitimci John Harvard’ın kurduğu Harvard Üniversitesi’nin kız bölümüne kaydolan Ellen Catherine, “aylaklıkta erdem bulan” çiçek çocuklarının tanımıyla, henüz tam bir “antika”ydı!</p>

  <p class="p10">Öte yandan, Rabin Levi Pavloviç’in kehaneti doğrulandı, oğlunun “lütuf” sandığı dehası, “lanet”i oldu. David, cemaat liderliğini küçük kardeşine devredip Harvard’a, “insanın iç dünyasının bilimsel olarak ne olduğunu” keşfetmeye gitti. Freud’la tanıştı. Din kardeşinin insanoğlunun “reel” fıtratına ilişkin tüyler ürpertici sezileri David’i altüst etti. Freud’un çizdiği insan tablosu, “sitayişkâr” olmadığı gibi, “kişiyi Tanrı’dan kopartıp İblis ile evlendiriyordu”. Freud, “insanoğlunun dünyaya çirkinlik ve küllerin örttüğü bir ufacık iyilik kıvılcımı” ile doğduğuna, bu kıvılcımın Tanrı, yani ruh olduğuna, “bir hazine gibi korunması, güçlü bir ateşe dönüşünceye kadar özenle bakılması” gerektiğine, “külleri yok edecek olanın yine ateş” olduğuna, “zor olanın iyiliğin düşmanlarının maskesini düşürebilmek” olduğuna, “kayıtsızlık, tembellik, istibdat ve hatta dehanın iyiliğin düşmanı haline dönüşebildiğine” dair Yahudi inancını inkâr ediyor, düpedüz küfre giriyordu.</p>

  <p class="p10">Genç adam, psikoanalist ile haham arasındaki başlıca farkın, psikoanalistin “iyilik” kavramının bilimsel tanımından yoksunluğu olduğunu idrak ettiğinde kemiklerine kadar sarsıldı. Çünkü insanlığı korumakta çok geç kalındığını fark etmişti. Dini değerlerin yadsındığı bir toplumda, “iyilik” kıvılcımını ateşlemeye çalışmak abesti, “iyilik” kavramını insandan vazgeçmiş bir megamachine çağının anlayabileceği bilimsel terimlerle ifade etmek de olanaksızdı. Elinde kalan, Büyük Makinenin ihtiyaçlarına göre değişen, parça başı doğrular oldu. Montaj bantlarının çılgına çevirdiği işçilerin, eşlerinin eşcinsel olduğunu fark eden kadınların, bedenlerini istedikleri gibi kullanmalarının ne gibi bir sakıncası olduğunu soran gençlerin, çok para kazanmak gibi bir istem duyamayanların, her şeye karşın hayatta kalmalarını sağlamaya çalışmaktan başka çaresi kalmadı. Ancak David Pavloviç bir dehaydı. Dehasının hiç durmadan ürettiği çeşitlemeler, akademik kariyerde görülmemiş bir hızla yükselmesini sağladı. Otuz beş yaşına geldiğinde üç kitabı ve yüze yakın bilimsel makalesi olan ünlü bir psikoloji profesörü olarak büyük itibar görüyordu.</p>

  <p class="p10">Ellen Catherine (ismi henüz Diana olmamıştı) önce hastası oldu Profesör Pavloviç’in.</p>

  <p class="p10">“Ben, hadım bir kralın yönettiği, insanların kısır, otların fosil olduğu kıraç bir toprakta yaşamaya çalışan içi bomboş bir Âdem kızıyım, dipnot, T. S. Elliot,” diye tanıttı kendisini. Sonra da meydan okudu.</p>

  <p class="p10">“Hayat felsefem, iki nokta üst üste, kâinatta hiçbir şeyin, hiçbir anlamı olmadığıdır, nokta.”</p>

  <p class="p10">Pavloviç, üstüne bir çift erkeksi göz takılmış gibi silkindi.</p>

  <p class="p10">“Kendini hep başkalarının cümleleriyle mi tanımlarsın?”</p>

  <p class="p10">“Sadece devlerin,” dedi, genç kadın, “sadece devlerin.”</p>

  <p class="p10">Bunalım Çağı Batılı aydınlarının iliklerine işleyen umutsuzluğu ve endişelerini yansıtan büyük eserleri bir çırpıda saydı.</p>

  <p class="p10">“Batı’nın Çöküşü”, “Cinnet Çağımız”, “Dişini Tırnağına Takan Akıl”, “Veba”, “Buhran Çağı”, “Dava”, “1984”, “25. Saat”.</p>

  <p class="p10">“Anlıyorum,” dedi, David Pavloviç.</p>

  <p class="p10">“Sahi mi? Yirmi beşinci saati yaşadığımızın farkında mısınız?”</p>

  <p class="p10">“Korkarım Gheorghi’yi okumadım,” dedi Profesör, ben bir suçlu Yahudi’yim, bağışla beni gülücüğünü takındı, “anlatmak ister misin?”</p>

  <p class="p10">“Kütüphanede var,” omuz silkti, uzun uzun sustu genç kadın.</p>

  <p class="p10">“Sorun nedir?” <span class="t6">Ben senin doktorunum, bana söyleyebilirsin</span>, diye <span class="t6">italik</span>’ledi.</p>

  <p class="p10">“Hâlâ bakireyim,” dedi, Ellen Catherine “ve... kimseye karşı hiçbir istek duymuyorum.”</p>

  <p class="p10">Pavloviç gözlüklerini çıkardı, temizlemeye koyuldu.</p>

  <p class="p10">“Anlıyorum.” Yeniden taktı. Ellen Catherine’in soluk pamuklu giysisinin altından belli olan çamaşırsız bedenine, güneş yanığı güçlü kollarına, sadece tabandan ibaretmiş gibi duran sandaletlerinde kıpraşan kirli ayaklarına, uzun süredir su yüzü görmemiş kızıl saçlarına, gözlerinin yeşiline baktı.</p>

  <p class="p10">“Sporcu musun?”</p>

  <p class="p10">“Sinema bölümünün sutopu takımındayım.”</p>

  <p class="p10">“Anlıyorum... <span class="t6">Ben de hareketsizlikten kasları incelmiş bir kitap kurduyum</span>. Yeni İngilterelisin?”</p>

  <p class="p10">“Boston.”</p>

  <p class="p10">“Püriten?”</p>

  <p class="p10">“Artık değil,” dedi Ellen Catherine. Pavloviç, kızın gözünden bir an için parlayıp kaybolan endişeyi not etti.</p>

  <p class="p10">Tedavi seansları haftada birden üçe, derken yediye çıktı. Giderek Mesihlerini, kaybolan cennetlerini, çile içinde geçen çocukluklarını, “seçilmiş” olmalarının yükünü, insanlığın geleceğine ilişkin umutsuzluklarını paylaştılar. David Pavloviç, Ellen Catherine’in cinsel isteksizliğini her türlü fiziksel teması iffetsizlik kabul eden Püriten eğitimine yordu, bilimsel açıklamasını yaptı. Ancak kızın karamsarlığına, korkularına çözüm getiremedi. Ellen Catherine’in yaşadığı çağın icabı “özgür olmaya mahkûm” olduğunu söylüyor, her özgür insan gibi, yaşamdan “endişe, sahipsizlik ve yeis”ten başka bir şey beklemesi gerektiğini düşünüyordu.</p>

  <p class="p10">David Pavloviç, kâinatın, “buyrulmuş bir düzen”, yani <span class="t6">Kozmos</span> değil, “kendiliğinden oluşmuş” <span class="t6">Taxis</span> olduğunu anlattı. “Tümüyle anlamsız” olan Taxis’te yaşayan insanoğlu yaptığı seçimden sadece kendisi sorumlu olduğu için, ne kimseye hesap vermek ne de kimseden hesap sormak durumundaydı. Kendisinin kimseye sığınak olamayacağı, “Tzadik cüppesi”ni reddettiğinde kanıtlanmıştı. Bu bakımdan, Ellen Catherine’ye bir şeyler vaat ettiği izlenimini vermek istemezdi. Ama çok iyi arkadaş olabilirlerdi, bu da en önemlisiydi.</p>

  <p class="p10">“Değil mi?” diye cevabını beklemediği bir soru sordu.</p>

  <h2 class="h20"><a id="ncx344"></a></h2>
</body>
</html>
