<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>PAVLOVİÇLER</title>
</head>

<body>
  <h2 class="h20">VIII</h2>

  <p class="p1">&nbsp;</p>

  <p class="p10">Yaklaşan yolculuk tarihinin, “Orient’i, ussal düzlemde bir uğraş olmaktan çıkarıp, halleşilmesi gereken somut bir gerçeğe dönüştürmesi mukadderdi. Prof. Pavloviç, Amerikan Dışişleri Bakanlığı’nın, USIS’in ve Cord Vakfı dâhil, Türkiye’ye ilişkin yayın yapan tüm kuruluşların ülkeye ilişkin siyasal, ekonomik ve askeri yayınlarını okumaya koyuldu. Bu arada da başkent Washington’da Amerikalı diplomatlar ve yüksek rütbeli subaylar için açılan üç aylık, ekstra-yoğun, Türkçe kursuna taşınırken, Diana Pavloviç, içinde belli belirsiz kıpırdayan kuşkuların yerini göz ardı edemeyeceği endişelerin aldığını izledi. Kaderin garip cilvesi olarak, kuşkularını kamçılayan, 1969’dan beri üyesi olduğu Quaker mezhebinin Nobel Barış Ödüllü ünlü Amerikalı Dostlar Hizmet Komitesi’nin tertip ettiği seminerler oldu.</p>

  <p class="p10">Komite, o yıllarda, İran’a ilişkin muhtelif konularda Amerikan hükümetinin finanse ettiği ve Amerika’nın ulusal çıkarları doğrultusunda yönlendirdiği seminerlere -ki, bunlardan Princeton’dakiler dahil, bir kısmına Profesör Pavloviç de katılmıştı- alternatif seminerler düzenliyordu. Varoluş nedenini, “kamuoyunu doğru bilgilendirmek” şeklinde açıklayan Komite’nin düzenlediği seminerlerde üretilen bilgi ve tezlerin iktidar çevrelerinin temel aldığı doğrularla çelişmesi neredeyse kuraldı. Ve yine her zaman olduğu gibi Komite’nin ürettiği bilgi ve tezler söz konusu ülkenin -bu durumda İran’ın- ille de lehine değilse bile, her halükârda iyi niyetli girişimlerin sonuçlarıydı. Dostlar Komitesi, bu tutumuyla, özellikle de ‘68’ kuşağının gönlünde yer etti ama “Tanrısını ve ülkesini seven Amerikalılar”ca, hain ilân edilmekten kurtulamadı.</p>

  <p class="p10">Diana, tedirginliğinin izini bir gazeteciye, Chronical gazetesinin ünlü kalemi Woolman’a sürüyordu. David’e, Woolman’in bir süredir Komite’nin düzenlediği alternatif seminerlere katıldığını, konuşmalarından çok yararlandığını anlattı,</p>

  <p class="p10">“Ve bugün, toplantıya Humeyni’nin idam ettiği İranlıların aylık istatistikleri ile, Suudilerin zina yaptığı için boynunu vurdukları Prenses’in fotoğraflarını getirdi. Zavallı kadının başı yuvarlanmış gitmişti. Öylece!” Midesi bulanmışmış gibi irkildi,</p>

  <p class="p10">“Böyle şeyleri duyuyoruz, ama fotoğraflar başka bir şey!”</p>

  <p class="p10">Ancak, mesele bununla kalmamıştı. (Daha sonra Günay’a anlattıklarını değerlendirdiğimde insan beyninin kurduğu bağlantıların ne denli yanıltıcı olabildiğini düşündüğümü hatırlıyorum. Yoksa değil miydi?) Ama burada, yine bir parantez açmak zorundayım. Püritenlerin Amerika kıtasına göç nedenlerini anlatmıştım. Diana’nın Yahudi kocasını getirmek suretiyle murdar ettiği malikâneyi -İsa’nın Öncü Karakolu’nu- inşa eden John Winthrop’un bundan sonraki girişimi, resmi adı “Massachusetts Körfez Kolonisi” olan “Yeni Filistin”de teokratik bir devlet kurmak oldu. Yeni Filistin’in teokratik düzeni “demokrasi” diye tanımlanıyordu, ama tabii oy hakkı sadece Püritenlere tanınmıştı ve fikir ayrılıkları, Tanrı’nın emirleri doğrultusunda saptanmış limitler içinde kaldığı sürece kabul görürdü. Rodoplu’nun demesiyle, “Tanrı’nın seçilmiş kulu olduklarına inanan tüm dindarlar gibi” Püritenler de “Allah’a mal ettikleri kendi doğrularını” ne pahasına olursa olsun dayatmakla yükümlü olduklarından kuşku duymazlardı. Hal böyle olunca, insanoğlunu “Tanrı’ya saygı göstermeye ve Kelamı önünde titremeye” davet eden bir başka mezhep, Quakerlar, 1638’de komşu eyalet Rhode Island’a yerleşince kızılca kıyamet koptu. Kutsal planın insan vicdanı olduğunu ileri süren, Kutsal Kitabı dogma kıstası olmaktan çıkaran, papazlığı kadınlara da açan Quakerları kâfir ilân etmekle kalmayıp, cezalandırmaya koyuldular. Baskılar ve cezalar, Quakerların Rhode Island’dan sonra, New Jersey yönetimini ele geçirmeleri üzerine daha da arttı. Saflarını sıkıştırma ihtiyacı hisseden Püriten yöneticiler, muhaliflerine ağır baskılar uyguladılar. John Winthrop’un halefi, Wait Still Winthrop, ünlü Salem mahkemelerini kurdu. Bu mahkemeler, şeytanla işbirliği yaptıklarını ilân ettikleri “cadı”ları diri diri yakmak suretiyle idama mahkûm etti.</p>

  <p class="p10">Günay, Püriten arka-planını reddeden Diana’nın bu mezhebe sempati duyuyor olmasının, ‘68 kuşağının Harvard kaynaklı idealizmiyle çakıştığını söylerdi ki, eğer öyleyse, Püritenlerin Amerikan kıtasına ayak bastıkları günden bu yana köprülerin altından çok sular geçmiş demek olmalıydı. Çünkü görüleceği gibi, Diana’nın Dostlar Komitesi’ndeki faaliyetlerinin nedeni dini değil dünyevi kaygılardı. Bununla birlikte, o gün, Woolman denilen gazetecinin beraberinde getirdiği fotoğraf ve dokümanları toplantı başkanı Quaker Papazı Bayan Simpson’un önüne yığarken, genç kadının çocukluğundan hatırladığı “ateş ve kükürt” sesiyle gürlediği de bir vakıaydı,</p>

  <p class="p10">“Amerikalı Dostlar Hizmet Komitesi bir despotu mu destekleyecek?”</p>

  <p class="p10">Diana, gazetecinin çok etkileyici olduğunu, dinleyenlerin titrediklerini söylediğinde, Profesör Pavloviç dayanamadı,</p>

  <p class="p10">“Gerçek Quakerlar gibi mi?” diye sordu.</p>

  <p class="p10">“Gerçek Quakerlar gibi! Mary Dyer ve arkadaşlarının yakılmalarını öylesine büyük bir belagatle anlattı ki, başta dini bütün Quakerlar olmak üzere, hepimiz İran’a sempati beslemek suretiyle çok yanlış bir yolda olduğumuzu düşünmeye başladık.”</p>

  <p class="p10">“Nasıl yani?”</p>

  <p class="p10">“Yani, Woolman, Quakerları katleden Winthrop Amca ile fotoğraflarını gördüğümüz İranlıları asan İmam Humeyni arasındaki farkı sorguladı,</p>

  <p class="p10">‘İkisi de kâfir ilân ettiklerinin savcısı, yargıcı ve celladı oldular!’ diye haykırdı,</p>

  <p class="p10">‘Tek bir farkla! Wait Still Winthrop on dokuz kişi astı! Ayetullah Humeyni, on dokuz bin!”‘</p>

  <p class="p10">“İsa Mesih! Amma benzetme!”</p>

  <p class="p10">“Humeyni’nin İslâm Cumhuriyeti kurma girişimini, Winthrop’un teokratik devletiyle eleştirdi. Benzerlikleri sıraladı,</p>

  <p class="p10">‘Amerikan Püritenleri ile Humeyni Şiileri arasında hiçbir fark yoktur!’ dedi.</p>

  <p class="p10">‘Salem’de, masum Hıristiyanların üzerine taş yığarak öldüren yobaz Winthrop ile Humeyni arasındaki tek fark, Muhammedî imamın yirminci yüzyılda hortlamış olmasıdır.’”</p>

  <p class="p10">Diana, tüm benliği ile direniyor olmasına rağmen bu konuşmadan sonra olumlu kalmanın çok zor olduğunu itiraf etti. Profesör Pavloviç, eşine hak vermekle birlikte, meselenin o kadar basit olmadığını düşündüğünü söyledi.</p>

  <p class="p10">“Tabii ki, o kadar basit değil! Woolman, Amerikan Birleşik Devletleri’nin canavarlaşmasından Püriten göçmenleri ve onların bağnazlıklarını sorumlu tutuyor. Hatta bir keresinde Püritenlerin, Yahudilerden de tehlikeli olduğunu söyledi.”</p>

  <p class="p10">“Ne kadar ilginç!.. Yani bu hükümden yola çıkarsak, Püritenler, Yahudiler ve Şii İran aynı kuşun tüyleri, öyle mi?”</p>

  <p class="p10">“Evet!”</p>

  <p class="p10">Profesörün uzun uzun piposu ile uğraştığı bir sessizlik oldu. Sonunda, “Zo!” diye gülümsedi adam. “Anlatılanların ışığında, Türkiye’ye gitmesek de olur! Niye zahmet ediyoruz ki?”</p>

  <p class="p10">“Gerçekten öyle mi düşünüyorsun?”</p>

  <p class="p10">“Naaa! Tabii ki, hayır! Sadece takılıyorum! Woolman denilen o adamın hilesiz olduğundan da kuşkuluyum.”</p>

  <p class="p10">Diana, bir an, anlamak ister gibi duraladı,</p>

  <p class="p10">“Tanrı aşkına David! Aklından geçeni biliyorum! Woolman’in CIA’dan olabileceğini düşünüyorsun! Komite faaliyetlerini saptırmakla görevli bir ajan! Öyle mi?”</p>

  <p class="p10">David Pavloviç, dudak büktü,</p>

  <p class="p10">“Yani! Pek de uzak bir ihtimal değil, değil mi? Komite, 1917’den bu yana, hep Birleşik Devletler’in resmi dış politikasının karşısında yer aldı. Kuzey Vietnam’dan İran’a kadar, özgürlüğü için savaştığına inandığı her ülkeye yardım etti. CIA’nın böyle bir kuruluşu denetim altında tutmak istemesinden daha doğal ne olabilir?”</p>

  <p class="p10">“Aaah! Kes, lütfen! Lütfen kes! Anlamıyor musun, bu tür düşünce bizi paralize eder!’ Her muhalifin ardında CIA aramaya başlarsak hareket edemeyiz, öyle değil mi? Kaldı ki, adamın söyledikleri üzerinde düşünmek gerekir. Kim bilir, belki de Şah-petrol şirketleri-Birleşik Devletler hegemonyasına karşı çıkarken, belki de yeni Salemler yaratılmasına yardımcı oluyoruz! Gerçekten! Kaldı ki...” Dostlar Komitesi, CIA konusunda çok deneyimliydi. Vietnam’da savaşmayı reddeden Amerikan gençlerini Kanada’ya kaçırdıkları dönemlerden edindikleri tecrübe ile bir CIA ajanını otuz metreden tanıyabilirlerdi. David Pavloviç’in buna cevabı, kaşlarını kaldırmak oldu,</p>

  <p class="p10">“Peki öyleyse!” diye gülümsedi, “Zo, Woolman, CIA’dan değil!”</p>

  <p class="p10">“Ya doğruyu söylüyorsa?”</p>

  <p class="p10">“Yani?”</p>

  <p class="p10">“Yani, ya yüzlerce insanı mahkeme etmeden asıyorlarsa?”</p>

  <p class="p10">“Kendilerine göre bir mahkemeleri olduğuna eminim, tatlım.”</p>

  <p class="p10">“Sorun da bu ya! Kendilerine göre mahkeme de ne demek?”</p>

  <p class="p10">Bu aşamada, Profesör Pavloviç her zaman yaptığını yaptı, Diana’yı çileden çıkaran tarafsız bilim adamı hüviyetine büründü. (Diana, bu role girdiğinde, sesinin tonunun bile değiştiğini söylerdi, “höw, höw” diye konuşurmuş!)</p>

  <p class="p10">“Bak, Diana, Müslümanların adalet anlayışlarına dair hiçbir şey bilmiyoruz, öyle değil mi? İnsanları, kendi adalet anlayışlarının gereğini yerine getirdiklerinden dolayı suçlayamazsın, değil mi?”</p>

  <p class="p10">“Bilmiyorum,” dedi, Diana, “bunu düşünmem lâzım.”</p>

  <p class="p10">“İran’ı, biz Batılılar gibi düşünmedikleri için kınayacaksak, Batılılaşmalarını teşvik edenleri desteklememiz gerekir, öyle değil mi?”</p>

  <p class="p10">“Şah’ı, demek istiyorsun?”</p>

  <p class="p10">“Eveet! Öyle olmalı, değil mi?”</p>

  <p class="p10">“Ama, bu mümkün değil!”</p>

  <p class="p10">“Bunun idrakindeyim, canım.”</p>

  <p class="p10">“Umarım, yanlış bir iş yapmıyoruz!”</p>

  <p class="p10">“Hadi! Kendini bu kadar ciddiye alma, tatlım! Biliyor musun neredeyse seni İmam Humeyni ile karşılıklı oturup, adalet sistemlerinin göreli üstünlüklerini tartışırken görebiliyorum!”</p>

  <p class="p10">“Birileri tartışmalı ama, değil mi?”</p>

  <p class="p10">Bu cümleyi söylerken öyle içtendi ki, David dayanamadı,</p>

  <p class="p10">“Tatlım, benim gibi kaba bir göze göz, dişe dişçi Rus Yahudi’sinin, senin gibi misyon sahibi bir Yeni İngiltereliyi anlaması kolay değil! Bununla birlikte, Woolman’ı yabana atmamak gerekir, onda haklısın. Eğer adamın Humeyni’ye ilişkin teşhisi doğruysa, o zaman Tanrı hepimizin yardımcısı olsun!”</p>

  <p class="p10">“Savaş demek istiyorsun?”</p>

  <p class="p10">“Savaş demek istiyorum!”</p>

  <p class="p10">“Oh, shit!” küfretti Diana, “Tam da biz oradayken!”</p>

  <p class="p10">“Ama, yine de... Biliyor musun, ne düşünüyorum?”</p>

  <p class="p10">“Ne düşünüyorsun?”</p>

  <p class="p10">“Türkiye sana iyi gelecek. Gerçek muhalefeti yaşayacaksın.”</p>

  <p class="p10">“Nereden biliyorsun?”</p>

  <p class="p10">“Ben, New York’un ortasında Rusya’yı yaşayan bir Yahudi göçmeniyim unuttun mu? Azınlık olmak ne demektir, iyi bilirim.”</p>

  <p class="p10">“Evet, bilirsin,” diye teslim etti Diana.</p>

  <p class="p10">Ama endişeleri olduğu yerde duruyordu. Saatler sonra uyuduğunda, entarili Araplar, kıvrık kılıçlar, kara sakallı sultanlar rüyasında birbirine karıştı. Kendisini bunaltıcı buhar kokularının arasında, ipek yastıklar üzerinde yatarken gördü. İki dev haremağası bacaklarına yapışmışlar, korkunç kahkahalar atarak yaklaşan sultan için ayrık tutuyorlardı. Sultanın yüzü kâh İdi Amin, kâh Anthony Queen, kâh Ayetullah Humeyni oldu. Haremağaları, Peter O’Toole ile 007 arasında gidip gidip geldiler.</p>

  <p class="p10">David, çığlık çığlığa bağıran eski hastasını yatıştırdı.</p>

  <p class="p10">“Tamam bebeğim, tamam! Rüya görüyordun. Geçti artık!”</p>

  <h2 class="h20"><a id="ncx830"></a></h2>
</body>
</html>
