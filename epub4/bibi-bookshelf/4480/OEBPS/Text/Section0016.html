<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>“HOMO ISLAMICUS!”</title>
</head>

<body>
  <h2 class="h20">VII</h2>

  <p class="p1">&nbsp;</p>

  <p class="p10">Duydu da!</p>

  <p class="p10">Bu Müslüman, yirmi dokuz yaşlarında bir kızdı. Profesör Pavloviç’in sınıftaki tek örtülü olmasının ötesinde, olağanüstü İngilizcesi ile dikkatini çekti; Amerikan tiyatrosuna ilişkin bilgisi ile şaşırttı.</p>

  <p class="p10">Zehra Bardakçı, Pavloviçlerle özel ilişki kurmak için gayret sarf etmedi, ama David’in ilgisini de reddetmedi. Yarıyılın ortalarına doğru, David, onun aslında Basın Yayın Yüksek Okulu’ndan mezun olduğunu, daha sonra New York Üniversitesi’nde tiyatro eleştirmenliği yüksek lisansı aldığını, daha sonra da İSBF’ye girdiğini öğrendi. Şükran Günü’ne davet ettiği birkaç öğrencinin arasında Zehra da vardı. Diana, genç kadının gazetecilikten psikolojiye uzanan eğitim serüvenini çok ilginç, ama tiyatro eleştirmenliğini daha da sıra dışı bulduğunu söyledi.</p>

  <p class="p10">“Ben bir yazarım,” diye açıkladı Zehra Bardakçı, “Kısa hikâyeler yazma yeteneğim var. Meslek hayatıma kısa hikâyeler, şiirler, edebi makaleler yazarak başladım. Hiçbir zaman düz bir gazeteci olmadım. Bir söyleşim bile edebi bir metin haline geliyor. Amerika’ya gitme düşleri kurduğum zaman -o zamanlar Amerika’ya âşıktım- yirmi iki yaşındaydım. Kültürümü ve bilgimi geliştirmek zorundaydım. Eh, Batı’da bilgi nerede bulunur?”</p>

  <p class="p10">“Birleşik Devletler’de?”</p>

  <p class="p10">“Elbette! O zamanlar bizde iyi tiyatro eleştirmenleri olmadığını düşünüyordum. Tabii, bir şeyi ileri götüren eleştiridir. O zaman Türkiye’de slogan tiyatrosu yapılıyordu. Ben bu tür tiyatroyu sevmiyordum. ‘Bizim gerçek tiyatro, avangard tiyatroya ihtiyacımız var,’ diyordum. ‘Gidip eğitim görür, araştırırsam bunu Türkiye’de gerçekleştirebiliriz,’ diyordum. Daha çok öğrenmek gerektiğine inanıyordum. Tabii, bunun dışında seyahat etmek de istiyordum. O zamanlar, Eugene O’Neill’in, <span class="t6">Ufkun Ötesinde</span> adlı oyununu okumuştum. Oyunda, seyahat eden bir genç vardı. Ufkun ötesinde seyahat etmek istiyordu. Ben de seyahat etmek istedim. Ufkun ötesini görmek istedim. Ama beni kimse bir yere göndermedi, kendim gittim. Otostop yaparak Amerika’ya gittim.”</p>

  <p class="p10">“Şaka yapıyorsunuz!?”</p>

  <p class="p10">“Hayır, ciddiyim. Her şeyi zorladım. Kimsenin sözünü dinlemedim. Hayır dediler, ama ben, ‘yapacağım’ dedim. Ve yaptım. New York’a vardığımda, üstümde bir on sentten başka bir şey yoktu. Garsonluk yaptım, kasiyerlik yaptım, Mısır sefaretinde sekreterlik buluncaya kadar geçindim. Seyahat etmenin başlı başına bir kültür olduğunu düşünüyordum. Gerçekten de ben, ne öğrendiysem seyahatlerimden öğrendim. Yabancı bir ülkede yaşamak, yabancı olduğunu bilmek, açsan aç kalmaya devam edeceğini bilmek. Annenin orada olmadığını bilmek, uzakta olmak... Bütün bunlar, 70’li yılların başındaydı. Kültürel rüyalarımız vardı ve biz kendimizi bu harekete hazırlıyorduk. Ben de geri geldiğimde fırtına gibiydim. Türk tiyatrosunu kurmaya çalışıyorduk. Yazarların hepsi sosyalistti. Ayrıca, Brecht’in bütün oyunları çevrildi. Kafkas Tebeşir Dairesi, Cesaret Ana oynadı. Beckett ve Ionesco oyunları çevrildi. Deneme tiyatrosu kuruldu. Tabii, Yunan eserleri sahneye kondu, Agamemnon, Eurephides, Electra, Antigone.”</p>

  <p class="p10">“Bütün bu süreç içinde, şey miydiniz?” Diana, kızın başörtüsüne işaret etti, “örtülü müydünüz?” demek istiyordu.</p>

  <p class="p10">“Sonlarına doğru,” dedi, Zehra. “Aslında burada bir paradoks var ama Amerika bana kendi İslâmımdan ne kadar uzak olduğumu fark etmemde yardımcı oldu. Bana, İslâm’a geri dönmem gerektiğini fark ettirdi.”</p>

  <p class="p10">“Ohhh?”</p>

  <p class="p10">“Sizin önyargılarınız, milliyetçiliğiniz, ‘ne yaparsan yap, bizim bir parçamız olamazsın, çünkü biz üstünüz, biz başkayız’ havanız. Ben, ‘Hayır, ben sizin bir parçanızım!’ desem dahi, siz, ‘Hayır, değilsin,’ diyordunuz. Kelimelerinizle değilse bile, davranışlarınızla söylüyordunuz. O zaman da, insan düşünüyordu, ‘Peki, onların bir parçası değilsem, neyim ben?’</p>

  <p class="p10">Siz, kendinize uymayanları insanlık dışı görürsünüz. Aşağılık olduğuna, insan-altı olduğuna karar verirsiniz. Ben, bize neden böyle dediğinizi düşünmeye başladığımda, ilk önceleri cevap bulamadım. Bizim büyük bir kültürümüz, büyük bir dinimiz, büyük değerlerimiz vardı. Bizi bu duruma ne getirdi? Bakınca gördüm ki, kendimizi bu hale biz getirdik. Çünkü kim olduğumuzu unuttuk. Filistin’in başına gelen, bizim de başımıza geldi. Bireyler olarak da kolonileştirildik, işgal edildik. Benim içimde bir başkası vardı. ‘O’ ben değildim. Yalan söylüyordum, ikiyüzlülük ediyordum. İçim tümüyle Müslüman’dı. Dış görünüşüme bakarsanız, sözde Avrupalıydım, sözde Amerikalıydım, sözde kendimden başka her şeydim. Bir köpek bile kedi olmaya çabalasa, kedi olabilir mi? Bir karga hikâyesi vardır. Bilirsiniz, karga zıplayarak yürüyen küçük bir bülbül görür. Çok beğenir ve bülbül olmak sevdasına kapılır. Bülbülü taklit etmeye çalışınca, ağır vücudu ona yardım etmez. Böylece garip garip yürümeye başlar. Bu hikâyenin değeri şuradadır. Eğer kendinizi olduğunuz gibi kabul edip, kendi temellerinizin üstüne inşa etmezseniz, kendinizi kendinizden başlayıp geliştirmezseniz, benim rengim budur, saçımı sarıya boyarsam çok çirkin olacağım, Allah’ım beni böyle yarattı, siyah saçlı olmak için yarattı, Müslüman olmak için yarattı diye düşünüyorsanız, o zaman, İslâm’ın ne olduğunu bilmek zorundasınız. Böylece, İslâm’ı unuttuğumu fark ettim. İslâm’ın gereklerini o zaman da az çok yerine getiriyordum ama kendimi sorguladığım zaman, duamın otomatik olduğunu, orucumun otomatik olduğunu, asla derine inmediğimi, olayların özünü kavramaya çalışmadığımı fark ettim. Durmak, düşünmek zorundaydım. 1972’den 1976’ya kadar düşünme dönemi geçirdim. Bu dönemde, örtünmedim ama Türk milliyetçisi oldum. Çünkü ‘80’den önce bu geçerliydi ve ben Türk milliyetçiliğinin Müslümanlığımı vurgulayacağını düşünüyordum. Bunun bir maske olduğunu, bir başka ‘Batılılık’ olduğunu düşünemedim. Daha sonra bir yararı olmadığını fark ettim. Özellikle de, askeri cunta döneminde. Kemalist modellerle olmayacağını gördüm. Bu insanlar, İslâm’ı sadece insanlara ulaşmak için bir araç olarak görürler. Çünkü İslâm, insanlar tarafından çok sevilir, insanları kapsar. Bu, gereklerini yerine getirmeseler de böyledir. Ben, sahici Müslüman olmaya girişince, onlar da beni Türkçülük yaptığım için tutukladılar. Üç kez tutuklandım. Hüküm giymedim ama hapis yattım. İlk kez yedi ay yattım, sonra seksen sekiz gün, sonra da otuz dört gün. Bu sürelerde Müslüman giysileri giyiyordum. Müslümandım ve Türkçülükle suçlandım. Bana Müslüman olmak şerefini bile bahşetmediler. İkili oyun tezgâhlamışlardı. Beni Türkçülerle beraber hapsederek, ülkücü olmadığımı bilen diğer mahpusların bana kötü davranmalarını sağlıyorlardı. Öte yandan, ülkücü olduğumu yaydıkları için, Müslümanlar benden uzaklaşıyorlardı. Bugün bile kendi kavmim, ‘O, Türkçülere yakındır,’ diye dedikodu eder.”</p>

  <p class="p10">“Bu kadar acı çektiğin için üzgünüm,” dedi Diana, “Ben, sadece solcu teröristlerin cezalandırıldığını sanıyordum.”</p>

  <p class="p10">“Bu devlet için, biz Müslümanlar solculardan daha tehlikeliyiz,” dedi, Zehra, “Ortadoğu’nun parçalanmasını önleyeceğimiz için devlet politikasına ters düşeriz.”</p>

  <p class="p10">Okurun, tahmin edebileceği gibi, David Pavloviç’in ilgisini de “Ortadoğu” sözcüğü çekti. Zehra’yı Türkiye’nin Ortadoğu’yu parçalamak isteği konusunda sorguladı. Zehra, David’in Yahudi olduğunu bilip bilmediğine ilişkin hiçbir ipucu vermeden, Amerika-Türkiye-İsrail işbirliğinden bahsetti,</p>

  <p class="p10">“Yahudilik, başkalarını hidayete çağıran bir din değil, sömürücü ve ikiyüzlü bir kavmin, dünyayı egemenliği altına alma yöntemidir,” dedi, “Yahudiliğin temel felsefi görüşü, her ne yoldan olursa olsun kâr etmek ve toprak işgalidir. Yahudiler, ahiret inancından yoksun materyalistlerdir. Dinleri onların doymaz ihtiyaçlarını, dinmez kinlerini tatmin eder.”</p>

  <p class="p10">Türkiye’nin böyle bir kavimle işbirliği içinde olmasını, ülkeyi yozlaştırmaya niyetlenenlerin gayretleriyle açıkladı. Ancak böylesi gayretler gülünçtü, çünkü Yahudiler, başka kavimleri içlerine almazlardı,</p>

  <p class="p10">“Bir başkası doğru yolun Yahudilikte olduğunu kabul etse bile Yahudi olamaz, çünkü Yahudilik, şoven bir dindir, Yahudi olmak için Yahudi bir anadan doğmak gerekir,” diye açıkladı, “İşbirlikçilerin yapacağı tek şey, Yahudilere hizmet etmek, onların dünya hâkimiyetlerine yardımcı olmaktır.”</p>

  <p class="p10">Bu noktada, Diana, gittikçe daha çok küçülen, sinen, kocasına baktı,</p>

  <p class="p10">“David adına üzüldüm,” diye anlattı bize, “Masasını paylaşan birinin böylesi saldırısını hak etmediğini düşündüm. İsrail’e karşı mücadele veren kayınpederimi düşündüm. Ben de Zehra’ya bir soru sordum. ‘Alevilerden ne haber?’ dedim, ‘İhsani Bey, bana Aleviliğin bir mezhep olmadığını, çünkü Alevilerin dışarıdan mürit kabul etmediklerini söylemişti. Onlar da şoven değil mi?’”</p>

  <p class="p10">Zehra’nın buna cevabı, Aleviliğin Yahudilikten türediği şeklinde oldu. Anlattığına göre, Aleviliği yayan San’alı bir Yahudi olan İbni Sebe’ydi.</p>

  <p class="p10">“Bu gerçekten de şaşırtıcı bir bilgiydi,” dedi Diana, “Doğruluğunu kontrol etmem gerekiyordu. O arada, David, kıza İran hakkında ne düşündüğünü sordu.”</p>

  <p class="p10">Zehra, İran devrimini tüm kalbiyle destekliyordu, çünkü, örneğin Filistinlilerden farklı olarak, onlar, “Batı ile her türlü uzlaşma biçimini reddetmişlerdi”.</p>

  <p class="p10">“Ve siz böyle olması gerektiğini düşünüyorsunuz, öyle mi?”</p>

  <p class="p10">“İslâm için en büyük tuzaklardan birisi, İslâm’ı her dönemin hâkim düşüncesine benzetme çabasıdır,” dedi Zehra, “bu tamamıyla yanlıştır ve Batılı kalkınma tarzının Doğu toplumlarına kabul ettirilmesi ile sonuçlanır.”</p>

  <p class="p10">“Kapitalizm, demek istiyorsunuz?”</p>

  <p class="p10">“Kapitalizm, komünizm, fark etmez!” Sorunun önemsizliğini belirtmek için omuzlarını silkti, “On dokuzuncu yüzyıl modernist akımlarının Batı medeniyetinin İslâm medeniyetinden türediğine ilişkin iddiaları boşuna değildir,” dedi, “Batı bilimcilerinin Doğu-İslâm dünyasından alındığı iddiaları da boşuna değildir!”</p>

  <p class="p10">“Ama, bu tarihi bir olgu değil mi?”</p>

  <p class="p10">“Tarih,” dedi Zehra, Eren’i hatırlatan bir tavırla, “güncel politikayla yakından bağlantılı, keyfi, hatta duygusal bir düzenlemedir! Müslümanlar geçmişte tabiat bilimlerinde üstün çalışmalar yapmasalardı, bugünkü Batı bilimi ve Batı medeniyeti olmazdı, diyenler, aslında ‘Biz Doğu dünyasının Müslümanları Batı medeniyeti içinde yer alırsak, bu, kendimizi Batılılara benzetmemiz ya da dinimizi terk edip Hristiyanlığa girmemiz anlamına gelmez,’ demek istiyorlar. Tam tersine, böyle yaparsak, kendi değerlerimize ve hakkımız olan medeniyete sahip çıkarız. Oysa Batı ekonomik kalkınmasının temel dayanağı liberalist düşüncedir. Özel mülkiye-te, özgür teşebbüse ve ferdin ekonomik faaliyete katılırken hiçbir siyasal veya başka engelle karşılaşmamasına dayanır. Kaldı ki, liberal kalkınmada faizin oynadığı rolü de unutmamak lâzımdır. Ama, ne oldu? İslam dininin temel ilkelerini liberalizme yaklaştırılacak çabalara girişildi. Batı’nın kalkınma tarzı alındı, İslami görüntü verildi, adına ‘İslâm liberalizmi’ dendi. Bundan sonrası kolaydı. Batı’da hangi düşünce hâkim duruma geçerse, hemen İslâm ile bu hâkim duruma geçen düşünce arasında benzerlikler ve uzlaşmalar aranacak ve İslâm buna el çabukluğu ile eklenecektir. Nitekim, sosyalizm söz konusu olduğunda da, İslâm’ın emeğe ve sosyal adalete verdiği önemi anlatır, Peygamber’in hayatından ve Kur’an’dan bazı örnekler verip, bu defa da el çabukluğu ile İslâm ile sosyalizmi bağdaştırırlar, ortaya ‘İslâm sosyalizmi’ çıkar.”</p>

  <p class="p10">“Bu sizce İslâmiyet’in mümbitliğini, evrenselliğini kanıtlamıyor mu?” diye araya girdi David, “Sizin esas teziniz de bu değil mi?”</p>

  <p class="p10">“İslâm, dışarıdan alınan ödünç kavramlarla anlatılamaz!”</p>

  <p class="p10">“Ama, insanlara anladıkları kavramlarla hitap edemezseniz, sizi anlayamazlar, öyle mi değil mi?”</p>

  <p class="p10">Diana, Zehra’nın soruya cevap vermektense, ödünç alma geleneği üzerinde konuşmayı yeğlediğini söyledi,</p>

  <p class="p10">“Batı’dan, ‘ödünç alma kültürü’ ile yetişen Müslüman yazarlar, idealist felsefede kabul gören, ‘Tanrı, ruh, metafizik, ahlâk’ gibi kavramları materyalizme karşı birer savunma silahı olarak kullanırlar. Marx, Engels gibi materyalist Batılı düşünürlere karşı, Descartes, Kant, Bergson gibi düşünürleri kendilerine yakın görürler. Onlardan aldıkları unsurları kullanırlar. Bu alışkanlık öyle bir noktaya gelmiştir ki, Batı’nın tümü ruhçu ve metafizikçi filozofların aslında İslâmiyet’in temel inançlarını savundukları, dolayısıyla bu antimateryalist yazarların, hatta Victor Hugo, Tolstoy gibi romancıların kitaplarını Türkçe’ye aktarmakla, aslında Kuran’ın bir başka şekildeki tefsirini yayımlamak arasında fark olmadığı yolunda abuk sabuk inançlar ortaya konmuştur.”</p>

  <p class="p10">“Birtakım kavramların gerçekten de evrensel olması mümkün değil mi? Müslüman olmayan birisinin de, birtakım İslami kavramları benimsemiş olması mümkün değil mi?”</p>

  <p class="p10">Zehra bu soruya da cevap vermedi, Ali Bulaç’tan alıntılara devam etti.</p>

  <p class="p10">“Bu yanlış ve çarpık yönteme sarılanlar, İslâm düşüncesinin gelişme seyrini büyük ölçüde yavaşlatmışlardır,” diye sürdürdü, “Şu gerçeği göremiyorlardı ki, Batı’da bir dönemde hâkim duruma geçen, ilgi çekici görünen bir düşünce, bir dönem sonra etkinliğini tamamen kaybetmekte, yerini bir başka düşünce sistemine bırakmaktadır.”</p>

  <p class="p10">“Bu defa da ben araya girdim,” dedi Diana, “çünkü benim anladığım İslâm, evrensel bir kilerdi. Bu kilerde her türlü malzeme vardı ve insanlar bu malzemelerden kimi zaman bazılarını, kimi zaman da diğerlerini kullanarak yemek pişiriyorlardı. Bunda yanlış bir şey görmüyordum. Tersine, insanların bu ezeli ve ebedi kileri kullanıyor olmaları iyi bir şeydi. Ve onlardan esirgenmemeliydi. Zehra’ya bunu söyledim. O zaman da,</p>

  <p class="p10">‘İslâm, insanoğlunun hidayete varma, Allah’a doğru yönelme ve olgunluğa ulaşma dinidir,’ dedi, ‘İslâm, elbette, sosyal dengesizliklere, kitlelerin yoksullaşmasına ve bir avuç azgın tarafından sömürülmesine karşı çıkacak, toplumun da, üyelerinin de onurlarını koruyacak ekonomik bağımsızlığa kavuşmalarını isteyecekti. Ama, İslâm’ı bir dönemin moda akımlarına benzetmek, onu bütün insanların kurtuluş ve özgürlük mesajı olmaktan çıkarmaya yol açmaktır. İslâm, dışarıdan gelebilecek eklentilere karşı kesintisizce direnmelidir.’”</p>

  <p class="p10">David, tekrar araya girdi,</p>

  <p class="p10">“Ama, azizem genç hanımefendi,” dedi -yeni bir gerginliğe yol açmamak için çok yumuşak konuşuyordu-, “mutlak doğruları kim etkiler? Demek istediğim şu ki, eğer, örneğin Tolstoy’da İslâmî bir düşünce varsa, aferin Tolstoy’a, değil mi? Bu sizden bir şey götürmez, öyle değil mi? Evrensel bir din kendi hazinelerini kendine saklayamaz, saklarsa, bir tür kapalı teşkilat olur. Bunu istemeyiz değil mi?”</p>

  <p class="p10">Bunun üzerine, “Mesele, onların bizden değil, bizim onlardan almamız!” dedi Zehra. David, bunun, Müslüman olmayan insanlarla da iletişim kurmak, onların terminolojisini anlamak anlamına geleceğine işaret etti, ama genç hanım bu düşünceyi reddetti, “İslâm, hidayete varmaktır,” diye kesti attı.</p>

  <p class="p10">Biliyor musunuz, İslâm’ı herkesten kıskanır gibiydi! Ben, aynı şeyi Yahudilerin yaptığını düşünürdüm, işte, o, Yahudi bir anneden doğmayanın Yahudiliğe kabul edilmemesi gibi, özde şoven bir anlayış. Ve tabii, daha da ilginç olanı, bu kız da Müslüman’dı, Seyfettin İhsani de! Ve aralarındaki fark, David ile benim aramdaki farktan daha az değildi!</p>

  <p class="p10">“Ve sen tekrar İhsani’ye gittin, öyle değil mi?” diye sordu Günay.</p>

  <p class="p10">“Aynen!” dedi Diana, beni gösterdi, “Mehmet’le tanıştığım gün, o gündü. Hatırlarsan, sonra da sana geldik.”</p>

  <h2 class="h20"><a id="ncx1906"></a></h2>
</body>
</html>
