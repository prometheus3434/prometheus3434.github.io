<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>“HOMO ISLAMICUS!”</title>
</head>

<body>
  <h2 class="h20">X</h2>

  <p class="p1">&nbsp;</p>

  <p class="p10">Nesibe’ye gelince, onun Diana’ya ilişkin izlenimini tek bir cümlede toplamak mümkündü,</p>

  <p class="p10">“Çok maraz eder be gadın! Düşünür gün boyu hindi gibi!” Rodoplu’yu, ama daha çok da beni, her görüşünde anlatırdı,</p>

  <p class="p10">“Ben derim, Nedir be Dayan, düşündüğün? Allah’a şükür, her şeyin yerindedir. Gocan, eyidir. Sen gençsin, gözelsin! Dayan, bir güler, bir güler bana! Hep güler! Derim ‘Cenabı Allah’ın gücüne gider!’ Ama, anlatamam ona! Bazan, der bana,</p>

  <p class="p10">‘Nesibe, galk, bazara gidelim. Gezerik biraz!’</p>

  <p class="p10">‘He derim, giderik, Beşiktaş’a, Sultanhamam’a. Kebap ısmarlar Dayan. Derim, ‘Dayan çok pahalıdır be gözüm.’ Dayan, bir güler, bir güler bana! Hep güler!”</p>

  <p class="p10">Diana’yı neden güldürdüğünü anlamış değildi.</p>

  <p class="p10">“Bilir miyim, niçun güler bana? Ben, ‘Niçundur,’ derim, ‘Bedenlerimizi numerolarlar?’ Dükkâncı gızcağızla bir olurlar, bir gülerler, bir gülerler bana! Dayan der, ‘Senin numeron otuz altıdır, Nesibe, unutmayasın!’ Ben de derim, ‘Ben lamba camı mıyım ki, nomerom olacak?’ Gider, seçer bana bir uruba, mavi! Gırmızı olsa daha eyi idi ama olsun! Gözlerim, bazara sermişler çaputları, renk renk ‘Dayan,’ derim, ‘Niçundur bunca çaput?’ Dayan der bana, ‘Hepsi, değişiktir be gözüm!’ Ben, bakarım, bakarım, neresi değişiktir, görmem! Eh, hepsi iki kol, iki bacak, bir de boyun değil mi? Dayan bir güler, bir güler bana! Bir etek var idi. Dükkâncı gızcağız der, ‘Sen buna girmen!’ Ben niçun gireceğim ona? O saracak beni! Gızcağız, kızar bana, der, ‘Nereye sıkıştıracağız etlerini?’ Ben de derim,</p>

  <p class="p10">‘Madem bana uymaz, askılar için mi diktin bunca urubayı?’</p>

  <p class="p10">Gız, başlar gülmeye, ‘Yoh!’ der ‘Böyle bayanlar için.’</p>

  <p class="p10">Dayan’ı gösterir, bene, eh, Dayan gadından mı sayılır? Memesi, götü yoktur ki! Şimdi, ben duyarım, Alman kadınları da Dayan gibiymiş. Öyledir zahar. Zaten, ben bilmem niçun Cenabı Tanrı cıbıl goymuş bizi! Yapıvereydi üstümüze bir gabuk, ayıbı neydi olmazdı ya! Dayan’a derim, ‘Cümle yaratıkların tüyü var, saçı var niçun bizim yoktur?’ Dayan der, ‘Biz maymunmuşuk sonra değişmişik, insan olmuşuk!’ Şimdi, ben merak ederim. Önce tüylerimiz döküldü de uruba mı giydik, yoksam, uruba giydik de, tüylerimiz mi döküldü? Sorarım Dayan’a, güler güler ama söylemez. ‘Zabahtan akşama deyin okursun da, bunu bilmezsin? Eyi olmamış bu iş,’ derim, ‘Tüylerimiz galaydı, daha iyiydi!”‘</p>

  <p class="p10">Diana’nın, bizim Âdem ile Havva’dan geldiğimizi bilip bilmediğini sorduğumda,</p>

  <p class="p10">“E, ben söyledim ona!” dedi, Nesibe, “ama, cahaldır, gadın! Bana der,</p>

  <p class="p10">‘Bütün bebeler kötü! Âdem bubamız yeyince elmayı, bütün bebeler kötü olmuş! İsa Efendimiz gendini öldürtmüş, Allah’ın kullarını gurtarsın diye.’ Ben bunu duymadımdı hiç! Ama derim ‘Dayan, güçücük bebenin nesi kötü?’ O der, “İnsandır da ondan kötü!’ Şimdi, insan olanda eyisi de var, kötüsü de var he mi? Bebe kısmısının eyisi kötüsü olur mu? Dayan der, ‘Hep günahkâr doğarmışız, hepimiz.’ Ben hazzetmem böyle şeylerden! Şuncacık bebelerin neyi kötü? Ben de derim, Dayan’a, ‘Benim bebelerim kötü değil!’ Ama, o anlamaz! Der bana, ‘Hem gâvur dersin bana, hem de kötü değilsin, oldu mu ya?’ Derim,</p>

  <p class="p10">‘Sen Cenab-ı Allah’a iman etmez misin?’ Der,</p>

  <p class="p10">‘Ederim!’</p>

  <p class="p10">‘O zaman nedir kötü olduğun?’ Ama, inanmaz bana!</p>

  <p class="p10">Derim,</p>

  <p class="p10">‘Sor bir okumuşa!’</p>

  <p class="p10">Hocalar var, biliyon mu, eve gelirler hep. Derim, ‘Sen hele bir sor onlara!’ Dayan der, ‘Yok, ben çok günah işledim!’ Ben derim,</p>

  <p class="p10">‘Sen insan değel misin? Günah işleyecen, helbet! Tövbe et, Cenabı Tanrı, kabul eder! Fakire sadaka ver, köpeğe ekmek doğra!’ Dayan der, ‘Yok, öyle olmaz!’ Der ki, ne yapsak etsek cehennemde yanarmışız! O zaman cenneti niçun yapmış Cenabı Tanrı, bilmem ki! Kim gidecek oraya?”</p>

  <p class="p10">“İyiler gidecek, öyle değil mi?”</p>

  <p class="p10">“He! Ben derim, ‘Dayan, sen de temiz dini seç! Eyi gadınsın.</p>

  <p class="p10">Cenabı Allah, gabul eder seni. Cennete sen de gidersin!’ derim, anlamaz! Dayan, gider cennete! Eyi gadındır, çünkü. Der bana, çocukları okula koyacak, ücretini gendisi verecek. Der bana, ‘Katyuşka ile gider gelirler artık!’</p>

  <p class="p10">Bana urubalar alır, çocukları okula verir! Cenabı Allah razı olsun, bakar hepimize! Eh, babalarından görmediklerini, Dayan’dan görmedi mi bunlar? Cenabı Allah, bırakır mı cehennemde yansın, Dayan? O hocalar, bilmem ne öğretirler ona gayrı! Gelir, gonuşur gonuşur, giderler. Türkçe gonuşmazlar ki, bileyim ne söylerler! Ben derim, ‘Dayan, sen, bu hocaları eyi bir dinle! Temiz dine geç!’ Güler bana, ‘Üzülme sen!’ Derim, ‘Eh, sen de Allah’ın bir kulu değil misin? ‘Hem,’ derim, ‘sen bana bir kelime öğretenin kırk yıl kulu olurum, he mi?’</p>

  <p class="p10">Anlaşılan, Diana, Nesibe’ye gerçekten de okuma-yazma öğretmeye çalışmış ama başaramamıştı,</p>

  <p class="p10">“Ahmağımdır, ben!” dedi Nesibe, gülen gözleri yine çizik oldu, “Yavaşımdır! Dayan, gösterir bana, yapamam! Der, ‘Git akşam evinde yap, getir!’ Ben de oğlana çizdirirdim. Zabahtan götürürüm gadıncağıza, bir sevinir, bir sevinir, garip!”</p>

  <p class="p10">Diana’nın, Nesibe’nin çocuklarının yuva taksitlerini üstlendiğini böylece öğrendik. Günay’ın adamakıllı canı sıkıldı,</p>

  <p class="p10">“Bir Barış Gönüllüleri operasyonu daha!” dedi, “İki gün sonra Amerika’ya dönünce, o çocuklara ne olacağını düşünmüyor bile!”</p>

  <p class="p10">Diana ile konuşmaya niyetlendi, ama o aralar gerçekten de çok meşguldü, olmadı. Sonra bir gün, Ramize Hanım çıkageldi. Hoşbeşten sonra, (bu arada, Serap’ın hamile olduğunu da öğrendik) sözü Nesibe’ye getirdi, “Doktor Hanım,” dedi, “sen, Nesibe’ye söyle, sokmasın o gâvur karısını evine! Konu komşudan duyarım, her akşam çalgısını çemenini toplar, Nesibe’nin oraya inermiş. Bizim Nesibe görmez Abdullah nasıl bakar karıya!”</p>

  <p class="p10">“Dersleri Nesibelerde mi yapıyorlar,”</p>

  <p class="p10">“Ne dersi!” diye tersledi, Ramize Hanım, “oturak âlemidir yaptıkları!”</p>

  <p class="p10">“Hadi canım sen de! Dedikodudur!”</p>

  <p class="p10">Ramize Hanım bu olasılığı düşünmeyi reddetti,</p>

  <p class="p10">“Oğlanın zaten yarım aklı var, onu da alacak bu karı!” dedi.</p>

  <p class="p10">Günay’ın canı sıkıldı,</p>

  <p class="p10">“Madem yarım aklı vardı, ne diye verdiniz Nesibe’yi?”</p>

  <p class="p10">“Biz mi verdik? O istedi! Kocası ölünce, bunu istedi!”</p>

  <p class="p10">“Ne yaparsın? İhtiyar adama vermişsiniz, bıkmış kadın! Gencini istemiş.”</p>

  <p class="p10">“Eyi, eyi! O zaman çeksin bakalım!”</p>

  <p class="p10">Abdullah’ın düzenli bir iş tutmadığını, Raşit’in onu rica minnet yerleştirdiği kapıcılıktan nefret ettiğini biliyorduk.</p>

  <p class="p10">“Darlanıyorum, abi!” diyordu, “Hapishane gibi!” Gerçekten de, otuz metrekarelik tek bir odada kalıyorlardı. Apartman girişinde oturacak yer yoktu. Abdullah, bulabildiği her fırsatta kaçıp balığa, balık olmadığı zaman da kahveye gidiyordu.</p>

  <p class="p10">“Canım, efendim, çekmesin!” dedi Günay, “Niye çeksin? Peki, sen konuştuğunda ne dedi Nesibe?”</p>

  <p class="p10">“Dayan karısı geldi miydi, Abdullah da evinin yolunu bulurmuş, öyle dedi. Masarifi de görürmüş, ‘Kurarlar sofralarını, içerler rakılarını!’ diyor, ‘Erkek adamdır, içecek elbet!’ İçecek içecek de, o karı çalar oynarmış, bizim Abdullah’a! Ahmaktır, yavaştır, bizim Nesibe! Nerededir, o kadının gavat kocası, onu da bilmem! Erkek olsun da karısını elin heriflerinin arasına bıraksın, içsin diye! Abdullah’ın aşkından çocukları da özel okula yazdırmış karı! Parasını da cebinden verirmiş!”</p>

  <p class="p10">“Olmaz, öyle şey, Ramize Hanım, günaha giriyorsun! İyilik olsun diye yazdırmıştır. Kendi çocukları da gidiyor ya onlarla birlikte gitsinler diye!”</p>

  <p class="p10">“Abdullah’a para da vermiş ya sandal alsın, balıkçılık yapsın diye! Bu da mı yalan? Borçmuş güya! Abdullah, balıkçılıktan anlar mı ki borcunu ödeyebilsin?”</p>

  <p class="p10">Günay’ın duraladığını gördü,</p>

  <p class="p10">“Ödeyemez, ödeyemez,” diye kesti attı, “Nesibe, iyi adamdır, diyor ama o sakallı gâvuru gözüm tutmadı. Bizimkine sorarsan, Dayan mıdır, Ayan mıdır, nedir, onun erkekte gözü olmadığını bilirmiş de, ondan ses etmezmiş adam! Git işine dedim, bu sefer de, ‘Sıkılır kadın evde bir başına,’ diyor. ‘Garip’tir, sıla hasreti çeker!’ Gelir anlattırırmış buna, güler güler gidermiş! Buna içki de içirirlermiş, biliyor musun?”</p>

  <p class="p10">İçki meselesini Nesibe de teyit etti,</p>

  <p class="p10">“Eh, bazen içerim be Mehmet abi!” dedi, “Hepiniz içer de, ben içmem olur mu?” Burnunu çekti, kıs kıs güldü,</p>

  <p class="p10">“Ben de içerim biraz, sonra da bir gülerler, bir gülerler bana! Dayan der, ‘Sen, konuş! Anlat!’ Ben de anlatırım, o dinler. Dinler, güler! Bana der,</p>

  <p class="p10">‘Nedir be senin bildiğin de, bana söylemediğin?’ Derim,</p>

  <p class="p10">‘Bildiğim bir şey yohtur ki sana da sır vereyim be Dayan! Cahalım ben! Bilmem bir şey!’</p>

  <p class="p10">‘Şimdi hepinizden daha çok bilirsin,’ der bana, ‘Hocadan da çok bilirsin!’ O koca pürüfüsürden daha çok ne bilecem? Dayan, inanmaz bana, ‘Yok,’ der, ‘sen bilirsin!’ Anlattırır, artık!”</p>

  <p class="p10">Ne anlattığını ben de merak eder olduğumu itiraf etmeliyim!</p>

  <p class="p10">“Bilir miyim?” dedi Nesibe, “Her şeyden anlatırım işte. Nevra Hanım’ı gonuşuruz.”</p>

  <p class="p10">“Nesini konuşursunuz?” diye tahrik ettim, güldü,</p>

  <p class="p10">“Dayan, der, o Amerika’da oturmuş, uzun uzun. Çok hazzetmiş, Amerika’dan. Nevra’nın gocası, pürüfüsür, çok para kazanmış Amerika’da. Ben derim,</p>

  <p class="p10">‘Be Dayan, ne edecek bu gadın bunca donu? Çeşit çeşittir be guzum! İstanbul ahalisine sevabına dağıtırsan, her garının üç-beş donu olur gayrı!’ Dayan der, ‘Sen nerden bilirsin, Nevra’nın donunu? Bilmem mi? Temizliğe gitmez miyim? Nevra Hanım der, otuz beş kat çarşafı varmış, gocasının mintanları altmış. Ben derim, ‘N’apar be bu adam? Hepsini üst üste mi giyer?’ Dayan, bir güler bir güler bana!”</p>

  <p class="p10">Duraladı, düşündü, başını salladı, gülüverdi,</p>

  <p class="p10">“Amerika’da böyledir, zahar!’ dedi “Herkes, çok çalışır! Zabahilen, ezanla kalkar işe gidermişmiş, bizim goca pürüfüsür! Akşam ezanı zor gelirmiş evine! Benim aklım almaz böyle iş! Onca çalışır da, don mu alır adam? Söylerim Dayan’a, o da güler gayri! Derim, ‘İstemem tövbe olsun! Birini yuğarım, biri durur, iki, bir de hastalık sağlık, üç! Yeter bana! Nedir be, bir şey vardır diye ille de kullanacak mı adam?’ Ama Dayan anlamaz!”</p>

  <p class="p10">“Anlamaz, değil mi?”</p>

  <p class="p10">“Anlamaz!” Onayladı, Nesibe. “Ama iyi garıdır. Abdullah’a der, ‘Neden bakman evine, çoluğuna?’ Ne bilsin Abdullah’ın başına gelenleri?”</p>

  <p class="p10">“Ne oldu?”</p>

  <p class="p10">“E, gözel gözel çalışırdı herif! Ta ki, adam gelsin filato istesin!”</p>

  <p class="p10">“Ne istesin?”</p>

  <p class="p10">“Filato istesin! Abdullah bilir mi filato, ney? Sen okumuş adamsın sen bile bilmiyorsun! Abdullah, bilir mi (kelimeyi büyük bir hazla telâffuz ediyordu!) filato? O da der adama, ‘Bizim balıkların başı vardır, kuyrukları vardır ama filatolara yoktur!’</p>

  <p class="p10">Adam kızar, der ‘Ne demek filatoları yoktur, sen benle alay mı ediyorsun!’ Abdullah, der ‘Hayır, bizim balıkların filatoları yoktur!’ Derken, adam gapar bıçağı, benim herif sanır ki kesecek kendisini! Ama kesmez adam! Balıklara atlar, alır bir tanesini keser çaput gibi, baklava dilimi gibi, atar benimkinin önüne, işte nah sana filato Abdullah der ‘Bu karı işi, ben balıkları çaput gibi kesemem!’</p>

  <p class="p10">Eh, doğrudur be dediği! Çaput gibi kessin de balıkları, kenarlarına mekik oyası mı yapsın? Adam da der, ‘Gayri sen bilirsin, sen kesmezsen ben de almam. Çünkü otel filato ister, balık istemez!’ Şimdi, ne edecen kesik balığı, değil mi? Kesik olduğunda, nasıl anlayacan tazedir, değildir? Adam, demiş,</p>

  <p class="p10">‘Otel turistiktir. Turistler balığın başını kıçını görmek istemez!’ Çok iyi yürekliymiş ya turist kısmisi, acırlarmış balıklara, yiyemezlermiş acımaktan!</p>

  <p class="p10">Ben derim, ‘Be, Dayan sen turistsin, bilirsin, ölü balık ölü olmaktan çıkar mı filato olunca?’ Dayan, bir güler, bir güler, bana! Ama, eyi gadındır, hem balığın kesiğine tamına aldırmaz! Ben duyarım, Nevra Hanım dermiş, buna,</p>

  <p class="p10">‘Nedir be Dayan, bu Nesibe’yi masana oturttuğun? Gazaklarını neyini giyer senin! Çok yüz veriyorsun buna!’ Dayan da dermiş,</p>

  <p class="p10">‘Demokrasi var. O da Allah’ın bir kulu değil mi?’</p>

  <p class="p10">Eh, haklıdır be gözüm, garı! Goskoca bir hanımın masasına ben oturayım, olur mu? Sıkılırım, pürüfüsür gelince! Ama Dayan bırakmaz kalkayım! Der,</p>

  <p class="p10">‘Biz arkadaşık seninle! Arkadaş deyil miyik?’ Sorar bana.</p>

  <p class="p10">Ben de derim,</p>

  <p class="p10">‘Arkadaşık!’</p>

  <p class="p10">Ne diyecen? O der,</p>

  <p class="p10">‘Sen sever misin, beni?’ Ben de derim,</p>

  <p class="p10">‘He ya! Çok severim seni!’</p>

  <p class="p10">Ne dersin başka? Hoşnutum gadından! Durmaz, gezdirir beni! Her yerleri görürüm. Öğrenirim!”</p>

  <p class="p10">Nesibe’nin yıllar yılı oturduğu bu şehirde, “Kırk metrekare İstanbul”u oynadığını o zaman içselleştirdim.</p>

  <p class="p10">“İstanbul’u beğendin mi, bari?”</p>

  <p class="p10">Ciddileşti, yemenisini sıkıladı,</p>

  <p class="p10">“Gözeldir,” dedi, kararlı bir sesle, “gözeldir de, onarımsızdır, be Mehmet abi! Gün boyu Moskof gemileri geçer, geçer de seyrederler halımızı! Niçun bırakırlar geçsinler, bilmem ki! Ben derim, Dayan’a,</p>

  <p class="p10">‘Gapasalar bütün kapuları, sınırları. Biz galkınsak hep bir millet, temizlesek, paklasak etrafı, iyice. Onarsak, etsek. Sonra dizsek terlikleri hudut boyunca, gelen ayakkabılarını çıkarıp girse, Bismillah! Eh, Müslüman memleketi değil midir be gözüm, olur mu kundurayla girmek?’</p>

  <p class="p10">Dayan bir güler, bir güler bana! Müsyü’ye de söyler. Bir bakarım, Müsyü annattırır bana! Sonra der, ‘Parayı nerden bulcan? Türkiye’yi temizlemek için sabun idi, vim idi, para ister!’ Goskoca memleketmiş bizimki! Ben de derim, ‘Zengini vardır, Cenabı Allahıma çok şükür memleketimin! Hep bir araya gelirler, polis efendiler toplar, para mı ne lâzım!’</p>

  <p class="p10">Müsyü dinler, dinler, ‘Olur!’ der, Dayan’a. Olur ya, olmayacak ne var? Cenabı Tanrı nasip etsin! Eyi adamdır, Müsyü! Çok sever Dayan’ı, çocuklarını! Üzülür hasta olduklarında! Sen bakma analığıma! Dayan geldiğinden beri, eyidir benim herif!”</p>

  <p class="p10">“Eyidir” kelimesini tonlamasından mı, birden utanıp, yüzünü saklamasından mı anladım bilmiyorum, ama cinsel bir şeyler ima ettiğini hissettim. Anlaşılan, doğru hissetmişim; Günay’a, Diana’yla tanıştıktan sona, Abdullah’ın “bir yanını alıp, öbür yanını bıraktığını” söylemiş, “Çürükledi her yanım! Gorkarım yine garnım dolar diye!”</p>

  <p class="p10">“Dayan’a, der, Abdullah, ‘Götür bunu berbere, kıvırtsın saçlarını seninki gibi!’ Herif, ister ben de Dayan gibi olayım!”</p>

  <p class="p10">“Peki, sen istiyor musun? Diana gibi olmak istiyor musun?”</p>

  <p class="p10">Önce yüzünü sakladı, sonra uzun uzun düşündü,</p>

  <p class="p10">“O garılar, Dallas’taki garılar, güzeldirler, be guzum!” dedi,</p>

  <p class="p10">“Benim Abdullah, onlara bakar bakar, eli donuna gider.” Utandı,</p>

  <p class="p10">“Sen de erkeksin, bilirsin işte!” dedi, güldü. Gözleri çizik oldu, yine.</p>

  <p class="p10">“Ama, onlar, Türk değil!” diye hatırlattım. Hiç duymadığı bir şeyle karşılaşmış gibi duraladı,</p>

  <p class="p10">“Türkçe gonuşurlar!” dedi, bu defa duyduğuna inanamayan ben oldum!</p>

  <p class="p10">“Onlar, gâvur!” dedim, sonra da seslendirme, dublaj gibi bir şeyler saçmaladım. Öylece baktı,</p>

  <p class="p10">“He mi?”</p>

  <p class="p10">Kavramadığını anlamak için arif olmak gerekmiyordu! Bu defa da, oyuncuların isimlerine dikkatini çektim,</p>

  <p class="p10">“Bak, o siyah saçlı kadının ismi, ‘Sue Ellen’, adamın ismi ‘Bobby!’</p>

  <p class="p10">“Ceyar da var!” diye de o ekledi. “Peki, bunlar, Türk ismi mi?” Bilmiyordu!</p>

  <p class="p10">“Bizde goymazlar ama...” dedi, İstanbul’da koyabileceklerini düşündüğünü anladım! Nesibe’nin ‘Ceyar’ kelimesinin Türkçe olmadığını fark edecek donanımı yoktu! Ses uyumundan mı anlayacaktı, sözlükten mi bakacaktı? Dizinin geçtiği mekânları da, oyuncuların kıyafetlerini de yadırgamıyorsa ki yadırgamıyordu, Dallas’ı ya da başka bir diziyi Amerikan dizisi diye ayrıştırmasına imkân yoktu! Estetiği ile, ahlâkı ile olduğu gibi kabul ediyor, içselleştiriyordu!</p>

  <p class="p10"><span class="t6">Bu insanlara ne yapıyoruz biz</span>! Bunu söylemedim,</p>

  <p class="p10">“Peki, saçlarını kıvırtacak mısın?” diye sordum, “Gâvur karıları gibi olmak istiyor musun?”</p>

  <p class="p10">Bu noktada, okuyucunun dikkatini çekerim; ben, yıllarımı, evrensel değerler, bütün insanlığın kardeşliği kavramlarını yaymaya, yüceltmeye adamış bir insanken, ‘gâvur’ kelimesini, belki de hayatımda ilk kez, o gün kullandım! Halkımdan birisiyle iletişim kurmak için anakronistik terminolojiye başvurmak zorunda kaldım! Rodoplu olsa, ‘kirleniyorum’ derdi, ben küçüldüğümü hissettim!</p>

  <p class="p10">“Dayan, Müslüman’dan daha Müslüman’dır,” diye kesti attı Nesibe.</p>

  <p class="p10">Kendimi daha da kötü hissettim! İnsanların arasına ayrım koyan bendim, kaldıran Nesibe!</p>

  <p class="p10">“Görmez misin, yeğenlerine nasıl bakar? Abdullah’a dedi, ‘Madem, balıkçılık yapmak istersin, gel ortak olalım! Paranın yarısını vereyim bir sandal al! Üleşelim!’ Abdullah da der, ‘Olur!’ Eh, bizde, sandalın yarısını alacak para mı var? O da gider, Raşit’e. Bana da tembihler, ‘Sen, Dayan’a bir şey deme! Para bizim sansın!’ Ben de demem bir şey. Niçun deyim? Adam der mi ki, ‘Gocamın yarım sandal alacak parası yoktur!’ Taksicilik yapaydı daha eyiydi ama adam darlanır be abi, deniz ister! Müsyü de eyi adamdır! Dayan onca para verir de, ses etmez adam!”</p>

  <p class="p10">Nesibe konuşurken aklım, aramızdaki uçurumdaydı!</p>

  <p class="p10">Onunla birlikteyken bir yandan da kendimi Afrika yerlilerini anlamaya çalışan Avrupalı ya da Amerikalı antropolog gibi hissediyor, yüzümde şaklayan yabancılık duygusundan nefret ediyordum! Bu kadıncağızın, benim arkadaşım, mon frere, benim benzerim, mon semblable olmasına imkân var mıydı ki, Philip Glazebrook’a takıyordum? Dahası, üstünlük taslamıyor olmam da gerçekçi değildi, çünkü ondan daha çok şey biliyordum! Hem üstün, hem eşit olunamıyordu! O halde, ne yapmalıydım? Çekip, kendi benzerlerime duyduğum aşkı kalıp, Nesibe’ye yardımcı -tamam, benim kendi anladığım biçimde!- olmaya mı çalışmalıydım?</p>

  <p class="p10">Tüm arka-planım beni ikinci seçeneğe yöneltiyordu. <span class="t6">Evet, tıpkı Günay’ı Şafak Özdene yönelttiği gibi!</span></p>

  <p class="p10">İrkildim!</p>

  <p class="p10">Nesibe’ye baktım, ondaki kadını görmeye çalıştım!</p>

  <p class="p10">Günay kadar yaratıcı olabilseydim görebileceğimi anladım.</p>

  <p class="p10">Yaratıcılık bir yana, Günay kadar çalışkan olsaydım, yani, mesela onun Şafak’a yaptığı gibi, ben de Nesibe’yi giydirip kuşatsaydım, kadınlığını tanıyabileceğim sinyalleri geliştiremez miydim? Geliştirebilirdim, tabii. Öyleyse, Günay’ı bir hödüğe kaybettim türündeki duygum da neyin nesiydi? Nesibe’ye hödük demeye dilim varmazken Şafak Özden’i aşağılamak da neyin nesiydi?</p>

  <p class="p10">“Dayan’a derim, Nedir bu Müsyü’nün yaptığı? Niçun sınıf geçirmez bu çocukları? Zabah akşam aşındırırlar dururlar?”</p>

  <p class="p10">Nesibe, David’den notlarını yükseltmesini isteyen öğrencilerden bahsediyordu. Anladığım kadarıyla, Pavloviç’in tek yakındığı yönü de buydu. Ama yine de hafifletici bir nedeni vardı, bu kusurunun,</p>

  <p class="p10">“Nevra Hanım, der ki, bunlar anarşikmişler! Ondan geçirtmezmiş bizim Müsyü onlara sınıflarını! Bilmem artık!”</p>

  <p class="p10">12 Eylül’ün en olumlu yönünün, biz devrimcilere halkımızın hakkımızda gerçekten ne düşündüğünü sorma fırsatı tanıması olduğunu düşünüyorum! Ayağıma gelen fırsatı kaçırmadım,</p>

  <p class="p10">“Sen hiç anarşik (alın size utanç verici bir kelime daha!) tanıdın mı, Nesibe Hanım?”</p>

  <p class="p10">“Ben değil, ama, görümcem Güllü tanıdı,” dedi Nesibe,</p>

  <p class="p10">“Güllü, hani Güllü var ya, şu sizin Tülin Hanım’ın yanında çalışan Güllü, o tanıdı.” Çok komik bir şey hatırlamış gibi güldü, “Bu bizim Güllü,” diye açıkladı, “bok gibi bir gadın!”</p>

  <p class="p10">Rahmetli gocası, ‘bok gibi gadın’ diye severmiş, ismi kalmış, bok!”</p>

  <p class="p10">Kıkır kıkır güldü, “Onun Armutlu taraflarında gocasından galma bir evciği var, yaşar gider, ne yapsın? Bahçasında şam dudu var, elma var, erik var. Gün geçmez, Güllü bir şeyler dikmesin! Maydanozları var, gülleri var, mısırları var! Zabah galkar sular, akşam sular yatar. Hiçbir yerlere gitmez, işten eve, evden işe! Niyet etmiş, ille de gocasının öldüğü odada ölecek! Çok sever idi rahmetli gocasını. Eyi gadındır, Güllü. Hepimize emeği vardır. Herkes tanır, herkes sever. Bir gün hastalansa, dört ocaktan dört kap yemek gelir. İşte öyle bir gadındır.</p>

  <p class="p10">Şindik, bir akşam, bu anarşikler dayanır kapusuna, derler,</p>

  <p class="p10">‘Güllü Teyze, bu bahçe sana çok!’ Güllü, der ‘Aman oğul, nesi çok? Bahçadır işte!’ Talebeler der,</p>

  <p class="p10">‘Yok, bu bahça çoktur! Biz hükümet oldukta, bunu kamulaştıracağız!”</p>

  <p class="p10">“Kamulaştırmak” kelimesini de, “filato” kelimesi kadar güvenle kullanması şaşırttı, utanmadan sordum,</p>

  <p class="p10">“Kamulaştırmak, ne demek, Nesibe Hanım?”</p>

  <p class="p10">“Devlet alacak ya işte, kamulaştırmak diyorlar. Anarşikler, devlet olunca, bahçayı alacaklarmış. Öyle diyorlar.”</p>

  <p class="p10">“Anladım.”</p>

  <p class="p10">“Güllü demiş, ‘Niçun alacak goca bir devlet benim bahçayı?’ Onlarda demişler, ‘Halk için alacak!’ Eh, şindi, Güllü, halk değil mi? Anarşikler de derler, ‘Doğrudur, sen halksın Güllü Teyze!’ Güllü de, der,</p>

  <p class="p10">‘Eh, nedir be sizin dediğiniz? Bahça zaten bendedir be oğlum!’ Ama, onlar der, ‘Devlet ister senin bahçanı!’ Bizim Güllü şaşar bu işe.</p>

  <p class="p10">‘Kimdir be oğlum, sizin bu devlet dediğiniz?’ Anlamaz, anarşikler! Onlar derler, ‘Devlet, halkın vekili! Temsilcisi!’ Güllü, anlamaz, der,</p>

  <p class="p10">‘Madem, ben halkım, devlet de kâhyamdır, nerede görülmüş kâhya alsın efendisinin torpağını?’</p>

  <p class="p10">Talebeler de, der,</p>

  <p class="p10">‘Bak, Güllü Teyze, bahçası bir dönümden az olanlar da var, sen halksan, onlar da halk!’</p>

  <p class="p10">Eh, peki, torpağı bir dönümden çok olanlar da halk değil mi? Ama anarşikler değil derler, ‘Hayır, torpağı bir dönümden çok olanlar halk değil!’ Biz, şaştık galdık bu işe! Şindik, bu anarşiklerin demesiyle, toprağı bir dönümden az olanlarla, bir dönümden çok olanlar, halk! ‘Öyle mi, oğlum?’ diye sorar Güllü, talebeler de der, ‘Onun gibi bir şey! Bak teyze, biz halka eşitlik sağlayacağız,’ derler, ‘Biz halkın temsilcisiyiz.’ Şimdi, madem Güllü’nün torpağı bir dönümden çok, o zaman Güllü halk değil, o zaman bu anarşikler onun kâhyası değil. Toprağı tam tamına bir dönüm olanların kâhyası! Eh, gitsin onlara kâhyalık etsinler!</p>

  <p class="p10">‘Eh, ben halk olmasam, olmaz mı?’ der Güllü, ne etsin? Halk olmazsa, belli ki bahçasını almayacaklar! Onlar da derler, ‘Olmaz! Sen ille de bahçası bir dönümlük halk olacaksın!’</p>

  <p class="p10">‘Len oğlum, ne istersiniz benden?’</p>

  <p class="p10">‘Sen eyisin, teyze, gimsenin sırtından geçinmiyorsun, helal ekmek yiyorsun! Onun için halk olmalısın!’ Öyle derler. O zaman da bizim Güllü der,</p>

  <p class="p10">‘Sen asıl benim oğlumu göreceksin! Esas o kimseye yük olmadan geçinir. Allah’a bin şükür, şindi iki gamyonu var. Yanına işçi de aldı. Gül gibi geçinir. Bankaya para bile koyar.’</p>

  <p class="p10">İindi, talebeler bunu duydular ya, akşamına galmaz, kapusuna varırlar Mahmut’un, haraç isterler. Mahmut dayağı yer, bağırırmış ‘Yaktın beni bok ana!’ diye de, sanayide herkes kınamış, anasına söver diye!</p>

  <p class="p10">Artık, Güllü de gitmiş, bulmuş anarşikleri, kahvede,</p>

  <p class="p10">‘Etmeyin oğlum,’ demiş, ‘Ben halk isem, size derim ki, Mahmut’uma ilişmeyeceksiniz!’ Talebeler hâlâ derlermiş, ‘Biz bunu sizin için yapacağız!’ Güllü de toptan şaşırmış artık! Demiş,</p>

  <p class="p10">‘Kimdir oğlum bu toplum dediğiniz? -Bilir misin, onlar millet demezler, toplum derler!- Belki tanıdık eşi dostu bir araya goyarız da gider, deriz, bizim Mahmut’a dokunmasınlar!’ Talebeler, gene de pes etmemişler,</p>

  <p class="p10">‘Senin eşin dostun sayılmaz teyze!’ Şimdi, Güllü, der bana, ‘Eh ben sayılmam, gonumun gomşumun hatırı sayılmaz da, kimin hatırını sayar bu sizin kâhyalık ettiğiniz toplum?’” Başını iki yana döndürdü, güldü,</p>

  <p class="p10">“Kenan Paşa geldi de, gurtuldu, gadın!”</p>

  <p class="p10">Diana’nın değerlendirmesini hatırladım,</p>

  <p class="p10">“Nesibe, başlı başına bir sevinç kaynağı!”</p>

  <p class="p10">Ben ise, Armutlu’da bizden kimler vardı, onları düşünüyordum.</p>

  <h2 class="h20"><a id="ncx2353"></a></h2>
</body>
</html>
