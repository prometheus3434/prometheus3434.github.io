<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>PASLANMIŞ MESİH</title>
</head>

<body>
  <h2 class="h20">IV</h2>

  <p class="p1">&nbsp;</p>

  <p class="p10">Aradan aylar geçti. Günay, Şafak Özden’in seçimleri kazandığı günün ertesinde, soğuk bir bahar sabahı ameliyat oldu. Başarılı bir ameliyattı, iyileşmemesi için hiçbir neden yoktu. Nitekim, beş gün içinde taburcu oldu, bir ay kadar da evde yattı. Şafak Özden’in bu süreç içinde onu bir kez olsun aramamış olmasının öyküyü inanılmayacak kadar kaba bir sadakatsizlik örneğine indirgediğini söylemiştim. Ancak Günay’ı esas yıkan “yeşil elma, tarçın ve kekik” koktuğunu söylediği Anadolu delikanlısının “ölümü” oldu.</p>

  <p class="p10">Şafak’a yüklediği hasletlerin ölümü, Günay’ın Türkiye’ye dair beklentilerinin gerçekleşmesini kendi ömründe göremeyeceği bir tarihe ertelenmiş gibi oldu. (Tükettikleri atmosferin hakkını veren Türkiyeliler; biyofil, özgün Türkiyeliler; adil, tamamlanmış, uygarlıklarını dünyadan esirgemeyen Türkiyeliler diyordu.) Bu durumda, “terki dünya tarihini geciktirmek gibi boş bir çabaya” girmeyi de reddetti. O mahut 1 Mayıs’tan sonra (“devrimci’ Şafak Özden, kanlı günü ‘kutlamak üzere’ Pera Palas SHP kokteyline gidiyordu!) derin bir teslimiyet içine girdi.</p>

  <p class="p10">Ancak, o mahut 1 Mayıs, alçaklığının yadsınamayacak şekilde ortaya çıkmasının ötesinde, tatlı, masum Nesibe’nin de bir yanılsama olduğuna işaret etti. Ve açıkçası ben, Rodoplu’nun kararını hızlandırmakta bu yaşananların da dahli olduğuna inanıyorum. Kaldı ki, Selahattin’in o inanılmaz dönüşümü, Şiran’ın düşmanlığı da aynı dönemde olgunlaştı. Ve, bana bıraktığı mektupta söylediği gibi, Günay’ın “terkibi”, bu dönemin Türkiye’siyle çakışmıyordu. Bu terkibi yadsımayacak, bedelini ödeyecek kadar “yerli” olduğunu da artık biliyorum. Gerisi, hüzün! Ama, şimdi görevime dönmeliyim. (Rodoplu’nun bana telkin ettiği en önemli şeyin, “yaşananların kaydını tutmak” olduğunu söylemiş miydim? Yazıyı, yoksulların hakikatli düşmanı olmaktan çıkarmamı istiyordu.)</p>

  <p class="p10">O gün, Şafak Özden, SHP’nin 1 Mayıs kokteyline, ‘faşizmi telin etmeye’ gitti; Günay, eve döndü. Çantasını koridora, mantosunu az ilerdeki askıya, ayakkabılarını bulduğu ilk yere bıraktı. Yatak odasına yürürken, kapı çaldı.</p>

  <p class="p10">İliklerine kadar yorgundu, her yeri ağrıyordu. Rüyada gibi açtı ve önde Diana, arkasında başı yerde dikilen Nesibe’yi gördü. Diana’nın elinde, bir naylon poşet vardı,</p>

  <p class="p10">“Hi! içeri girebilir miyiz?”</p>

  <p class="p10">Rodoplu, geri çekildi,</p>

  <p class="p10">“Tabii! Buyurun.”</p>

  <p class="p10">Girdiler.</p>

  <p class="p10">Rodoplu, Nesibe’nin, ilk tanıdığı günlerdeki gibi yemenili olduğunu fark etti. Diana, makyajsızdı, üzerinde döküntü bir blucin ve botlar vardı. Ziyarete anlam veremediği için sordu,</p>

  <p class="p10">“Sen yine çalışmaya mı başladın, Nesibe?”</p>

  <p class="p10">Nesibe, omuzunu silkti, güldü, gözlerini yere dikti.</p>

  <p class="p10">“Çocukların nasıl?”</p>

  <p class="p10">“Eyi.”</p>

  <p class="p10">“Bunları mutfağa götürüyorum, olur mu?” Diana, elinden bırakmadığı poşeti işaret ediyordu.</p>

  <p class="p10">“Ne var orda?”</p>

  <p class="p10">“Konyak var,” diyerek poşeti araladı, “Fındık fıstık, bir şeyler. İçeriz diye düşündüm. Bir mahsuru yok, değil mi?”</p>

  <p class="p10">“Hayır, yok,” dedi Günay, “Ben de yeni girdim. Siz buyurun, ben üstümü değişeyim.”</p>

  <p class="p10">Yatak odasındaki aynada yüzüne bakmıştı, “Ölü gibi görünüyordum! Etrafıma bakındım, o duygu sardı yine. Sahtekârlık! Pembe-bej örtülerin ima ettiği huzur yalandı! Beyaz çarşaflar altında hayal ettiğim beden, Şafak’ın değil, Mehmet Ali Dalcı’nın cesedi olmalıydı. Her tarafım sızlıyordu. Üstümdekileri zor çıkardım. Bir aspirin alsam iyi olacağını düşündüm. Çekmecelere bakarken, içerden Diana’nın sesi geldi. Tiz bir bağrıştı. Ne dediğini anlamak için duraladım, ama tekrarlamadı. Bu ikiliyi hiç çekemeyeceğimi düşündüm ben de. Olacaklara hazır olmak bir yana, neden geldiklerini merak edecek halde bile değildim!”</p>

  <p class="p10">Oturma odasına döndüğünde Diana’nın orta sehpasını donatmış olduğunu gördü,</p>

  <p class="p10">“Konyak bardaklarını bulamadım, bunları kullandım. Umarım kusura bakmazsın!”</p>

  <p class="p10">Üç adet rakı bardağı neredeyse tepeleme konyak doldurulmuştu, hemen yanındaki tabakta kuru yemişler vardı.</p>

  <p class="p10">“Buz ister misin?”</p>

  <p class="p10">“Yok, hayır,” dedi Günay.</p>

  <p class="p10">“Sen istersin.”</p>

  <p class="p10">Bu Nesibe’yeydi. Nesibe, gülmekle yetindi. Yüzü yine burnunun etrafında toplandı, çilleri birleşti, gözleri çizgi oldu. Diana, buzları koydu, oturdu, bardağını başına dikti. Rodoplu, göz ucuyla Nesibe’ye baktı, onun da kendi bardağına uzandığını gördü.</p>

  <p class="p10">“Düğünlerde tepsi yetmez de limonata bardaklarını bir birlerine değecek şekilde sıkı sıkı dizerler, bilir misin? Tepsiyi uzattıklarında döküp saçmadan almak için çok dikkatli olmak gerekir; hele de birden fazla el uzanmışsa! İşte, onun gibi tereddütlü bir uzanmaydı. Aklıma garip bir cümle düştü. Bu yıl faşingi Ziganalar’da kutlayacaklarmış!</p>

  <p class="p10">Beyaz bir tülbenttin çerçevelediği ağza değen içki bardağı kadar yadırgatıcı az şey olsa gerek, Mehmet’cim! İnsanın içki değil de, hoşaf suyu olduğuna yemin edesi geliyor! Yüzünü buruşturmadığını, fındık tabağına uzandığını gördüm. Bunları yaparken bana bakmamıştı, ama utandığına ilişkin işaret de yoktu. Ben ise, bu içki faslının neden, hele de o saatte tertiplendiğini anlamaya çalışıyordum.</p>

  <p class="p10">‘Nereden geliyorsunuz siz?’</p>

  <p class="p10">‘Evden.’</p>

  <p class="p10">‘David nasıl? İşlerini bitirdi mi?’</p>

  <p class="p10">‘David şehir dışında,’ dedi Diana. ‘Ben Arnavutköy’de kalıyorum.’”</p>

  <p class="p10">Rodoplu’nun toparlayamadığını fark etmiş. Nesibe’yi işaret etmişti,&nbsp;</p>

  <p class="p10">“Birlikte kalıyoruz.”</p>

  <p class="p10">“Abdullah yok mu?”</p>

  <p class="p10">Bu soru, Nesibe’ye sorulmuştu, ama onun yerine Diana cevap verdi,</p>

  <p class="p10">“Yok. Bu sefer sahiden gitti! Hödük!”</p>

  <p class="p10">Nesibe, yine bardağa uzandı, bu defa da büyük bir yudum yuvarladı.</p>

  <p class="p10">“Çarpmasın!”</p>

  <p class="p10">“Alıştık artık!”</p>

  <p class="p10">“Yine de!”</p>

  <p class="p10">Diana’ya döndü,</p>

  <p class="p10">“Peki ne yapıyorsunuz? Dikiş mi, dikiyorsunuz?”</p>

  <p class="p10">“Naaah!” dedi Diana küçümseyen bir hareketle, “Neslin’ çok tembel! No, Günay Hanım, sadece yaşıyoruz! Saz çalıyorum, resim yapıyorum. Çok resim yaptım.”</p>

  <p class="p10">Rodoplu, “Bunu nasıl anlamlandıracağımı bilemedim,” dedi, “Suyunuz akıyor mu bari,” gibisinden bir şeyler sordum,</p>

  <p class="p10">“‘Damn, belediye!’ dedi Diana, ‘Hayır, sularımız akmıyor. Karakolun önündeki çeşmeden taşıyoruz. Şunlara bak!’ Ellerini uzattı, avuçlarını açtı, bir baştan bir başa nasır tutmuş ayalarını gösterdi.</p>

  <p class="p10">‘Başta çok acıyorlardı, şimdi alıştım. Susuzluk zor oluyor, bitleniyoruz, biliyor musun?’</p>

  <p class="p10">‘Uzandı, uzun saçlarından bir tutam aldı, gözlerinin önüne, bit (ya da sirke!) arar gibi yaklaştırdı, incelemeye koyuldu. Bir yandan da konuşuyordu,</p>

  <p class="p10">‘İki ay içinde üç kere bitlendik!’</p>

  <p class="p10">‘Nesibe’ye baktım.</p>

  <p class="p10">‘İki kere,’ dedi Nesibe gülerek. Konyak bardağına uzandı yine,</p>

  <p class="p10">“‘Ama, artık yoğudur. Gittik hamama, bittir neyindir galmadı!’</p>

  <p class="p10">“‘Yoktur, inşallah!’</p>

  <p class="p10">“‘Yoğudur,’ dedi Nesibe.”</p>

  <p class="p10">Bu arada, bardakların hızla boşaldığını görmüştü, Günay.</p>

  <p class="p10">Boşaldığını ve aynı hızla dolduğunu.</p>

  <p class="p10">“Yolculuk ne zaman?”</p>

  <p class="p10">“Ayın sonunda. David, gidiyor.” Sigara paketine uzandı,</p>

  <p class="p10">“Ben gitmiyorum,” dedi, meydan okur gibi, “Nesibe’yle ben daha sonra, yaz sonunda gideceğiz!”</p>

  <p class="p10">Adını duyan Nesibe, içkisine uzandı. Bu defa, çözülen yemenisini bağlamaya zahmet etmemişti. Rodoplu, susuyordu.</p>

  <p class="p10">“Well? Ne diyorsun?”</p>

  <p class="p10">“Ne dememi istiyorsun?”</p>

  <p class="p10">“Bak, Nesibe, burada yaşayamaz! Parası yok, işi yok, geleceği yok. Abdullah işe yaramaz serserinin teki! Ama, benimle Amerika’ya gelebilir! Benim bir refakatçiye her zaman ihtiyacım var. Büyük bir evimiz var. Çocuklar çok iyi anlaşıyorlar. Birlikte okula gidebilirler. Yani, onun için iyi bir hayat olur, no? Öyle değil mi? Sen ne düşünürsün?”</p>

  <p class="p10">“Tüm gerekçelerini arka arkaya nefes almadan sıraladı,” diye anlattı Günay, “Nesibe’yi bana onu ikna etmesine yardımcı olayım diye getirdiğini anladım. Ama, anlaşılan yüz ifadem beni ele verdi, ‘İsa Mesih aşkına!’ diye inledi, ‘Nesibe senin gibi değil! Senin Birleşik Devletler’de yaşamak istemediğini biliyorum. Çünkü senin burada bir yarının, bir geleceğin var! Nesibe’nin yok! Aksine, Amerika’ya benimle gelirse, burada da yeri olacaktır! Oğlanlara bak! Yani, Günay, sen de ben de biliyoruz ki, bu çocuklar burada kalırlarsa, sizin o lanetli kast sisteminizi aşamayacaktır! Yani! Okulu bırakmaları da çok büyük bir ihtimal değil mi? Babalarına bak! O adamdan çocuklarına hayır geleceğini düşünebiliyor musun?’</p>

  <p class="p10">‘Muhtemelen, hayır.’</p>

  <p class="p10">‘O zaman? Benimle Birleşik Devletlere gelmeleri daha iyi olmaz mı? Yani, bak, ben zengin bir kadınım. Onlara bakarım. Eğer Nesibe çocukları garanti altına almak istiyorsa, onları nüfusuma da geçiririm! U.S. pasaportları olur. O durumda mirastan da pay alabilirler. Ona söyledim bunu!’ Türkçe’ye, yani Nesibe’ye döndü,</p>

  <p class="p10">‘Senin çocuklar, ben evlâtlık almak? Yes?’”</p>

  <p class="p10">Rodoplu, tepkisini görmek için olsun, Nesibe’nin yüzüne bakamamıştı,</p>

  <p class="p10">“O bardağı uzat bakalım,” dedi. Ellerinin titremesini saklamak için büyük uğraş veriyordu.</p>

  <p class="p10">“Nesibe’nin yüzüne bakamadığımı fark ettim,” diye anlattı, “Sanki ikimizi de utandıracak bir olaya şahit oluyorduk ve yüzleşmek istemiyordum.”</p>

  <p class="p10">Ne düşünmesi, söylenenleri nasıl değerlendirmesi gerektiğini toparlamaya çalışıyordu. Bu arada yine içkiler içiliyordu.</p>

  <p class="p10">“Bu üçüncü oldu, Nesibe Hanım; dikkat et, hasta olabilirsin!”</p>

  <p class="p10">“Gözlerini kaçırdığı için fark edememiştim, ama kaymaya başlamıştı,” dedi Günay, “Cevap yerine güldü, başını öne eğdi. Bardağı bırakmadığını da fark ettim.”</p>

  <p class="p10">Öte yandan, Diana ısrarlıydı,</p>

  <p class="p10">“Zo! Ne diyorsun?”</p>

  <p class="p10">“Bu resme erkekler nasıl uyuyor? Abdullah, David neredeler?”</p>

  <p class="p10">“Oh! David’le benim sürebileceğimize inanmıyorum!” dedi, Diana, “Bundan sonra değil!”</p>

  <p class="p10">“Ne demek istiyorsun? Yoksa, ayrılıyor musunuz, nedir?”</p>

  <p class="p10">Diana omuzlarını silkti,</p>

  <p class="p10">“Bilmiyorum. Ama, birlikte olmayacağımızı biliyorum.”</p>

  <p class="p10">Yanlış anlaşılmak endişesi ile telaşlandı Nesibe’ye döndü,</p>

  <p class="p10">“Ama, bu fark etmez! Ben ondan bağımsız olarak zenginim! Benim param çocukları ve ikimizi de idare eder! Para problem değil!”</p>

  <p class="p10">“Ya Abdullah?”</p>

  <p class="p10">“O hödük! Baksana, Nesibe’yi yasal olarak bile almamış! İsa Mesih! Nesibe, onun metresinden başka bir şey değil!”</p>

  <p class="p10">“Resmi nikâh yok, demek istiyorsun?”</p>

  <p class="p10">“Naaah!” dedi, Diana küçümser bir el hareketiyle, “Hikâye! Ölüp, çürüseler farkına varmaz! Öyle değil mi, Nesibe?”</p>

  <p class="p10">“Öyledir guzum!” dedi Nesibe, haylazlık yapan çocuğuna güler gibiydi.</p>

  <p class="p10">“O Hödük!” dedi Diana, yeniden, “Biliyor musun; ne yaptı? O geceyi hatırlıyor musun; beni, çocuklarla sokağa attığı geceyi?”</p>

  <p class="p10">“Duydum.”</p>

  <p class="p10">“Tamam. Sonra, Nesibe gelemedi. Ben, Kudüs’e gittim?”</p>

  <p class="p10">“Evet.”</p>

  <p class="p10">“Bir aydan fazla olmuştu, Nesibe’yi görmemiştim, biliyor musun? Ve başım dertteydi! Oh, boy, başım dertteydi!”</p>

  <p class="p10">Konyak şişesine uzandı, boş olduğunu gördü,</p>

  <p class="p10">“No, panic! Bunun geldiği yerde daha var! Bir dakika hanımefendiler, hemen geliyorum!”</p>

  <p class="p10">“Gözlerine o bildik deli yeşili parıltı yerleşmeye başlamıştı,” diye anlattı Günay, “Sesi, şimdi daha bir yüksek, daha bir heyecanlıydı. Enerjiyle dolduğunu görebiliyordum! O içerideyken, Nesibe’yi süzdüm. Bütün bu konuşulanlar onu ilgilendirmiyormuş gibi, sakin oturuyordu. Alkolün onda anestezi etkisi yapmış olabileceğini düşündüm,</p>

  <p class="p10">‘Nesibe, sen iyi misin?’</p>

  <p class="p10">‘Analığım selam eder, sana!’ diye, hiç beklemediğim bir cevap verdi, ‘Serap da hamiledir, biliyon mu?’</p>

  <p class="p10">‘Sen Amerika’ya gitmek istiyor musun?’</p>

  <p class="p10">‘Bilir miyim? Nasip, gısmette ne varsa odur, gayri!’</p>

  <p class="p10">‘Elbette, nasip kısmet de, sen ne diyorsun?’</p>

  <p class="p10">‘Bilir miyim?’ dedi, Nesibe yine. Burnunu kıstı, gözleri çizgi oldu, çilleri birbirine yanaştı.’</p>

  <p class="p10">‘İşte bu kadar!’ dedi, Günay, Nesibe’nin adını kullanmadan, “Alışık değildir, hasta olabilir!”</p>

  <p class="p10">“Naaah! Ona bir şey olmaz! Bu kadar narin göründüğüne bakma, çelik gibidir!” Nesibe’ye döndü,</p>

  <p class="p10">“Deil mi, kız? Sen çelik gibi, deil mi?”</p>

  <p class="p10">“Böyle konuşmayı nereden öğrendin?”</p>

  <p class="p10">“Türkçemden bahsediyorsun, değil mi? Evet, eskisinden çok daha iyi! Her neyse. Sana hödüğü anlatıyordum.</p>

  <p class="p10">Kudüs’ten döndüm. Altüst olmuştum, biliyor musun? Çocuklar beni özlemiş. Küçük David kene gibi yapışıyor. Ben de evden çıkamıyordum. Bilirsin nasıldır? Bir öğleden sonraydı, kapı çalındı. Zo! Kapıyı açıyorum ve bu!” Nesibe’yi gösterdi,</p>

  <p class="p10">“Bu kapıda dikiliyor!”</p>

  <p class="p10">Korkunç bir sahneyi hatırlıyormuş gibi gözlerini yumdu, başını salladı,</p>

  <p class="p10">“Sen hiç suda boğulmuş insan gördün mü? Ben gördüm!” gözlerini açtı,</p>

  <p class="p10">“Burada, İstanbul’da. Geçen ekimde Rus gemisinden atlayan o denizciyi hatırlıyor musun? Gazeteler yazmıştı. O denizci bizim orada karaya vurdu. Şişmişti, mosmordu, biliyor musun? Böyle!” elleriyle şişmiş bir beden tarif etti.</p>

  <p class="p10">“Ayrıntıları atlayabilirsin, lütfen!”</p>

  <p class="p10">“Well, Nesibe aynen öyleydi! Şu farkla ki, onun ağzının ke-narından kan sızıyordu!”</p>

  <p class="p10">Kalktı, Nesibe’nin yanına oturdu, elini uzattı, Nesibe’nin ağzının yanından boynuna doğru akan kanın izlediği güzergâhın üzerinde parmağının ucunu gezdirdi,</p>

  <p class="p10">“İşte, böyle!”</p>

  <p class="p10">Kolunu, kıpırdamaksızın duran Nesibe’nin omzuna attı, kendisine çekti,</p>

  <p class="p10">“Yine eski elbiselerini giymişti,” dedi, yaramazlığı hoş gören bir tavırla, “Ve biliyor musun, bana onları attığını söylemişti!”</p>

  <p class="p10">Boştaki eliyle Nesibe’nin çenesini kaldırdı, gözlerinin içine bakmaya zorladı,</p>

  <p class="p10">“Sen bana yalan söylemek!” diye azarladı. Yemenisinin üzerinden başını okşadı, Günay’a döndü,</p>

  <p class="p10">“Yine eski elbiseler, yine başörtüsü!”</p>

  <p class="p10">Konyak bardağına uzandı,</p>

  <p class="p10">“Ve, biliyor musun, onu öyle beğendim? Takdir ettim! Niye olmasın, diye düşünüyordum; bu kadın bir Türk! Kabul etmeliyim ki, bu kıyafet ona çok yakışıyor!”</p>

  <p class="p10">“Nasıl oldu bilmiyorum ama birden, karşımda elinde puro, bacak bacak üstüne atmış, bir Güneş Taner gördüm!” diye anlattı Günay, “Bir o kadar küstah ve maço! O kadar beklenmedik bir imajdı ki, nutkum tutuldu!”</p>

  <p class="p10">“Nesibe’yi öyle görünce, öfkem uçtu, gitti!” diye sürdürmüştü Diana,</p>

  <p class="p10">“Kalbimi kırmıştı biliyor musun? O gece Abdullah beni evden attığında, ondan taraf olmuştu. Sonra o kadar uzun zaman... Gelmedi! Nasıl olur, bilirsin? Bunları sen de yaşadın.”</p>

  <p class="p10">“Nesibe’ye döndü yine ve baktı! Ve baktı ve ben gördüm!</p>

  <p class="p10">Bir âşığın bakışını, hiçbir yanlış anlamaya meydan vermeyecek kadar açık seçik gördüm! Ağzım açık kalmış olmalı ya da başka bir şey, çünkü Diana -herhalde içinden ‘kadın aydı, çok şükür!’ filan diyordu- gördüğümü gördü ve rahatladı!</p>

  <p class="p10">‘Onu kollarımın arasına aldım,’ diye sürdürdü, ‘Yatağa taşıdım. Günay Hanım, yüzüne dokunamıyordum, bile! Öyle canı yanıyordu! Doktor istemedi, Zo! Ben de buz koydum. Pansuman yaptım. Geldiğinde içiyordum, biliyor musun? Bu, Türk kanyağı!’ Masanın üzerindeki şişeyi işaret ediyordu,</p>

  <p class="p10">‘Bir bardak da ona verdim! Uslu bir kız oldu, içti!’</p>

  <p class="p10">‘Nesibe’ye döndü, gülümsedi,</p>

  <p class="p10">‘Öyle oldu, değil mi?’</p>

  <p class="p10">‘Bana döndü,</p>

  <p class="p10">‘Bir tane daha istedi. Acılarını dindiriyordu, anlıyor musun? Zo! Ona, ılık bir köpük banyosu hazırladım. Yavaşça soydum. Sanırım, biraz sarhoş olmuştu, gıdıklanıyordu, biliyor musun? Küçük bir kız gibi kıkırdıyordu! Well, zaten Katyuşka’dan biraz daha ağır! Bedeni de öyle! Hiç tüyü yok! Biliyor musun?’</p>

  <p class="p10">“Ne diyeceğimi, nasıl tepki vereceğimi bilemedim,” dedi Günay, “Nesibe’ye baktım alkolden olsa gerek, gözlerini kapatmıştı. İngilizce konuştuğumuza şükrettiğimi hatırlıyorum.</p>

  <p class="p10">Utanır gibime gelmişti,</p>

  <p class="p10">‘Bak ayrıntıları kendine saklasana?’</p>

  <p class="p10">‘Kötü bir tesadüf, aynı anda Nesibe’nin başı göğsüne düştü. Diana, kadına sarılmak için bunu fırsat bildi ya da öyle gibi geldi bana. Fakat, bu sarılmada meydan okur gibi bir eda da vardı, nitekim,</p>

  <p class="p10">‘Niye?’ diye sordu, tuhaf, yayvan bir gülüşle, ‘Bu seni utandırıyor mu?’ Kendisine saklamasını istediğim ayrıntılardan bahsediyordu.</p>

  <p class="p10">‘Herhalde!.’</p>

  <p class="p10">‘Niye ama? Seni, Tülin’le öpüşürken çok gördüm!’</p>

  <p class="p10">‘Ağzım açık kaldı!</p>

  <p class="p10">Sessizliğimi fırsat bildi, bir içki daha aldı. Artık sayısını şaşırmıştım, ama yaklaşık bir buçuk saat içinde iki yetmişliğin bittiğini biliyordum, var sen hesap et!</p>

  <p class="p10">‘Siz Türkler bizim gibi değilsiniz!’ diye sürdürdü, ‘Çok daha doğal insanlarsınız! Yani, hamamda birbirinizin önünde soyunursunuz, değil mi? Birbirinizin o taraflarına ağda da yaparsınız. Sen, Günay Hanım, sen niye bozuluyorsun?’</p>

  <p class="p10">Öyle bir ses tonu kullanıyordu ki, beni tepki gösterdiğim için suçlayacağı açıktı. Üstelik, bu suçlamada, sapkınlıkların yatması gerektiği ima edilecekti!</p>

  <p class="p10">İnan olsun, o anda tek düşünebildiğim, böyle durumlara düşmeyi hak etmiş olmak için ne yaptığımdı! Diana isimli bir kadın, hiç beklemediğim, istemediğim bir zamanda ve talip olmadığım bir konuda beni düşünmeye ve duygularıma mantıki gerekçeler bulmaya zorluyordu, iyi mi?</p>

  <p class="p10">Bir anda cinim tepeme çıktı! Gel gör, Diana, nasıl öfkelendiğimin dahi farkında değildi, çünkü diğer kısıtlamaları bir yana, sarhoşluyordu. Sarhoşladığı zaman bana karşı bir saldırganlık geliştirdiğini bilirsin. Sen de sezmişsindir. O gün de öyle olacağını hissettiğim için, deyiş yerindeyse, bulaşmamaya çalışıyordum. O da farkında olmuş olmalı ki, elde ettiğini sandığı avantajı kullanmaya kalktı. Nesibe’nin başını omzuna çekti, okşamaya koyuldu,</p>

  <p class="p10">‘Oh! Öyle tatlı ki! O gün, kollarını boynuma doladı, asıldı kaldı! Ve ben onu sevdim, Günay! Onu çok sevdim! Her bir çürüğünü öptüm! Ve inan bana, bu zarif beden, bu sedef, beden, çürük içindeydi! Yıkadım, kuruladım, pudraladım onu,’ hoş bir şey hatırlamış gibi güldü,</p>

  <p class="p10">‘Biliyor musun, karnı dümdüz! Hatta, içine çökük! Hiç çocuk doğurmamış gibi!’ Nesibe’nin yüzüne baktı,</p>

  <p class="p10">‘Ben onun son umuduyum. Bunu anlıyorsun, değil mi?’</p>

  <p class="p10">O arada, Nesibe, kendine gelir gibi oldu. Anlamsız bir şey mırıldandı, yumruk ettiği elleriyle çocuklar gibi gözlerini ovuşturdu. Zorla araladı, Günay’ı gördü, yüzü burnunun etrafında toplandı, çilleri birbirine değdi,</p>

  <p class="p10">‘Uyuşmuşum, guzum,’ dedi, güldü.</p>

  <p class="p10">‘Çocuklar gibi sokulur bana! Kendisine bakmamı ister!’ Göğsünde yatan kadına eğildi,</p>

  <p class="p10">‘Öyle değil mi, sevgilim?’</p>

  <p class="p10">‘Aman, Allahım!’ dedi Rodoplu! Sen soktun, sen çıkar!</p>

  <p class="p10">Diana duymazdan geldi,</p>

  <p class="p10">‘Ben, seni seviyor Nesibe. Sen de beni seviyor mu?’</p>

  <p class="p10">Nesibe, gözleri kapalı güldü yine,</p>

  <p class="p10">‘Niçun sevmeyeyim?’ Doğruldu, dikildi. Bardağında içki kaldı mı diye baktı. Diana, yerinden fırladı,</p>

  <p class="p10">I’ll get you some!’*<a id="a22"></a><a href="../Text/notes.html#a52">{<span class="t8"><img alt="img1.png" src="../Images/img1.png" /></span>}</a></p>

  <p class="p10">‘Hanımlar, bu çok uzadı!’ dedi, Rodoplu, “Artık içmeyin lütfen!”</p>

  <p class="p10">“Son bir tane daha! Söz!” dedi Diana, “Sonra gideceğiz.”</p>

  <p class="p10">“Son!” dedi, Rodoplu,</p>

  <p class="p10">“Ama, öyle olmadı, Çünkü, Nesibe’nin davranışlarını Diana’nın yorumladığı biçimde ‘aşk’ anlamına gelmediğini bu kadına anlatmanın bir yolu olmalı, diye düşünüyordum. ‘Bu bir Püriten,’ diye hatırlatıyorum Kendime, Püritenlerde fiziki temas o kadar farklı algılanır ki, en ufak bir şefkat gösterisini pekâlâ da ‘aşk’ diye algılayabilir, bu. Nitekim, öyle algılıyor. Freud, Mreud derken, her hareket şehvet belirtisi olur çıkar. Nesibe’yi -tabii, Nesibe derken aslında ‘biz Türkler’i diyordum- bu kadına yorumlamak lazım ki, bu işe bir son versin. Ama, nasıl yapmalı?</p>

  <p class="p10">Düşünüyorum, ‘Nesibe, sen bu kadını seviyor musun?’ diye sorsam, hiç kuşkusuz ona verdiği cevabı bana da verecek, ‘Niçun sevmeyeyim?’ Nasıl dersin, ‘Sen bununla cinsel ilişkiye mi girdin?’ diye? Zaten, Allah bilir, onu da anlamayacak!”</p>

  <p class="p10">“Şu gözlere bak!” dedi, odaya giren Diana,</p>

  <p class="p10">“Çok güzel değil mi? Seni seviyorum çirkin Amerikalı diyorlar. Sen de görmüyor musun?”</p>

  <p class="p10">“Hayır, görmüyorum,” dedi Rodoplu.</p>

  <p class="p10">Diana’nın cevabı hazırdı,</p>

  <p class="p10">“Kıskanıyorsun!”</p>

  <p class="p10">“Gülmeye başladım!” dedi, Günay, ama, sinirli, zorlanmış bir gülme! Kendi gülmem kendi kulaklarıma geliyor, rahatsız ediyordu!</p>

  <p class="p10">‘Diana Pavloviç, sen bir budalasın!’</p>

  <p class="p10">‘Kıskanıyorsun!’ dedi, Diana yine, ‘Yeşil gözlü Cezabel!</p>

  <p class="p10">Sen bu’sun işte!’</p>

  <p class="p10">‘Saçmalama!’</p>

  <p class="p10">Geçti, oturdu,</p>

  <p class="p10">‘Hayır, saçmalamıyorum ve sen bunu biliyorsun!’</p>

  <p class="p10">Sertleşen seslerin uyandırdığı Nesibe’ye baktı,</p>

  <p class="p10">‘O çok güzel, çok saf,’ dedi, ‘Meryem’in bile onun kadar güzel olmadığına bahse girebilirim! Ve en güzel tarafı ne biliyor musun? Pür! Arı, duru! Su gibi! Seninle benim kaybettiğimiz bütün nitelikleri haiz!’</p>

  <p class="p10">‘Öyleyse bırak, öyle kalsın!’</p>

  <p class="p10">‘Ama, ona ihtiyacım var. Anlamıyor musun?’ Bağırıyordu.</p>

  <p class="p10">Ben de bağırdım,</p>

  <p class="p10">‘İhtiyacın vardır diye her şeyi kullanmak zorunda mısın, Allah’ın belası Amerikalı! İhtiyaçlarının da senin de canın cehenneme! Ne doymak bilmez bir oburluktur bu!’</p>

  <p class="p10">“‘O.K.! İşte bu!’ dedi Diana, ‘Benim duymak istediğim de aynen buydu! Bana karşısın, çünkü ben Amerikalıyım. Nesibe’nin Birleşik Devletlere gitmesini de istemezsin sen’ Onun için çok daha iyi olacak olsa da istemezsin, çünkü şovensin!</p>

  <p class="p10">Birleşik Devletler’de mutlu olacaklarına, bu lanetli ülkede kalsınlar, mutsuz olsunlar istersin! Niye biliyor musun? Sen de benim gibi Amerikalılaşmışsın! Paylaşmak istemiyorsun! Paylaşmaktan nefret ediyorsun! Nesibe’yi ve onun bana verdiklerini kıskanıyorsun! Ama, o senin gibi değil! Tanrı’ya şükür, modernizasyon ona dokunamamış! O bana, senin yaptığın gibi pislik muamelesi yapmıyor! Benden kaçmıyor! Yanağımı yanağına değiyorum, irkilmiyor! Dudaklarımız birbirlerine değiyor, kaçmıyor! Saçlarımı okşuyor, usulcacık. ‘Bir kelebek teması.’</p>

  <p class="p10">‘Diana, hadi, saçlarını yıkayalım diyor, kına koyalım, parlasın. Güzel olsun!’</p>

  <p class="p10">‘Bunu düşünebiliyor musun? Güzel olmamı istiyor. Orada rekabet yok, kayıtsızlık yok! Aşk var! Sadece aşk var! Ensesini öpüyorum, gülüyor. Bir bebek kadar masum; gülüyor! Bu kadın bana hayat veriyor! Hayat yayıyor, radyo dalgaları gibi! Bana dokundu ve bu iğrenç dünya, endüstriyel atıkların katran karası dünyası, yemyeşil meralarla bezendi.’</p>

  <p class="p10">‘Ve narlar dalları eğiyordu; üzümlerden bal damladı!’ dedim, ben de,” diye nakletti Günay, “Şu anlattıkların öyle klişe ki, edebiyat niyetine bile yutamıyorum!”</p>

  <p class="p10">Ve tabii hemen arkasından, <span class="t6">Ne büyük bir sahtekârım, Yarabbim</span>!</p>

  <p class="p10">“Öyleydim, Mehmet’çim! Şafak’a, yeşil elma, tarçın, kekik kokusu yakıştıran sanki ben değildim! Kadın, karşımda oturmuş, gözleri dolu dolu, feveran ediyordu ve benim kılım kıpırdamıyordu iyi mi?”</p>

  <p class="p10">“Belki de içten olmadığını düşündüğün için? Olabilir mi?”</p>

  <p class="p10">“Yoo, çok içtendi! Sen gelinceye kadar üç büyük konyak içti bir avuçta diazem yuttu, halini gördün! Şurası muhakkak ki, hiçbir erkek, hiçbir kadına, Diana Pavloviç’in Nesibe’ye âşık olduğu gibi, âşık olmadı!”</p>

  <p class="p10">“Sen alay edebilirsin, Bayan Rodoplu,” demişti, Diana, “Çünkü ne Nesibe kadar cömertsin, ne de onun kadar soylu! O bana bir kısmetim olduğunu öğretti. Korkunun sadece bir yanılsama, akıp giden bir illüzyon olduğunu öğretti. Bana hâkim olamayacağını, beni korkutamayacağını öğretti! Bu senin yapabildiğinden çok daha fazla! Hayatın bir armağan olduğunu bilir o. Kendisine verilmiş o armağana müteşekkirdir. Senin küçümsediğin ne varsa, ona değerlidir. Buna, nefes almak da dahil! Bana dokundu, beni onurlandırdı!”</p>

  <p class="p10">Nesibe, bir Rodoplu’ya bir Diana’ya bakıyor, içki bardağını elinden bırakmıyordu.</p>

  <p class="p10">“Dengem bozuldu, Mehmet,” dedi, Rodoplu,</p>

  <p class="p10">“Orada iki kadın, ağzı lâf yapan iki entel kadın, oturmuş, bir üçüncüsünün hayatı hakkında konuşuyoruz gibi geldi. Sanki, Nesibe bir metaydı ve ne tür istimal edileceği kararlaştırılıyordu! Midem bulandı! Gel gör, her zamanki tavrımızdan pek farklı da değildi, hani, vardır ya, halkımızın geleceğine dair konuşmak gibi bir şey! ‘Halkımız şöyle mi olsa daha iyi; böyle mi olsa daha iyi olur.’ Bir tür entelektüel düzenleme yani! Beni böyle bir duruma düşürdüğü için Diana’dan nefret ettim! Nesibe’nin geleceğine ilişkin söz sahibi olmaya zorlanmaktan nefret ettim. Çekip gitmelerini, ne halleri, varsa görmelerini istedim. Ama, sadece kısacık bir an için! Çünkü, hemen sonra, Nesibe’nin bizden olduğu duygusu galip geldi. Nesibe, ‘biz’dik’, ‘yerli’lerdik. Yerliler’e biz sahip çıkmak zorundaydık. Üstelik, Nesibe, dokunulmamıştı, saftı. Diana’nın yedi dağdan ot getiren malumat istifçiliğine terk edilmemeliydi! Öte yandan, Nesibe’nin, işin Diana’nın ruhundaki boyutlarını bilmediğinden emindim!</p>

  <p class="p10">‘Bütün bu anlattıkların, bir soyutlama,’ dedim Diana’ya ‘Kendine yarattığın bir dünya. Bu kadının dünyası bambaşka. Senin dünyan ile kısacık bir süre teğet geçti, ama asla örtüşmüyor.’</p>

  <p class="p10">İyi yerden yakalamış olmalıyım ki, duraladı,</p>

  <p class="p10">‘Ne demek istiyorsun?’</p>

  <p class="p10">Şafak Özdenleştim ben de,</p>

  <p class="p10">‘Nesibe, senin düşündüğün insan değil. Senin özlediğin biçimde bir ilişki sürdüremez. Onun bir kocası var. Birlikte olur, şu olur, bu olur. Senin büyük bir ihtimalle bir kocan olmayacak. Belki de zaten hiç olmadı. Ama Nesibe, senin açıklarını gideremez. Tersine, seni tahmin edemeyeceğin kadar yalnız bırakır. Yani, onu bir dost, bir arkadaş olarak kabul edebilirsin, acı çekmezsin. Ama, ilişkiyi o boyutlarda tutmalısın. Nesibe, asla senin özlediğin âşık olmayacaktır. Nasıl olacağını bile bilmez!’</p>

  <p class="p10">Belden aşağı vurmuştum, besbelli! Sarardı, yutkundu,</p>

  <p class="p10">‘Yalan söylüyorsun!’ dedi ‘Kıskandığın için!’</p>

  <p class="p10">‘İşte burada,’ dedim, ben de, ‘Sor ona! Ama dürüst ol! Şuur üstü, şuuraltı, hayal ettiklerinin bütününü sor! Sor bakalım, senin hayal ettiklerin onun düşünceleri ile çakışıyor mu?’</p>

  <p class="p10">‘Yapamam!’</p>

  <p class="p10">‘Yapamazsın, çünkü onu kandırıyorsun! Ona olayı kendi düşündüğünden daha farklı sunuyorsun. Seninle Amerika’ya gelmeyi kabul ederse, bu çocukları daha iyi öğretim görsün diye olacaktır. Asla, sana hayat arkadaşı olsun diye değil!’</p>

  <p class="p10">‘Hayır!’</p>

  <p class="p10">‘Dene ve gör!’ Bir de tehdit savurdum,</p>

  <p class="p10">‘Zaten, sen denemezsen ben deneyeceğim!’</p>

  <p class="p10">“Bundan fena halde korktu ve öfkelendi,</p>

  <p class="p10">‘Hangi salahiyetle?’ Yerinden kalktı, başıma dikildi ve bağırdı,</p>

  <p class="p10">‘Sana soruyorum, Günay Hanım, hangi salahiyetle aramıza giriyorsun?’</p>

  <p class="p10">‘Oturduğum yerden olduğundan da uzun boylu ve çok güçlü görünüyordu,” dedi Günay, “Oldukça da sarhoştu. Ürkmedim desem yalan olur! Daha fazla tahrik etmemek için, yüzüne bakmakla yetindim. Derken tuhaf bir şey oldu, gülmeye başladı,</p>

  <p class="p10">‘Ah, tabii, anladım! Çünkü, Türk! Sana salahiyet veren de bu! Öyle değil mi? Eğer, başka milliyetten olsaydı, farklı olurdu?’</p>

  <p class="p10">‘Olmazdı, Diana. Benim evime gelip, bu kadar vaktimi talep ediyorsan, bu selahiyeti bana sen veriyorsun demektir. Ben, ikinizin arasındaki bir anlaşmaya tanıklık edecek noter değilim!’</p>

  <p class="p10">Anladı,</p>

  <p class="p10">‘O.K.!’ dedi ‘O.K.! I’m sorry! Ama, senin düşündüğün gibi değil, Nesibe beni seviyor!’</p>

  <p class="p10">Sonra, korkunç o şey oldu! Diana, gitti, uyudu uyuyacak gibi duran Nesibe’nin yanına oturdu, daha önce yaptığı gibi, çenesini tuttu, kendi yüzüne doğru kaldırdı. Öylesine erkeksi bir hareketti ki, ürperdim.</p>

  <p class="p10">‘Nesibe,’ diye fısıldadı, ‘Günay Hanım’a beni sevdiğini söyle!’</p>

  <p class="p10">Nesibe, ne dediğini anlamak ister gibi düşündü, sonra da yüzüne kocaman bir gülücük yayıldı,</p>

  <p class="p10">‘Niçun sevmeyim?’ dedi, ‘Sen kötü değilsin, gocan da eyi adamdır!’</p>

  <p class="p10">‘Öyle değil,’ dedi Diana, ‘Nasıl sevdiğini söyle! Kadın gibi!’</p>

  <p class="p10">Nesibe anladı mı, bilmiyorum, ama başını geri çektiğini gördüm.</p>

  <p class="p10">‘Kadın gibi,’ diye tekrarladı, Diana. Nesibe, gözlerini açtı, bana korku dolu bir bakış fırlattı, daha da geri çekildi ve kıyamet koptu!</p>

  <p class="p10">‘Kadın gibi,’ diye üçüncü kez tekrarladı ve ani bir hareketle dudaklarını Nesibe’nin dudaklarına yapıştırdı. Göz açıp kapayıncaya kadar da yemenisini indirdi! Ömrümde hiçbir zaman, ama hiçbir zaman bu kadar öfkelendiğimi bilmiyorum!”</p>

  <p class="p10">Rodoplu, anlatırken bile titriyordu,</p>

  <p class="p10">“Kendi evimde, kendi kanepemde dev gibi bir kadın, bir başka kadına tecavüz ediyordu! İnanabiliyor musun? Nesibe, Diana’yı uzaklaştırsın diye uğraşıyordu! Yerimden nasıl fırladığımı bilmiyorum! Hiç sana anlattım mı, bilmiyorum. Bir kere daha olmuştu, bu olağanüstü güç hissetme hali. Sanki, iki ayağımla yere çivilenmişim ve beynimden bacaklarımın arasına, oradan toprağa geçen bir şerle, bir elektrik akımı oluşmuştu. İki mislim o kadını kaldırıp pencereden atabilirdim,</p>

  <p class="p10">‘Leave her alone or I’ll kili you!’*<a id="a23"></a><a href="../Text/notes.html#a53">{<span class="t8"><img alt="img1.png" src="../Images/img1.png" /></span>}</a> diye bağırıyorum!</p>

  <p class="p10">İnsanların korku filmi senaryolarını nasıl yazdıklarını hep merak etmişimdir. Korku ve gerilim filmi senaryolarını. Nasıl böyle şeyler yazarlar diye merak etmişimdir! Herhalde böyle oluyor! Yaşıyorlar ve yazıyorlar. Benim bağırmamdan sonra Diana çekildi ve ağlamaya başladı. Böğürür gibi ağlıyordu,</p>

  <p class="p10">‘Gördün mü? Bana ne yaptığını gördün mü?’</p>

  <p class="p10">Evet, aynen tahmin ettiğin gibi! Yaptığından utanma ağlaması değildi bu! Nesibe’nin onu, benim önümde reddetmiş olmasına ağlıyordu! Nesibe’ye baktım, o masum, tatlı yüz gitmiş, düşman bakışlı, hain bir ifade oturmuştu,</p>

  <p class="p10">‘Tövbe, tövbe!’ diye söyleniyordu, ‘Manyak mıdır, nedir bu garı! Gudurmuş, tövbeler olsun!’</p>

  <p class="p10">Doğru söyleyenin Diana olduğunu anladım birden, elim ayağım, her tarafım zangır zangır titremeye başladı,</p>

  <p class="p10">‘Sen de sus artık!’ diye Nesibe’ye bağırdım, ‘Diana, lütfen, şimdi, hemen gidin! Bunu daha fazla kaldıramam!’</p>

  <p class="p10">Kanepeye çökmüş, yüzünü ellerine gömmüş, hıçkırıyordu, ‘Affedersin, Günay Hanım, affedersin! Bunu sana yapmamalıydım! Ama, bana ihanet edeceğini bilemedim! Bu kadar kolayca değil! Saf, temiz ve iyi olduğunu sanıyordum!’</p>

  <p class="p10">Yatışacağını, hiç değilse bu rezilliğe son vermek için bir an önce gideceklerini umuyordum. Çünkü, bu arada Nesibe ayağa kalkmıştı, daha doğrusu dikilmişti ama ayakta durabilmek için bir yerlere tutunuyordu. Adım atacak hali olmadığını görüyordum,</p>

  <p class="p10">‘Git de elini yüzünü yıka,’ demeye kalmadı, sendeledi! Nasıl fırladığımı, yakaladığımı bilmiyorum! Düşmemek için son gayretini sarf ediyor olmuş olmalıydı ki, ben dokunur dokunmaz dizlerinin bağı çözüldü. Banyoya taşıyabilmek için, Diana’dan yardım istemek zorunda kaldım.</p>

  <p class="p10">Diana’nın gözlerindeki paniği görmeliydin! Anneme bir şey olduğunu sandığı zaman babamın gözlerindeki panik! Onu gördüm ve acıdım!</p>

  <p class="p10">‘Hadi! Bir şey yok! Sadece sarhoş! Umalım, alkol komasına girmesin!’</p>

  <p class="p10">Banyoya taşıdık,</p>

  <p class="p10">‘Duşa koysak daha iyi olmaz mı?’</p>

  <p class="p10">Sanki, en az iki büyük konyağı içen o değildi! Bir deli enerjisi gelmişti! Nesibe’yi, pat diye kaldırıp, küvete oturtabileceğini görüyordum. Öyle yapılması gerektiğini de biliyordum, ama insanoğlu garip. Giysilerini çıkarmaya ya da çıkarıldığını görmeye talip değildim! Diana, anladı,</p>

  <p class="p10">‘Lütfen! Yardım et! Çünkü haklı olabilirsin! Alkol komasına girebilir!’</p>

  <p class="p10">Soyduk. Diana, ana, ben iyi niyetli ama beceriksiz bir teyze! Duşun altına yerleştirdik, soğuk suyu açtık,</p>

  <p class="p10">‘Ana! Beni öldürüyorlar!’ diye bağırmaya başladı. Isıttık, gevşedi, bu defa da ağzının kenarından ince bir kusmuk sızmaya başladı. Tekrar uyuyacağından korktuk, sıcağı açtık, ‘Yandım!’ diye yeri göğü inletti. Sen geldiğinde bununla uğraşıyorduk, kapının sesini ondan duymadım.”</p>

  <h2 class="h20"><a id="ncx4160"></a></h2>
</body>
</html>
