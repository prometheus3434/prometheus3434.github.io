<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>“HOMO ISLAMICUS!”</title>
</head>

<body>
  <h2 class="h20">VIII</h2>

  <p class="p1">&nbsp;</p>

  <p class="p10">Günay’ı, Ankara dönüşü (Yardım Sevenler binasında verdiği o konferansı hatırlayacaksınız, hani o, ekonomi biliminin evrensel değil, Hıristiyan dünya görüşü üzerine bina edilmiş bir düzenleme olduğunu söyleyip de, dinleyicileri ayağa kaldırdığı konferans!) Pendik’te, Şafak Özden’le kahvaltı etmesi için bırakmış, o öfkeyle de Dergâha sürüklenmiştim. O gün, Diana ile Giritli, İdris Şah’ın ‘Le Soufis’ (‘Sufiler’) adlı kitabını, daha doğrusu, bu bağlamda Nasreddin Hoca fıkralarının tasavvufi içeriğini tartışıyorlardı. Sonradan anladığıma göre Diana, Sabri’den özel bağlama dersleri almaya da başlamıştı ve Giritli ile üçüncü ya da dördüncü konuşmasıydı.</p>

  <p class="p10">“Seninle tanıştığımız gün, Giritli’ye Zehra’yı anlatmış, aralarındaki anlayış farkına açıklama getirmesini istemiştim,” diye anlattı, “ama o meseleyi bambaşka bir yerden aldı,</p>

  <p class="p10">‘Eğer, matematik ödünç bir kavram sayılıyorsa, o zaman hanımefendi haklı’ dedi.</p>

  <p class="p10">Tahmin edeceğiniz gibi ben, ne demek istediğini sordum. Şimdi, tabii, İhsani Bey, bana Müslüman’ın Allah’a erişmek yolunda kendi rotasını çizdiğini söylemiş, ‘Bu yolda tek yardımcısı, diyalektik düşüncedir,’ demişti ama bunu Zehra’ya söyleseydim genç hanımın tüylerinin diken diken olacağını hissediyordum. Anlamaya çalışıyordum, anlıyor musunuz?”</p>

  <p class="p10">“Evet. Peki, Giritli ne dedi?”</p>

  <p class="p10">Soruyu soran Rodoplu’ydu, Diana ona döndü,</p>

  <p class="p10">“Ah! Gerçekten de bilmiyorum, balım!”</p>

  <p class="p10">Sıkıntılı bir tavırla güldü,</p>

  <p class="p10">“Anlıyorsun değil mi, benim matematiğim hiç iyi değildir! Yine de anladığım kadarıyla söylemeye çalışayım: Giritli, ilkin, Galatasaray’daki hocalarının çoğunun Durkheim pozitivisti olduğunu açıkladı. Anlaşılan, bu Durkheim, mantık önermelerini, değer önermeleri ve gerçeklik önermeleri diye ikiye ayırır; fizik önermelerini <span class="t6">gerçeklik önermeleri</span>, toplum önermelerini <span class="t6">değer önermeleri</span> diye adlandırır ve bunların göreli olduğunu söylermiş, anlıyor musunuz? Ancak Einstein, fizikte genel göreceliği doğrulayınca, önermelerin gerçeklik önermeleri ile değer önermeleri şeklindeki ayrımında, göreceliğin bir ölçüt olamayacağı ortaya çıkmış. Aynı zamanda, İhsani, bilimin, olaylar arasındaki bağlantının saptanması olduğunu ve sosyoloji de bir bilim olduğuna göre, onun da, yani sosyolojinin de toplumsal olaylar arasındaki ilişki ve bağlantıları saptayabilmesi gerektiğini düşünmeye başlamış. Galatasaray Lisesi’nde bu düşüncesini doğrulatacak muhatap bulamamış. Derken, Hadamard isimli bir geometrici keşfetmiş. Bu adam geometri problemlerini geçişli ve dönüşlü hareketle -sakın bana bunların ne olduğunu sorma!- çözüyormuş. Ve İhsani, önce bu adamın Marksist olduğunu, sonra da uyguladığı çözümün diyalektiğin geometriye uygulanışı olduğunu anlamış. Daha sonra, Ali Allah Yar diye bir başka Marksist’in trigonometri çalışmalarının da diyalektik düşünceyi esas aldığını fark etmiş. Daha sonra da Orta Asya Türkleri tarihi ve medeniyeti hakkında bir konferansını dinlediği Barthold’un izlediği metodun da diyalektik metot olduğunu keşfetmiş.</p>

  <p class="p10">‘Ben, diyalektik materyalizme, Marx’ı tanımadan, aksiyomatikteki çabalarımla geldim,’ dedi. Bu arada ilginç bir şey daha söyledi, ‘Atatürk Ankara’sı, pozitivistti. Müslümanları tasfiye etmek için pozitivizmi ileri sürdü ve başardı. Ancak, pozitivizme gelen toplum, burada kalamaz. Mutlaka maddeciliğe geçecektir. Maddeciler de pozitivistleri tasfiye edecekler. Ankara, metafizikçileri tasfiye etmenin karşılığını, kendi de tasfiye edilmek suretiyle ödeyecektir.’ Anladığım kadarıyla İhsani, aynı zamanda Sufizmi de (‘Bektaşilik’ demek istiyordu!) incelemiş. Bana, bu inceleme sonunda, ‘Melamet’i seçtiğini’ söyledi.”</p>

  <p class="p10">Diana, bozuk aksanıyla, “Sohbette vefa, marifette beka, muhabbette fena,” diyordu ki, itiraf etmeliyim, insan gülsün mü ağlasın mı, bilmiyordu! Bu tepkimi Günay’a dillendirdiğim zaman,</p>

  <p class="p10">“E, ne var yani?” dedi, “Kadın, ‘aşkın aldı benden beni, bana sana gerek seni’ diye gitar eşliğinde çığırırken, ne dediğini Diana kadar bile bilmiyor! Basketbol sahasında dönenlerin Mesnevi ehli olduklarını mı sanıyorsun?”</p>

  <p class="p10">Değillerdi tabii. Ama bu gerçeği içselleştirebilmem için Sabri’yi ve onun can dostu Ahmet Taş’ı yakından tanımam gerekti. Bu tanışmaya da Diana neden oldu.</p>

  <p class="p10">Söylediğim gibi, Sabri’den bağlama dersleri alıyordu, yani Sabri haftanın belirli akşamları Pavloviçlere geliyordu. Başlangıçta anlaşma koşullarına bağlı olarak, bir buçuk saat süren dersler, Bebek’teki evin güzel manzarası, Diana’nın milliyetine uygun gayri resmi tavrı ve ikramı ile uzadı; Sabri’nin yetenekli bir yabancıya (bunda herhalde Diana’nın fiziğinin de rolü vardı!) ders veriyor olma keyfiyetiyle bütünleşti, sazlı sözlü sohbetlere dönüştü. Hızla ilerleyen Diana’nın grupla birlikte çalma yetisinin geliştirilmesi zamanı geldiğinde (ki, bu aşamaya altı hafta sonra gelindi) Sabri, bir başka öğrencisini, o zamanlar henüz yeni yeni ünlenen, Ahmet Taş’ı da getirmek üzere izin istedi. Ahmet Taş’ın gelişi, herkesten çok Nesibe’yi heyecanlandırdı. Daha önceleri uzaktan dinlediği (ders olduğu geceler, işleri eve gitmek istemezmiş gibi uzatıyor olması Diana’nın gözünden kaçmamıştı) toplantılara katılmakla kalmadı, kocası Abdullah’ı da getirir oldu.</p>

  <p class="p10">Bunlardan birisine katıldım. Ders olduğu geceler “izinli” sayılan David yoktu, Diana bir köşede, Sabri’nin ödevini geçiriyor, (“Su siziyor, siziyor kaşlarin arasindan... Enişte bana pişt demiş, yalan aslanim yalan!”) Nesibe, içerde çocukları uyutuyordu. Yer sofrası kurulmuştu, rakı vardı, mezelerin Diana’nın elinden çıkmadığı belliydi. Derken kapı çalındı, kısa boylu, göbekli Sabri, arkasında kendisinden bir karış uzun, yağız Anadolu delikanlısı ile birlikte girdi. Tanıştırıldık, minderlere oturuldu. Bir-iki hoşbeşten sonra, sanatçılar bağlamalarının kara libaslarını sıyırdılar, Sabri’nin küçük şişman elleri, bağlamanın sapında gitti geldi, gitti geldi,</p>

  <p class="p10">“Tım, tım, tım, tım!”</p>

  <p class="p10">Sazın gövdesini toparlak karnı üzerinde bir kez daha oynattı, yerleştirdi,</p>

  <p class="p10">“Geçelim mi?” diye sordu.</p>

  <p class="p10">Diana, sazını bir çırpıda tekrar akort etti,</p>

  <p class="p10">“Geçiyoruz!”</p>

  <p class="p10">Birlikte çalacaklarını sandım, ama Sabri, sazını tekrar dizlerine yatırdı,</p>

  <p class="p10">“Gelin Ayşe’yi geç bakalım,” dedi, masaya uzandı, üç bardak rakı doldurdu; kendisininkini işaret ve ortanca parmakları ile kavradı, Ahmet’le benimki olduğu anlaşılanlarla tokuşturdu,</p>

  <p class="p10">“Yarasın!”</p>

  <p class="p10">Ben, Diana’nın uzun parmaklarının bağlamanın sapında kamburlaşmasını izliyor, bir gitar ya da hatta udla daha rahat edeceğini düşünüyordum, söylemeye kalkışacağını hiç düşünmemiştim ama söyledi,</p>

  <p class="p10">“<span class="t6">Kuyunn geliir, y’ta, y’ta, çamirlara b’ta, b’ta</span>...”</p>

  <p class="p10">Bu arada, Ahmet de hazırlanmıştı, Sabri’nin, “şimdi hep beraber” komutu ile birlikte, “<span class="t6">Karadır kaşların</span>”, “Demir Kapı”, “<span class="t6">Çay Elinden Öteye</span>” türkülerini geçtiler. Yalnız, anladığım kadarıyla bunlar Metot’un ilk başlarında yer alan türkülerdi ve giderek ısınan Sabri’yi harlamaya yetmemişlerdi. Öğrencilerini durdurdu, başparmağı ile işaret parmağının yarısını işaret etti, Diana ve Ahmet sessiz beklediler, o aniden “<span class="t6">Çiçek Dağı</span>”na geçti. Gerçekten de döktürüyordu. Diana’nın içini çektiğini duydum. Ahmet, saygılı bir tavırla başını öne eğmiş dinliyordu. Sabri, “<span class="t6">Bizde daha neler var</span>!” diye <span class="t6">italik</span>’ledi, kapının yanında dikilen Nesibe’ye belli belirsiz göz kırptı. Diana, fark etti,</p>

  <p class="p10">“Sabri Bey, çok güzel?!” diye seslendi.</p>

  <p class="p10">“Güzeldir,” dedi Nesibe, tipik hareketiyle burnunu kırıştırdı, çilleri üst üste bindi, yemenisinin ucunu ağzına götürdü.</p>

  <p class="p10">“Otur!” diye yineledi Diana, “Otur! Hadi!”</p>

  <p class="p10">“Eyidir, böyle!”</p>

  <p class="p10">Sabri, “Gel, bacım, geç otur,” derken, kapı çalındı; Nesibe, açmak üzere seğirtti, uzunca bir süreç ve fısıltıdan sonra genç bir adamla birlikte döndü. Gelenin Abdullah olduğunu Diana’nın selamlamasından anladım. Az kıpırdandık, yer açtık, Abdullah oturdu, Nesibe bardak getirmeye koştu.</p>

  <p class="p10">Sabri’nin hızını alamadığını (ben, biraz da Ahmet’e gösteriş yaptığını düşündüm) Diana da fark etti. Takdir ettiğim bir incelikle kucağında tuttuğu sazını indirdi, az öteye bıraktı, rakısını tazelemek üzere uzandı.</p>

  <p class="p10">“Maşallah, iyi içiyorsun,” dedi Sabri, Diana’ya “İyi içiyor değil mi?” Yabancılığını atmasına yardımcı olmak ister gibi, Abdullah’a da onaylattı.</p>

  <p class="p10">“He, vallah!” dedi, Abdullah. Eğik başını salladı, “He, vallahi” diye tekrarladı. Gelmeden önce içmiş olduğunu anladım.</p>

  <p class="p10">O arada, Diana, bardaklarla dönen Nesibe’ye yöneldi, şişeyi işaret etti,</p>

  <p class="p10">“Sen istiyor musun?”</p>

  <p class="p10">Nesibe, gülerken su sesi çıkardı, başını çevirdi, çenesini omuzuna dayadı, yüzünü sakladı.</p>

  <p class="p10">“Utanma bacı,” dedi Sabri, Abdullah’a döndü, “Bizim dergâhta kötülük yoktur! Değil mi, biraderim?”</p>

  <p class="p10">Sabri’nin elini omzuna attığı Abdullah, beklemediğim bir tepki verdi,</p>

  <p class="p10">“Nazlanma lan!” diye bağırdı karısına, “Geberir misin sen de herkes gibi bir bardak içsen?”</p>

  <p class="p10">“Nedir be bağırdığın bana?” diye güldü Nesibe, “Dayan, dök bana da!” Bardağını uzattı. O da oturdu.</p>

  <p class="p10">Bütün bu hareket içinde, Ahmet Taş’ın başı hâlâ önüne eğikti. Derken Sabri ile aralarından bizim bilemediğimiz bir parola geçmişçesine, beklenmedik bir anda sazını aldı, “<span class="t6">Yastadır, ey deli gönül yastadır</span>!” diye başladı,</p>

  <p class="p12"><span class="t6">“Yastadır ey deli gönül yastadır!</span></p>

  <p class="p12"><span class="t6">Gelir diye kulaklarım sestedir!</span></p>

  <p class="p10"><span class="t6">Gel, yârim gel, civanım gel!”</span></p>

  <p class="p10">Sabri başını, bir şeylere inanamıyormuş gibi sallıyordu,</p>

  <p class="p10"><span class="t6">“Duman senin çürük işin bitmez mi? Duman senin çürük işin bitmez mi?”</span></p>

  <p class="p10">“Tam Günay’lık” bir cümleydi! Onu, Çayırtepe’de, Alevileri Şafak Özden’e oy vermeleri için ikna etmeye çalışırken hayal ettim ve ne kadar özlediğimi fark ettim. Eminim, “duman” onda obskürantizm çağrışımı yapar, hüzünlenir, Sabri ile birlikte sitem ederdi,</p>

  <p class="p10">“<span class="t6">Duman, senin çürük işin bitmez mi</span>?”</p>

  <p class="p10">Oluşturduğumuz gruba bakındım, Diana, Nesibe, Abdullah ve benim yeni musahipler olarak yer aldığımız bir Görgü ayini gördüm. Amma da haksızlık ettiğimi düşünürken, Sabri durdu, arkasından top gibi ayağa kalktı,</p>

  <p class="p10">“İşte, bu kadar!”</p>

  <p class="p10">Özel bir şeylerini anlatmış, sonra da pişman olmuş gibiydi! Gerçekten gidecek miydi, yoksa ısrar mı bekliyordu, bilemiyorum. Ama Diana, daha çok erken olduğunu söyledi, Abdullah, “Otur, abi!” diye yakardı, oturdu,</p>

  <p class="p10">“Sizi mi kıracağız? Nerede o şişe?”</p>

  <p class="p10">“Ben döküyorum,” dedi, Diana.</p>

  <p class="p10">“Allah razı olsun,” dedi Abdullah, Sabri’ye döndü, “Çal be abi!”</p>

  <p class="p10">dedi, cevabı beklemeden yılın ünlü arabeskini söylemeye koyuldu,</p>

  <p class="p12"><span class="t6">“...Kullar ayırdı bizi, elimizden ne gelir,</span></p>

  <p class="p10"><span class="t6">Sabrın sonu selamettir, başa gelen, çekilir!”</span></p>

  <p class="p10">Nesibe’ye baktım, hayran hayran kocasını dinliyordu. Abdullah, söyledikçe rahatladı açıldı. Gözlerini ısrarla Diana’ya dikti,</p>

  <p class="p10">“<span class="t6">Bahtiyar olamadım, garibim şu cihanda</span>,</p>

  <p class="p10"><span class="t6">Bir gün ben de ölürsem, arkamdan sen ağlama</span>!” diye inledi.</p>

  <p class="p10">Benden başka kimsenin fark etmediğini sandığım acıklı bir sarkma girişimiydi. Ancak, gece boyu başını hiç kaldırmamış olan Ahmet’in devreye giriş biçimi yanıldığımı gösterdi. Taş, tek kelime etmeksizin eline aldı, tıngırdattı, ustasına baktı, yine o saklı parolayı iletti, icazet istedi ve aldı,</p>

  <p class="p10">“Yeni beste” dedi, bana. (Kendisinin sandım, ama değildi. Ahmet Kaya’nın sonraki yıllarda ünlenecek bestelerinden birisiydi) Hışımla tellere vurdu,</p>

  <p class="p10">“<span class="t6">Bugün düşünmeyeceğin kadar başım belada</span>!” diye haykırdı,</p>

  <p class="p10"><span class="t6">Köşe başları tutulmuş, üstelik yağmur yağmada</span>,”</p>

  <p class="p10">Gözlerini gözlerime dikti, o dizleri bitişik oturan mahcup delikanlı gitti, yerine kan çanağı deligöz bakan biri aldı,</p>

  <p class="p10">“<span class="t6">Fişlenmişim adım eşkâlim bilinmekte, üstelik göğsümde</span>,” diyerek duraladı, elini kalbinin üstüne götürdü, “<span class="t6">Yani, tam şuramda</span>,” diye gösterdi.</p>

  <p class="p10">“<span class="t6">Kirli saçlarıyla bir eşkıya gizlenmekte</span>!”</p>

  <p class="p10">“Bizden”, yani., devrimcilerden olduğunu söylüyordu bana. Mesajı aldım mı, diye baktı, çevreye kısa bir bakış fırlattı,</p>

  <p class="p10">“<span class="t6">Başım belada</span>!” diye haykırdı yeniden,</p>

  <p class="p12">“<span class="t6">Adamın biri vurulmuş sokakta, cebinde adresim bulunmuş</span>,</p>

  <p class="p12"><span class="t6">Başım belada, tabancamı unutmuşum helada</span>!</p>

  <p class="p10"><span class="t6">Nereden baksan tutarsızlık, nerden baksan ahmakça</span>!”</p>

  <p class="p10">Ritmik, marşvari bir melodiydi. Diana’ya baktım, ayağı ile tempo tutuyordu. Nesibe, yemenisiyle ağzını örtmüştü, ürkek ürkek gülümsüyordu, Sabri’nin yüzü ifadesizdi, Abdullah başını önüne eğmişti,</p>

  <p class="p12"><span class="t6">“Sevdim seni inanamayacağın kadar esmer kız,</span></p>

  <p class="p12"><span class="t6">Kirpiklerimde çırpınan şu tuzlu gözyaşımda ihanetin adı yok!</span></p>

  <p class="p12"><span class="t6">Çember daralmakta! Şimdilik hoşçakal yabançiçeğim</span></p>

  <p class="p12"><span class="t6">Yasal mermisiyle bir komser yaklaşmakta!</span></p>

  <p class="p10"><span class="t6">Başım belada!”</span></p>

  <p class="p10">“Vay, vay!” diye inledi Diana, “Bu sahiden farklı. Nedir? Ne diyor?” Çevirdim.</p>

  <p class="p10">“Güfte, çok etkileyici!” dedi Diana coşkuyla, “Çok iyi Ahmet Bey!</p>

  <p class="p10">Çok iyi!” Bana döndü, “Bob Dylan’ı hatırlatıyor, değil mi?”</p>

  <p class="p10">Ne diyeceğimi bilemedim.</p>

  <p class="p10">“Hadi, bir tane daha!” diye çınladı Diana, iştiyakla.</p>

  <p class="p10">“Abi, Ecevit’in niye sesi çıkmıyor? Yurtdışında diyorlar, doğru mu?”</p>

  <p class="p10">Abdullah, kolumu çekiştirdi. Cevap beklemeden, yine içkisine döndü. Nesibe’nin bardağına baktım, öylece duruyordu. Ahmet, tekrar çalacak gibiydi, ama Sabri sazına uzanınca, bağlamasını yatırdı, rakıya uzandı. Sabri, derin bir nefes aldı, <span class="t6">Kırklar Semahı</span>’na geçti,</p>

  <p class="p12"><span class="t6">“Yine dertli dertli, inliyorsun!</span></p>

  <p class="p12"><span class="t6">Sarı turnam, sinen, yaralandı mı?</span></p>

  <p class="p10"><span class="t6">Yoksa ciğerlerin, parelendi mi? Parelendi mi?”</span></p>

  <p class="p10">Sabri Yıldız’ın, talebesine ders verdiğini görüyordum!</p>

  <p class="p15"><span class="t6">“Havayı ey deli gönül, havayı;</span></p>

  <p class="p15"><span class="t6">Ay doğmadan, şavkı vurmuş ovayı</span></p>

  <p class="p15"><span class="t6">Türkmen kızı kater etmiş mayayı</span></p>

  <p class="p15"><span class="t6">Çekip gider bir gözleri sürmeli,</span></p>

  <p class="p15"><span class="t6">Hay hay, hay hay, hay hay...</span></p>

  <p class="p16"><span class="t6">Çekip gider bir gözleri sürmeli!”</span></p>

  <p class="p10">Sitem ediyordu, “<span class="t6">Bu piyasa ağzını bırak</span>!” diye <span class="t6">italik</span>’liyordu. Ahmet, mesajın farkındaydı, ama sonraki yıllarda göreceğimiz gibi, bırakmadı. Aksine, kasetleri yüzbinlerce satan, çok zengin bir “devrimci arabesk” (o yıllarda öyle deniyordu) sanatçısı oldu. Dergâh’a, çok ender de olsa, uğramaya, hocasının elini öpmeye devam etti, ama statüler farklılaşmıştı. Artık Sabri’ye memur emeklisi babasını küçümsemeyle karışık yazıklanmayla süzen bir işadamının gözleriyle bakıyordu.</p>

  <p class="p10"><span class="t6">Kırklar Semahı</span> ile birlikte, gece, Diana’nın ders gecesi olmaktan bütünüyle çıktı, Ahmet ile Sabri arasında bence pek de gizli olmayan bir iktidar savaşına dönüştü. Rodoplu’ya anlattığımızda,</p>

  <p class="p10">“Muhtemelen, önemli bir boyutu da, erkeklerin Diana üzerinde hâkimiyet kurma mücadeleleriydi,” diye beni hayretlere düşüren bir tespit yaptı,</p>

  <p class="p10">“Büyük ihtimalle, Abdullah’ın silahı, Nesibe’ydi.</p>

  <p class="p10">Diana’nın emrine tahsis ettiğini düşündüğü, Nesibe. Ahmet, ideolojisinin haklı kıldığı saldırganlığına; Sabri, ustalığına güveniyordu,”</p>

  <p class="p10">Diana’nın patladığını hatırlıyorum,</p>

  <p class="p10">“Çok adi kafan var, hanımefendi! Onlar, iyi insanlar!”</p>

  <p class="p10">“Şüphesiz!” dedi Rodoplu. Uzatmak istemiyordu.</p>

  <p class="p10">“Ne partiydi ama!” diye sürdürdü Diana, “Müthiş bir manzara olmalıydık, ha! David geldiğinde dut gibiydik! Değil mi, Mehmet? Zavallıcık şaşırdı, gözleri küçüldü, boncuk boncuk baktı!”</p>

  <p class="p10">“Satmadığınız bir şey kalmamış!” dedi Rodoplu, bana.</p>

  <p class="p10">“Bir de ilahi attıraydınız bari!”</p>

  <p class="p10">Diana, gerginliği hissetti,</p>

  <p class="p10">“Ne diyor? Neden kızgın?”</p>

  <p class="p10">Günay, “Unut!” dedi, ama ben içerledim! Gerçekten de, çok içerledim! Haksızlık ettiğini, dahası, Şafak Özden tarafından ahmakça kullanılan birisinin böylesi konulardaki duyarlılığını kendisine saklaması gerektiğini düşünüyordum. Ama tabii o günlerde, Günay’ın “satış”tan kastının, kendi medeniyetimizin satışı olduğunu bir türlü içselleştiremiyordum. Tıpkı, Şafak Özden’de Anadolu’nun cismanileşmesini gördüğü gibi, semahlarda, türkülerde, hatta devrimci arabeskte Türkiye’yi gördüğünü göremiyordum. O, bizi, Bayan Pavloviç’in rakı masasına meze olmakla suçluyordu, ben ise adamlar Diana’ya sarkarken müdahale etmemiş olmakla, açıkçası, pezevenklikle suçlandığımı düşünüyordum! Rodoplu’nun, anlayışsız, baskıcı, dogmatik kişiliğinin bir başka tezahürünü gördüğümden emindim. Çekip gitmeyi düşünürken, o bu defa da Diana’ya döndü,</p>

  <p class="p10">“O gün, Giritli ile konuştuktan sonra, sen bana geldin. Humeyni rejiminden kaçan İranlıları konu alan bir gerilim filmi senaryosu yazmamı istedin,”</p>

  <p class="p10">“Doğru!”</p>

  <p class="p10">“Fanatik İslâmiyet’ten kaçan İranlılar, Türkiye üzerinden Amerika’ya göç edeceklerdi. O arada türlü ihanetler, entrikalar önce İncirlik Üssü’nden bir Amerikalının İranlı bir kadınla yaşayacağı aşk olacaktı.”</p>

  <p class="p10">“Doğru,” dedi Diana yeniden, “neye varmak istiyorsun?”</p>

  <p class="p10">“Nesibe, Nevra, Zehra, ben; Giritli, Sabri, Ahmet, Abdullah ve...” beni işaret etti, “Mehmet. Bu insanlara filminde hangi rolleri verirdin?”</p>

  <p class="p10">“Yani... Bilmiyorum! Niçin, ama? Niçin soruyorsun?”</p>

  <p class="p10">“Çünkü bunlar sahici insanlar ve bunlara rol veremezsin! Karakterlerin hayali olacak, değil mi?”</p>

  <p class="p10">“Evet, tabii!” dedi, Diana.</p>

  <p class="p10">“Ne cüretle?” dedi Rodoplu bunun üzerine, “Sen, ne cüretle, Müslüman karakterler ‘yaratır’, bundan film yapmaya ve bırak İslâmiyet’i bilmeyi, bu insanların ortak paydalarını bile bilmiyorsun! Hiç tanımadığın bu insanları kendi toplumuna takdim etmeye nasıl cüret edersin? Bu şekilde para kazanmayı nasıl içine sindirirsin?”</p>

  <p class="p10">“Ne alakası var, anlamıyorum?” dedi Diana şaşkın şaşkın, “Ben onları tanımayabilirim -ki, tanıdığımı sanıyorum-, Amerikan toplumu da tanımıyor! Ben sadece eğlence dünyasında yer almak istiyorum!”</p>

  <p class="p10">“Onlar da eğlenceliklerin olacak, öyle mi? Mesela, az önce anlattığınız ‘parti’ gibi bir parti, filmde bir sahne olacak. Mesela, Amerikalı pilot, Humeyni’den kaçan İranlı kadını oraya getirecek, mesela Ahmet Taş’ın devrimci arkadaşları kadını saklayacak!”</p>

  <p class="p10">“Aman Tanrım! Ne kadar yaratıcısınız, Bayan Rodoplu!” diye ünledi Diana. Dikkatle baktım, içtendi.</p>

  <p class="p10">“Hiç sorumluluğun yok mudur, senin?” diye sordu Rodoplu, “Bizimkini bırak, kendi toplumuna karşı sorumluluğun yok mudur? <span class="t6">İçki âleminizi, Görgü ayinimiz diye satmaktan utanmaz mısın</span>?”</p>

  <p class="p10"><span class="t6">İtalik</span>ler, banaydı.</p>

  <p class="p10">“Ama Günay, niçin? Amerikan toplumu bunu görmek ister! Ben de toplumun istediğini veririm! Ben kim oluyorum onları yönlendirecek? Bak, geçen yıllarda adamın biri jelatin torba içinde, ‘evcil taşlar’ diye çakıl taşı pazarladı! İnsanlar ne yaptılar, biliyor musun? Çakıl taşlarını kucaklarına aldılar ve kedi köpek okşar gibi okşadılar! Adam, milyoner oldu! Şimdi, eğer toplum, çakıl taşı okşamak isterse, ona çakıl taşı verirsin, değil mi? Vermezsen, budalasın, balım!”</p>

  <p class="p10">“Değil mi?” dedi Günay, bana bakarak, “<span class="t6">hele de demokratsan! Halkın iradesine boyun eğmelisin</span>!”</p>

  <p class="p10">“Ve sen!” dedi Diana birden, “Senden ne haber? Bana, Orta Asya’dan, Şamanizm’in doğurduğu Türk İslâmiyet’inden bahsettin! Giritli’ye sordum, Asya’yı tanımadığını söyledi! Zehra’ya sordum, ne dediğini bilmek ister misin?”</p>

  <p class="p10">“Tahmin ederim,” dedi Günay,</p>

  <p class="p10">“O zaman, bunu dinle leydi,” dedi Diana. “Kimse senin ne dediğini bilmiyor! Seni incitmek istemiyorum ama ‘ilkel komünizm üstünde parlayan hilal’den bahsettiğimde, Dekan Dülger. ‘Bull shit!’ dedi. Seni sevmiyor! Dahası, fanatik Müslümanlara yaranmak istediğini söylüyor! Zehra, solcu olduğunu söyledi! İhsan’ı tanımıyor. Şimdi, bana söyle, sen roman yazıyorsun! İkisi de hayal ürünüyken, seni benden üstün kılan ne?”</p>

  <p class="p10">“Estağfurullah, dedi Rodoplu, Türkçe, “Böyle bir iddiam yok!”</p>

  <p class="p10">“Ama, beni azarlıyorsun!”</p>

  <p class="p10">Günay duraladı, “<span class="t6">Haksız değilsin</span>!” diye <span class="t6">italik</span>’ledi.</p>

  <p class="p10">“Hepsi bir yana, kendime bir Müslüman bulmaya çalışıyorum!” dedi Diana, “Kendime bir Müslüman bulmaya çalıştığımı yadsıyamazsın, herhalde!”</p>

  <p class="p10">“Hayır, bunu yadsıyamam,” diye mırıldandı, Günay.</p>

  <p class="p10">“Ve bugüne kadar aşina olduklarımın dışında bir duygu edinmedim! Bana yardımcı olacak bir nüfuzu nazar -ne dediğimi anlıyor musun?- edinmedim!”</p>

  <p class="p10">“Ne bekliyordun? Sihirli bir formül mü?”</p>

  <p class="p10">“Evet efendim!!!” dedi Diana, beklemediğim bir güçle,</p>

  <p class="p10">“Bize, ne kadar muhteşem olduğunuzu söyler durursunuz! İspat edin! Buna siz de dâhilsiniz, Bayan Rodoplu!”</p>

  <p class="p10">Bu noktada Günay, gülmeye başladı,</p>

  <p class="p10">“Amma da yüklü sipariş, ha!”</p>

  <p class="p10">“Toplumsal sorumluluktan bahseden sensin,” dedi Diana, “ben değil!”</p>

  <p class="p10">“Tuş!” dedi Günay, “Bakalım, sana nereden ve nasıl bir ‘örnek’ Müslüman bulacağız?”</p>

  <h2 class="h20"><a id="ncx2077"></a></h2>
</body>
</html>
