<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h3>VII</h3>

  <p>Napoléon'un ona bütün bu söylediklerinden, parlamalarından ve soğuk bir tavırla söylediği, "Je ne vous retiens plus, général, vous recevrez ma lettre"den sonra Balaşev, onun kendisini artık görmeyi arzu etmediğinden; hakarete uğramış elçiden ve en önemlisi onun uygunsuz öfkesinin tanığından da bir an önce uzaklaşmak istediğini anlıyordu. Yemekte Bessiéres, Caulaincourt ve Berthiér vardı.</p>

  <p>Napoléon, Balaşev'i neşeli, iltifatlı bir tavırla karşıladı. Sabahki öfkesinden ötürü bir pişmanlık göstermek şöyle dursun, tersine Balaşev'i cesaretlendirmeye gayret ediyordu. Belli ki Napoléon kendisinin hata yapmayacağına çoktan inanmıştı ve ona göre yaptığı her şey iyiydi; genel anlamda iyi, kötü kavramlarına göre değil, onu kendisi yaptığı için iyiydi.</p>

  <p>Vilnius'ta yaptığı atlı gezintiden sonra imparator çok neşeliydi, kalabalık bir halk topluluğu onu heyecanla karşılamış, takip etmişti. Geçtiği bütün caddelerde pencerelere halılar, bayraklar ve onun arması asılmıştı, Polonya kadınları mendil sallayarak onu selamlıyorlardı.</p>

  <p>Yemekte Balaşev'i yanında oturttu, ona karşı yalnızca iltifatkâr değil, sanki onu da kendi sarayının mensuplarından, onun planlarına sempati besleyen, başarılarına sevinmesi gereken insanlardan sayıyormuş gibi davrandı. Arada Moskova'dan söz açtı, Rus başkenti hakkında, yalnızca her şeye meraklı bir gezgin gibi değil de, bir Rus olarak Balaşev'in kendi ilgisinden dolayı koltuklarının kabarması gerektiğine inanıyormuş gibi sorular sormaya başladı.</p>

  <p>"Moskova'nın ne kadar nüfusu var? Ne kadar ev var? Moscou'ya <i>Moscou la sainte</i><a href="../Text/Section0390.xhtml#Footnote0654" id="Feedback0654"><sup>[654]</sup></a> dedikleri doğru mudur?" diye sordu.</p>

  <p>Kiliselerin iki yüzden fazla olduğu yanıtını alması üzerine, "Neden bu kadar çok kilise?" dedi.</p>

  <p>Balaşev, "Ruslar çok dindardırlar," diye yanıt verdi.</p>

  <p>Napoléon, "Ama manastırların, kiliselerin çokluğu halkın geri kalmışlığının göstergesidir," dedi, bu düşüncesine onay bekleyerek baktı Caulaincourt'a.</p>

  <p>Balaşev, Fransız imparatorunun düşüncesine katılmama cüretini gösterdi.</p>

  <p>"Her ülkenin kendine göre âdetleri var," dedi.</p>

  <p>"Ama artık Avrupa'da hiçbir yerde bunun benzeri, yok," dedi Napoléon.</p>

  <p>Balaşev, "Majestelerinin affını dilerim," dedi, "Rusya'dan başka bir de İspanya var ki orada da manastırlar ve kiliseler böyle çoktur."</p>

  <p>Fransızların bir süre önceki İspanya bozgununu anımsatan bu yanıt, kendisinin anlattığına göre, İmparator Aleksandr'ın sarayında çok takdir edilmiş ama Napoléon'un sofrasında dikkati çekmemişti.</p>

  <p>Balaşev'in sesindeki havanın işaret ettiği inceliği kavrayamadıkları, mareşallerin ilgisiz ve biraz şaşkın yüzlerinden belliydi. "Bu sözde bir incelik varsa biz anlayamadık ya da hiç de bir incelik yok." Bu yanıt o kadar az anlaşıldı ki Napoléon ona, hiç dikkat etmedi, oradan Moskova'ya giden doğru yolun hangi şehirlerden geçtiğini Balaşev'e safça sordu. Yemek sırasında hep tetikte olan Balaşev yanıt olarak, <i>"Comme tout ehemin mène à Rome, tout chemin mène à Moscou,"</i><a href="../Text/Section0390.xhtml#Footnote0655" id="Feedback0655"><sup>[655]</sup></a> dedi, pek çok yol olduğunu, bu yollar arasında, XII. Charles'ın seçtiği, Poltava'ya giden yolun da bulunduğunu ekledi ve taşı gediğine koymuş olmanın verdiği sevinçle elinde olmayarak kızardı. "Poltava" sözünü Balaşev daha bitirmeden Caulaincourt Petersburg'dan Moskova'ya giden yolların berbatlığından ve kendisinin Petersburg hatıralarından söz açtı. Yemekten sonra, kahvelerini içmek üzere dört gün önce İmparator Aleksandr'ın çalışma odası olan Napoléon'un çalışma odasına geldiler. Napoléon Sèvres fincanındaki kahvesini sarsarak oturdu, Balaşev'e yanında yer gösterdi.</p>

  <p>Öğle yemeklerinden sonraki keyif, insanı kendinden memnun olmaya, herkesi dost saymaya zorlar insanı. Napoléon işte böyle keyifliydi şimdi. Kendisine tapan insanlarla çevrili sanıyordu etrafını. Balaşev'in de yemekten sonra kendisinin dostu, tapınanı olduğuna inanıyordu. Napoléon, ona hoş ve hafifçe alaylı bir gülümsemeyle sesleniyordu.</p>

  <p>"Bu oda, duyduğuma göre, İmparator Aleksandr'ın odasıymış, tuhaf değil mi, general?"</p>

  <p>Belli ki bu sözü, onun (Napoléon'un) Aleksandr'a üstünlüğünü kanıtladığına göre, karşısındakinin hoşuna gitmemezlik edemeyeceğinden emin olarak söylüyordu.</p>

  <p>Balaşev, buna bir karşılık veremedi, sessizce başını eğdi. Napoléon aynı alaylı gülümsemeyle devam ediyordu.</p>

  <p>"Evet, bu odada dört gün önce Wintzengerode ve Stein danışmanlık yapmışlardı; anlayamadığım şey, İmparator Aleksandr'ın benim bütün düşmanlarımı kendine yaklaştırmış olmasıdır. Bunu anlamıyorum. Benim de aynı şeyi yapabileceğimi düşünmedi mi?" diye döndü Balaşev'e, belli ki bunu söyleyince Napoléon yine sabahki öfkeli haline dönmüştü.</p>

  <p>Eliyle fincanı itip kalkarak, "Bunu yapacağımı bilsin," dedi, "bütün akrabalarını, Wurttembergleri, Badeleri, Weimarları Almanya'dan kovacağım... Evet, kovacağım. Onlar için Rusya'da sığınacak yer hazırlasın!"</p>

  <p>Balaşev, veda edip ayrılmak istediğini, yalnızca ona söylenenleri dinlememezlik edemeyeceği için dinlendiğini gösteren bir tavırla başını eğdi. Napoléon bu ifadeyi fark etmemişti; Balaşev'e, düşmanının gönderdiği bir elçiye karşı davranır gibi değil, şimdi ona tamamıyla bağlı, eski hükümdarının açıklanmasından memnun olması gereken bir insana karşı davranır gibi davranıyordu.</p>

  <p>"Hem İmparator Aleksandr, orduların kumandasını neden üzerine aldı? Neden? Savaş benim sanatımdır, onun işi hükümdarlık etmek, ordulara kumanda etmek değil. Neden böyle bir sorumluluğu üzerine aldı?"</p>

  <p>Napoléon yine enfiye kutusunu çıkardı, sessizce, odada gezindi, ansızın Balaşev'e yaklaştı, hafif bir gülümsemeyle ve onun için sadece önemli değil aynı zamanda hoş bir iş yapıyormuş gibi güvenli, çabuk ve basit bir hareketle elini bu kırklık Rus generalinin yüzüne doğru kaldırdı, kulağını tuttu, yalnız dudaklarıyla gülümseyerek hafifçe çekti.</p>

  <p><i>"Avoir l'oreille tirée par l'Empereur</i><a href="../Text/Section0390.xhtml#Footnote0656" id="Feedback0656"><sup>[656]</sup></a> Fransız saraylarda çok büyük bir şeref ve iltifat sayılırdı."</p>

  <p><i>"Eh bien, vous ne dites rien, admirateur et courtisan de l'Empereur Alexandre?"</i><a href="../Text/Section0390.xhtml#Footnote0657" id="Feedback0657"><sup>[657]</sup></a></p>

  <p>Huzurunda kendisinden başkasının courtisan ve admirateur'ü olmak gülünç bir şeymiş gibi söylüyordu.</p>

  <p>"General için atlar hazır mı?" dedi. Balaşev'in saygıyla eğilmesine karşılık başını hafifçe eğerek ekledi: "Benimkilerden verin, yolu uzak..."</p>

  <p>Balaşev'in getirdiği mektup Napoléon'un Aleksandr'a son mektubuydu. Konuşma bütün ayrıntılarıyla Rus imparatoruna bildirildi, savaş başladı.</p>
</body>
</html>
