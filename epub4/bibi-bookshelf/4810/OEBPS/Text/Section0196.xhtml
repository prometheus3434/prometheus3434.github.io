<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h3>XIII</h3>

  <p>Önünde doktorun <i>kibitka'</i>sı<a href="../Text/Section0390.xhtml#Footnote0675" id="Feedback0675"><sup>[675]</sup></a> duran handa beş subay vardı. Etine dolgun, sarışın bir Alman kadını olan Mariya Genrihovna, sırtında bluzu, başında gece takkesiyle başköşede geniş bir kanepede oturuyordu. Doktor kocası arkasında uyuyordu. Neşeli bağırışlar ve kahkahalarla karşılanan Rostov'la İlyin odaya girdiler.</p>

  <p>Rostov gülerek, "Bak hele! Ne güzel eğleniyorsunuz burada," dedi.</p>

  <p>"Size niye esniyorsunuz?"</p>

  <p>"Aman dikkat! Sırılsıklam olmuşlar! Salonumuzu ıslatmayın."</p>

  <p>"Mariya Genrihovna'nın elbisesini kirletmeyin," dedi biri.</p>

  <p>Rostov'la İlyin, Mariya Genrihovna'nın göremeyeceği bir yer aradılar, elbiselerini değiştirmek için; bölmenin arkasına gideceklerdi; ama küçük kilerde üç subay, boş bir sandığın üstüne oturmuş mum ışığında kâğıt oynuyorlardı, kalkmaya niyetleri yoktu. Mariya Genrihovna perde niyetine kullanılmak üzere etekliğini bir süre için verdi: Rostov'la İlyin yükü getiren Lavruşka'nın yardımıyla bu perdenin arkasında ıslak elbiselerini çıkarıp kurularını giydiler.</p>

  <p>Kırık dökük bir sobada ateş yaktılar. Odun buldular, onu iki eyerin üstüne yerleştirip bir çulla örttüler, bir semaver, bir yiyecek sandığı ve yarım şişe rom buldular, Mariya Genrihovna'ya ev sahibi olmasını rica ederek hep onun yanına toplandılar. Kimi güzel ellerini silmek için ona temiz bir mendil teklif ediyor, kimi onu soğuktan korumak için ayaklarının altına kendi hussar gömleğini seriyor, kimi rüzgâr gelmesin diye pelerinini pencereye geriyor, kimi uyanmasın diye kocasının yüzünden sinekleri kovalıyordu.</p>

  <p>Mariya Genrihovna, ürkek, neşeli gülümseyerek, "Bırakın onu," dedi, "sabaha kadar uyumadı, öyle de pekâlâ uyur."</p>

  <p>Bir subay, "Olmaz, Mariya Genrihovna," diye yanıt verdi. "Doktora hizmet etmek gerek. Belki ayağımı ya da kolumu keseceği zaman o da bana acır."</p>

  <p>Yalnız üç bardak vardı; su o kadar bulanıktı ki çayın koyu veya açık olduğunu kestirmek olanaksızdı; semaverde ancak altı bardaklık su vardı ama bardağı kıdem sırasıyla Mariya Genrihovna'nın kısa tırnakları ve pek de temiz olmayan tombul ellerinden almak da o nispette hoştu. Bütün subaylar, o gece gerçekten de Mariya Genrihovna'ya tutulmuş gibi görünüyorlardı. Bölmenin arkasında kâğıt oynayan subaylar bile çok geçmeden oyunu bıraktılar, Mariya Genrihovna'ya kur yapmakta birleşen genel ruh haletine uyarak semavere sokuldular. Mariya Genrihovna kendisini böyle parlak ve terbiyeli gençlerle çevrili görünce mutluluk ışıkları saçıyordu. Gizlemeye çalışsa da, arkasında uyuyan kocasının her hareketinden ürkse de bu hali belliydi.</p>

  <p>Yalnız bir tek kaşık vardı, şeker pek boldu, ama kaşığı yetiştirip karıştırmıyorlardı, onun için Mariya Genrihovna'nın sıra ile herkesin şekerini karıştırması kararlaştırıldı. Rostov bardağını alıp içine rom koyarak Mariya Genrihovna'ya karıştırmasını rica etti.</p>

  <p>Mariya Genrihovna, kendisinin de başkalarının da bütün söyledikleri çok gülünecek şeylermiş, başka anlamları da varmış gibi durmadan gülümseyerek, "Ay, şekersiz mi içiyorsunuz?" dedi.</p>

  <p>"Bana şeker lazım değil, ben sadece bardağımı güzel elinizle sizin karıştırmanızı istiyorum."</p>

  <p>Mariya Genrihovna razı oldu, kaşığı aramaya başladı, birisi aşırmıştı onu.</p>

  <p>Rostov, "Küçük parmağınızla, Manya Genrihovna," dedi, "daha iyi olur."</p>

  <p>Mariya Genrihovna kızararak, "Sıcak ama!" dedi. İlyin su dolu kovayı aldı, içine rom damlattı, Mariya Genrihovna'nın yanına geldi, parmağıyla karıştırmasını rica etti.</p>

  <p>"Bu benim fincanım," dedi, "sadece parmağınızı içine sokun, hepsini içeceğim."</p>

  <p>Semaver bitince Rostov iskambil kâğıtlarını aldı, Mariya Genrihovna ile kral oyunu oynamayı teklif etti. Onunla oynamak için kura çektiler. Rostov'un teklifiyle koşulan şarta göre kral olan, Mariya Genrihovna'nın elini öpmeye hak kazanacak, sonda kalan da doktor uyanınca onun için yeniden semaver hazırlayacaktı.</p>

  <p>"Peki, ya Mariya Genrihovna kral olursa?" diye sordu İlyin.</p>

  <p>"O zaten kraliçe! Onun emirleri kanundur."</p>

  <p>Tam oyuna başladıkları sırada Mariya Genrihovna'nın arkasından birden doktorun şaşkın yüzü yükseldi. Çoktandır uyumuyor, söylenenleri dinliyordu. Belli ki söylenenlerin, yapılanların hiçbirinde hoş, gülünecek veya eğlenceli bir şey göremiyordu. Yüzü kederli ve üzgündü. Subaylarla selâmlaşmadı, kaşındı, önü kapalı olduğundan çıkmak için izin istedi. O çıkar çıkmaz bütün subaylar gürültülü bir kahkaha koyuverdiler; Mariya Genrihovna kıpkırmızı kesildi, neredeyse ağlayacaktı. Bu onu subayların gözünde daha çekici yapmıştı. Dışarıdan dönen doktor (neşeyle gülümsemeyi artık bırakan ve korkuyla kendisine bakan) karısına yağmurun dindiğini, geceyi geçirmek için kibitka'ya gitmeleri gerektiğini, yoksa her şeyi çalacaklarını söyledi.</p>

  <p>Rostov, "Emir eri gönderirim... iki emir eri!" dedi, "Bırakın, doktor."</p>

  <p>İlyin, "Ben de nöbet tutarım!" dedi.</p>

  <p>Doktor, "Hayır, baylar, siz uykunuzu aldınız ama ben iki gecedir uyumadım," dedi ve küs küs karısının yanına oturdu, oyunun sonucunu bekledi.</p>

  <p>Subaylar yan gözle karısını süzen doktorun somurtkan yüzüne bakarak iyice neşelendi; onca gayret etmelerine karşın kahkahalarını tutamadılar. Doktor, karısını alıp çıkarak onunla kibitka'ya yerleşince subaylar handa ıslak kaputlarıyla örtünüp yattılar ama kâh doktorun korkusunu ve karısının neşesini hatırlayıp konuşarak, kâh kalkıp kibitka'da olup bitenleri anlatarak uzun zaman uyumadılar. Rostov birkaç kez başını örterek uyumak istedi; ama yine birinin söylediği onu ilgilendirdi, konuşma yine başladı; nedensiz, neşeli ve çocukça kahkahalar yine yükseldi.</p>
</body>
</html>
