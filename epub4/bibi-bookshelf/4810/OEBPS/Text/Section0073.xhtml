<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h3>XV</h3>

  <p>Kutuzov saat sekizde atla, aşağı inmiş bulunan Przhebyshevsky, Langeron kollarının yerini alacak dördüncü Miloradoviç kolunun önünde Pratzen'e yöneldi. Baştaki alayın askerleriyle selamlaştı, hareket emri verdi, böylelikle de bu alaya kendisinin komuta etmek niyetinde olduğunu gösterdi. Pratzen köyüne varır varmaz durdu. Prens Andrey başkomutanın maiyetini oluşturan büyük kalabalığın arasında, onun arkasında duruyordu. Çoktan beri beklediği bir anın yaklaştığını gören bir insan ne hale girerse Prens Andrey de kendini öyle heyecanlı, sinirli, aynı zamanda da sakin hissediyordu. Bugün onun Toulon günü ya da Arcole Köprüsü olduğundan bütünüyle emindi. Nasıl gerçekleşeceğini bilmiyor ama buna iyice inanıyordu. Kıtalarımızın yeri, durumu bizim ordumuzdan herhangi bir insan için ne kadar bilinebilirse onca da o kadar biliniyordu. Besbelli, şimdi düşünülmesi bile yararsız kendi stratejik planını unutmuştu. Şimdi, artık Weierother planının içerisinde yer alan Prens Andrey, çıkabilecek aksilikleri düşünüyor, böyle durumlarda alması gerekebilecek ani kararları tartıyordu.</p>

  <p>Sol tarafta aşağıdan, sisin içinden, görünmeyen kıtalar arasından silah sesleri duyuluyordu. Prens Andrey savaşın orada yoğunlaşacağını düşünüyordu, "Orada bir engelle karşılaşacak ve ben oraya gönderileceğim," diye geçiriyordu içinden, "bir tugayla, yahut bir tümenle ve işte orada elimde bayrak ileri atılacağım, önüme çıkacak olan her şeyi ezeceğim."</p>

  <p>Prens Andrey geçen taburların bayraklarına heyecanlanmadan bakamıyordu. Bayrağa bakarken aklından hep şunlar geçiyordu: Kıtaların önünde belki de işte bu bayrakla yürüyeceğim.</p>

  <p>Geceki sisten sabahleyin yükseklerde yalnız, çiy haline gelen bir kırağı kalmıştı ama çukurluklarda sis hâlâ süt beyaz bir deniz gibi yayılıyordu. Kıtalarımızın indiği ve silah seslerinin geldiği soldaki çukurlukta hiçbir şey görünmüyordu. Tepelerin üstünde koyu mavi, berrak bir gök vardı, sağda güneşin kocaman küresi; ileride, uzaklarda, sis denizinin öte kıyısında yükselen ve üzerlerinde olasılıkla düşman ordusunun bulunduğu ağaçlık tepeler görünüyor, orada bir şeyler beliriyordu. Sağda, nal, tekerlek sesleriyle ve arada sırada parlayan süngüleriyle muhafızlar sis mıntıkasına giriyorlardı; solda, köyün gerisinde de tıpkı böyle süvari kitleleri yaklaşıyor, sis denizine gömülüyordu. İleride, geride piyade ilerliyordu. Başkomutan köyün girişinde duruyor, kıtalar yanından geçiyordu. Bu sabah Kutuzov bitkin ve sinirliye benziyordu. Önünden geçen piyadeler, herhalde ileride bir şey onları alıkoymuş olacak ki emir almadan durdular.</p>

  <p>Kutuzov yanına yaklaşan generale öfkeyle seslendi: "Canım, artık söyleyin de tabur koluna girsinler ve köyü arkadan dolaşsınlar. Ekselans, efendim, nasıl anlamıyorsunuz ki düşmana karşı yürürken böyle tek sıra, köyün sokaklarında uzanmak olmaz."</p>

  <p>"Köyün arkasında toplanmayı düşünmüştüm Ekselans," diye yanıt verdi general.</p>

  <p>Kutuzov acı acı güldü.</p>

  <p>"Düşmanın karşısında cephenizi yayınca haliniz hoş olur. Çok hoş."</p>

  <p>"Düşman daha uzakta, Ekselans. Plana göre..."</p>

  <p>"Plan," diye hırçın hırçın bağırdı Kutuzov, "size bunu kim söyledi?... Lütfen size emredileni yapın."</p>

  <p>"Emredersiniz."</p>

  <p>Nesvitski, Prens Andrey'e fısıldadı:</p>

  <p><i>"Mon cher, le vieux est d'une humeur de chien."</i><a href="../Text/Section0390.xhtml#Footnote0422" id="Feedback0422"><sup>[422]</sup></a> Şapkası yeşil tüylü, beyaz üniformalı bir Avusturya subayı dörtnala Kutuzov'un yanına geldi: Dördüncü kolun savaşa başlayıp başlamadığını imparator adına sordu.</p>

  <p>Kutuzov ona yanıt vermedi, döndü, gözleri yanında duran Prens Andrey'e ilişti. Bolkonski'yi görünce Kutuzov sanki yaverinin olup bitenlerde kusurunun olmadığını sezmiş gibi, bakışının öfkeli, hınçlı ifadesini yumuşattı, Avusturyalı yavere yanıt vermeyerek Bolkonski'ye seslendi: <i>"Allez voir, mon cher, si la troisième division a dépassé le village. Dites-lui de s'arrêter et d'attendre mes ordres."</i><a href="../Text/Section0390.xhtml#Footnote0423" id="Feedback0423"><sup>[423]</sup></a> Prens Andrey uzaklaşırken onu durdurdu:</p>

  <p><i>"Et demandez-lui, si les tirailleurs sont postés,"</i><a href="../Text/Section0390.xhtml#Footnote0424" id="Feedback0424"><sup>[424]</sup></a> diye ekledi, sonra AvusturyalIya yanıt vermeden, kendi kendine, <i>"Ce qu'ils font, ce qu'ils font,"</i><a href="../Text/Section0390.xhtml#Footnote0425" id="Feedback0425"><sup>[425]</sup></a> diye söylendi.</p>

  <p>Prens Andrey emri yerine getirmek için atını sürdü. Önde giden bütün taburları geçip üçüncü tümeni durdurdu, kollarımızın ilerisinde, gerçekten de, nişancı hattının bulunmadığına şimdi inanmıştı. Alayın önünde bulunan alay komutanı, nişancıları ileri sürmesi için başkomutanın kendisine iletilen emrine çok şaştı. Alay komutanı önünde başka kıtaların bulunduğundan, düşmanın on verstten daha yakında olamayacağından tamamen emindi. Gerçekten de ileride, öne doğru meyilli ve kalın bir sisle örtülü boş bir araziden başka bir şey görünmüyordu. Prens Andrey, ihmalin hemen telafi edilmesini başkomutan adına emrederek dörtnala geri döndü. Kutuzov hep aynı yerdeydi, ağır vücuduyla kendini eyerin üstüne yaşlı kimseler gibi, gözü kapalı, tembel tembel esniyordu. Kıtalar artık yürümüyordu, silahları ayaklarının ucunda, duruyorlardı.</p>

  <p>Prens Andrey'e, "İyi, iyi," dedi, sonra sol kanattaki bütün kollar indiği için hareket etmek zamanının geldiğini söyleyen ve elinde saatini tutan bir generale döndü, esneme arasında, "Daha zamanımız var, Ekselans," dedi, "zamanımız var!" diye yineledi.</p>

  <p>Bu sırada Kutuzov'un gerisinde, uzaklarda, alayların "Sağ ol" sesleri duyuldu; bu sesler yürüyen bütün Rus kolları boyunca süratle yakınlaşmaya başladı. Selamlanan adamın hızlı hareket ettiği belliydi. Kutuzov'un önünde durduğu alayın askerleri de bağırmaya başlayınca o da biraz kenara çekildi, yüzünü buruşturarak bakındı. Pratzen'den gelen yolun üzerinde adeta renk renk atlılardan oluşan bir süvari bölüğü ılgayarak geliyordu. İçlerinden ikisi ötekilerin önünde, yan yana dörtnala kalkmışlardı... Biri siyah üniformalı, beyaz sorguçluydu, al bir İngiliz atına binmişti; ötekisi beyaz üniformalıydı, yağız bir atın üstündeydi. Bunlar maiyetleriyle iki imparatordu. Kutuzov, duran kıtalara cephedeki yaşlı bir asker yapmacığıyla "hazır ol" kumandasını verip imparatoru askerce selamlayarak ona yaklaştı. Bütün şekli, tavrı ansızın değişmişti. Bir emir kulu, hiçbir şeyi sorgulamayan biri gibi görünüyordu. İmparator Aleksandr'da, besbelli tatsız bir hayret uyandıran yapmacıklı bir saygıyla ona yaklaştı, selam durdu.</p>

  <p>İmparatorun genç, sağlıklı yüzü hoşnutsuzlukla gerildi. Bolkonski'nin onu ülke dışında ilk gördüğü yer olan Olmütz Meydanı'ndakine göre, bugün, rahatsızlığından sonra biraz zayıftı ama kül rengi güzel gözlerinde yine o haşmetle tatlılığın büyüleyici birleşimi, ince dudaklarında yine o güçlü ifadeler ve hepsinin üstünde saf, günahsız bir gençlik görünümü vardı.</p>

  <p>Olmütz teftişinde daha görkemliydi, burada daha neşeli, enerjili. Bu üç versti dörtnala geçmekten yüzü biraz kızarmıştı, atını durdurup yorgunca içini çekti, maiyetinin kendisininki gibi genç, heyecanlı yüzlerine göz gezdirdi. Çartorijski, Novosiltsev, Prens Volkonski, Stroganov ve ötekiler, hepsi gösterişli giysileriyle, neşeli, genç, hafifçe terlemiş atlarının üstünde, birbirleriyle konuşarak, gülümseyerek hükümdarın arkasında durdular. İmparator François, kırmızı ve uzun yüzlü bir gençti; yağız aygırın üzerinde dimdik oturuyor, dikkatle, sakin, çevresine göz gezdiriyordu. Beyaz üniformalı yaverlerinden birini çağırdı, bir şeyler sordu. Prens Andrey onun huzuruna çıkışını hatırlayıp gizlemeyi başaramadığı gülümsemeyle, "Saat kaçta yola çıktıklarını soruyor kesin," diye düşündü. İmparatorların maiyetinde muhafız ve ordu alaylarından seçilmiş, Rus, Avusturyalı babayiğit emir erleri bulunuyordu. Seyisler, haşaları işlemeli, güzel yedek Çar atlarını tutuyorlardı. Açılan bir pencereden, havasız bir odaya birdenbire taze bir kır havası esmiş gibi, neşesiz Kutuzov karargâhında da bu dörtnala gelmiş parlak gençlerden, gençlik, enerji ve başarıya güven havası esmişti.</p>

  <p>İmparator Aleksandr, Kutuzov'a seslenerek, telaşla, "Ne o, siz başlamıyor musunuz Mihail Lationoviç?" dedi, bir yandan da İmparator François'ya göz attı.</p>

  <p>Kutuzov, "Bekliyorum efendimiz," diye saygıyla eğilerek yanıt verdi.</p>

  <p>İmparator hafifçe yüzünü buruşturarak duymamış gibi kulak kabarttı.</p>

  <p>Kutuzov, "Bekliyorum, efendimiz," diye yineledi. (Prens Andrey, Kutuzov'un bu "bekliyorum"u söylerken üst dudağının doğal olmayan bir şekilde titrediğini fark etti.) "Henüz bütün kollar toplanmadı, efendimiz."</p>

  <p>Hükümdar iyice işitmiş ama bu yanıt belli ki hoşuna gitmemişti; geniş omuzlarını silkti, yanında duran Novosiltsev'e, Kutuzov'dan şikâyet eder gibi bir göz attı.</p>

  <p>"Ama biz bir talimhanede değiliz ki bütün alaylar gelmeden geçide başlanmasın, Mihail Lationoviç," diyen hükümdar, bahse katılmaya değilse de söyleneni dinlemeye davet ediyormuş gibi yeniden İmparator François'nın gözlerine baktı ama François dinlemiyor, çevresine göz gezdirmeye devam ediyordu.</p>

  <p>Kutuzov, yine duyulmama olasılığını ortadan kaldırmak istiyormuş gibi çınlayan bir sesle, "Ben de işte bunun için başlamıyorum ya efendimiz," dedi ve yüzünde yine bir şey titredi, "işte bunun için başlamıyorum ya efendimiz, çünkü ne resmi geçitteyiz ne de talimhanede," diye açık, tane tane yineledi.</p>

  <p>Hükümdarın bir anda birbirlerine bakışan maiyetinin yüzlerinde ayıplama, hoşnutsuzluk ifadeleri belirdi. Bu yüzler, "Ne kadar yaşlı olursa olsun böyle, böyle konuşmayacaktı," diyordu.</p>

  <p>Hükümdar, daha başka bir şey söylemeyecek mi, diye bekleyerek ısrarla, dikkatle Kutuzov'un gözüne baktı. Ama Kutuzov da başını saygıyla eğmiş, bekliyor görünüyordu. Sessizlik bir dakika kadar sürdü. Kutuzov başını kaldırıp yeniden eski edasını, dar kafalı, muhakeme etmeyen ama itaat eden bir general edasını takınarak, "Yine de, eğer emir buyurursanız efendimiz," dedi. Atını sürdü, kol komutanı Miloradoviç'i yanına çağırıp saldırı emrini bildirdi.</p>

  <p>Kıtalar yeniden kımıldadı, Novgorod Alayı'nın iki taburuyla Apşeron Alayı'nın bir taburu hükümdarın önünden geçmeye başladılar.</p>

  <p>Apşeron Taburu geçerken Miloradoviç kaputsuz, üniformalı, nişanlar içinde ve yana eğdiği kocaman sorguçlu şapkasıyla, marş marşla ileri sürdü, babayiğitçe selam vererek atını hükümdarın önünde durdurdu.</p>

  <p>İmparator ona, "Tanrı yardımcınız olsun, general," dedi.</p>

  <p>O, <i>"Ma foi sire, nous ferons ce qui sera dans notre possibilité, sire,"</i><a href="../Text/Section0390.xhtml#Footnote0426" id="Feedback0426"><sup>[426]</sup></a> diye neşeyle yanıt verdi ve bu kötü Fransızcasıyla hükümdarın maiyeti arasında küçümseyici bir gülüşmeye neden oldu.</p>

  <p>Miloradoviç atını doludizgin çevirdi, hükümdarın az gerisinde yer aldı. Hükümdarın varlığıyla heyecanlanan Apşeronlular, çevik adımlarla imparatorlarla maiyetlerinin önünden geçtiler.</p>

  <p>Silah seslerinden, kavgayı beklenişten, babayiğit Apşeronluların, bu Suvorov zamanındaki arkadaşlarının manzarasından hükümdarların varlığını unutacak kadar heyecanlanmış görünen Miloradoviç kendinden emin, neşeli bir sesle, "Çocuklar!" diye haykırdı. "Çocuklar, bu zapt ettiğiniz ilk köy olmayacaktır!"</p>

  <p>"Elimizden geleni yapacağız," diye bağırdı askerler.</p>

  <p>Hükümdarın atı bu beklenmedik haykırmayla yana doğru sıçradı. Onu Rusya'daki teftişlerden bu yana taşıyan bu at, burada, Austerlitz Meydanı'nda, ne bu silah seslerini ne İmparator François'nın yağız aygırıyla komşu oluşunu ne de binicisinin o gün konuştuğu, hissettiği şeyleri anlıyor, tıpkı talimhanede olduğu gibi kulaklarını silah seslerine dikmiş, süvarisinin sol ayağının dalgın vuruşlarına dayanıp onu taşıyordu.</p>

  <p>Hükümdar gülümseyip babayiğit Apşeronluları göstererek yakınlarından birine döndü, ona bir şeyler söyledi.</p>
</body>
</html>
