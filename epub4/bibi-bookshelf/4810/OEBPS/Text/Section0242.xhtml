<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h3>XXXV</h3>

  <p>Kutuzov, Piyer'in sabah onu gördüğü yerde, halı örtülü bir sıranın üzerine, vücudunun bütün ağırlığıyla yığılmış, beyaz başı sarkmış, öylece oturuyordu. Hiç emir vermiyor, önerileri de yalnızca ya kabul ya reddediyordu.</p>

  <p>Çeşitli tekliflere, "Evet, evet, yapın," diye karşılık veriyor, yakınlarından şuna buna, "Evet, evet, git bir bak," ya da, "Hayır, olmaz, en iyisi bekleyelim," diyordu. Kendisine verilen raporları dinliyor ve ancak altları kendisinden emir istediği zaman emir veriyordu ama raporları dinlerken söylenen sözlerin anlamlarıyla değil de, başka şeylerle, sözgelimi rapor verenlerin yüzlerindeki ifadeyle ilgileniyormuş gibiydi. Deneyimleriyle biliyor, yaşlı aklıyla anlıyordu ki, ölümle boğuşan yüz binlerce insanı bir tek insanın yönetmesi mümkün değildir. Yine biliyordu ki, savaşın sonucunu belirleyen şey başkomutanın aldığı tedbirler, kıtaların bulunduğu yer, top ve ölü sayısı değil, kıtaların "manevi gücü" denilen o elle tutulmaz şeydir; bu yüzden de bu gücü gözden kaçırmamaya, onu, elinden geldiğince yönetmeye çalışıyordu.</p>

  <p>Kutuzov'un yüzünde yaşlı, zayıf bir bedenin yorgunluğunu güçlükle yenebilen bir çabanın, hiç gevşemeyen, sakin bir dikkatin ifadesi vardı.</p>

  <p>Fransızların eline geçen siperlerin geri alındığı, ama Prens Bagration'un yaralandığı haberini sabah saat on birde getirdiler. Kutuzov içini çekip başını salladı. Yaverlerinden birine, "Hemen Piyotr İvanoviç'e git, durumunu iyice anla, öğren," dedi, sonra arkasında duran Prens Wurttenberg'e döndü:</p>

  <p>"Altesiniz, Birinci Ordu'nun komutasını almak istemezler mi?"</p>

  <p>Prens gider gitmez, daha Semyonovskoye'ye ulaşmadan, yaveri geri dönerek, Prens'in takviye istediğini bildirdi Serenisim'e.</p>

  <p>Kutuzov yüzünü ekşitti, Birinci Ordu'nun komutasını alması için Dohturov'a emir gönderdi, Prens'ten de, bu önemli anlarda onsuz edemeyeceğini ileri sürerek, yanına dönmesini rica etti. Murat'nın esir alındığı haberi gelip de komutanlar Kutuzov'u tebrik etmeye başlayınca, gülümsedi, "Durun beyler," dedi, "savaşın kazanılmış, Murat'nın esir edilmiş olmasında olağanüstü bir şey yok. Dereyi görmeden paçayı sıvamak olmaz, sevinmek için bekleyin biraz."</p>

  <p>Yine de bu haberi kıtalara bildirmek için bir yaver yolladı. Şçerbin Fransızların siperleri ve Semyonovskoye'yi ele geçirdiklerini rapor etmek için sol kanattan dörtnala geldiği zaman, Kutuzov, onun yüzündeki ifadeye ve savaş meydanından gelen seslere bakarak getirdiği haberin iyi olmadığını anlamıştı: Bacaklarının uyuşukluğunu gidermek ister gibi kalktı. Şçerbin'in koluna girip onu kenara çekti. Yermolov'a, "Git, yavrum," dedi, "bir şeyler yapılamaz mı, bir bak bakalım."</p>

  <p>Kutuzov Rus mevzilerinin merkezinde, Gorki'de bulunuyordu. Napoleon'un sol kanadımıza yönelttiği saldırı birkaç kez püskürtülmüştü. Merkezde Fransızlar Borodino'dan öteye gidememişlerdi. Sol kanatta Uvarov atlıları, Fransızları kaçmak zorunda bırakmıştı.</p>

  <p>Saat üçe doğru Fransızların saldırısı durdu. Kutuzov, savaş meydanından gelen ve çevresinde bulunan insanların yüzünde son kertesine varmış bir çabanın ifadesini okuyordu. Günün beklentilerini aşan başarısından memnundu. Fakat gücü tükeniyordu ihtiyarın. Başı birkaç kez düşmüş, uyuklamıştı. Yemeğini getirdiler. İmparator yaveri Woltzogen; hani şu Prens Andrey'in yanından geçerken savaşın <i>im Raum verlegen</i><a href="../Text/Section0390.xhtml#Footnote0814" id="Feedback0814"><sup>[814]</sup></a> gerektiğini söyleyen ve Bagration'un nefret ettiği adam; Kutuzov yemek yerken yanına yaklaştı. Sol kanadın durumu hakkında bilgi vermek üzere Barclay tarafından gönderilmişti. İhtiyatlı bir insan olan Barclay de Tolly, yığınla yaralının kaçıştığını, ordunun yaşadığı bozgunu görünce işi her yönünden ölçüp biçmiş, savaşın kaybedildiği sonucuna varmış, sevgili subayını da, başkomutana, bu haberi götürsün diye göndermişti.</p>

  <p>Kızarmış bir tavuğu çiğneye çiğneye zorlukla yiyen Kutuzov kırpışan keyifli gözleriyle Woltzogen'e baktı.</p>

  <p>Woltzogen, gevşek bir yürüyüş ve alaycı bir gülümsemeyle Kutuzov'a yaklaştı, parmaklarını şapkasının siperine şöyle bir götürerek selam verdi.</p>

  <p>Woltzogen, Kutuzov'a karşı yapmacıklı, aldırmaz bir tavır takınıyordu, amacı çok bilgili bir asker olarak kendisinin bu yararsız, yaşlı adamı putlaştırma işini Ruslara bıraktığını; karşısındakinin ne değerde bir adam olduğunu çok iyi bildiğini göstermekti. <i>"Der alte Herr (Almanlar kendi aralarında Kutuzov'a bu adı takmışlardı) macht sich ganz becquem,"</i><a href="../Text/Section0390.xhtml#Footnote0815" id="Feedback0815"><sup>[815]</sup></a> diye düşündü ve Kutuzov'un önünde duran tabağa büyük bir ciddiyetle gözlerini dikerek sol kanattaki durumu, Barclay'in emrettiği, kendisinin de görüp anladığı gibi rapor etmeye başladı.</p>

  <p>"Mevzilerimizin her noktası düşman elinde, onları oralardan atmak da imkânsız, çünkü kuvvet yok; kıtalarımız kaçıyor, durdurulmaları imkânsız," diyordu.</p>

  <p>Yemeği bırakan Kutuzov, gözlerini hayret içinde ve sanki kendine söylenenleri anlamıyormuş gibi Woltzogen'e dikmişti. Alten Herrn'in<a href="../Text/Section0390.xhtml#Footnote0816" id="Feedback0816"><sup>[816]</sup></a> heyecanlandığını fark eden Woltzogen gülümseyerek dedi ki:</p>

  <p>"Gördüğüm şeyleri altesinizden saklamaya hakkım yok. Kıtalar tam bir bozgun içinde."</p>

  <p>Kutuzov kaşlarını çatarak hızla yerinden kalktı, Woltzogen'in üstüne yürüyerek bağırdı:</p>

  <p>"Gördünüz mü? Gördünüz mü? Nasıl, ne cesaretle bana..."</p>

  <p>Titreyen elleriyle tehdit edici hareketler yapıyor, öfkeden boğularak haykırıyordu:</p>

  <p>"Siz, bayım, bana 'bunu' söylemeye nasıl cesaret ediyorsunuz? Hiçbir şey bildiğiniz yok. Tarafımdan General Barclay'e bildirin; aldığı bilgi yanlış, savaşın şu anki gerçek durumunu ben, başkomutan, ondan daha iyi biliyorum."</p>

  <p>Woltzogen karşılık vermek istedi, ama Kutuzov onun sözünü kesti:</p>

  <p>"Düşman sol kanatta püskürtülmüş, sağ kanatta bozguna uğratılmıştır. Mademki doğru görmüyorsunuz, öyleyse bayım bilmediğiniz şeylerden söz etmeye kalkışmayın. Lütfen, General Barclay'e gidip ona, yarın mutlaka taarruz niyetinde olduğumu bildirin!"</p>

  <p>Herkes susmuştu. Yalnız yaşlı generalin ağır ağır nefes alışı duyuluyordu.</p>

  <p>"Her tarafta püskürtüldüler, Tanrı'ya ve yiğit askerlerimize şükürler olsun. Düşman yenilmiştir, yarın onu kutsal Rus toprağından kovacağız."</p>

  <p>İstavroz çıkardı ve birden gözyaşlarıyla hıçkırdı. Woltzogen omuz silkip dudak bükerek hiçbir şey söylemedi, <i>über diese Eingehommenheit des alten Herrn</i><a href="../Text/Section0390.xhtml#Footnote0817" id="Feedback0817"><sup>[817]</sup></a> şaşmıştı.</p>

  <p>Kutuzov, tam bu sırada höyüğe gelen siyah saçlı, yakışıklı, İriyarı bir generali göstererek, "Hah, işte benim kahramanım," dedi. Bu, bütün gününü Borodino savaş meydanının en önemli noktasında geçirmiş olan Rayevski'ydi.</p>

  <p>Rayevski, kıtaların yerlerinde sıkıca tutunduklarını, Fransızların da artık hücuma kalkmaya cesaret edemediklerini rapor etti.</p>

  <p>Onun anlattıklarını dinledikten sonra Kutuzov, Fransızca, <i>"Vous ne pensez donc pas comme les autres que nous sommes obligés de nous retirer?"</i><a href="../Text/Section0390.xhtml#Footnote0818" id="Feedback0818"><sup>[818]</sup></a> dedi.</p>

  <p><i>"Au contraire, votre Altesse, dans les affaires indécises c'est toujours le plus opinâtre qui reste victorieux,"</i><a href="../Text/Section0390.xhtml#Footnote0819" id="Feedback0819"><sup>[819]</sup></a> diye karşılık verdi Rayevski. <i>"Et mon opinion..."</i><a href="../Text/Section0390.xhtml#Footnote0820" id="Feedback0820"><sup>[820]</sup></a></p>

  <p>Kutuzov, yaverine seslendi:</p>

  <p>"Kaysarov! Otur, yarınki günlük emri yaz." Sonra başka bir yavere döndü: "Sen de hatları dolaş, yarın hücuma kalkacağımızı bildir."</p>

  <p>Rayevski ile konuşulduğu ve günlük emir yazdırıldığı sıralarda Barclay'in yanına gidip dönmüş olan Woltzogen, General Barclay de Tolly'nin feldmareşal tarafından verilen emrin yazıyla pekiştirilmesi istediğini bildirdi, Kutuzov, eski başkomutanın sorumluluktan kurtulmak için, çok haklı olarak istediği bu yazıyı Woltzogen'in yüzüne bile bakmadan yazdırdı.</p>

  <p>Kutuzov'un sözleri, ertesi gün için verdiği emir, "ordunun maneviyatı" denen ve savaşın başlıca gücü olarak örnek ruh halini koruyan o esrarlı, tarif edilmez bağ sayesinde tüm kıtalara aynı anda yayılmıştı. Ama bağın son halkalarına doğru olarak nakledilmemişti. Hatta tüm ordu içinde konuşulanlarda Kutuzov'un söylediği sözlere benzer hiçbir şey yoktu; ama bu sözlerin özü, ruhu dört bir yana yayılmıştı, çünkü Kutuzov'un söyledikleri, kurnaz, ince düşüncelere değil, her Rus'un ruhunda olduğu gibi, başkomutanın da yüreğinde yanan duygulara dayanıyordu.</p>

  <p>Ertesi gün taarruza geçileceğini öğrenen, bekledikleri haberin doğruluğunu ordunun yüksek çevrelerinden de duyan bitkin insanlar için yeni bir güç oldu bu.</p>
</body>
</html>
