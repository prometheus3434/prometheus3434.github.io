<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h3>VIII</h3>

  <p>19 Mart sabahı, kahvaltıdan sonra Küçük Prens, <i>"Ma bonne amie,"</i><a href="../Text/Section0390.xhtml#Footnote0454" id="Feedback0454"><sup>[454]</sup></a> dedi ve tüylü dudağı, eski bir alışkanlıkla yukarı kalktı; fakat bu evde yalnız bütün gülümsemelerde değil, konuşmalarda, hatta yürüyüşlerde bile, kötü haberin alındığı günden beri nasıl bir hüzün vardıysa, şimdi de kendini nedenini bilmediği bu genel ruh haline kaptıran Küçük Prenses'in bu gülümsemesinde öyle bir eda vardı ki bu, ortak hüznü bir kat daha artırıyordu.</p>

  <p><i>"Ma bonne amie, je crains que le fruschtique (comme dit aşçı Foka) de ce matin ne m'aie pas fait du mal."</i><a href="../Text/Section0390.xhtml#Footnote0455" id="Feedback0455"><sup>[455]</sup></a></p>

  <p>Prenses Mariya hantal, yumuşak adımlarla gelinine doğru koşarak, "Neyin var, tatlım? Sararmışsın. Ah, çok sararmışsın." diye sordu.</p>

  <p>Orada bulunan oda hizmetçilerinden biri, "Ekselans," dedi, "Mariya Boğdanovna'yı çağırsak mı?" Mariya Boğdanovna, kaza merkezinin hemşiresiydi, on beş günden beri de Lısiye Gori'ye yerleşmiş bulunuyordu.</p>

  <p>"Ya, sahiden de," diye sözü aldı Prenses Mariya, "gerekebilir. Ben gidiyorum. <i>Courage mon ange!"</i><a href="../Text/Section0390.xhtml#Footnote0456" id="Feedback0456"><sup>[456]</sup></a> Liza'yı öptü ve odadan çıkmak istedi.</p>

  <p>"Ah! Hayır, hayır!" Küçük Prenses'in yüzünde solgunluktan başka önüne geçilmez fiziksel bir ağrının çocukça korkusu da belirdi.</p>

  <p><i>"Non, c'est l'estomac... dites que c'est l'estomac, dites, Mairie, dites..."</i><a href="../Text/Section0390.xhtml#Footnote0457" id="Feedback0457"><sup>[457]</sup></a> Ve Küçük Prenses, ellerini ovuşturarak, bir çocuk gibi, şımarıkça, hatta biraz da yapmacıklı bir edayla ağlamaya başladı. Prenses Mariya, Mariya Boğdanovna' yı çağırmak için odadan dışarı fırladı.</p>

  <p><i>"Mon Dieu! Mon Dieu!</i><a href="../Text/Section0390.xhtml#Footnote0458" id="Feedback0458"><sup>[458]</sup></a> Oh!" diye sesler duydu arkasından.</p>

  <p>Hemşire, tombul, küçük, beyaz ellerini birbirine sürterek, sakin yüzüyle onu karşıladı.</p>

  <p>Prenses Mariya; korkudan büyümüş gözlerini hemşireye dikerek, "Mariya Boğdanovna! Galiba başladı," dedi.</p>

  <p>"Oh, hele şükür, Prenses," diye yanıt verdi Mariya Boğdanovna yürürken, "sizin, genç kızların böyle şeyleri bilmesi doğru değil."</p>

  <p>Prenses, "Peki ama Moskova'dan doktor hâlâ gelmedi mi?" dedi. Liza'nın ve Prens Andrey'in istekleriyle, gününde bulunmak üzere, Moskova'ya bir doğum doktoruna haber yollanmıştı ve her an onun gelmesi bekleniyordu.</p>

  <p>Mariya Boğdanovna, "Zarar yok Prenses, merak etmeyin," dedi, "işler doktorsuz da yolunda gider."</p>

  <p>Beş dakika sonra Prenses, odasından ağır bir şeyin taşındığını duydu. Baktı; uşaklar nedense, Prens Andrey' in yazı odasındaki deri divanı yatak odasına taşımaktaydılar. Taşıyıcıların yüzünde törensel ve sakin bir hava vardı.</p>

  <p>Prenses Mariya odasında bir başına oturmuş, evin içinden gelen seslere kulak kabartıyor, ara sıra, sesler duyuldukça kapıyı aralayarak koridorda olup bitenleri gözetiyordu.</p>

  <p>Birkaç kadın sessiz adımlarla öteye beriye gidip geliyor, Prenses'e dönüp bakıyor ve başlarını çeviriyorlardı. O bir şey sormaya cesaret edemiyor, kapısını kapıyor, yerine dönüyor, bazen koltuğuna oturuyor, bazen dua kitabını alıyor, bazen de tasvirlerin önünde diz çöküyordu. Sonra dualarının heycanını yatıştıramadığını üzülerek fark ediyordu. Ansızın odasının kapısı yavaşça açıldı ve Prens yasakladığı için Prenses'in odasına hemen hemen hiç girmeyen yaşlı dadı Praskovya Savişna, başı örtülü, eşikte göründü.</p>

  <p>Dadı, "Maşenka, seninle oturmaya geldim," dedi. "Prens'le Prenses'in düğün mumlarını azizlerin önünde yakmaya getirdim, meleğim," diye içini çekerek devam etti.</p>

  <p>"Bilsen nasıl memnun oldum, dadı."</p>

  <p>"Tanrı yücedir, meleğim."</p>

  <p>Dadı, altın yaldızlı kâğıtlara sarılı mumları tasvirlerin bulunduğu camekânın önünde yaktı, örmeye devam ettiği çorapla kapının yanına oturdu. Prenses Mariya bir kitap aldı, okumaya başladı. Yalnız, ayak gürültüleri ve sesler işitildiği zaman Prenses ürkek ve sorgulu, dadıysa teskin edici bir edayla, birbirlerine bakıyorlardı. Evde herkesi saran duygu, Prenses Mariya'nın şimdi kendi odasında otururken duyduğunun aynıydı. Doğuran kadının acılarını ne kadar az insan bilirse onun da o kadar az acı çektiği inancıyla hiçbir şey bilmiyormuş gibi davranmaya gayret ediyorlardı, kimse bundan söz etmiyordu ama Prenses'in evinde her zamanki nezaket, terbiye, alışılmış düzen ve saygıdan başka herkes sanki bir şeylerle meşguldü, hepsinde şefkat vardı; bu olağanüstü olayın farkındaydılar.</p>

  <p>Hizmetçilerin büyük odasından gülüşmeler işitilmiyordu. Uşak odasında herkes, bir şeylere hazır, susmuş oturuyordu. Kapıcı odasında çıralar ve mumlar yakılmıştı, uyumuyorlardı. Yaşlı Prens topuklarını vura vura yazı odasında dolaşıyordu, Tihon'u, ne var ne yok, diye Mariya Boğdanovna'ya gönderdi. "Ona yalnız şunu söyle: Prens ne var ne yok diye sormamı emrediyor. O ne derse gel bana söyle."</p>

  <p>Mariya Boğdanovna uşağa manalı manalı bakarak, "Prense, doğumun başladığını arz et," dedi. Tihon gitti, bunu Prens'e arz etti.</p>

  <p>Prens, "Güzel," diye kapısını kapattı, Tihon artık yazı odasından en küçük bir çıtırtı bile duymuyordu. Bir süre sonra Tihon, sanki mumları düzeltmek içinmiş gibi yazı odasına girdi. Prensin divana uzanmış olduğunu gördü, onun harap yüzüne bakıp başını salladı, sessizce ona doğru yaklaştı ve omzunu öptü, sonra mumları düzeltmeden, niçin içeri girdiğini de söylemeden dışarı çıktı. Dünyanın en ihtişamlı sırrı olgunlaşıyordu. Akşam geçti, gece oldu. Akıl almaz şey karşısında yüreklerin yufkalaşması ve bekleme duygusu zayıflamadı, güçlendi. Kimse uyumuyordu.</p>

  <p>Kış mevsiminin, bir alacaklı gibi ümitsiz bir öfkeyle son karlarını ve fırtınalarını savurduğu mart gecelerinden biriydi. Köyleri birbirine bağlayan büyük yolun dönemecine adamlar yollanmış, Moskova'dan gelecek Alman doktorunu bozuk kaldırımlardan ve sulu kar birikintilerinden geçirsinler diye fenerli atlılar gönderilmişti.</p>

  <p>Prenses Mariya kitabını çoktan bırakmış, ışıltılı gözlerini dadısının en küçük ayrıntılarına kadar bildiği, kırışık yüzüne; onun başörtüsü altından çıkan kır saçlarının lülelerine, çenesi altından sarkan derisine dikerek susmuş oturuyordu.</p>

  <p>Savişna dadı, rahmetli Prenses'in Kişiniyev'de, MoldavyalI köylü kadının yardımıyla, Prenses Mariya'yı ebesiz nasıl doğurduğuna dair yüzlerce kez anlatılmış hikâyeyi, elinde ördüğü çorapla, kendi sözlerini kendisi de işitmeyerek ve anlamayarak, sakin sesiyle anlatıyordu.</p>

  <p>"Tanrı yardım eder, 'doktora' kesinlikle gerek yok," diyordu. Odanın çıkarılmış çerçevelerinin birinden birdenbire bir rüzgar hücum etti (tarla kuşlarının geliş zamanlarında, Prens'in emriyle, her odanın penceresinde bir tek çerçeve bırakılırdı) ve pencerenin iyi kapanmamış mandalını itip Şam kumaşından perdeyi şişirdi, soğukla ve karla eserek mumu söndürdü. Prenses Mariya ürperdi; dadı çorabını bırakıp pencereye gitti, sarkarak dışarı kaçan çerçeveyi yakalamaya koyuldu. Soğuk rüzgâr, başörtüsünün uçlarını ve kır saçlarının saçaklarını savuruyordu.</p>

  <p>"Prenses, anacığım, preşpek'ten birileri!" diye kepengi tutup kapatmadan seslendi. "Fenerlerle, doktor herhalde..."</p>

  <p>Prenses Mariya, "Ah, Tanrım! Hele şükür! Gidip karşılamalı: Rusça bilmiyor."</p>

  <p>Prenses Mariya omzuna bir şal attı, gelenleri karşılamaya koştu. Sofayı geçerken, pencereden, bir arabanın ve fenerlerin peronda durmakta olduklarını gördü. Merdiven sahanlığına çıktı. Tırabzan babasının üzerinde bir yağ mumu yanıyor ve rüzgârdan eriyordu. Uşak Filip korkmuş yüzü ve elinde başka bir mumla aşağıda, merdivenin birinci sahanlığında durmaktaydı. Daha aşağıdan, merdivenin dönemeci arkasından, keçe çizmeli adımların sesleri işitiliyordu. Prenses Mariya'ya bildik gelen bir ses, bir şeyler söylüyordu. Bu ses, "Hele şükür!" dedi, "Ya babam?"</p>

  <p>Aşağıya doğru koşan sofracı başı Demyan, "Uyumaya gittiler," diye yanıt verdi. Sonra öteki ses yine bir şeyler söyledi, Demyan birtakım yanıtlar verdi ve keçe çizmeli adımlar, merdivenin görünmeyen dönemecine doğru hızla yaklaşmaya başladı. "Bu Andrey!" diye düşündü Prenses Mariya, "Hayır, bu olamaz, bu çok olağanüstü bir şey olur." O bunları düşündüğü anda uşağın mumla durduğu sahanlıkta, yakası karlanmış gocuğuyla Prens Andrey'in yüzü ve bedeni göründü. Evet, bu oydu ama solgun ve zayıftı, yüzünün ifadesi değişmiş, tuhaf bir biçimde yumuşamıştı ama telaşlıydı. Merdivenleri çıktı, kız kardeşini kucakladı.</p>

  <p>"Mektubumu almadınız mı?" diye sordu. Ama Prenses Mariya konuşamayacak bir halde olduğu için, zaten, ondan alamayacağı karşılığı beklemeden döndü ve peşinden gelen doğum doktoruyla birlikte (onunla son durakta buluşmuştu) hızlı adımlarla yeniden merdivenleri çıktı ve kız kardeşini yeniden kucakladı.</p>

  <p>"Ne talih! Maşa, yavrum," dedi ve çizmelerini, gocuğunu çıkararak Prenses'in dairesine geçti.</p>
</body>
</html>
