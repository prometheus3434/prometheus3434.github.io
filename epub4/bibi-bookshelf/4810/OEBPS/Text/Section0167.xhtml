<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h3>VIII</h3>

  <p>O gece Rostovlar, Mariya Dimitriyevna'nın biletlerini aldığı operaya gittiler.</p>

  <p>Nataşa gitmek istemiyordu, ama Mariya Dimitriyevna'nın özellikle onun için gösterdiği bu inceliği reddetmek olmazdı. Giyinip salona çıktığı, babasını beklerken büyük aynaya bakarak güzel, çok güzel olduğunu gördüğü zaman içine hüzün çöktü, ama tatlı ve sevimli bir hüzün.</p>

  <p>Nataşa, "Tanrım, o burada olsaydı, eskisi gibi karşısında aptalca bir korkuyla duramazdım, onu başka türlü, sade bir şekilde kucaklar, ona sarılır, o yalvaran meraklı bakışlarıyla kendime baktırır, sonra onu yine eskisi gibi gülmeye zorladım; ah o gözler, onları görüyorum!" diye düşünüyordu. "Babasından, kız kardeşlerinden bana ne; ben yalnızca onu seviyorum. O yüzüyle, o gözleriyle, erkekçe, aynı zamanda çocukça gülümseyişiyle onu... hayır, onu düşünmemek daha iyi; düşünmemek, unutmak, şu anda büsbütün unutmak, bu bekleyişe ben dayanamam, hüngür hüngür ağlamaya başlayacağım şimdi." Ağlamamak için kendini zorlayarak aynadan uzaklaştı. Giyinmiş, elinde yelpazeyle içeriye giren Sonya'ya bakarak, "Sonya, Nikolinka'yı bu kadar sakin, bu kadar rahatça nasıl sevebilir, bunca uzun, bu kadar sabırla nasıl bekleyebilir!" diye düşündü. "Hayır, o büsbütün başka, ben yapamam!"</p>

  <p>Nataşa o anda kendisini öyle yumuşamış, incelmiş hissediyordu ki sevmek ve sevildiğini bilmek ona az geliyordu: O şimdi, hemen sevdiği adamı kucaklamalı, konuşmalı, ondan, gönlünü dolduran sevgi sözleri işitmeliydi. Arabada babasıyla yan yana giderken buz tutmuş pencerelerde parlayan fener ışıklarına dalgın dalgın baktıkça kendisini daha çok tutkun, daha kederli hissediyordu, kiminle ve nereye gittiğini unutmuştu. Yolda bir sıra arabaya rastlayan Rostovların arabası kar üstünde tekerleklerini gıcırdatarak tiyatroya geldi. Nataşa ile Sonya elbiselerinin eteklerini toplayarak hemen atladılar; Kont uşakların yardımıyla indi, içeri giren kadınların, erkeklerin, program satıcılarının arasından üçü birden locanın koridoruna yürüdüler. Kapanan kapıların ötesinden artık çalgı sesleri duyuluyordu.</p>

  <p><i>"Nathalie, vos cheveux,"</i><a href="../Text/Section0390.xhtml#Footnote0595" id="Feedback0595"><sup>[595]</sup></a> diye fısıldadı Sonya.</p>

  <p>Tiyatro hademesi saygıyla ve hızla kadınların önüne sokuldu; locanın kapısını açtı. Orkestra kapıda daha net duyulmaya başladı; kadınların çıplak omuz ve kollarıyla dolu locaların ışıklı sıraları, hışırdayan parlak üniformalarla parter göründü. Yandaki locaya giren bir kadın, kadınca ve kıskanç bir bakışla Nataşa'ya baktı. Perde daha açılmamıştı, uvertür çalınıyordu. Nataşa elbisesini düzeltti, Sonya ile birlikte yürüdü, karşıdaki locaların ışıklı sıralarına bakarak oturdu. Yüzlerce gözün çıplak kollarına, boynuna bakmasından gelen, çoktan beri duymadığı bir his, birden kendisiyle ilgili acı tatlı bir sürü hatıra, arzu, heyecan davet ederek onu sardı.</p>

  <p>Fevkalade hoş iki kız: Nataşa ve Sonya, çoktan beri Moskova'da görünmeyen Kont İlya Andreyiç'le tüm dikkati üzerlerine çekmişlerdi. Bundan başka, Nataşa ile Prens Andrey arasındaki söz kesimine dair herkes şöyle böyle bir şeyler biliyordu, o zamandan beri Rostovların köyde yaşadıklarını biliyor, Rusya'nın en iyi kısmetlerinden birinin nişanlısına merakla bakıyorlardı.</p>

  <p>Nataşa, herkesin ona dediği gibi, köyde güzelleşmişti, o geceki heyecanlı hali onu özellikle güzelleştirmişti. Çevresindeki herkeste, hayat ve güzellik ve kayıtsızlıkla dolu varlığıyla hayret uyandırıyordu. Siyah gözleri kalabalığa kimseyi aramaksızın bakıyor, kadife rampaya dayalı ince dirseğinin yukarısına kadar çıplak kolu programı buruşturarak besbelli şuursuz bir halde uvertürle bir tempoda inip kalkıyordu.</p>

  <p>Sonya, "Bak, işte Alenina," dedi, "annesiyle galiba!"</p>

  <p>Yaşlı Kont, "Vay! Mihail Kiriliç yine şişmanlamış," dedi.</p>

  <p>"Baksanıza! Bizim Anna Mihailovna bir tok<a href="../Text/Section0390.xhtml#Footnote0596" id="Feedback0596"><sup>[596]</sup></a> giymiş!"</p>

  <p>"Karaginler, Jüli ile Boris onlarla, nişanlı oldukları hemen belli oluyor. Drubetskoy onu istemiş!"</p>

  <p>Rostovlarm locasına giren Şinşin, "Ya, şimdi öğrendim," dedi.</p>

  <p>Nataşa babasının baktığı tarafa dönünce Jüli'yi gördü; kalın ve kırmızı boynunun pudraya bulanmış olduğunu biliyordu, boynunda incilerle, mutlu bir tavırla annesinin yanında oturuyordu Jüli.</p>

  <p>Onların arkasında gülümseyerek kulağını Jüli'nin ağzına doğru eğen Boris'in özenle taranmış güzel başı görünüyordu. Kaşlarının altından Rostovlara bakıyor, gülümseyerek nişanlısına bir şeyler söylüyordu.</p>

  <p>Nataşa içinden, "Bizden, benden söz ediyorlar!" dedi. "Galiba nişanlısının bana karşı kıskançlığını yatıştırıyor; boşuna telaş ediyorlar! Hiçbirini aklıma bile getirmediğimi bilselerdi:"</p>

  <p>Arkada yeşil bir tokla Tanrı'nın iradesine boyun eğen, mutlu, memnun yüzüyle Anna Mihailovna oturuyordu. Localarında nişanlılara özel, Nataşa'nın iyi bildiği ve sevdiği o hava vardı. Nataşa başını çevirdi, sabahki ziyaretinde onura dokunur ne varsa birden hepsi hatırına gelmişti.</p>

  <p>Kendi kendine, "Beni ailesi arasına kabul etmemeye ne hakkı var? Ah, bunu düşünmemek, o gelinceye kadar düşünmemek daha iyi!" dedi ve parterdeki bildik, yabancı kimselere bakmaya başladı. Parterin önünde, tam ortada sırtını rampaya dayamış, kıvırcık başının yukarı doğru taranmış kocaman kâkülüyle ve Acem elbisesiyle Dolohov duruyordu. Bütün salonun dikkatini üzerine çektiğini bilerek tiyatronun en göze çırpan yerinde kendi odasındaymış gibi rahat duruyordu. Yanında Moskova'nın en seçkin gençleri toplanmıştı ve görünüşe göre o onların başında geliyordu.</p>

  <p>Kont İlya Andreyiç kızaran Sonya'yı gülerek dürttü, eski aşkını ona gösterdi, "Tanıdın mı? Nereden çıktı?" diye sordu Şinşin'e, "Ortadan kaybolmuştu hani?"</p>

  <p>Şinşin, "Kaybolmuştu," diye yanıt verdi, "Kafkasya'daydı, oradan kaçtı ve diyorlar ki İran'da bir hükümdar prensinin yanında bakanlık etmiş, orada Şah'ın kardeşini öldürmüş; işte bütün Moskova kadınları onun için çıldırıyor! <i>Dolochoff le Persan.</i><a href="../Text/Section0390.xhtml#Footnote0597" id="Feedback0597"><sup>[597]</sup></a> E, elbet bizde Dolohov'suz söz yok; onun adına yemin ediyorlar, tatlı su kefali yemeye davet eder gibi ona davet ediyorlar. Dolohov'la Kuragin Anatol bütün kadınlarımızın aklını başından aldı."</p>

  <p>Yandaki locaya saç örgüsü kocaman, omuzları iki sıralı iri incilerle süslü boynu beyaz, dolgun, çok açık, uzun boylu güzel bir kadın girdi, geniş ipek elbisesini hışırdatarak uzun uzun yerleşti.</p>

  <p>Nataşa elinde olmayarak bu boyuna, omuzlara, incilere, tuvalete baktı; omuzların, incilerin güzelliğine hayran kaldı. Ona ikinci kez göz atarken kadına dönüp baktı, gözleri Kont İlya Andreyiç'le karşılaşarak onu başıyla selamladı ve gülümsedi. Bu, Piyer'in karısı Kontes Bezuhova'ydı. Hemen herkesi tanıyan İlya Andreyiç eğilerek onunla konuşmaya başladı.</p>

  <p>"Teşrif edeli çok oldu mu, Kontes?" dedi. "Geleceğim, geleceğim, elinizi öpeceğim, ben de işte iş için geldim, kızlarımı da yanımda getirdim Semyonovna müthiş oynuyor diyorlar. Kont Kiriloviç bizi hiçbir zaman unutmazdı. Burada mı o?"</p>

  <p>Elen, "Evet, gelmek istiyordu," dedi ve dikkatle Nataşa'yı süzdü.</p>

  <p>Kont İlya Andreyiç tekrar yerine oturdu.</p>

  <p>Alçak sesle Nataşa'ya, "Güzel değil mi?" dedi.</p>

  <p>"Harika!" dedi Nataşa, "İşte buna insan âşık olabilir!"</p>

  <p>Bu sırada uvertürün son akorları duyuldu, orkestra şefinin çubuğu ses çıkardı. Parterde geç kalan erkekler yerlerine geçti, perde kalktı.</p>

  <p>Perde kalkar kalkmaz localarda ve parterde ses kesildi, yaşlı, genç üniformalı, fraklı bütün erkekler çıplak vücutları kıymetli taşlarla örtülü bütün kadınlar aç bir merakla bütün dikkatlerini vermişlerdi. Nataşa da bakmaya başladı.</p>
</body>
</html>
