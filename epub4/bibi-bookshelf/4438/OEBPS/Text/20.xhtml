<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 style="text-align: center;">20</h2>

  <p><br /></p>

  <p>Tam o sırada Chester da Haussmann Bulvarı’nda -ama Rydal’ın oturduğu <i>café</i>’nin tam aksi yönünde- hızlı&#160;hızlı yürümektedeydi. Sırtında paltosu, başında şapkası,&#160;paltosunun iç cebinde de her zamanki gibi pasaportu&#160;vardı ama yanında başka hiçbir şey yoktu. <i>Ampulü düşürdüm... Ampulü düşürdüm...</i> Kendi oda kapısını açmış&#160;koridora bakarken iki oda ilerisinde kapıdan bakan&#160;kadına böyle söylemişti Chester. <i>J’ai laisseé tomber une...&#160;lumière?</i> (Elimden düşürdüm bir... ışık?) Evet, ne demişti acaba? Her neyse, pek bir şey anlamayan kadın üstelememişti olayı. Zaten önemli olan, otelden çıkabilmiş olmasıydı. İçinin derinlerinden gelen cılız ve yorgun bir&#160;ses ha bire <i>serinkanlılığı</i> elinden bırakma, Chester,&#160;önemli olan bu şimdi, deyip duruyordu. Her zamanki gibi asansörle sakin sakin aşağıya inmiş; Rydal’ın haber&#160;verdiği polislerle kaynadığını göreceğini sandığı bomboş&#160;lobiden kılını kıpırdatmadan geçmiş ve sokağa çıkmıştı.&#160;En azından Rydal’ın lobide olacağını sanmıştı oysa. Aslında, öyle deli gibi kaçıp giden Rydal’ın niyetini anlayamıyordu bir türlü. Güvende olacağı başka bir yerden -örneğin sokaktaki bir telefon kulübesinden- polise telefon&#160;edip kendi ismini vermeden Chester’ı ele vermek niyetinde değilse tabii. En akla yakını bu olduğu için, Chester hiç zaman kaybetmeden otelden ayrılmıştı. <i>J’ai laissé&#160;tomber une...</i> Sinirli sinirli başını silkti Chester. Bırak şu&#160;zırvalığı! At kafanın içinde dönüp duran şu vırvırı! Paris’ten hemen çıkması gerekiyordu. Marsilya’ya gitmek istiyordu Chester. Ya da Calais’ye. Ya da Le Havre’a. Gemilerin kalktığı herhangi bir yere. İlk tren bunlardan hangisine kalkıyorsa, oraya. Havaalanına gitmek çok zaman alacaktı. Hem üstelik havaalanları, tren garlarından&#160;daha sıkı denetleniyorlardı.</p>

  <p>Sonunda bir taksi durağı bulabildi.</p>

  <p>Taksiye atlayıp sürücüye, “Gare du Nord (Kuzey Garı’na),” dedi Chester. Paris’in en işlek, en kalabalık garıydı Gare du Nord. Uçakla yolculuk etmediği zamanlarda trene inip bindiği gardı en azından.</p>

  <p>Sabah saat altıda Marsilya’ya kalkan bir posta treni vardı. Calais’ye kalkan birkaç tren de vardı ama Chester&#160;Marsilya’yı seçti.</p>

  <p>Gardan çıkıp yakındaki bir bara girerek viski söyledi. Bu içki aklını toparlamasına, Rydal kendisini ele verdiyse, sabah trenini beklemenin budalalık olacağını farketmesine yararlı olmuştu. Evet, ya. Rydal’ın aynen böyle yaptığını varsaymak en iyisiydi. Rydal kelleyi koltuğa almışa benziyordu. İkisinin birlikte polise gidip olan biten her şeyi anlatmalarını öneren o değil miydi? Ne saçmalık ama! Bir viski daha içti Chester.</p>

  <p>Viskisini bitirince dışarıya çıkıp üç taksi sürücüsü denedikten sonra, taksinin iç lambasının ışığında adama&#160;gösterdiği 50 dolar karşılığında kendisini Lyon’a götürmeye razı olan birini buldu. Bineceği geminin yarın sabah Marsilya’dan yola çıkacağını daha yeni öğrendiğini&#160;söylemişti sürücüye. Ve de o gemiye yetişmek zorundaydı.</p>

  <p>Takside kendini güvende hissediyordu Chester. Arabanın karanlığı onu saklıyor, görünmez yapıyordu. Başlangıçta yolcusuyla sohbete girdi taksi sürücüsü; nasıl olup da yanında bavulları filan olmadığını sordu. Son anda bir işi çıkıp iki günlüğüne hemen Paris’e gelmesi gerektiğini ve burada bir tanıdığının yanında kaldığını söyledi Chester. Bundan sonra dikkatini işine verdi sürücü.&#160;Aralarında başka konuşma geçmedi.</p>

  <p>Lyon’a sabah saat beşte vardılar. Taksi sürücüsüne Paris’te verdiğinin üstüne bir 50 dolarlık daha verip arabadan indi Chester ve hâlâ açık -ya da yeni açılmış- olan&#160;bir <i>café</i> görüp hava aydınlanıncaya kadar orada kalmaya&#160;karar verdi. Kısa süreliğine polisi atlatmışa benziyordu.&#160;Zaten Lyon da polisin onu arayacağı son yerlerden biriydi. Saat 08:30’da bir berberde tıraş olmuş, saat 09:30’da&#160;Marsilya’ya kalkacak trene biletini de almıştı bile. Trende hemen uykuya daldı Chester. Kompartman arkadaşları, tertemiz gömlekleri ve ütülü takım elbiseleriyle gazete okuyan ve iyi bir uyku çektikleri ilk bakışta belli olan&#160;zinde görünüşlü iki erkekti.</p>

  <p>Tren ikindinin erken saatlerinde koskoca, kasvetli bir gar binasında yolcularını boşalttı. Bir gazete almak ya&#160;da bir kadeh viski içmek için bile zaman kaybetmeden&#160;hemen gardan çıktı Chester. Garlarda çok göz önünde&#160;hissediyordu kendini. Tahta sıralarda oturmuş gazete&#160;okuyan herkes, gözünü dört açmış onu gözleyen bir polismiş gibi geliyordu. Herhalde denize doğru iniyorlardır,&#160;diye düşündüğü ve hepsi de yokuş aşağı inen sokaklarda&#160;dakikalarca yürüdükten sonra bile hâlâ denizi görememişti. İsminin Cannebiére olduğunu öğrendiği geniş, kalabalık bir caddeye vardı sonunda. Marsilya’nın ana caddesi olan Cannebiére’den söz edildiğini duymuştu daha&#160;önce. Buradan bakınca, ileride ufak bir deniz parçası&#160;-Akdeniz- görülebiliyordu. Yönünü denize döndürdü&#160;Chester. Cannebiére Caddesi’nin her iki yanı tuhafiyeciler, tütün dükkânları, eczaneler ve yazın herhalde masalarını önlerindeki geniş kaldırımlara çıkartan önü camlı&#160;lokanta ve barlarla doluydu. Caddenin işlekliğinden hoşlandı Chester. Caddeyi dolduran insan çeşitliliğinden de.&#160;Omzunda kazma kürekle yürüyen işçiler, yüzleri aşırı boyalı kadınlar, kalem-silgi satan engelliler, tek tük İngiliz denizcisi, iplerle boyunlarına astıkları ufak tezgâhlarda onu bunu satan satıcılar. Burnuna deniz kokusu gelmeye başlamıştı.</p>

  <p>Chester, sahile inince hemen denizaşırı yola çıkan bir yolcu ya da yük gemisi bulabileceğini sanmıştı; ama&#160;tek görebildiği, toplanmış yelkenleriyle rıhtıma bağlanmış ya da açık denizden yuvaya dönmekte olan küçük&#160;balıkçı tekneleriyle dolu ufak bir balıkçı barınağı oldu.&#160;Hemen yan tarafında, Château d’If’e akşamüstleri gezi&#160;teknesi kalktığını bildiren bir tabela vardı.</p>

  <p>“Büyük gemiler nerede?” diye bir balıkçıya sordu Chester.</p>

  <p>“Onlar şu tarafta,” diyerek kolunu sağa doğru salladı adam. Atina’daki Niko gibi onun da ön dişi kurşun kaplamaydı. “Burası <i>vieux port</i> (eski liman).”</p>

  <p>“Sağol,” dedi Chester. Demek <i>vieux port</i>. Ondan söz edildiğini duymuştu.</p>

  <p>Eski limanın sağ tarafından ileriye doğru yürümeye başladı Chester. Balıkçılar ağları onarıyor, halatları usulünce sarıyorlardı. Anlayamadığı bir şeyler bağıran bir&#160;kadının lokanta kapısından sokağa boşalttığı bir sepet&#160;dolusu midye kabuğunu başından aşağı yemekten zor&#160;kurtuldu son anda. Bu yürüyüş, güzel manzaralar dışında bir şey getirmedi Chester’a. Bir keresinde ya İngiliz&#160;ya da Amerikan olabilecek bir savaş gemisi gördü ama&#160;yolcu gemisine benzer bir tekne yoktu ortada. Cannebière Caddesi’ne geri döndü. Limana doğru giderken,&#160;caddede bazı seyahat acenteleri olduğunu görmüştü.</p>

  <p>Bugün Marsilya’dan yola çıkan gemi yoktu. Yarın Philadelphia’ya hareket edecek İsveç bandıralı bir yük&#160;gemisi vardı var olmasına da, acentedeki görevli şilepte&#160;yolcu kamarası olup olmadığını öğrenebileceği gemi görevlisini bir türlü bulamadı telefonla. Yarın gelip ertesi&#160;gün yola çıkacak olan ve küçük bir gemi olduğu için&#160;Chester'ın ismini bile duymadığı bir İtalyan gemisinden&#160;söz etti acente; ama Chester o kadar beklemeyi istemiyordu.</p>

  <p>En iyisinin yine uçakla yolculuk olduğunu düşünmeye başlamıştı. Marignane Havaalanı’na telefon etti, ama bugünkü uçakta yer kalmamıştı.</p>

  <p>“Ya yarınkinde?” diye sordu.</p>

  <p>“Öğleden sonra ikide bir uçak var, efendim. Rezervasyon yaptırmak ister misiniz?”</p>

  <p>“Evet. Saat iki uçağına. Wedekind. <i>Double vé</i>.. (W)...”</p>

  <p>Bilet ücretini Cannebière Caddesi’ndeki bir acenteye ödeyebileceğini söylediler havaalanından. O da bileti hemen alacağını söyledi karşısındakine. Hemen aldı da.&#160;Ücretini de yine Cannebière Caddesi’ndeki bir bankada&#160;bozdurduğu dolarlar karşılığı aldığı Fransız franklarıyla&#160;ödedi. Ondan sonra kentin doğuya giden sokaklarından&#160;birinde yürüdü biraz. Yani Cannebière Caddesi kenti kuzeyden güneye kesiyora benzediği için bu sokağın doğuya doğru gittiğini varsayıyordu. Daha pis bir Paris’i&#160;andırıyordu Marsilya. Bu kentin Paris’ten de eskiymiş&#160;gibi bir görüntüsü vardı. Bir viski içmek için bir bara uğradı; iki viski içti; sonra da yine yukarıya doğru yoluna&#160;devam etti. Bir pazaryeri çıktı karşısına. Mallar toplanmış, müşteriler çoktan gitmişti. Bir kadın ordusu yerdeki lahana yapraklarını, kâğıt parçalarını ve ezilmiş domateslerle portakalları süpürüyordu. Kentte kepenkler kapanmaya başlamıştı. Bu da çok yakında barlarla lokantaların canlanmaya başlayacakları anlamına geliyordu.</p>

  <p>Saat altı buçukta Chester, Hôtel Noailles’in erkekler tuvaletinde yeni aldığı gömleğini giymiş, tırnaklarını temizlemeye ve tarağı olmadan saçlarını düzeltmeye çalışmaktaydı. Sarhoşlamaya başladığının farkındaydı; ama&#160;ipin ucunu kaçırmadığını, hatta -uçak bileti ve yüklü&#160;miktardaki paracıkları cebinde olduğu için- güvende olduğunu hissediyordu. Yarın uçağa binmeden önce Jesse&#160;Doty’ye telefon etmek niyetindeydi. Adamın gönderdiği&#160;mektup, telâş, kaygı, hatta yenilmişlik kokuyordu çünkü. “...bütün müşteri listelerini yakıyorum...” Chester’&#160;dan duyacağı birkaç sözcük Jesse’nin yüreklenmesini&#160;sağlardı. Kendinden emin bir tonla, “Biz daha beterlerini de gördük, dostum; hem yakında...” filan demesi yeter de artardı bile.</p>

  <p>Chester daha ancak bir yudum aldığı viski kadehinin tezgâhta kendisini beklediği bara döndü. Az önce yeni gömleğinin durduğu kâğıt poşette şimdi Colette’in onun için New York’taki Knize’s mağazasından aldığı kalın ipekten yapılmış gömlek vardı. Biraz sonra otelin resepsiyonuna gidip kendine bu gece için bir oda ayarlamayı düşünüyordu. Hôtel Noailles’i gözü tutmuştu. Şu&#160;anda Rydal’ın ne yaptığını merak etti birdenbire. Polis&#160;Paris’in her yerinde onu arıyor muydu acaba? Oturduğu&#160;yerde kendi kendine kıkırdayan Chester, barmenin kendisine baktığını görünce gülmeyi kesti hemen; gözlerini&#160;kadehine dikti. Fransız polisinin bir sürü halinde dün gece telâşla Elysée-Madison’daki otel odasını basışlarını,&#160;kuşun uçmuş olduğunu görüşlerini canlandırdı gözlerinin önünde. O bir takside Lyon’a doğru yol alırken, polisler dün gece -kolay gelsin!!- yağmur altında dazır dazır&#160;onu arayıp durmuşlardı herhalde Paris sokaklarında.&#160;Kimbilir, belki de Seine Nehri’ne atladığını düşünürler.&#160;Böyle olmasını diledi Chester. Rydal’a çok kederli, intiharın eşiğine gelmiş biri gibi görünmüş olmalıydı dün&#160;gece. Eh, ne yapalım; Chester MacFarland hakkında&#160;öğrenecekleri çok şey vardı daha. Ve de Philip Wedekind&#160;hakkında. <i>Eee, Bay Keener</i>, diyecekti Fransız polisi&#160;Rydal’a. <i>Sizin şu sözünü ettiğiniz Wedekind nerede bakalım? İsmi Chamberlain mi demiştiniz? Kanıtlayın! Nerede o?</i></p>

  <p>Hôtel Noailles’de kalma fikrinden vazgeçti Chester. En iyisi hiçbir otelde kalmamaktı galiba. Wedekind isminden söz etmiş olabilirdi Rydal. Genelev! Kalınacak&#160;yer genelevdi. Saat daha altı bile olmadan kendisine yanaşıp tam üç kez iyi bir genelev önerenler olduğuna göre,&#160;bu kentte genelev bulmak hiç de zor değildi herhalde.&#160;Başı dertte olan çok insana barınak olmuştu genelevler.&#160;Evet, oldu bu iş! “<i>Un autre s’il vous plaît</i> (Bir tane daha&#160;lütfen),” dedi Chester, kadehini barmenin önüne doğru iterek.</p>

  <p>''<i>Oui, m’sieur</i> (Evet, efendim).”</p>

  <p>İkinci viskisini içerken barmene kentteki iyi lokantaları sordu Chester. Hemen Noailles Lokantası’nı önerdi barmen; ama sohbetin ilerleyen dakikalarında başka lokantalardan da söz etti. Büyük olasılıkla en iyi aklında&#160;kalan isim olduğu için, Caribou’yu seçti Chester sözü&#160;edilen lokantalar arasından. İsmini aklında tutamadığı&#160;bir sokakta, eski limanın oralarda bir yerdeydi bu Caribou Lokantası.</p>

  <p>Eski limana vardığında saat dokuza geliyordu. Kadın çığırtkanlardan biri kolundan tutup neredeyse içeriye&#160;sürüklediği için Caribou’ya değil de başka bir lokantaya&#160;girmek zorunda kalmış, bir kez içeri girince de kadın&#160;çığırtkanın kentin en iyisi olduğunu söylediği ünlü <i>bouillabaise marseillese</i>’lerinin* tadına bakmaya karar vermişti. Bu gece iştahının iki akşam yemeğine yetecek kadar yerinde olduğunu düşünüyordu Chester. Bu küçük&#160;lokantada her nasıl olduysa peşine iki küçük çocuk takılıp peşini bırakmaları için her birine beş frank vermesine karşın bir türlü kuyruğundan ayrılmadılar. Çocuklar&#160;ta Caribou’ya kadar peşinden geldiler. Aslında ona lokantanın yerini gösteren de onlar oldu. Peşi sıra Caribou’ya&#160;bile girdi çocuklar; ama lokantanın <i>maître d’hôtel'i</i> -ya&#160;da başgarsonu- çocukları lokantadan kovaladı. Chester’a&#160;bir masa vermeye de pek gönüllü görünmüyordu adam.</p>

  <p><sup>* Marsilya kökenli ünlü Fransız balık çorbası. (Çev.)</sup><br /></p>

  <p>“Birini bekliyorum. İki kişilik bir masa lütfen,” dedi Chester olabildiğince ciddi bir yüz ifadesiyle.</p>

  <p>Hemen bir masaya buyur ettiler.</p>

  <p>Bundan sonrası epeyce bulanıklaştı Chester'ın kafasında. Masadaki mumun titrek ışığı. Tepesinden ona bakan caribou ya da ren geyiği ya da alageyiklerin asılı&#160;durduğu balkonumsu bir yer. Önüne konan halka halka&#160;kesilmiş iki dilim kara suratlı et. Neydi bunlar? Ne ısmarladığını anımsayamıyordu. Kırmızı olması gerekirken -kırmızı şarap ısmarladığından emindi Chester- beyaz olan bir şişe şarap. Yan masada oturan ve sohbet etmek isteyince kendisine hiç yüz vermeyen oldukça alımlı ama anlayışsız, buz kalıbı şu kumral kadın. Bir yerlerde çalan yaylı sazlar orkestrası.</p>

  <p>İçinde köpürüp duran umut, özgüven ve hatta kahkahalar, dudaklarından taşmak için benliğinin derinlerinde fokurdayıp duruyordu için için. Oldukça sarhoş olduğu su götürmezdi; ama sızmayacaktı işte. Yürüyebileceğini hissediyordu. Başından geçenlerden sonra sarhoş olmak hakkıydı onun. Yarın Jesse’ye çekeceği telgrafta&#160;yazacaklarını ya da telefonda söyleyeceklerini not etmek&#160;için dolmakalemini çıkarttı ama okunabilecek -hiç değilse yarın okunabilecek- kadar düzgün yazamadığının&#160;farkına vardı. Neyse, boş ver gitsin.</p>

  <p>Bundan sonra ilk farkettiği, yüzünü yasladığı ıslak parke taşları ve tabanlarındaki acı oldu. Biri ayaklarına&#160;vurdu üç-dört kez. Adamın biri Fransızca bir şeyler söyleyip duruyordu bağırarak. Koyu renk pantolonun yanındaki kırmızı şeridi izleyerek gülümseyen bir devriye&#160;polisinin yüzüne kadar çıktı Chester'ın gözleri. Çamura&#160;bulanmış ıslak saçları alnına dökülmüştü. Her yeri ayrı&#160;ayrı ağrıyarak ayağa kalkmaya çalıştı ama yine yere yığıldı. Onun bu haline güldü <i>gendarme</i>. Aslında iki taneydiler. Birdenbire çoraplarının -ve de pantolonunun!- olmadığını farketti Chester. Paltosunun altında <i>çırılçıplaktı!</i> Sanki odasında soyunmuş gibi çevresine bakındı gözleriyle giysilerini aranarak; ama tek görebildiği, içinden&#160;şırıl şırıl temiz su akan bir kaldırım kenarı, parke taşları&#160;ve kaldırımdaki kabukları soyulmuş birkaç ağaç oldu.</p>

  <p>“İsminiz lütfen, mösyö?” diye sordu devriye polislerinden biri. Kahkahalarını zor tutuyordu.</p>

  <p>Yaprakları dökülmüş bir ağacın gün ışığı dolu tepesinde bir yerde bir kuş şakıdı billur gibi sesiyle.</p>

  <p>Pasaportunu yokladı hemen Chester. Yerinde yoktu.</p>

  <p>Bütün cepleri bomboştu. Zaten paltosunda da fazla yer yoktu bakabileceği. Hiçbir şeyi kalmamıştı. Sigarası bile.</p>

  <p>“Bakın... buraya nasıl geldiğimi bilmiyorum,” dedi Chester İngilizce olarak. Başındaki ağrının ağırlığı sanki&#160;onu bir o yana bir bu yana çekiyormuş gibi ayakta sallanıyordu.</p>

  <p>Onunla konuşmuş olan ince bıyıklı genç <i>gendarme</i> kaldırımdan indi ve copunu koltuğunun altına sıkıştırarak Chester'ın palto ceplerini aradı. Hâlâ sırıtışına engel&#160;olamıyordu. Daha yaşlı olan diğer <i>gendarme</i> katıla katıla&#160;gülüyordu olduğu yerde. Yukarılarında bir yerde bir pencere açıldı.</p>

  <p>“Böyle serserileri niye sokaklarımızdan uzak tutmuyorsunuz?” diye ciyakladı beyaz gecelik giymiş bir kadın şirret şirret. “İnsanı uykusundan uyandırmanın tam zamanını buldunuz!”</p>

  <p>“Marsilya’ya birçok saygın yabancı gelir, biliyorsunuz,” diye yanıt verdi genç <i>gendarme</i>. “Turistler olmasa halimiz nice olurdu? Buradaki, üstündeki her kuruşu&#160;harcamış görünüyor.”</p>

  <p>Her nasıl olduysa, bu söylenenleri tümüyle anladı Chester. <i>Siz asıl beni soyanları niye aramıyorsunuz?</i> Bu&#160;cümleyi neredeyse yarı yarıya Fransızca’ya çevirmişti ki,&#160;çevirdiği yarı bile bir anda içinde yükselen bir yerinme,&#160;bir kendi haline acıma dalgasına kapılarak dağılıp gidiverdi. İngilizce olarak ana avrat sövüp saymaya başladı&#160;Chester. Gözyaşları içinde küfrediyordu. Devriye polislerinin kendisini tutan ellerini silkip attı üstünden. Yürümesini istiyorlarsa, yürüyecekti. Hem de yardım almadan.</p>

  <p>Yıldırım hızıyle sertleşti devriye polisleri. Beyaz coplarını Chester’ın kafasına indirdiler. Chester’ın dizlerinin bağı çözülüverdi. Tam düşerken, polisler onu yeniden yakaladılar kollarından.</p>

  <p>İki devriye polisinin arasında yürüyen Chester’ın başı önüne düşmüş sallanıyor, şu sert ve soğuk parke taşlarına sürtünmekten berelenip kanadıklarından emin olduğu ayaklarının yolunmuş kazlar gibi yerde tısır tısır&#160;sürüklendiklerini sarhoş bakan gözlerinin ucuyla görebiliyordu.</p>

  <p>“Tanrı aşkına! Bir taksiye binemez miyiz?” diye kükredi Chester.</p>

  <p>“Tam-tam-da-tam-tam,” diye bir terane tutturmuştu sol yanında iki dirhem bir çekirdek yürüyen genç <i>gendarme</i>. Sağ yanındakiyse anırır gibi gülüyordu.</p>

  <p>Fare leşi, ter sinmiş tahta ve tütün zifiri kokan bir binada bir iskemlenin üstüne bırakıverdiler Chester’ı.</p>

  <p>“<i>Votre nom... votre nom... votre nom</i> (İsminiz, isminiz, isminiz)<i>!</i>” diye bağırarak, elinde kalem kâğıtla Chester’a&#160;yaklaştı kepsiz bir polis.</p>

  <p>Chester adama cehenneme kadar yolu olduğunu söyledi ama polis memuru bunu anlamamışa benziyordu.</p>

  <p>“<i>İsminiz?</i>” diye gürledi <i>gendarme</i>.</p>

  <p>“Oliver... Oliver Donaldson,” diye yanıt verdi Chester homurdanarak. Bir süre de bununla uğraşsınlar bakalım. Oliver Donaldson, Oliver Donaldson. Bu ismi aklında tutmalıydı. “Bir bardak su lütfen,” dedi Chester Fransızca olarak.</p>

  <p>Biri çenesini yakalayıp yüzünü sağa sola çevirdi. Üç <i>gendarme</i> mırıldanarak Chester'ın anlamadığı bir şeyler&#160;konuştular aralarında. Chester dik dik adamlara bakıyordu. Devriye polislerinden bazıları, Chester’ın kılığına&#160;bakıp gülüştüler alaycı alaycı.</p>

  <p>“Philippe Wedduhkeen?” diye sordu aralarından biri.</p>

  <p>Sanki doğru dürüst giyinmiş ve yere basan çıplak ayaklarında dağcı potinleri varmış gibi çalımlı çalımlı iskemlesinde oturuyordu Chester hiç kımıldamadan.</p>

  <p>Telâşından ayağı bir yere takılıp tökezleyen başka bir <i>gendarme</i> koşa koşa gelip bir telâş bir fotoğraf verdi&#160;diğerlerine. Chester’ın pasaportundaki fotoğraftı bu.</p>

  <p>“<i>Si! Si!</i>... <i>Mais oui</i> (Evet, evet; işte tamam)!” diye bağrıştı polisler.</p>

  <p>''<i>Hayır!</i>" diye bağırdı Chester, Birdenbire bütün polisler sanki büyük bir şamata ya da Baküs şenlikleri başlamış gibi hep birden havaya sıçramaya, bağırıp çağırmaya, hoplayıp zıplamaya, birbirlerinin sırtına vurmaya ve oradan oraya koşuşmaya başladılar. Sabrının sonuna gelen Chester oturduğu yerden ayağa fırladı onlara saldırmak için. Polislerden ikisinin aynı anda yakalarına yapıştığını anımsıyordu. Adamları kafa kafaya tokuşturmayı da başarmıştı galiba; ama ensesine hemen bir şey indi&#160;ardından.</p>

  <p>Chester başını kaldırınca, yüzünü örten ve kandan lök gibi olmuş battaniyenin yarısı da kafasıyla birlikte&#160;kalktı. Burnuna dokundu Chester. Parmaklarının hissettiği şeyden ürkerek elini hemen yüzünden çekti sonra&#160;da. Bir hücrede, bir kerevetin üstünde yatıyordu. Ilık bir&#160;güneş ışığı demetinin tam başının üstüne vuruyor olmasına karşın üşüyordu Chester. Bütün bedeni bir ürpertiyle tiril tiril titriyordu. Takırdıyan dişlerinin gürültüsünü kesmek için çenelerini kenetledi; gözlerini karşısındaki kara suratlı taş duvara dikip suratını astı.</p>

  <p>İçinde bulunduğu durumun, yakalanmış olduğunun, yarı çıplaklığının ve kan revan içindeki yaralı bereli halinin bilincine varmak, tutunduğu ipten, boyun kıracak kadar sert ve ürkütücü bir sarsıntıyla birdenbire zınk diye ipin ta alt ucuna kadar kaymak gibi bir şeydi.&#160;Bu yeni bir deneyimdi Chester için. Daha önce hiç bu kadar kötü duruma düşmemişti. Bir daha asla dışarı çıkamayacağı derin bir çukura düşmüştü sanki. Bu düşünceleri -ya da duyguları - yalnızca zihinsel ya da yalnızca bedensel değil, ikisinin bileşimi bir şeydi. Beyni kendinden&#160;kilometrelerce uzakta minicik bir et parçasıydı sanki.&#160;Polislerin elinde gördüğü fotoğrafı geldi aklına. O fotoğrafı burnunun dibinde sallarlarken Philip Wedekind diye&#160;söz etmişlerdi ondan. İyi ama bu fotoğraf Wedekind olarak yer almıyordu ki kayıtlarda. Bunun böyle olmadığını onlara açıklayabilirdi Chester. Bu fotoğraf yalnızca Amerika’daki bakanlıktan gönderilmiş olabilirdi. Atina’daki&#160;Yunanlı dedektifin cebindeki fotoğraf değildi bu. Chester MacFarland’ın pasaportundaki fotoğraftı. Kerevetinde doğrulup oturdu Chester. Bunların hepsi Rydal Keener’ın işiydi. Rydal Keener Colette’i öldürmesine neden&#160;olmuştu. Hâlâ Paris’te olan şu Rydal Keener. Kendi canına mal olsa da, Keener’dan kanının öcünü alacağına ant&#160;içti Chester.</p>

  <p>Biri hücresine yaklaşıyordu. Elinde bir teneke çanak dolusu bilmemneyle gelen bir <i>gendarme</i>. Hafifçe gülümseyen bir <i>gendarme</i>. Pis bir gülümseme değildi ama bu.</p>

  <p>Chester oturduğu yerde toparlanıp öyle yavaş yavaş ayağa kalktı ki, ne yapmaya niyetlendiğini hemen farkedemedi <i>gendarme</i>. Yıldırım gibi elini uzatıp kılıfın düğmesini açarak adamın tabancasını kaptı Chester.</p>

  <p>Çorba tası yere düştü.</p>

  <p>Tabancayı sallayarak adama duvara doğru gerilemesini işaret etti Chester. Kapının önünde bir hareketlenme oldu. Çorbayı getirmiş olan polise ateş etti Chester. Tabanca patlamadı gibi geldi kendine. Chester tabancanın&#160;emniyetini açmaya çalışırken böğrüne bir kurşun saplandı. Yere düşerken bir kurşun da yanağına yedi Chester.</p>
</body>
</html>
