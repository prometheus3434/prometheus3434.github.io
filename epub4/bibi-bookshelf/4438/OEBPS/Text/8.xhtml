<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 style="text-align: center;">8</h2>

  <p><br /></p>

  <p>Küp gibi içmiş olmasına karşın o gece hiç de iyi uyuyamadı Chester. Başını yastığa koyar koymaz uyuyakalmıştı, ama -başuçlarında duran Colette’in fosforlu çalar saatinden gördüğü kadarıyla- bir saat sonra kalbi güm güm çarparak ve akşamdan kalmalığın yarattığı içi boşalmışlık hissini etinde kemiğinde duyumsayarak uyanıverdi. Bu gece Rydal’la Colette’in o lokantada dans edişlerini -<i>dans</i> mı, ne dansı!- izlerken otele döner dönmez karısıyla sevişeceğine kendi kendine söz vermiş, ama bu gece içinden hiç gelmediği için önsevişmeye bile başlayamamıştı. Şansına lânet etti Chester. Tam da Colette’in hoşlandığı tiplerden ve yaşlarda olan Rydal Keener’a bulaşmış olmak, ona muhtaç olmak, ona yanında kalması ve kendisine arka çıkması için yalvarmak!</p>

  <p>Yine de... daha beteri de olabilirdi, diye düşündü Chester. Bir kadın olarak Colette’ten, para konusunda da kendisinden yararlanmak isteyen adi biri olabilirdi Rydal. Aslına bakarsanız, tam bir beyefendiydi bu delikanlı; ama beyefendiler de hanımları yatağa atmazlar mıydı sanki? Ne yazık ki Rydal tam da Colette’in hoşlandığı o ‘kibar insan tavırları’na sahipti. Belli bir mesafelilik ve uzak-duruş, efendilik, biraz sırıtsa da tam bir kibarlık. Chester dişlerini sıktı. Üç gün. Herhalde Rydal yarın ya da öbür gün Colette’in kendisi için seçip satın aldığı bir şeyi giyiyor ya da takıyor olur, diye düşündü Chester. Yeni bir gömlek, bir kazak ya da bir boyunbağı. Beğendiği erkeklere bir şeyler almaktan hoşlanırdı Colette. Örneğin New York’ta bir süre Jesse’yle takılmış olan şu Hank Meyers. Hank’e bir kol saati almıştı Colette. Jesse de bunu Chester’a söylemişti. Chester da Jesse’ye Hank’ten kurtulmasını söylemiş, o da Hank’i başından savmıştı. Hank de 25 yaşında, yakışıklı bir delikanlıydı; ama Colette’in onunla yatmadığından emindi Chester. Bu konuda Colette’le yüzleşmiş; genç kadını kollarından yakalayıp dişleri takırdayana dek sarsmıştı. Gerçekten başka hiçbir şey söyleyemeyecek kadar ödü kopan Colette de kocasına Hank’le yatmadığını söylemiş, bu olaydan sonra da bütün bir gün boyunca ağlamıştı. Chester’ın parmaklarıyla sımsıkı kavradığı kollarındaki çürükler iki hafta iyileşmemişti. Bu da iyi olmuştu, çünkü kadınlar, erkeklerinin kadınlarının ne yaptıklarını umursamalarından, çizgiyi geçerlerse ölesiye dayak yiyebileceklerini bilmekten hoşlanırlardı. Evet, kadınlar bundan hoşlanırdı. Bu da kadınlara iyi gelirdi. Erkeklere de. Chester’ın hayat görüşü böyleydi işte.</p>

  <p>Chester’ın daha sonra ilk farkettiği, sırtında sabahlığıyla yatağının yanında duran Colette’in alnını öperek onu uyandırışı oldu. Oda güneş ışığıyla doluydu. Colette’in yatağının üstünde iki kişilik kahvaltıyla dolu bir tepsi duruyordu.</p>

  <p>“Bu sabah sana iki rafadan yumurta söyledim,” dedi Colette gülümseyerek. “İyi gelir diye düşündüm. Hadi git dişlerini fırçala ve hemen geri gel.”</p>

  <p>“Harika, yumurtaları bir solukta yutacağım,” diyerek yataktan kalktı ve çıplak ayaklarıyla banyoya gitti Chester.</p>

  <p>Kahvaltıdan sonra Chester telefonla Rydal’ın odasını aradı. Saat 08:35’ti. Otobüs saatlerini önceden sormuş olan Rydal saat 10:30’da batıya giden bir otobüs olduğunu söyledi. Kısa ve öz konuşuyordu. Chester onun, telefon santralındakilerin bu konuşmayı gizli gizli dinlemeleri olasılığını göz ardı etmediği için böyle konuştuğunu hissetti.</p>

  <p>“Biraz buraya gelsene,” dedi Chester.</p>

  <p>Rydal hemen geleceğini söyledi.</p>

  <p>Birkaç dakika sonra MacFarlandların oda kapısı tıklatıldı.</p>

  <p>Colette banyoda giyiniyordu.</p>

  <p>Rydal o günkü gazeteleri almıştı. Bu sabah gazetelerde onlarla ilgili hiçbir haber olmadığını söyledi Chester’a.</p>

  <p>Bu iyiydi işte. “Haber yoksa, iyi haberdir,” dedi Chester gülümseyerek.</p>

  <p>“Sanırım otelden ilk ben ayrılsam iyi olacak,” dedi Rydal. “Bavulumu çoktan hazırladım bile. Biraz sonra otelden ayrılır, sizinle otobüs durağında buluşurum. Soldaki sokağın ilerisinde, havuzlu meydandaki lokantanın oralarda bir yerde otobüs durağı. Resepsiyondakilere Knossos otobüslerinin nereden kalktığını sorabilirsiniz. Onlar da aynı yerden kalkıyor. Bunu demin birine sordum sokakta.”</p>

  <p>“Aferin, delikanlı!” dedi Chester.</p>

  <p>“Saat onda orada olurum,” diyerek kapıya yürüdü Rydal.</p>

  <p>“Tamamdır.”</p>

  <p>“Karına sade giyinmesini söyle - sade giyinmeyi başarabilirse tabii,” diyerek odadan çıktı Rydal.</p>

  <p>Chester’la Colette saat onda otelden ayrıldılar. Otobüs durağı denen yer, otobüs bekleyenlerin tahta sıralarda ellerinde torbalar, zembiller, çıkınlar, heybeler ve karton kutularla oturduğu otsuz, çimensiz, dazlak bir toprak meydandı. Bir köşede duran üç-dört otobüsün üzerinde nereye gidecekleri yazılı değildi. Birkaç metre uzakta, Rydal’ın elinde bir gazeteyle ayakta durduğunu gördü Chester. Rydal kendisine en yakın olan otobüse işaret etti eliyle; sonra taksiyi göndermiş olan Chester’a yardım etmeye yanlarına gitti. Yardımsever birine benzeyen sürücü otobüsten inip bavulları otobüsün üstüne yükledi.</p>

  <p>Saat onbiri geçene kadar bir sürü insan koşarak gelip otobüse bindi. Sarsıla sarsıla yola koyuldu otobüs. Chester’la Colette otobüsün ortasında bir yerde yan yana oturuyorlardı. Rydal’sa, kucakları ve ayaklarının arası çıkınlarla dolu 5-6 erkekle birlikte otobüsün en arka koltuğundaydı.</p>

  <p>Otobüs yolun bozuk yerlerinde hoplaya zıplaya yavaşlıyor, sonra korkutucu bir hızla ilerliyor; arada bir durarak ot ocak olmayan ıssız yerlerde birkaç yolcu indiriyordu. Güneş bir görünüp bir kayboluyor, göğün mavisini parlak maviden koyu maviye döndürüp duruyordu. Uzun boylu çiftçiler, ayaklarında çizmeler, omuzlarında işlemeli heybelerle yol kenarında durup otobüse bakıyor, bazen de el sallıyorlardı. Chester Colette’le el ele tutuşmuştu. Genç kadın pencereden dışarıya bakıyor, kırlarda gördüğü her şeyle ilgileniyor, kâh ufukta görünen karlı dağlarla, kâh tarladaki bir çiftçinin peşinden koşuşan oğlaklarla ilgili bir şeyler söylüyordu. Rydal’ın onlarla üç gün daha kalması için delikanlıya 5.000 dolar önerdiğini Colette’e söylememişti Chester. Karısının Rydal’ın daha ne kadar onlarla kalacağını sormamış olmasını biraz garip buluyordu. Rydal’dan hoşlandığı ve büyük olasılıkla delikanlıya kalmasını söylediği için Rydal’ın onlarla kaldığını varsayıyordu herhalde. Rydal’la yaptığı anlaşmayı bu sabah kahvaltıda karısına anlatmadığına pişmanlık duyan Chester, baş başa kaldıkları ilk fırsatta bunu karısına söylemeyi tasarlıyordu. Colette Rydal’ın yanlarında para karşılığı kaldığını öğrenirse, delikanlının bunu sırf onun hatırına yaptığı düşüncesinden kurtulurdu belki de. Bunu karısına hemen burada -konuşmasının tek kelimesini anlamayacak olan bu insanların arasında- söylemeye niyetlendi bir ara, ama sonra bunu bu gece -bir otel odasında baş başa kaldıklarında- söylemeyi tercih etti. Kesin bir tavırla, işten söz eder gibi söyleyecekti bunu. Aslına bakarsanız, bir iş anlaşmasıydı bu da. Pazar günü Rydal’ın işi bitecek; pazartesi -hatta belki de pazar akşamı- Rydal bir daha ortalıkta görünmeyecekti. Otobüsün homurtusu Chester'ın uykusunu getirmişti; ama her gözünü kapatışında, bastıran uykuyla bulanıklaşan aklı hemen dün gece Colette’le Rydal dans ederken gördüğü o öpücük sahnesine kayıveriyordu. Rydal’ın gözleri kapalı. Dudakları Colette’in alnında. Daha sonra Rydal’ın gözlerini açıp Chester’ı kendilerine bakar bulunca ve daha sonra Rydal’ın odasında, “Ne söyleyeceğimi herhalde biliyorsundur,” dediğinde delikanlının yüzünde birdenbire beliriveren o korku. Rydal kendini sert bir çıkışa -en azından sert bir, “Defol buradan!”a- hazırlamış görünüyordu dün gece odasında konuşmaya başlamalarından önce. Sonra da Chester kalkmış, yanlarında kalması için Rydal’a para önermişti. İçinde bir huzursuzluk duyarak bacak bacak üstüne attı Chester ve bir sigara tellendirdi. Keşke New York’a bir mektup yazmayı -ya da daha iyisi telgraf göndermeyi- ve Jesse’den son gelişmeleri kendisine bildiren mektubunu -ya da son mektubunun yeniden yazılmışını- William J. Chamberlain ismine Atina’daki American Express bürosuna göndermesini istemeyi ihmal etmeseydim diye aklından geçirdi Chester. Gelin görün ki bunu yapmamıştı.</p>

  <p>Rethymnon isimli bir kasabada 15 dakika mola verdiler. Yolun kıyısında meyve ve gazoz satıcıları. Yola devam edecek olan yolcuların neredeyse hepsi, uyuşan bacaklarını açmak için otobüsten inmişlerdi. Chester’la Colette’ten önce otobüsten inmiş olan Rydal, sokak satıcılarından birinden bir şey alıyordu.</p>

  <p>“Kahve ister misin, bir tanem?” diye sordu Chester Colette’e.</p>

  <p>Colette mantosuna sarınmıştı. Rüzgâr sert esiyordu. Rydal’ın söylediği gibi vizon ceketini bavullardan birine koymuştu ama ayağındaki yüksek ökçeli ayakkabılar hâlâ çok şık gösteriyordu kendisini. Ne yapalım, Colette şık bir kadındır zaten, diye düşündü Chester. Öyle olmasından da hoşnuttu. Sıradan bir ev elbisesi ve düz topuklarla da şık görünürdü Colette.</p>

  <p>“Kahve, sevgilim?” diye üsteledi Chester; sonra birdenbire karısının Rydal’a bakmakta olduğunu ve onun varlığını kocasının varlığından daha çok hissettiğini farketti.</p>

  <p>“Evet, sağol. Sıcaksa tabii.”</p>

  <p>Chester iki fincan kahve almaya gitti. Rydal, elinde bir kahve fincanı ve ufak bir sosisli çörekle satıcının yanında duruyordu.</p>

  <p>“Yiyecek bir şeyler de alsan iyi olur,” dedi Rydal. “Bu otobüsün öğle yemeği için hiçbir yerde duracağını sanmam.”</p>

  <p>“Öyle mi? Bak bu kötü işte, “ dedi Chester. Saat neredeyse bir buçuk olmuştu. Satıcının sepetinden en iştah açıcı görünen iki çöreği seçti Chester.</p>

  <p>Colette yanlarına gelerek onlara katıldı. “Bu yolculuk altı saat mi sürüyor?” diye sordu.</p>

  <p>Chester Kandiye’deyken yolculuğun altı saat süreceğini hesaplamıştı.</p>

  <p>“Üçü biraz geçe Hanya’da olmamız gerek,” diye yanıt verdi Rydal. “Kandiye’den 190 kilometre filan uzakta.”</p>

  <p>Chester’ın canı satın aldığı tatlı çöreği yemek istemiyordu. Yunan yolcuların yanlarına bol miktarda sandviç almış oldukları dikkatini çekti. Başıyla Rydal’ın koltuğunun altındaki gazeteye işaret etti. “Bu sabah hiç haber olmadığından emin misin?”</p>

  <p>“Odamda iki kez göz gezdirdim,” dedi Rydal.</p>

  <p>Rydal’ın Colette’e hiç bakmadığını farketti Chester. Sanki genç kadın orada yokmuş gibi davranıyordu delikanlı. Bu davranış biçimi de hoşuna gitmedi Chester’ın.</p>

  <p>“Otobüs sürücümüze bakın,” dedi Colette. “Sanırım o öğle yemeğini yemiş.”</p>

  <p>Sigarasını yakarak yakındaki bir lokantadan çıkıyordu sürücü.</p>

  <p>“Bilemezsin ki,” diye yanıt verdi Rydal. Hâlâ Colette’e bakmıyordu. “Onbeş dakika mola vereceğiz derler, sonra otuzbeş dakika oyalanırlar.”</p>

  <p>Hemen yerine geçti ama otobüs sürücüsü. Yolcular da otobüse bindiler ve yeniden yola koyuldular.</p>

  <p>Öğleden sonra üç buçukta Hanya’nın, türlü türlü dükkânlar ve lokantalarla çevrelenmiş, göbeğinde çimentodan yapılma bir tür anıt-heykel yer alan, tek tük insanın içinde aylak aylak dolaştığı ana meydanında indiler otobüsten. Chester'ın daha önce Amerika’nın bazı kasabalarında gördüğü ve burada yaşayanlar nasıl oluyor da hayatlarını kazanabiliyorlar, diye düşünmekten kendini alamamasına neden olan bir elli-yıl-geri-kalmışlık havası vardı bu kasabada. Bundan dolayı da Hanya hüzünlü bir yere benziyordu. Chester'ın beklediğinden de küçük bir yerdi burası. Kandiye’dekilerden bile daha eski püskü üniformalar giyen gençten iki otel görevlisi bavullarını görünce çalıştıkları otellerin çığırtkanlığını yaparak yanlarına koştular hemen. Onlara bir şeyler söyledi Rydal. Her iki genç de besbelli kendi otellerini övüp en iyi ısıtılan ve sıcak suyu en bol olan otelin kendi otelleri olduğunu söyleyerek aynı anda bağrışmaya başladılar.</p>

  <p>“Suyyu ısıcak,” dedi gençlerden biri kendi göğsünü parmağıyla dürtükleyerek.</p>

  <p>Chester oteli seçme işini Rydal’a bıraktı. Diğer genci seçti Rydal da; ama gençlerin her ikisi de yapıştı bavullara.</p>

  <p>“Taşımaya yardım ederse, ona da yirmi drahmi vereceğimi söyledim öbür çocuğa,” dedi Rydal. “Otelin hemen köşebaşında olduğunu söylediler.”</p>

  <p>İki arabanın yan yana geçemeyeceği kadar dar, kaldırımlarında kâğıt artıkları uçuşan bir sokağın üstündeydi Hotel Nikae. Sokak da, sokaktaki binalar da Chester’a Atina’yı anımsatan tozlu boz renkteydiler; ama insan bu rengin, rüzgârla savrulan toz ve kumun binaların taşlarına işlemesiyle oluştuğu duygusuna kapılıyordu bu kasabada. İlk önce İngilizce konuşmaya çalışan ama vazgeçip Yunanca’ya dönen sevimli, ince bıyıklı resepsiyon görevlisiyle konuştu Rydal.</p>

  <p>“Gerçekten de ucuz bir yer,” dedi karı-kocanın yanına geri dönünce. “Sizin için banyolu bir oda istedim. Neler olacağını göreceğiz bakalım. Ona pasaportlarınızı verin ve defteri imzalayın.”</p>

  <p>Chester kendisinin ve karısının pasaportlarını görevliye verip defteri William J. Chamberlain diye imzaladı. Sıradan bir şey yapıyormuş havalarında hızla imza atmak istemişti, ama henüz bunu beceremiyordu ve attığı imza pasaporttaki imzaya yakından uzaktan benzememişti. Diğer yandan Colette’in Hotel Astir’deki odalarında denemesini yaptığı Mary Ellen imzasında daha başarılı olduğunu farketti Chester. Resepsiyon görevlisi defterdeki isimlerinin yanına pasaport numaralarını yazdı; sonra pasaportları Chester’a uzattı; Chester da iç cebine koydu onları.</p>

  <p>Chester’la Colette’in odası gülünç olacak kadar eşya yoksunuydu. Çift kişilik bir yatak, bir masa, bir iskemle. Çöp sepeti bile yok. Ve de avuçiçi kadar bir sigara tablası. Üstelik soğuktu da. Bavulları odaya taşıyan genç hemen gidip radyatörün vanasını açtı zafer kazanmış komutan edasıyla; bir şeyler söyledi ve olduğu yerde dikilerek bahşişini bekledi. Chester gencin eline bir şeyler sıkıştırdı.</p>

  <p>“Ne heyecan verici, değil mi?” dedi Colette. “Sanki kamp yapmaya gelmişiz gibi.”</p>

  <p>“Hı-mmm... Önce sen yıkanmak ister misin?”</p>

  <p>Evet, isterdi.</p>

  <p>Chester radyatörü elledi. Eski soğukluğundan şaşmamış olan radyatör ısınma işaretleri vermeye başlamamıştı henüz. Bu gece de radyatörün ısınmayacağını ve Colette’in de bu buz gibi odada uyumaya çalışmak yerine bütün gece bir yerlerde Rydal’la dans ettiğini görür gibi oldu Chester. Colette’in enerjisi oldum olası şaşkına çevirmişti Chester’ı. Bütün bir öğleden sonra Radio City’de buz pateni yaptıktan ve Central Park’ta at bindikten sonra sabaha kadar dans edecek enerjiyi nereden buluyordu bu kadın? Gençlik enerjisi tabii, başka ne olacak? Ona bir türlü ayak uyduramıyordu Chester. Bacaklarının gücü yetmezdi. Her neyse... iş o noktaya gelmemişti daha. Ve de bu oda birkaç saat içinde ısınmazsa, ya odayı ya da hepten oteli değiştirecekti Chester.</p>

  <p>Ellerine krem süre süre banyodan çıkan Colette, “Ben Rydal’ın odasına gidiyorum,” dedi.</p>

  <p>Biraz sonra hep birlikte bir yere gidip gecikmiş öğle yemeklerini yemeye karar vermişlerdi. Chester olur der gibilerden başını salladı. Yıkandı; bir viski içti; bavulundan bir takım elbise çıkartıp dolaba astı; sonra da Rydal’ın kaldığı 18 numaralı odaya gitti. Odanın kapısı aralıktı ama vurunca birdenbire ardına kadar açılıvermesin diye kapı tokmağını tutarak tık tık vurdu kapıya. Rydal’la Colette’in seslerini; sonra Colette’in güldüğünü duydu.</p>

  <p>“İçeri gel,” diye seslendi Rydal. “Odalarımızın karşılaştırmasını yapıyorduk. Şu küvete ne dersin?”</p>

  <p>Chester banyoya gidip baktı. Küvetin tüm ön tarafını kaplayan sıcak su deposu, küvette oturmayı olanaksız' hale getiriyordu. Chester gülümseyerek odaya döndü. “Peki ya ısınma sorunun?” diye sordu delikanlıya.</p>

  <p>‘Yavaş yavaş ısınıyor galiba,” diye yanıt verdi Rydal ceketini giyerek.</p>

  <p>Chester radyatöre gidip elini üstüne koydu. Hiç kuşkusuz ısınma yolunda ilerliyordu radyatör. Rydal’ın iskemlenin üstüne koyduğu bavulu açıktı. Bavulun epey yıpranmış olan astarı bir uçtan biraz açılmıştı. Bavulun içinde bir kazak, bir gömlek ve pijamaya sarılmış bir çift ayakkabı gördü Chester.</p>

  <p>“Açlıktan ölüyorum,” dedi Colette.</p>

  <p>“Hadi öyleyse gidip bir lokanta bulalım,” dedi Rydal.</p>

  <p>Otobüsten indikleri meydanda, tabanı karo kaplı bir lokantada yediler yemeklerini. Lokantanın tavanından, saplarına kapkara kalın kancalar geçirilip kara zincirlerle tavana asılmış muz hevenkleri sarkıyordu. Ismarladıkları pilavlı kuzu yahnisi az ama doyurucu, kırmızı şarap içilebilir nitelikteydi. Yemekten sonra kendini çok daha iyi hissetti Chester.</p>

  <p>“Bu kasabada görülecek neler var?” diye sordu Colette.&nbsp;</p>

  <p>“Ben de bilmiyorum,” diye yanıt verdi Rydal. “Burası bir liman kasabası. Gidip denizi seyredebiliriz.”&nbsp;</p>

  <p>“Çorap almam gerekiyor,” dedi Colette. “Kurusunlar diye banyo kapısının arkasına astığım iki çorabı Kandiye’deki otelde unuttum. Akşamüstü dükkânlar kapanmadan çorap almak istiyorum.”</p>

  <p>“Telâşa gerek yok,” dedi Rydal. “Dükkânların saat yediye kadar açık olacaklarından kuşkum yok.”</p>

  <p>Meydandan ayrılan sokağın başından gördükleri deniz kıyısına doğru yürüdüler ağır ağır. Bu kasabada güzelliğin izi bile yoktu. Dükkânlar ufacık ve yoksul görünüşlüydü. Görünürde ne bir müze ne de bir devlet dairesi binası vardı. Liman dedikleri, bir ucunda denize uzanan iskelesi olan bir rıhtımdı. Limanda iki eski tanker bozuntusundan başka bir şey yoktu.</p>

  <p>“Ölü mevsimde olmalıyız,” dedi Chester. Colette elini Chester'ın koluna koymuştu. Bu eli kendi eliyle örttü Chester.</p>

  <p>On dakika sonra, çorap satan bir dükkân bulmak üzere yeniden kent merkezine döndüler. Ayakkabı dükkânları ve yün çorap gibi basit kadın iç çamaşırları satan dükkânlar vardı ama hiçbirinde naylon çorap bulamadılar. Önündeki panoda güzel bir köylü gömleği giymiş koca göğüslü bir kadını ağzını açmış şarkı söylerken gösteren bir afiş asılı olan bir yeraltı tavernasına işaret etti Rydal.</p>

  <p>“Bu kasabanın gözde yeri bu olsa gerek,” dedi Colette’e. “Afişte her gece dans diyor, baksana.”</p>

  <p>Colette eğilerek kırmızı bir kapıda son bulan merdivenlerden aşağıya baktı. “Ne heyecan verici!” dedi. “Bu gece neden burayı denemiyoruz?”</p>

  <p>Chester bu sözlerde, ister-gelin-ister-gelmeyin-ben-gidiyorum diye meydan okuyan kışkırtıcı bir tonlama sezdi - ya da ona öyle geliyordu. Bunu söylerken Colette başka yere bakıyor olduğu için bundan emin olamadı Chester. Burası berbat bir yere benziyordu. Köylülerin köylü tarzı dans edişleri, Chester'ın ilgisini çeken bir folklor türü değildi de ayrıca. Üstelik afişteki o zevksizce cicili bicili giyinmiş, ucuz ve adi takılar takınmış kadın Türk’e, Romanyalıya ya da ona benzer bir şeye benziyordu. Burada geçen bir gecenin nasıl bir gece olacağını daha şimdiden görebiliyordu Chester.</p>

  <p>Sokaklardan birindeki çorapçı dükkânını gören de, Colette’in yerine pazarlığı yapan da, istenen çorabı bulan da Rydal oldu.</p>

  <p>“Yunanca’da çorap nasıl deniyor?” diye sordu Chester delikanlıya; Rydal da söyledi; ama birkaç dakika içinde Chester’ın aklından çıkıvermişti bile bu sözcük.</p>

  <p>Otele dönüp geceye başlamadan önce biraz dinlendiler. O zamana kadar bulabildiği tüm gazeteleri almış olacağını söyleyen Rydal, telefon ederek saat yedi sularında onları uyandıracaktı. Sırtında sabahlığıyla yatağın üstünde oturmuş, kitap okuyan Colette’in yanına uzandı Chester. Genç kadın Atina’da satın aldıkları cep kitaplarından birini okuyordu. Kollarını karısının beline doladı Chester, ama az sonra bu kollardan sıyrılıp ayağa kalktı Colette.</p>

  <p>“Sakaldan hoşlanmadığını biliyorum, tatlım,” dedi Chester. “Şu anda bu konuda yapabileceğim bir şey yok; ama korkma, uzun sürmeyecek bu durum.”</p>

  <p>“Nedeni sakalın değil,” diye yanıt verdi arkası hâlâ kocasına dönük olan Colette. “Tırnaklarımı boyamaya başlayacaktım da, ondan.”</p>

  <p>Elinde oje şişesiyle geri gelip sırtını yastıklardan birine dayayarak yatağa oturdu genç kadın. O tırnaklarını boyarken Chester da uyuyakaldı. Uyandığında saat yediye on vardı. İlk aklına gelen Rydal’ın telefon edeceği oldu. Eğer gazetelerde önemli bir şey -örneğin Chester MacFarland’ın bu sabah Kandiye’den ayrıldığı haberini-görmüş olsaydı, delikanlının şimdiye kadar çoktan kendisini aramış olacağını düşündü. Derken birdenbire bir düşünce -daha doğrusu beyin kemiren bir soru- geldi aklına: Polis tarafından arandığını, kazara da olsa birini öldürdüğünü bildiği birine kim yardım eder, kim arka çıkardı? Şantaj oyununu özenle ve ağırdan alarak uzun süre oynamak isteyen genç dolandırıcının biri tabii! Bu olasılığı daha önce de düşünmüştü Chester, ama bu kısa akşamüstü uykusundan sonra sanki ilk kez aklına geliyormuş gibi tüm canlılığıyla yeniden kafasına dank edivermişti bu olasılık. Belanın büyüğü başına gelmemişti henüz. Yatakta titredi. Üşüyordu. Oda da buz gibiydi.</p>

  <p>“Üşüdün mü, sevgilim?” diye sordu, yanında kitabını okuyan Colette.</p>

  <p>“Evet, oda soğuk, öyle değil mi?”</p>

  <p>“Radyatör ısınmaya başladı. Demin baktım.” Chester yataktan kalkıp kendine bir viski koydu. Colette yan gözle kötü kötü baktıysa da bir şey söylemedi. Üç gün daha Rydal Keener’dan kurtulamayacaktı Chester, işte o kadar. Rydal’a kendi hakkında bir şeyler -örneğin hangi okullarda okuduğunu, eğer varsa hayattan beklentilerinin ne olduğunu filan- sorabilir, delikanlının anlattıklarından kendisini nelerin beklediğini çıkartabilirdi.</p>

  <p>Telefon çaldı.</p>

  <p>Hanya gazetelerinde MacFarlandlarla ilgili bir haber olmadığını söyledi Rydal; sonra, “Düşündüm de... belki bu gece baş başa yemek istersiniz,” dedi</p>

  <p>Chester’ın aklı fikriyse Rydal’ı biraz sorguya çekmekteydi. “Sen yalnız kalmak istemiyorsan, böyle bir şeye gerek yok,” yanıtını verdi delikanlıya.</p>

  <p>“Bizimle yemeğe gelmeyecek mi yani?” diyerek elini telefona doğru uzattı Colette. “Ver ben konuşayım.”</p>

  <p>Rydal’a tek söz söylemeden suratını asarak telefonu karısına uzattı Chester.</p>

  <p>“Selam, Rydal. Şu yalnız kalma işi de ne böyle?.. Tabii ki hayır, saçmalama... hadi canım sen de. Saat sekiz gibi bir viski içmeye odamıza gel.... Ya? Bak bu ilginç. Tamam, Chester’a söylerim... Tamam, görüşürüz,” deyip telefonu kapattı ve kocasına döndü Colette. “Rydal gördüğümüz gece kulübünde yemek de yenebileceğini söyledi. Bu gece niye oraya gitmiyoruz yemek için?”</p>

  <p>Chester’ın önceden tahmin ettiği gibi, gece yarısında Rydal’la Colette hâlâ dans ediyorlardı. Chester yorgunluğunu hissetmeye başlamıştı. Rydal Keener hakkında fazla bir şey de öğrenememişti üstelik. Delikanlı Yale Üniversitesi’ne gittiğini, hukuk diploması aldığını, sonra da orduda askerlik yaptığını söylemişti. Avrupa’da geçirdiği iki yılı, vasiyetinde kendine 10.000 dolar bırakan büyükannesine borçluydu. Öykünün büyükanne tarafına inanmıştı Chester, ama Yale ve hukuk diploması kısmından kuşkuluydu. İki yıl Harvard’a gitmiş olan Chester'ın yalnızca bir kez -o da şöyle bir- gördüğü Yale Üniversitesi hakkında bildikleri çok kısıtlıydı. Rydal’ın gerçekten de Yale’e gidip gitmediğini anlayabilmek için sorulacak soruları bilmiyordu. Tek öğrenebildiği, delikanlının hayatında hiç çalışmamış olmasıydı - ki bu da kötüye işaretti. Chester her iki dakikada bir, parlak mavi giysisiyle ufacık pistte dans eden Colette’e ve Rydal’a bakıyordu. Taverna zifiri karanlığa yakın loş bir yerdi, ama geri kalan herkes hızlı hızlı dans ettiği için Rydal’la Colette hemen göze çarpıyorlardı. Chester dördüncü viskisini söyledi.</p>

  <p>“Artık gitsek diyorum, ne dersiniz?” diye sordu Chester, Rydal’la Colette masaya dönünce. “Bu uzun bir gün oldu hepimiz için.”</p>

  <p>“Ama, sevgiliiim!” dedi Colette. “Birazdan bir gösteri daha var. Değişik bir gösteri. Hiç olmazsa onu bekleyemez miyiz?” Colette yerine oturdu.</p>

  <p>Biraz daha bekleyebileceğini bilen Chester da yerine oturdu yeniden.</p>

  <p>Anlaşıldığı kadarıyla Colette’le dans pistinde başlattıkları -ve görünüşe göre Yunan taverna müziği, halk dansları ve erkeklerin bazen neden erkek erkeğe dans ettikleri konusuyla ilgili- sohbete kaldıkları yerden devam etti Rydal. Chester da bir yerden duymuştu bunu. Nedeni cinsler arasında var olan çekingenlikti belki de. Birbirlerine uzak durarak, çevik ayak figürleriyle dans eden iki erkek vardı pistte. Hiç de ilginç gelmiyordu bu Chester’a; ama Colette büyülenmiş gibi Rydal’ı dinliyordu.</p>

  <p>“Bunlar rehber kitabımız <i>Guide Bleu</i>'de de yazıyor,” dedi Chester.</p>

  <p>Dedi ama bu sözleri diğer ikisinin sohbetlerini etkilemedi, çünkü Rydal bambaşka bir konuda bir şeyler anlatıyordu şimdi. Dantel gömlekler filan gibi bir şeyler.“ Her şey hakkında o kadar çok bilgisi vardı ki Chester çoğunun uydurma olduğundan kuşkulanmaya başlamıştı.</p>

  <p>“Bir şey içmek ister misin?” diye sordu Rydal’a, garson kendi viskisini getirince.</p>

  <p>Rydal Colette’e baktı. “Bir içki?”</p>

  <p>“Hayır, yo dur; bir bira içeyim.”</p>

  <p>İkisi de birer bira söylediler.</p>

  <p>Sonunda gösteri başladı. Chester’ın salondaki kahkahalardan anlayabildiği kadarıyla çoğu sözcük oyunlarına dayanan saçma sapan bir şovdu bu. Chester tek kelimesini bile anlamamıştı tabii. Üstelik oturmaktan da usanmıştı. Gün boyu otobüste oturduğu yetmiyormuş gibi şimdi de burada oturuyordu işte. Sonunda şov bitip pist boşaldı. Bu gece yalnız bir kez dans ettiği Colette’i dansa kaldırmaya niyet etmişti az önce, ama şu anda kendini bunu yapamayacak kadar yorgun ve aksi hissediyor, suratını asarak bu geceden nasıl sıkıldığını ve Rydal’a karşı duyduğu hoşnutsuzluğu göstermek istiyordu.</p>

  <p>“Ne dersin, artık kalkalım mı?” diye sordu karısına.</p>

  <p>“Yalnızca bir tek dans daha, sevgilim; söz veriyorum,” diyerek ayağa kalktı Colette.</p>

  <p>Karısının bakışlarının Rydal’ı dansa davet ettiğini gördü Chester. Oysa Rydal ne bir söz söylemiş ne de bir işaret vermişti. Onların uzaklaşışını, asık suratına bilerek oturttuğu -ve piste doğru yürürlerken dönüp bir kez olsun arkalarına bakmadıkları için Rydal’la Colette’in tabii ki görmedikleri- bir kızgınlık ifadesiyle izledi Chester. Elindeki viski kadehini çevire çevire derin düşüncelere daldı. Atina’da kendisini bekleyen mektupları düşünüyordu. Kuşkusuz bir sürü mektup gelmişti kendisine. Aynı zamanda muhasebecisi olan Dallas’taki adamından Unimex şirketinin son durumu hakkında bir mektup bekliyordu örneğin. Soruşturmaya alınmış mıydı bu şirket? Sonra New York’taki Jesse -asıl isminin MacFarland olduğunu bilen Jesse- konusu vardı bir de. Eğer Yunanistan’daki bu olay New York gazetelerinde çıkmışsa, Jesse bu haberi okumuş, bu arada Atina’ya gönderdiği mektuplara yanıt alamayınca da paniklemiş olabilirdi. New York gazeteleri kendisi hakkında ne yazıyorlardı acaba? Önemli olan buydu. Kandiye’deyken <i>Herald Tribune</i> gazetesinin Paris baskısını bile bulamamıştı.</p>

  <p>Orkestra ağır tempolu romantik bir parça çalmaya başlamıştı. Yalnızca kemanın akordeona eşlik ettiği bu parça sanki özel olarak Rydal ve Colette için çalınıyordu. Chester canı sıkılarak pistte kalan son çiftin onlar olduğunu gördü. Dişlerini sıktı ve bu müziğin en az 15 dakika daha süreceğini düşünerek kaderine razı oldu. Müzisyenler hülyalı gözlerle izliyorlardı Rydal’la Colette’i - ya da Chester’a öyle geliyordu. Masadan kalkıp erkekler tuvaletinin yolunu tuttu.</p>

  <p>Geri geldiğinde, Rydal’la Colette’i masada oturuyor buldu. Müzik susmuştu.</p>

  <p>“Gidelim mi, sevgilim?” diye sordu Colette.</p>

  <p>“Eğer hazırsan,” diye yanıt verdi Chester, yüzünde gergin bir gülümsemeyle.</p>

  <p>Rydal’la Chester, 100 drahmi olacağını tahmin ettikleri hesabı ve bahşişi yarı yarıya kırıştılar. Chester kendi payına düşene el alışkanlığıyla 50 drahmi daha ekledi. Yürüyerek otellerine döndüler; uyuklayan asansörcüyü uyandırıp yukarıya çıktılar ve koridorda Rydal’a iyi geceler dilediler.</p>

  <p>“İyi uykular, iyi rüyalar,” diye el salladı Rydal, odasına doğru uzaklaşırken.</p>

  <p>Delikanlının gülümsemesi çok kendini beğenmiş geldi Chester’a.</p>

  <p>Odalarına girince ceketini çıkartıp kendine bir bardak su doldurdu. Bardağa su yerine kendi viskisinden koymayı yeğlerdi tabii ama Colette’le konuşurken elinde su bardağıyla daha ayık görüneceğini hesaplamıştı.</p>

  <p>“Sen pek eğlenmedin, öyle değil mi, sevgilim?” dedi Colette. Sırtından çıkarttığı mavi elbisesini dolaba asmaya hazırlanıyordu.</p>

  <p>“Şantajcının biriyle yakınlık kurmak pek de akıllıca değil,” diye yanıt verdi Chester sesini yükseltmeden.</p>

  <p>“Şantajcı mı?” Menekşe rengi gözlerinin saf bakışlarını kocasına çevirmişti genç kadın.</p>

  <p>Sanki Rydal kapıya kulağını dayamış, içeriyi dinliyormuş gibi sesini alçaltarak, “Şantajcıya dönüşme olasılığı yüksek biriyle yani,” dedi Chester karısına yaklaşarak ve aynı anda Rydal’ın gerçekten de kapıyı dinliyor olabileceği geldi aklına. “Dün gece Kandiye’de ona üç gün daha bizimle birlikte kalması için 5.000 dolar ödemeyi önerdim,” deyip bir yudum su içti Chester. Gözlerini Colette’in gözlerinden ayırmıyordu. “Hemen kabul etti, bilmiş olasın.”</p>

  <p>“Eee?.. Anladığım kadarıyla bu parayı senden o istememiş,” diyerek elbisesini dolaba asıp banyoya doğru yürüdü Colette. “Parayı ona sen önermişsin.”</p>

  <p>Karısının siyah külotu ve tam ortasından sutyeninin siyah arka şeridinin geçtiği çıplak sırtı bir anlığına aklını dağıttı Chester’ın. “Banyoya gidersen seninle nasıl konuşabilirim?” dedi sıkıntı yüklü ama yine de alttan alan bir ses tonuyla.</p>

  <p>“Yalnızca sabahlığımı giyeceğim. Bütün bu tatava da ne oluyor kuzum?” Sabahlığının kuşağını bağlayarak banyodan çıktı Colette.</p>

  <p>“Şu oluyor... Ona ne anlatıp duruyorsun, bilemem, ama... zaten yeterince biliyor. Pazar gecesi yanımızdan ayrılacak. Pazar gecesinden sonra... daha güvende hissedeceğim kendimi. Ondan kurtulunca, çok güvende hissedeceğim, çoook.” Bunları söylerken başını hep Rydal’ın odasından yana sallamıştı Chester.</p>

  <p>Colette hiçbir şey söylemedi; yalnızca kaşlarını kaldırdı. Yatağın üstüne oturmuş, başucu masasından aldığı törpüyle bir yandan tırnaklarından birini törpülüyor, bir yandan da kocasının sözüne devam etmesini bekliyordu.</p>

  <p>“Seninle pek bir içli dışlı olmaya başladı. Bu da benim hiç hoşuma gitmiyor. Ona ne söylediğine dikkat etmeni istiyorum. Bunu anlıyorsun, değil mi. Colette?” “Hı-hı,” dedi Colette hiç istifini bozmadan. “Niye böyle sinirlisin, anlayamıyorum doğrusu.” Hâlâ tırnağını törpülüyor, arada bir durup tırnağını inceliyordu.</p>

  <p>“Yanıtı çok basit,” dedi Chester ve karısının burnunun dibine kadar sokuldu. “Pazar gecesi onu başımızdan atabileceğimizden emin değilim. Eğer kalmaya ve de daha fazla para sızdırmaya kalkarsa, ne yapabileceğimi...”&nbsp;</p>

  <p>“İyi ama senden para istememiş ki!”</p>

  <p>“Onu niye savunuyorsun? Her gece seninle öpüşüp koklaşarak daha şimdiden durumumuzdan yararlanmaya başladı bile!”</p>

  <p>“Saçmalama, Chester! Öpüşüp koklaşmakmış!”&nbsp;</p>

  <p>Tersleyen at gibi hıhladı Chester ve içinde hâlâ biraz su olan bardağına viski koydu masadaki şişeden. “Bilmek istediğim, ne pozisyon almam gerektiğini bilmem için, ona şimdiye kadar neler anlattığın.”</p>

  <p>“Neyle ilgili?”</p>

  <p>“İşlerimle ilgili. Bizle ilgili. Her şeyle ilgili.”</p>

  <p>“Yüzün kızarmaya başladı, sevgilim. Bence yeterince viski içtin bu gece. Ona hiçbir şey anlatmadım,” dedi Colette kesin bir tavırla. “Büyük olasılıkla birkaç tane viski yuvarladıktan sonra senin ona anlattıklarının yanında devede kulak kalır benim anlattıklarım. Aslını sorarsan, bu gece hep o konuştu diyebiliriz. Onbeş yaşındayken âşık olduğu bir kızdan söz etti durdu bu gece.”&nbsp;</p>

  <p>“Onbeşindeyken mi?” diye soran Chester’ın kaşları çatılmıştı.</p>

  <p>“Evet. Kız da onbeşindeymiş. Kuzini oluyormuş. Agnes. Paskalya tatilini Keenerlann evinde geçirmeye gelmiş. On gün süren bir aşk macerası yaşamışlar birlikte; sonra Rydal’ın annesiyle babası durumu öğrenmişler ve Rydal’ı kapı dışarı etmişler.”</p>

  <p>“Hmmm,” dedi Chester, anlatılanlara pek de ilgi göstermeyerek. “Kapı dışarı mı edilmiş? Yani evlatlıktan ret mi etmişler? Böyle mi bitirmiş yani Yale Üniversitesi’ni?”</p>

  <p>“Yok canım, hemen atmamışlar. Babasından iyi bir papara yemiş. Rydal’ın ilişkinin iki taraflı olduğunu söylemesine karşın kızı baştan çıkartmakla suçlamışlar onu; çünkü aile olayı öğrendikten sonra kız Rydal’ın annesine gidip Rydal’ın kendisini ayarttığını, Rydal’dan ve bütün bu olanlardan kendini kurtarmak istediğini söyleyerek annesiyle babasının Rydal’ı kendinden uzak tutmalarını istemiş salya sümük. Ne berbat şey, değil mi? Oysa zavallı Rydal aşklarının karşılıklı olduğunu, yaşları gelir gelmez evleneceklerini filan düşünüyormuş. Yani bu ihanet sence de tam bir yıkım değil mi onbeş yaşında bir yeniyetme için?”</p>

  <p>“Bunu bilemem,” diyerek bir sigara yaktı Chester.</p>

  <p>“Bence öyle. Rydal’ı perişan etmiş bu olay. Hemen ardından da Rydal bir bakkalı soymaya kalkmış. Babası da şahin gibi binmiş tepesine; oğlunun ıslahevine gönderilmesini sağlamış.”</p>

  <p>“Orada çok yararlı bir sürü şey öğrenmiş olmalı.”</p>

  <p>“Niye bu kadar şüphecisin? Hayır, nefret etmiş oradan. Tam iki yıl kalmış ıslahevinde. Bir Harvard profesörünün oğlunun başına gelecek şey mi bu?”</p>

  <p>“Kendinin bir Harvard profesörünün oğlu olduğunu mu söylüyor yani?”</p>

  <p>“Evet,” dedi Colette, Rydal’a inandığını gösteren bir tavırla. “Islahevinde geçirdiği o iki yılın sonunda, Rydal’ın söylediklerine inanmış olan büyükannesi destek olmuş üniversiteyi bitirmesine. Babasıysa... şey... Rydal onun da biraz yardım ettiğini söyledi ama... her neyse... babasıyla bir daha asla doğru dürüst barışmamışlar. Agnes’in 17 yaşındayken oturduğu kent Great Barrington’da -neredeyse silah zoruyla- evlendiğini söyledi Rydal.”</p>

  <p>Chester kendini koltuklardan birine bırakıverdi. “Görüyorum ki bu gece destansı bir kuyruklu yalan dinlemişsin,” dedi. “Hem de dans pistinin tüm o gürültü patırtısı içinde ha?”</p>

  <p>“Bölük pörçük. Rydal bütün bu olayları benden daha kısa anlattı. Senin kavrayamadığın şeyse, bu öykünün <i>anlamı</i>. Bir gencin -bir yeniyetmenin- başından bütün bunlar geçtikten sonra yine de dürüst kalabilmesi bence önemli bir şey. Baksana yine de Yale’in hukuk fakültesini bitirebilmiş, bu önemli bir şey değil mi yani?”</p>

  <p>Rydal’ın karısını tümüyle kendi yanına çekmiş olduğunu görebiliyordu Chester. Bu durum bir bakıma eğlenceli sayılabilse de, sandığından da kötüydü. “Peki söylediği her şeyin yalan olmadığını nereden biliyorsun?” diye sordu.</p>

  <p>Colette elindeki törpüyü başucu masasına bırakarak Chester’ın gözlerinin içine baktı dimdik. “Bunları söyleyiş tarzından,” diye yanıt verdi.</p>

  <p>“Hmmm... bana gerçekmiş gibi gelmiyor. Peki ne neden oldu bunları anlatmasına? Bunu bilmeyi çok istiyorum.</p>

  <p>“Çünkü bir ara dedi ki... of, nasıl olsa anlamayacaksın bunu. Üstelik de bana kızacaksın,” diyerek ayağa kalkıp arkasını Chester’a döndü ve çoraplarını çıkartmaya başladı Colette.</p>

  <p>“Ne neden oldu?” diye üsteledi Chester inatla.</p>

  <p>“Beni Agnes’e benzettiğini söyledi. Görünüşümden değil, kişiliğimden -beden yapımdan- dolayı.”</p>

  <p>“Beden yapın mı? Beden yapını biliyor muymuş yani?.. Eh, herhalde biliyordur. Yakın dans etmeyi seviyor ne de olsa!”</p>

  <p>Birdenbire ayağa kalktı Chester. Bir şeye vurmak, bir şeyi kırmak geliyordu içinden; ama tek yaptığı, boşluğa bir yumruk sallamak oldu. Colette gördü bunu.</p>

  <p>“Sakinleş de yat artık, sevgilim,” dedi genç kadın usulca.</p>

  <p>“Onunla bir daha dans etmeni istemiyorum, anlıyor musun? Bir tek kere bile,” dedi Chester. Parmağını Colette’e doğru sallıyordu.</p>

  <p>Boş ve sakin bakışlarla kocasına baktı Colette. “Bu saçmalık,” dedi.</p>

  <p>Kafasında bir an şimşek çakan Chester aslında her ikisinin de kendisine şantaj yapabileceğini farketti. Her ikisinin de. Rydal’ın dümen suyuna giren Colette ve hem karısına hem parasına konan Rydal. “Saçmalık maçmalık değil bu. Karımın her akşam durup dururken başımıza sardığımız bir jigolo tarafından mıncıklanıp ellendiğini -hatta öpüldüğünü!- görmek zorunda olmamak gibi ahlâkî bir hakkım var benim,” diye gürledi.</p>

  <p>“Başımıza <i>bizim</i> sardığımız mı?” dedi Colette başını kaldırarak. Gözlerinde şimşekler çakıyordu. “Ahlâkî haktan söz etmek sana mı kaldı? Sana... birini öldürmüş olan sana?” dedi alçak sesle ve kocasına doğru yürümeye başladı. “Sen kalkıp birini öldürdün ve bunu hiç umursamadın da konu <i>dans etmeye</i> gelince beni suçlamaya mı kalkıyorsun?”</p>

  <p>Chester karısının kendisine karşı çıktığını hiç görmemişti daha önce. O kadar afalladı ki bir anlığına ne diyeceğini bilemedi. Bardağı tutan eli zangır zangır titriyordu. “Demek seninle konuşuyor... bir sürü şeyden konuşuyorsunuz ha?” diyebildi sonunda.</p>

  <p>“Ne demek istiyorsun?” diye sordu Colette kaşlarını çatarak. Hâlâ saldırgan bir hali vardı.</p>

  <p>“Senin olmayan bir düşünce çizgisine getirmiş bu herif seni. Elinden geleni yapıyor, değil mi?”</p>

  <p>“Çılgın bir kıskançlık bunalımı geçiriyorsun sen. Ya da gerçekten çıldırmışsın.”</p>

  <p>“Senin ne zaman başkasının ağzıyla, ne zaman kendin olarak konuştuğunu anlarım ben,” diye yanıtı yapıştırdı Chester.</p>

  <p>“Bir katilden ahlâk dersi alacak değilim ben,” dedi Colette. “Doğrusunu istersen, bir katille evli olmaktan da hiç hoşnut değilim.”</p>

  <p>“O sözcüğü kullanma! Bunun bir kaza olduğunu bal gibi biliyorsun.”</p>

  <p>“Yine de cinayet işte. Korkunç bu!”</p>

  <p>“Bundan daha korkunç şeyler de vardır.”</p>

  <p>“Ne örneğin?”</p>

  <p>İşte gerçek Colette bu, diye düşündü Chester. Karşısında duran kişi; aptalı ya da saftoronu ya da yönlendirilebilen, kocasının kendisini daha bir erkek hissetmesini sağlamak için kadınca hilelere başvuran bir kadını oynayan biri değil, gerçek Colette’ti. Sanki bir kadınla değil de bir erkekle karşı karşıyaymış gibi hissetti kendini Chester. Yo diye düşündü, bu gerçek değil. Zorlanarak yutkundu. “Ne demek istiyorsun sen?” diye sordu alçak sesle.</p>

  <p>“Artık senden emir almak istemiyorum demek istiyorum. Böyle emirler.”</p>

  <p>“O serseriye âşık mı oldun?” diye sordu Chester.</p>

  <p>“Bilmiyorum.”</p>

  <p>“<i>Bilmiyor</i> musun?” Chester içinde sessizce bir bomba patlamış da içini boşaltıvermiş gibi hissetti kendini. “Bu... bu nasıl bir yanıt böyle? Çünkü âşık olduysan, bu gece -hemen şimdi!- çekip gidiyoruz buradan, beni anladın mı? Hemen! Bu gece!” Chester’ın sesi aslan homurtusu yüzeyine yükselmişti bunları söylerken.</p>

  <p>Bu tavrının Colette’i korkuttuğunu gördü. Bunu görmek onu biraz yatıştırdı.</p>

  <p>“Ona âşık mâşık değilim,” dedi Colette güç duyulan bir sesle. “Hem eğer sesini alçaltmazsan, gecenin bu saatinde otelden atılabiliriz.”</p>

  <p>Chester bir sigara yakıp kibriti başucu masasının üstünde duran sigara tablasına doğru fırlattı. “Böyle daha iyi,” dedi.</p>

  <p>Bu sözler kendisini yeniden kızdırmış gibi hırsla Chester’a döndü Colette. “Niye ki? Sana henüz hiçbir şey için söz vermiş değilim. Sevmiyorum emir almayı; hem de bir...” deyip sustu genç kadın. Sesi ağlamaklı çıkmaya başlıyordu. Bir gayret kendini toparladı. “Ben onun efendiden bir genç olduğuna inanıyorum. Hiç de öyle biri olmamasına karşın, ona ha bire şunu bunu demeni de istemiyorum. Ondan hoşlanıyorum ben. O da benden.” Meydan okuyan bakışlarla kocasına bakıyordu Colette.</p>

  <p>Chester’ın gücü kalmamıştı artık. Yatağın yanında yere yığılıverecek kadar yorgun hissediyordu kendini. Kaşlarını çattı; güm diye yatağın üstüne oturdu; ve ayakkabılarını çıkartmaya başladı. Bu gecelik yeter. Ne de olsa yarın başka bir gündü. Karısını seviyordu ve onu elinden kaçırmaya hiç niyeti yoktu. Onunla evliydi, öyle değil mi? Evlilik dokuz puan ederdi. Yok be, on puan ederdi lânet olsun!</p>
</body>
</html>
