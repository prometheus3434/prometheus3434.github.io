<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 style="text-align: center;">5</h2>

  <p><br /></p>

  <p>Chester saat onbiri biraz geçe Hotel Dardanelles’e döndüğünde, Colette’i yatakta ağlar buldu. Yatağın başucu lambası yanıyordu. Başını kıvırdığı sol koluna dayamış olan Colette yüzünü kapıya dönmüş, yan yatıyordu yatakta.</p>

  <p>“Ne var? Ne oldu, sevgilim?” diye sordu Chester, yatağın yanına diz çökerek.</p>

  <p>“Off, bilmiyorum ki,” dedi Colette. Ağladığı zaman hep olduğu gibi tiz ve çocuksu çıkıyordu sesi. “Ne bileyim... Dünya başıma - başımıza - yıkılıyor sanki.”</p>

  <p>“Ne demek istiyorsun, bir tanem?”</p>

  <p>Eliyle sağ gözünün yaşını sildi Colette. “O adam öldü, öyle değil mi?”</p>

  <p>“Evet, sanırım öldü. Üzgünüm, bebeğim; ama bir kaza olup -ki bir kazaydı zaten- ölmüş olması bizim için bir şans; çünkü o polis birkaç dakika sonra kendine gelseydi, oradan asla kaçamazdık. Bu şekilde...”</p>

  <p>“Bu konuda nasıl bu kadar umursamaz oluyorsun, anlayamıyorum,” diye kocasının sözünü kesti Colette.</p>

  <p>“Soğukkanlı olmalıyım da ondan. Umursamaz değilim ama -bu vartayı atlatmak istiyorsak- soğukkanlılığı elden bırakmamam gerekiyor. Elim ayağıma dolaşsa, daha mı iyi olurdu yani?”</p>

  <p>“Ha-a-yır,” diye mızıldandı Colette, uysal bir çocuk gibi.</p>

  <p>“Tamam işte. Ben ne yapmam gerekiyorsa onu yapıyorum. Yeni pasaportlarımız perşembe günü Girit’te elimizde olacak. Onları getiren adamla uçaktan iner inmez buluşacağım. Ve de bak sana ne getirdim.” Chester ayağa kalkıp ceketinin cebindeki inci bileziği çıkarttı ve Colette daha iyi görebilsin diye başucu lambasının ışığına tuttu.</p>

  <p>Colette birkaç saniye baktı inci bileziğe; sonra başını kaldırmadan sağ elini uzatıp ona dokundu. Parmak uçlarıyla bileziği şöyle bir oynatıp yarı kaldırdı yerinden Chester’ın avcunun içinde; sonra, “Pek de güzelmiş,” deyip elini yine çarşafların altına çekti.</p>

  <p>“Tat-lııım...” dedi bir anlığına ne yapacağını şaşıran Chester. “Bunlar gerçek inci. Hem de onları neredeyse bedavaya aldım. Yalnızca 500 Amerikan Doları’na. Hadisene! Bu gece bana bir gülücük yok mu?” Karısının yumuşacık, sıcacık yüzünü parmakları arasında tutuyordu sevgiyle.</p>

  <p>Genelde gülümser, öpülmeyi beklerdi Colette. Bu geceyse gözleri dertli dertli, neredeyse kocasını paylarcasına bakıyorlardı. “Bu senin siciline işlenecek, değil mi?” diye sordu.</p>

  <p>“Ne?”</p>

  <p>“O Yunanlı polisi öldürdüğün.”</p>

  <p>Chester ellerini karısının yüzünden çekip yatağın kenarına oturdu şaşkınlıkla. “Chester MacFarland’ın siciline yazılabilir sanırım, ama şimdilik MacFarland’ın <i>benimle</i> bir bağlantısı yok,” dedi. Dünyanın en mantıklı açıklamasını yapmış gibi bakıyordu karısının yüzüne. “MacFarland... Perşembe günü başka bir ismimiz olacak bizim.” Bir süre karısının bir şey söylemesini bekledi; Colette hiçbir şey söylemeyince yataktan kalkıp paltosunu çıkarttı.</p>

  <p>“Ben kaygılıyım, Chester,” dedi Colette. Babasının yeniden yanına oturmasını isteyen bir çocuğun sesi gibi çıkıyordu sesi.</p>

  <p>“Bunu biliyorum sevgilim, ama yarın kendini daha iyi hissedeceksin. Sana söz veriyorum. Rydal biletlerimizi alacak. Parasını ona verdim. Tüm yapmamız gereken, yarın sabah saat onda havaalanında olmak.”</p>

  <p>Colette yanıt vermedi. Chester karısının gözlerinin hâlâ açık olduğunu gördü. Dümdüz önündeki boşluğa bakıyordu genç kadın. Banyosunu akşam yemeğinden önce odalarındaki küçücük küvette ılık suyla yapmış olan Chester pijamalarını giydi ve elektrikli tıraş makinesiyle tıraşını oldu. Gür ve bereketli bir sakalı vardı ne de olsa ve bu gece iki kişilik yatakta yatacaklardı karı-koca. Diş fırçasındaki su damlalarını silkelerken, “Ha, bu arada... şu genç de bizimle birlikte geliyor yarın,” dedi. “Buna ne dersin? Bence epey yararlı olacak bu.”</p>

  <p>“Girit’e mi geliyor?” diye sordu Colette. İlk kez kaldırmıştı başını kolundan.</p>

  <p>“Evet. Bunu ona -gelmek istersen yani diyerek- ben önerdim. Yaptıkları için tek kuruş para almayı reddetti. Bana öyle dedi yani. Arkadaşı Niko’ya ödeyeceğim 1.000 dolardan pay alıyordur belki, ne bileyim. Her neyse... o da bizimle geliyor işte. Hem bu bizim için bir şans,” diyerek sesini alçaltıp Colette’e doğru yürüdü Chester; ama karısının yüzüne bakmıyor, tüm dikkatini elindeki yüz havlusuyla ellerini kurulamaya vermiş görünüyordu. “Girit’te polis tarafından sorgulanacak filan olursak, bütün bu akşamüstünü bizimle geçirdiğini, o Yunanlı dedektifi hiç görmediğimizi filan söyleyebilir ve...” Perşembe gününden sonra MacFarlandlar değil başka pasaportlara sahip bambaşka kişiler olacaklarını anımsayıp bu tanıklığa gerek kalmadığını farkederek cümlenin yarısında susuverdi Chester.</p>

  <p>“Demek senden para almak istemedi? Ne kibar çocuk, değil mi? Gördün mü, kuşkulanmakta haksızmışsın,” dedi Colette gülümseyerek. Yatakta oturmuş, kollarını bacaklarına dolamıştı şimdi.</p>

  <p>“Öyleymiş. Ola ki...” deyip sustu Chester. Bal gibi de bir şantajcı olabilecek birini -ortada hiçbir geçerli neden yokken- Girit’e davet edip peşlerine taktığı için budalalık yaptığını düşünmeye başlamıştı. Perşembeden sonra Rydal Keener’ın onlara hiçbir yararı olmayacaktı. Peki ama Rydal bundan neden söz etmemişti? Onun cin gibi zeki bir genç olduğundan hiç kuşkusu yoktu Chester’ın. Karısının artık asık olmayan, biraz neşelenmiş suratına çevirdi gözlerini. Gözyaşları kesilmişti. Masanın üstünde duran viski şişesine doğru yürüdü Chester. “Uyku ilacı niyetine sen de bir tane ister misin?” diye sordu.</p>

  <p>“Hayır sağol. Aslında koca bir bardak soğuk süt çekiyor canım.”</p>

  <p>“Aşağıdan isteyeyim mi?” diye sordu Chester, viski şişesini yeniden masanın üstüne bırakıp elini telefona uzatarak.</p>

  <p>“Iıı... hayır,” dedi Colette başını sallayarak. Gözlerini yine önündeki boşluğa dikmişti. Aklı başka yerdeydi sanki. “Umarım o binlikten bir şeyler alır,” dedi.</p>

  <p>“Niye ki?”</p>

  <p>“Çünkü bunu hakettiği kanısındayım. Ayrıca ihtiyacı da var. Ayakkabılarını farkettin mi?”</p>

  <p>“Evet, ettim,” dedi Chester, viskisinden bir yudum alıp kaşlarını çatarak. “Perşembeden sonra ona ihtiyacımız olmayacağını da farkettim az önce. Yani bir şey olur da yeni pasaportlar elimize geçmez ve biz de pasaportlarımızı çaldırdığımızı filan söylemek zorunda kalmazsak. Gerekirse bütün bu akşamüstünü bizimle birlikte geçirdiğini söylemeye hazır olduğunu söyledi bana, biliyor musun?”</p>

  <p>Belli belirsiz bir hıhlamayla güldü Colette. Onun bu gerçeğe birkaç dakika önce varmış olduğunu farketti Chester. Zaten olaylara dümdüz baktığı için kafası daha hızlı çalışan Colette’in beyninin, bu yönden kendi beyninden daha becerili olduğunu düşünürdü hep.</p>

  <p>“Her neyse... Yunanca bilmesi yararlı olur herhalde,” dedi genç kadın. “Üstelik çok efendi biri olduğu da hemen belli oluyor.”</p>

  <p>“Öyle mi? Umarım doğrudur... Lambayı kapayalım mı artık?”</p>

  <p>“Evet. Bana Massachusettsli olduğunu söyledi.”</p>

  <p>“Ya? Ne olmuş yani? Ben Massachusetts’ten gelen bir sürü kıtıpiyos insan tanıyorum.”</p>

  <p>“İyi ama bu genç hiç de kıtıpiyos birine benzemiyor!” deyip kocasının kolları arasına sokularak başını göğsüne dayadı Colette.</p>

  <p>“Ayakkabılarından söz ediyordun.”</p>

  <p>“Boş ver ayakkabılarını,” dedi Colette. “Kibar tavırlı biri olduğu belli. Fakir bir aileden geliyor olabilir ama iyi bir aileden geldiği kuşkusuz.”</p>

  <p>Chester hoşgörüyle gülümsedi karanlıkta. Colette’le asla tartışmayacağı konulardan biriydi bu. Karısının güney eyaletlerinden olduğunu sanıyordu. Birdenbire banyodaki su borularından biri takırdamaya başladı; ardından da sanki birkaç duvarın ardından geliyormuşa benzeyen kızgın bir erkek sesinin bağırarak bir şeyler söylediği duyuldu. Bu bağırışlara tiz bir kadın sesi yanıt verdi.</p>

  <p>“Tanrım!” dedi Colette. “Umarım bu böyle sürmez bütün gece.”</p>

  <p>“Ben de,” diyen Chester, Rydal’ın onlarla birlikte geleceğini öğrendiğinden beri karısının keyfinin yerine gelmiş olduğunu farketti. Oysa karısını buna razı edebilmek için epey uğraşacağını sanmıştı. İlginç. Derken bu akşam elinde bavulla banyodan çıktığında onların birbirlerine nasıl baktıklarını anımsadı. Demek ki. Belki. Belki de Rydal’ın kısa bir süre sonra kendi tanıklığına gerek duymayacaklarını söylememesinin nedeni buydu. Chester olduğu yerde kıpırdandı. İsterse yanlarında kalmak konusunda Chester’ı tongaya bastırmıştı delikanlı. Kimbilir, belki de 100 ya da 1.000 dolardan fazlasının peşindeydi.</p>

  <p>“N’oldu, sevgilim? Başımın yükü ağır mı geldi?”&#160;</p>

  <p>“Sen bana hiçbir zaman yük olamazsın,” dedi Chester. Huzursuzlanmıştı. Bütün gece durup durup düşünmeden edemediği gibi, yine King’s Palace Oteli çalışanlarının cesedi sabahın beş buçuğu gibi erken bir saatte bulabileceklerini, polislerin otobüs ve trenleri aradıktan sonra yedi buçuk gibi Atina otellerini taramaya başlayabileceklerini düşünmekteydi. Otel Dardanelles’den ayrılmadan önce, saat sekiz sularında burada yakalanabilirlerdi. Uzun ve korkunç bir gün geçirdiği için aşırı bir kötümserliğe mi kapılıyordu yoksa? Akşam yemeğinde bir biftek ısmarlamış, ama neredeyse elini bile sürememişti. Colette de kalkmış, bütün bu olanları umursamadığını söylüyordu! Colette uykuya daldıktan çok sonra -ta ki kolu uyuşuncaya kadar- hâlâ gözleri açık yatakta sırtüstü yatmaya devam etti Chester; sonra kolunu usulca karısının ensesiyle yastık arasındaki boşluktan çekip yan döndü yatakta.</p>

  <p>Sabah saat 07:30’da ilk uyanan Chester oldu ve telefonla kahvaltılarını ısmarladı.&#160;“<i>Amerikan</i> kahvesi ve kızarmış ekmekle reçel. Kızarmış ekmekler yağlanmış olacak... peki, tamam; yağ ayrıca getirilsin o zaman... Hayır, sütü de ayrı istiyorum, kahvenin içinde değil, anlaşıldı mı?.. Yo, yo; Fransız kahvesi filan demedim. <i>Amerikan</i> kahvesi... Tamam, anlaşıldı. Sütü aşağıda koyuyorsanız, öyle olsun. Hemen gönderin ama, oldu mu? Ha bir de hesabımızı hazırlayın lütfen.” Telefonu kapadı Chester. “Uffbe!” dedi.</p>

  <p>Bu arada Colette de uyanmıştı. “Dert anlatamıyor musun, sevgilim?” dedi yatakta oturup gülümseyerek. Kollarını yukarıya kaldırdı ve olabildiğince açtığı parmaklarını da sırtı gibi arkaya doğru gerip çukurlaştırarak saçlarının arasından geçirdi. Chester lavaboda tıraş olurken o da su doldurup içine girdiği küvetteki suyun neredeyse soğuk olmasından yakınıp duruyordu çığlık çığlığa. İşi bitince süngeriyle küveti temizleyerek, “Sana da banyo hazırlayayım mı, şekerim?” diye sordu.</p>

  <p>“Hayır, sağol. Bu sabah banyo yapmayacağım.”</p>

  <p>Chester bulaşık suyuna benzeyen kahvesini içmek ya da anlaşılan bu otelde kızarmış ekmek yerine geçen o pas rengi, yuvarlak zamazingolardan yemek için masaya oturmadı bile. Oysa Colette yumuşatmak için önce kahvesine batırdığı, sonra da bol kepçeden portakal reçeli sürdüğü o şeylerden 5-6 tanesini mideye indirmişti bile.</p>

  <p>“Şu tereyağını bir koklasana, Ches,” dedi gülerek. Tereyağı tabağını koklasın diye kocasına uzatmıştı. “Islak koyun gibi kokuyor.”</p>

  <p>Chester şöyle bir kokladı tabağı, aynı fikirde olduğunu söyledi ve kendi işine baktı. Şu andaki işi, sabah sabah içki içmesini onaylamayan karısına çaktırmadan banyoda birkaç yudum viski yuvarlamaktı.</p>

  <p>Saat dokuza çeyrek kala Olympia Havayolları’nın bürosundaydılar. Rydal kendisine biletleri Colbert adına alacağını söylemişti. Bavullarını teslim eden Chester hangi uçağa bineceğini söylemek zorunda kalmıştı ama ismini sormamışlardı. Chester yarım saat rötarlı olan 11:15’teki Kandiye uçağına bineceklerini söyledikten sonra Colette’le birlikte sokağa çıktı. Biraz yürümek, polisin Chester MacFarland’ı bulmak için ilk bakacağı yerlerden olan havayolları büroları gibi yerlerden uzaklaşmak istiyordu. Havaalanı öyle değildi sanki.</p>

  <p>Zaman geçmek bilmiyordu. Daha önce her gün iki kez yaptığı gibi yine American Express’e gidip kendisine postadan bir şey gelmiş mi diye bakmak geldi içinden ama bu dürtüyü hemen bastırdı Chester. Artık Chester MacFarland ismine gelen mektupları alamaz, bavulunda yatan aynı isme düzenlenmiş 500-600 dolar tutarındaki seyahat çeklerini Chester MacFarland diye imzalayamazdı. Acaba Rydal Keener -tam değerlerinden olmasa da- bu çekleri okutmanın bir yolunu bulabilir mi diye aklından geçirdi Chester bir anlığına.</p>

  <p>“Sevgilim! Şu pabuçlara bak hele!” diyerek bir dükkânın önüne sürükledi onu Colette.</p>

  <p>Yarım daire halinde dizildikleri için hepsi de kendisine işaret ediyormuş gibi duran tümü sipsivri burunlu, kızılımsı kahverengi ayakkabılarla dolu vitrine baktı Chester ve karısının sorusunu, “Evet, tabii; zamanımız var,” diye yanıtladı aklını vermeden. Sırtında koyu renk vizon ceketi olan Colette’in kapıya küt diye çarpışını ve yana dönerek açılmaya direnen kapıyı bu kez de omuzlamaya çalışışını izledi durduğu yerden.</p>

  <p>Colette kollarını açıp kocasının yanına döndü. El çantası ileriye uzanmış kolunda sallanıyordu. “Sersemler kapalıymışlar!” dedi. “Oysa bir şey satabilirlerdi bana. Saatin sabah dokuzunda kapalılar!” Minik bir kuş gibi kıpır kıpırdı Colette.</p>

  <p>Dükkânın kapalı oluşuna için için sevinmişti Chester. Karısının koluna girip onu tehlikeli bölgeye -Olympia Havayolları bürosuna doğru- yönlendirdi.</p>

  <p>“İşte orada!” dedi Colette, açık kül rengi eldivenli eliyle işaret ederek; sonra elini salladı.</p>

  <p>Rydal onu görmüştü. O da el salladı karı-kocaya. Elinde kahverengi bir bavul, kaldırımda onlara doğru yaklaşıyordu. İşaretparmağını kaldırıp oldukları yerde durup beklemelerini işaret ettikten sonra Olympia Havayolları bürosuna girerek gözden kayboldu. Büronun önünde taksiler durmaya, insanlar inmeye başlamışlardı. Hamallar ellerinde bavullarla koşuşturuyorlardı.</p>

  <p>“Biletlerimizi almaya gitti,” dedi Chester.</p>

  <p>“Hadi ama... sonunda bizim de oraya girmemiz gerekecek,” dedi Colette kocasını kolundan çekiştirerek; sonra durdu ve Chester’ın harekete geçmesini bekledi. “Biletler için ona para vermen gerekmez mi?”</p>

  <p>“Dün gece bizimkiler için ona para verdim. Nakit olarak,” dedi Chester. “Şimdi kendi biletini alıyor.” Havayolları bürosuna doğru ilerlerken ayakları sanki geri geri gidiyordu Chester’ın.</p>

  <p>Bavullarının yanında kümelenmiş duran 20-30 kadar insanın arasında buldular Rydal’ı. Başını hafifçe kaldırarak onları selamladı delikanlı. Bavulların ve elleri kolları dolu hamalların arasından yol bularak delikanlının yanına doğru yürüdü Chester’la Colette.</p>

  <p>“Günaydın, Bayan Colbert,” dedi Rydal, başını hafifçe eğip genç kadını selamlayarak.</p>

  <p>“Günaydın,” dedi Colette.</p>

  <p>Rydal çevresindekilere bir göz gezdirip, “Onu bu sabah saat yedi sularında bulmuşlar,” dedi Chester’a.</p>

  <p>“Öyle mi?” dedi Chester. Sanki böyle bir şeyi hiç beklemiyormuş gibi tüyleri diken diken olmuştu. “Nereden duydun?”</p>

  <p>“Kaldığım otelin lobisinde bir radyo var. Saat dokuzdaki haberleri bekledim. Orada söylediler.” Bakışlarını Colette’e çevirmişti.</p>

  <p>Delikanlının soğukkanlılığı küçümseme kokuyor gibi geldi Chester’a. Onun tuzu kuruydu tabii ne de olsa. Evet, evet; Rydal Keener’ın tavrından kendini beğenmişlik ve tepeden bakarlık akıyordu hiç kuşkusuz; ama bunu dert etmenin sırası değildi şimdi. Eğer yarın akşamüstü delikanlı ortadan kaybolmak için 5.000 dolar isterse, parayı öder, ona güle güle derdi, olur biter.</p>

  <p>“İşte biletin,” diyerek Chester’a bir bilet uzattı Rydal.</p>

  <p>“Colette’inki nerede?” diye sordu Chester.</p>

  <p>Rydal çevrelerinde çene çalan kalabalığa baktı yan gözle. “Karınla kendime Colbert ismiyle tek bilet, sana da Robinson ismine başka bir bilet almanın daha iyi olacağını düşündüm,” diye yanıt verdi alçak sesle. “Uçakta da biz birlikte, sen tek başına oturmalısın. İsimleri dert etme. Kimse seninle konuşmayacaktır eminim. Bu uçuşta pasaport gerekmiyor, biliyorsun.”</p>

  <p>Bu duruma biraz alınan Chester ne diyeceğini bilemedi.</p>

  <p>“Eğer şu anda seni arıyorlarsa -diyelim uçaklarda- yanında karısı olan bir adamı arıyor olacaklar,” diye açıklamasına devam etti Rydal. “Böyle yaparsak, biraz daha şansımız olur diye düşündüm.”</p>

  <p>Chester başını salladı. Akla yakın geliyordu delikanlının söyledikleri. Hem topu topu iki saatlik bir uçuştu bu. “Tamam; olur tabii,” dedi Chester.</p>

  <p>“Galiba otobüse biniyoruz. Bavullarını otobüse yüklemelerini söyle hamallara.”</p>

  <p>Chester gidip söyleneni yaptı.</p>

  <p>İşte otobüsteydiler. Hepsi ayrı ayrı yerlerde oturmak zorunda kalmışlardı. Otobüs tıngır mıngır Ulusal Park’ın&#160;yanından geçmiş, fotoğraf makinesiyle daha dün kendisinin Colette’in ve bir İtalyan turistin de ikisinin birlikte&#160;resimlerini çekmiş olduğu Zeus Tapınağı’nın yarısı yerde yarısı ayakta sütunlarının çevresinden dönüyordu&#160;ağır ağır. Hâlâ Rolleiflex marka fotoğraf makinesine takılı duran filmi Kandiye’de Allah bilir hangi isim altında&#160;banyo ettireceğini düşündü Chester. Önündeki koltuğun&#160;arkası dizlerine değiyordu. Ayaklarının dibinde yerde&#160;yuvarlanan bir şeye çevirdi Chester gözlerini. Ucuz türden, ten rengi bir kalemdi bu. Bir tükenmez kalem. Üstünde Alman malı olduğu yazıyordu. Kalemi elinin tersinde denedi Chester. Hâlâ yazıyordu mavi mavi. Kimbilir, belki de bu bir uğur işaretiydi.</p>

  <p>Havaalanına vardıklarında, kahve ve içki servisi yapan barda hâlâ kahve içecek zamanları olduğunu gördüler. Chester bir espressonun yanı sıra konyak da ısmarladı kendine. Epey tedirgindi. Hoparlörler bangır bangır bağırıyor. Yunanca, İngilizce, Fransızca olarak gelen giden uçakların anonslarını yapıyor, hava durumunu bildiriyor, insanlara gelen mesajları okuyorlardı. Yüreği pırpır ederek Hotel King’s Palace’ta bir ceset bulunduğu haberini duymayı bile bekledi Chester. Rydal kahvesini bırakıp bir gazete almaya gitti. Havalanı gürültülü ve çok&#160;hareketliydi. Bir tek Colette sakin görünüyordu. Bacak&#160;bacak üstüne atmış, yüksek bar taburesinde oturuyor,&#160;saksıdaki yeşilliklerin arasına serpiştirilmiş geniş deri&#160;koltuklarda oturan insanların gazetelerinin ya da ince sigara dumanı bulutlarının ardındaki yüzlerine göz gezdiriyordu. Rydal elindeki Yunan gazetesinin sayfalarını çevire çevire -bu arada da ona buna çarpa çarpa- geri geldi.</p>

  <p>Başını sallayarak Chester’a gülümsedi hafifçe; genç kadının kibarca geri çevirdiği bir sigara ikram etti Colette’e; sonra kahvesini bitirdi.</p>

  <p>Önde Rydal’la Colette, birkaç kişi gerilerinden Chester, hep birlikte uçağa bindiler. Atina’dan kalkar kalkmaz önce denizin, sonra da pamuk kümesi bembeyaz bulutların üzerinde uçmaya başladı uçak. Chester elindeki&#160;<i>Guide Bleu</i>’yü karıştırarak Girit bölümüne geldi. Bugün&#160;her zamankinden karışık bulduğu Knossos haritaları hiç&#160;ilgisini çekmiyordu doğrusu. Motorların gümbürtüsü&#160;arasında arkasında oturan bir çiftin Yunanca konuşarak&#160;gülüştüklerini duyuyordu. Biraz ilerisinde, koltukları&#160;ayıran geçidin öbür yanında oturan Rydal’la Colette’in&#160;ne konuştuklarını merak etti Chester. Havadan sudan&#160;söz ediyorlardı herhalde. Colette’in ne yapacağı belli olmazdı. Ruh hali bir saniyede değişebilirdi. Onu hiç dün&#160;geceki kadar huzursuz görmemişti, ama bu ruh hali bile&#160;birkaç dakikada buharlaşıp uçuvermişti. <i>Cinayet</i>. Bu&#160;kötü bir şeydi tabii, ama Colette’in olduğundan daha fazla tedirgin olmamış olması şaşılasıydı doğrusu. Cinayet&#160;değil ölüme sebebiyet bu, diye kendi kendine hatırlattı&#160;Chester. Tabii ya. Öngörülemez bir kaza işte. Hayır, bundan dolayı ona ömür boyu hapis cezası veremezlerdi!&#160;Chester’ı asıl rahatsız eden, peşine düşmüş olmalarıydı.&#160;Yunanlı dedektifin ölümü hiçbir şeyi halletmemiş, işleri&#160;daha da berbat etmişti yalnızca. Ellerine geçe geçe fazladan birkaç saat geçmişti, o kadar.</p>

  <p>Chester önceden doldurmayı akıl ettiği cep şişesini ayaklarının arasında duran el çantasından çıkartıp cebine koydu ve uçağın arkasındaki tuvaletlerin yolunu tuttu. Colette başını koltuğunun arkasındaki beyaz örtülü&#160;baş dayama yerine koymuş, gözleri kapalı oturuyordu&#160;koltuğunda. Rydal pencereden dışarıya bakmaktaydı&#160;dalgın bakışlarla.</p>

  <p>Uçak indiğinde yolcular soğuk yiyeceklerden oluşan öğle yemeklerini daha yeni bitirmişlerdi. Kandiye Havaalanı’nın basit, bomboş bir görünümü vardı. Deniz kenarında uzanan düz bir arazi. Kutuya benzer uzun ve alçak&#160;bir bina. Birkaç boş Amerikan Hava Kuvvetleri otobüsü.&#160;Orada burada gezinen mavi üniformalı birkaç Amerikan&#160;Hava Kuvvetleri askeri. Birkaç dakika içinde kendilerini&#160;eski püskü bir otobüsün içinde kente doğru yol alırken&#160;buldu yolcular. Chester’a köy ya da büyücek çiftliklermiş&#160;gibi gelen bir-iki yerde durdu otobüs yol üstünde; en sonunda da Chester’ın diğerlerinden daha büyük ya da daha önemli olduğunun hiçbir işaretini göremediği bir yerleşim biriminde hep birlikte indiler otobüsten. Ayak bastıkları pembemsi boz ve tozlu sokak, birkaç kavşak ileride beyaz beyaz dalgalarla köpüren denize doğru iniyordu&#160;yokuş aşağı.</p>

  <p>“Ötel Iraklion! Ucuz! Sicak sü!” diye seslendi hırpani kılıklı herifin biri. Otelle ilişkisini gösteren tek şey, üstünde Hotel Iraklion yazan eski püskü bir kasketti.</p>

  <p>“İstemez,” dedi otobüsün üstünden gelişigüzel indirilmekte olan bavulların arasından kendi bavullarını bir araya toplamaya çalışan Rydal.</p>

  <p>“Ötel Corona! İki sokag ütede! Bü taraftan!”</p>

  <p>“Ötel Astir! Kentteki en iyi otel!” diye bağırarak, Chester’ın ayakları dibinde duran iki bavula doğru bir&#160;hamle yaptı saman rengi komi üniformalı gençten bir&#160;adam.</p>

  <p>“Bunlar benim değil!” diyerek Colette’le Rydal’ın yanına gitti Chester. Denizden sert bir rüzgâr esiyordu. Güneş pırıl pırıl, hava açık ve cam gibi parlak, ama buz gibi soğuktu. “Şimdi ne yapacağız?” diye sordu Chester; sonra Rydal’ın bu bagaj keşmekeşinde kendi bavuluyla onların yedi bavulunu bulmaya çalıştığını görerek ona yardıma gitti.</p>

  <p>“Şu kalabalığın dağılmasını bekleyelim hele bir,” dedi Rydal. “Sonra bir taksiye binip... ne bileyim... rıhtıma ineriz herhalde.”</p>

  <p>Kalabalık seyrekleşmeye başlamıştı. Taksiler yanaşıyor, insanları ve bavulları alarak uzaklaşıyorlardı. Müşteri kapmayı başaran otel görevlileri, elleri kolları bavul dolu, artları sıra seyirten müşterilerin önünde ıklaya sıklaya otellere doğru yola koyulmuşlardı.</p>

  <p>“Aklında bir otel var mı?” diye sordu Chester.</p>

  <p>Rydal başını kaldırıp denize doğru baktı. Yandan görünen yüzü, göğün mavisine kazınmış solgun bir kabartmayı andırıyordu. Dudaklarının arasına bir sigara yerleştirdi. “Bizim derdimiz, bir otele gidememek,” diye mırıldandı. “Pasaport sorunu, anlarsın ya.” Dönüp Colette’e baktı.</p>

  <p>“Ne hoş! Bütün gün dolaşır dururuz,” dedi Colette kollarını sallayarak; sonra da, “Ve de bütün gece!” diye&#160;ekledi heyecanla.</p>

  <p>Rydal hâlâ düşünceli düşünceli başını sallıyor, limana doğru bakıyordu; sonra bakışlarını, iki yanına üç-dört katlı binaların sıralandığı pembemsi sarı renkli sokağın&#160;öbür ucuna çevirdi. Çizmeli bir adam bir eşeği değnekle&#160;dürte dürte önü sıra sürüyordu. Eşeğin sırtına bağlı heybelerde, analarının arkasındaki torbalarda oturan Kızılderili bebeleri gibi sakin sakin çevreyi izleyen oğlaklar&#160;vardı.</p>

  <p>“Aman da şu <i>canlara</i> bakın!” dedi Colette, onlara doğru yürümeye başlayarak.</p>

  <p>“Colette!” Elini kaldırarak onu durdurdu Rydal.</p>

  <p>Colette geri geldi.</p>

  <p>“Bunlardan daha çok göreceksin,” dedi Rydal; sonra Chester’a döndü. ‘Yanında kalabileceğimiz hiç kimse tanımıyorum burada,” diye ekledi. “Bu yüzden bu geceyi&#160;dışarıda geçireceğiz. Onun için en iyisi tüm gücümüzü&#160;geceye saklayalım derim ben. İlk yapacağımız da, şu bavullardan kurtulmak olmalı.”</p>

  <p>“Senin eziyet çekmene gerek yok,” dedi Chester. “Otelde gösterebileceğin bir pasaportun var.”</p>

  <p>“Evet, var,” diye yanıt verdi Rydal yarım ağız. “Hadi gidip bir araştıralım; bakalım bu geceliğine bavulları sahildeki bir lokantaya bırakabilecek miyiz?” Geç kaldığı&#160;için büyük partiyi kaçırmış ve şimdi de karşı kaldırımdan gözlerini onlara dikmiş, nereye gideceklerine karar&#160;vermelerini bekleyen taksicinin yanına gitti Rydal sokağı geçerek.</p>

  <p>Bavulların yarısını arabanın üstüne koyup diğer yarısını da ayaklarının altına ve kucaklarına alarak tıkış tıkış doluştular taksiye. Sahile kadar kısa bir yolculuk oldu bu. Rıhtımda sola sapıp birkaç metre gittikten sonra sürücüye durmasını söyledi Rydal. Durdukları yerde, ön&#160;kapısının üstünde balık biçiminde bir tabela olan bir lokanta vardı. İçeri giren Rydal birkaç dakika sonra yanlarına dönüp patronun onları bavullarıyla birlikte ağırlamayı memnuniyetle kabul ettiğini söyledi MacFarlandlara.</p>

  <p>“Sanırım burada bir şeyler yiyip içmeliyiz,” dedi delikanlı. “Öğle yemeği filan. Ya da en azından bir içki.”</p>

  <p>Lokantada iki saatten fazla kaldılar. Önce minicik tabaklarda gelen turp, yaban turpu ve soğan eşliğinde birkaç uzo yuvarladılar; sonra da tam pişmemiş patates kızartmasıyla ızgara balıktan oluşan öğle yemeklerini sert içimli birkaç şişe beyaz şarapla mideye indirdiler. İyi de&#160;bir bahşiş bıraktılar. Bu arada lokantanın patronu bavulların gece de lokantada kalmasını kabul etti. Rydal adama, Atina uçağını kaçırdıkları için bu gece de kentte oturan ve bir süredir yanında kaldıkları bir dostlarının evinde kalmak zorunda oldukları; ama tepelerde oturan dostlarını bavullarının yeniden tepeye taşınması zahmetinden kurtarmak istedikleri; yanlarına yalnızca el çantasını alacakları ve diğerlerini almak için yarın öğleyin saat&#160;bir sularında geri gelecekleri masalını uydurduğunu söyledi Chester’a. Lokantadan çıkıp az önce havaalanı otobüsünden indikleri ana caddeye doğru yürüdüler.</p>

  <p>Kandiye Tarihî Eserler Müzesi açıktı. Heykelleri, amforaları, eski takıları filan seyrederek bir saat kadar oyalandılar burada da. Colette burnunu pudralamaya tuvalete gidince Rydal Chester’a radyoda duyduklarını anlattı.</p>

  <p>“George Papanopolos kafasına aldığı bir darbeden ölmüş. Kısa bir bildiriydi. Senin ismin geçmedi; ama&#160;otelden ve adamın 12 saat önce öldüğünden söz edildi.”</p>

  <p>Chester ürperdi. Olay gerçeğe dönüşmüştü. Radyoda söz edilmişti bundan. Binlerce kişi duymuştu söylenenleri. “Bugün gazetelerde çıkar bu,” dedi Chester.</p>

  <p>“Evet ama Atina’da,” dedi Rydal. “Atina gazeteleri buraya büyük olasılıkla gemiyle ancak bir gün sonra geliyordur. Bu gece yerel akşam gazetelerinde çıkabilir tabii bu haber. Bu durumda isminden de söz edilebilir. Yani MacFarland’dan.”</p>

  <p>Chester başını sallayarak yutkundu. MacFarland. Kaçınılması gereken bir şey yani. New York’ta pasaport&#160;başvurusu belgelerini doldurduğu andan beri böyle bir&#160;şey olacağından korkmuştu zaten. Yasal olmayan yollardan niye sahte bir doğum belgesi çıkarttırmamıştı ki?&#160;<i>Chester MacFarland</i>. Bu kendisiydi. Berbattı bu durum,&#160;berbat.</p>

  <p>“Tabii bir de Girit radyosu var,” diye sözüne devam etti Rydal. “Belki de şu anda haberi veriyorlardır. Ve de&#160;senin tarifini.”</p>

  <p>“Şe-ey...” dedi Chester, yüreğini yeni bir korku dalgası sararak. “O sivil polisin elindeki resmim yıllar öncesinden kalmaydı. Şimdiki görünüşüme pek benzemiyor. Artık hem daha kiloluyum hem de bıyığım var. Belki de&#160;bıyığımı kesmeliyim.”</p>

  <p>Rydal’ın kara kirpikleri sakin sakin kırpıştı. “İşte karın geliyor,” dedi. “Hotel King’s Palace çalışanlarına neye benzediğini soracaklardır. Bana kalırsa bıyığını kesme&#160;de, sakal bırakmaya başla. Bıyığını kesmenden daha çok&#160;değiştirir görünümünü.”</p>

  <p>Müzenin karşısındaki koskoca, ucuz bir pastanede yenmez yutulmaz pastalar eşliğinde çay içtiler. Güneş batarken dalgakıranda yaptıkları yürüyüşte içtikleri çayın sıcaklığına sığınabileceklerini varsaymışlardı, ama&#160;soğuğa dayanamadılar günbatımına kadar. Arnavutkaldırımıyla kaplı dalgakıran Colette’in yüksek ökçeli ayakkabılarına hiç uygun değildi zaten. İçki saati gelince Hotel Astir’i denediler. Otelde ayrı bir bar olmadığı için içkilerini otelin, kendi masalarından başlayarak ta kilometrelerce uzaktaymış gibi görünen diğer üç aydınlatılmamış köşeye uzanan bir beyaz-örtülü-masalar tarlasına&#160;benzeyen lokantasında içmek zorunda kaldılar. Chester&#160;yorulmaya başlamıştı. Dün gece iyi uyuyamamıştı zaten.&#160;Rydal’la Colette’ten üç kadeh fazla içki de içmişti üstelik.&#160;Delikanlıyla karısının konuştuklarını hem sıkıcı hem de&#160;biraz rahatsız edici buluyordu. Saçma sapan şeyler işte.&#160;Colette Louisiana’dan söz ediyor; Virginia’da yatılı okula&#160;giderken her altı ayda bir oraya dönüşünü, yaz tatili partilerini, Biloxi’de kurmak için üç yıl emek verdiği ama&#160;halkın ilgisizliği nedeniyle sonunda başarısızlığa uğrayan tiyatro kulübünü filan anlatıyordu. Rydal onun dert&#160;ortağıydı sanki. Delikanlının Colette’in Massachusetts&#160;hakkında sorduğu sorulara yanıt verirken, Yale Üniversitesi’nde okuduğunu filan söylerken yanıtlarında hiçbir&#160;ayrıntıya girmemesi Chester’ın dikkatini çekti. Biraz&#160;sonra izin isteyerek masadan kalktı Rydal ve bir gazete&#160;alıp hemen döneceğini söyledi.</p>

  <p>“Bütün gece ayakta kalabileceğimden emin değilim,” dedi Chester.</p>

  <p>“Ama, sevgilim! Biraz kahve iç. Bütün gece uyanık kalmak istiyorsan viski içmemelisin. Bana baksana. Bir&#160;viski içtim, sonra kahveye döndüm. Girit’teki ilk gecemizi hiç uyumadan geçirmemizi sen de heyecan verici bulmuyor musun?”</p>

  <p>Chester parmak uçlarını çenesinde gezindirdi. Hışır hışır hışırdadı sakalları. Gerçekten de sakal bırakmalı&#160;mıydı acaba? Peki ya pasaportundaki o kusursuz, tıpkı kendine benzeyen yeni fotoğrafı? Sakalın ne yararı olabilirdi ki? Sakın Rydal onu yanlış yönlendiriyor olmasın? “Sanırım bir viski daha içeceğim,” dedi Chester.</p>

  <p>“Ama, sevgilim!” dedi Colette, bundan hiç hoşlanmayarak.</p>

  <p>“Eğer içmezsem... neyse, boş ver. Yanımda viskim var zaten. Hem daha kaliteli hem de daha ucuz,” dedi&#160;Chester huysuzlanarak ve neredeyse boşalmış olan uzun&#160;viski kadehini ağzına kadar doldurdu.</p>

  <p>Rydal elinde bir gazeteyle yanlarına döndü. Tam delikanlıya onu kendisine vermesini söyleyecekti ki gazetenin Yunanca olduğunu görerek bundan vazgeçti Chester. Yüzünde ciddi, kendinden emin bir ifadeyle masaya oturan Rydal gazeteyi ön sayfadaki bir habere göre katlayarak okumaya hazırlandı. “Şöyle yazıyor,” dedikten&#160;sonra sırtı salona dönük olarak oturduğu yerden omzunun üzerinden arkasına baktı ve alçak sesle okumaya&#160;başladı. “George Papanopolos (38) bu sabah... Hotel&#160;King’s Palace’taki bir temizlik gereçleri dolabında otelin&#160;temizlik işlerinden sorumlu Stefanie Triochos (23) tarafından bulundu. Ulusal Polis Gücü’nde sivil polis olarak görev yapan Papanopolos’un başına aldığı bir darbeden öldüğü belirlendi. Papanopolos’un, yatırım fonlarında zimmetine para geçirme suçundan aranan Chester&#160;Crighton MacFarland (42) isimli bir Amerikalı tarafından&#160;öldürüldüğü ve otele bu kişiyi aramak için geldiği sanılıyor. MacFarland, dedektifin içinde ölü bulunduğu temizlik gereçleri odasının ilerisinde bir odada kalıyordu.&#160;MacFarland’ın karısı Elizabeth... Elizabeth?” diyerek Colette’e baktı Rydal. Colette sıkılgan sıkılgan başını salladı. “...Elizabeth’le birlikte kaldığı odanın banyosunda&#160;ve halısında, ayrıca oda kapısından temizlik gereçleri&#160;odasına giden koridor halısının üstünde kan izleri bulundu.” Rydal okumaya ara verip, karşısında kulaklarını&#160;dikmiş kendisini dinleyen karı-kocaya bakmadan bir yudum su içti bardağından. “MacFarland dün gece saat yedide, oteldeki görevlilerden birine İtalya’ya giden trene&#160;yetişeceklerini söyleyerek otelden ayrılmıştı,” diye okumaya devam etti Rydal hiçbir ifade taşımayan, alçak bir&#160;ses tonuyla. “Trenlerde, otobüslerde ve uçaklarda araştırma yapan polis... nerede olduğunuzu bulamamış,” diye&#160;sözünü bitirdi Rydal ve önce Chester’a, sonra Colette’e&#160;baktı.</p>

  <p>Colette hiçbir şey söylemeden öylece oturuyor, ürkek ürkek oynaşıp duran parmaklarının kırmızı boyalı tırnaklarıyla başparmaklarının boyalarını kazıyıp duruyordu. Chester’a bakan gözlerinde korku ve biraz da sitem&#160;vardı sanki.</p>

  <p>“Dahası da var,” dedi Rydal okumaya devam ederek. “Bu yüzden görevliler MacFarland’ın hâlâ Yunanistan&#160;sınırları içinde olabileceğini ve bundan böyle başka bir&#160;isim kullanabileceğini söylediler. George Papanopolos&#160;evli (Lydia-35) ve... v.s., v.s.,...”</p>

  <p>Colette delikanlıya baktı. “Devam et. Evli ve... ne?”</p>

  <p>Rydal boğazını temizleyip okumaya devam etti, “...ve George (15) isimli bir oğul, Doria (12) isimli bir kız babası&#160;ve her ikisi de Lamialı olan Philip ve Christopher Papanopolos beylerle Atina’da oturan Bayan Eugenia Milous&#160;isimli hanımın kardeşiydi.” Rydal gazeteyi masanın&#160;üstüne bıraktı.</p>

  <p>Chester, Rydal’ın gözlerinin içine baktı, ama boş boş baktı. Tüm yaşam sevincini kaybetmişe benziyordu.&#160;İskemlesinde kımıldanarak doğruldu biraz.</p>

  <p>“Durum pek de kötü sayılmaz,” dedi Rydal. “Girit’ten söz edilmiyor. Tarifini de vermemişler. Koşullar göz önüne alınırsa, bundan iyisi can sağlığı.”</p>

  <p>“Ama adamcağız öldü,” dedi Colette. Parmak uçlarıyla alnını ovuşturuyordu.</p>

  <p>Chester kadehine biraz daha içki koydu; sonra cep şişesinin hepsini boca etti kadehine. Çakırkeyif -hatta&#160;sarhoş- olmak istiyordu. Neden olmasın ki? Ne yapması&#160;gerekiyordu yani? Uykunun getireceği geçici unutuşun rahatlığına bile sığınamadan bütün gece uyanık kalarak başına gelenlere hayıflanmak mı? “Madem o kadar kötü&#160;değil, buna kadeh kaldıralım bari,” dedi Chester.</p>

  <p>Rydal ilk önce reddetti, sonra kabul etti bu öneriyi.</p>

  <p>Gecenin saat onbirinde, bir tür basit gece kulübü yerine de geçen hangar gibi bir sahil lokantasındaydılar. Chester oraya nasıl geldiklerini anımsayamıyordu. Saatlerce önce gecenin bir vaktinde başka bir yerde yemek&#160;yediklerini varsayıyor ama bundan emin olamıyordu.&#160;Colette’le Rydal, oturduğu yerden baktığında gözüne&#160;sanki iki kilometre uzaktaymış gibi görünen ufak bir&#160;dans pistinde, yeri göğü inleten berbat orkestranın kulaklarına cehennem azabı çektiren müziği eşliğinde dans&#160;ediyorlardı. Chester somurtarak hemen yanındaki ve anne, baba, büyükanne ve çocuklardan oluşan kalabalık bir&#160;Yunanlı ailenin oturduğu kocaman yuvarlak masaya&#160;baktı. Çocukların hepsine bayramlıkları giydirilmişti.&#160;Chester az önce pis bir izbelikten başka bir şey olmayan&#160;erkekler tuvaletinden dönerken yalpalayarak yanlarına&#160;gidip küçük kızlardan birinin çenesini okşamış, karşılığında da küçük kızın ne olduğunu anlamayan soğuk bakışlarıyla ödüllendirilmişti. Derken Chester Amerika’da&#160;Manhattan’daki 3. Cadde’de bir pizzacıda değil Yunanistan’da olduğunu anımsamış; küçük kızın ona söylediklerinin tek kelimesini bile anlamadığını, dik dik yüzüne&#160;bakan büyüklerin de büyük olasılıkla kıza kötü bir şey&#160;söylediğini sandıklarını farketmişti. Chester uyuyakaldı.</p>

  <p>Omzunun sarsılmasıyla uyandı. Rydal paltosunu giymiş, gülümseyerek yanında duruyordu. “Artık kapatıyorlar,” dedi delikanlı. “Gitmemiz gerek.”</p>

  <p>En kötüsü taksi bulamamaları oldu. Chester iki yanından kendisine destek olan Colette’le Rydal’ın arasında yürüyor, bu desteğe ihtiyaç duyuyor ve ihtiyaç duymaktan utanıyordu.</p>

  <p>“En kötü saat bu,” dedi Rydal. “En zor geçen saat.”&#160;</p>

  <p>Colette’le Rydal’ın birkaç dakika kendisi hakkında -Chester için ‘en iyisinin’ ne olacağı konusunda- karşılıklı fikir yürüttüklerini duydu Chester ve bu hiç hoşuna gitmese de bırak bunu onlar düşünsünler, diye geçirdi&#160;aklından. Bu lânet yükü omuzlarında taşıyan, kendisiyle&#160;birlikte karısını da korumaya çabalarken başını belaya&#160;sokmuş olan kendisi değil miydi? Hem sonra şu Ryburn&#160;-ismi bu muydu bu gencin?- denen herifi onlarla birlikte gelmeye davet etmiş olan kimdi ki? Buz gibi soğuk ve&#160;sert -acımasızcasına sert- taştan yapılma bir sokak sırası&#160;Chester’ın gözlerini zınk diye açmasına neden oldu. Kendini taş sırada oturuyor buldu Chester. Soluna bakınca,&#160;yanında oturan Colette’in başını Rydal’ın omzuna koymuş, neredeyse uykuya dalmak üzere olduğunu gördü.&#160;Rydal gözlerini dümdüz ileriye dikmiş, sigara içiyordu.&#160;El çantası ayaklarının arasındaydı. O akşamüstü Kandiye Müzesi’ne giderken geçtikleri ufak meydanda olduklarını düşündü Chester, ama bundan pek de emin değildi. Belki de şu ilerideki kapalı kahvehane akşamüstü çay&#160;içtikleri yerdi. Gökyüzünde gündoğumunun yaklaştığını&#160;gösteren belirtiler vardı. Şu adamın dediği gibi, en zor&#160;geçen saatlerdi bunlar. Hiçbir yerin açık olmadığı besbelliydi. <i>Hepsine lânet olsun! Her yer kapalı olduğu için&#160;hepsine lânet olsun</i>, diye düşündü Chester, ama ağzını&#160;açıp bunu yüksek sesle söyleyemeyecek kadar yorgundu. Colette’le Rydal’ın el ele tutuşmuş olduklarını gören&#160;Chester üstünlük taslayan bakışlarla gülümsedi. Kimse&#160;Colette’i elinden alamazdı! Bir denesinler de görsünler&#160;günlerini. Chester gözlerini kapattı.</p>

  <p>Soğuk yeniden uyandırdı Chester’ı. Aradan ne kadar zaman geçtiğini bilmiyordu ama gündoğumu bir ilerleme kaydetmemişti henüz. Colette’le Rydal, omuz omuza&#160;birbirlerine destek olmuş, kafa kafaya ve el ele uyuyakalmışlardı. Dişleri takırdayarak ayaklarını yere vura&#160;vura kaldırımda yürümeye başladı Chester. Bedenindeki&#160;her kas soğuktan ve titremekten kaskatı kesilmişti. Ona&#160;saatler kadar uzun gelen dakikalar boyunca sokağın karşısındaki kahvehanenin açılışını izledi kötü kötü bakan gözler ve alaycı bakışlarla. Önce patron geldi bisikletiyle;&#160;asma kilidi açmaya başladı, ama kilidi açacağı yerde, bisikletle gelen sütçüyle uzun bir sohbete girişti dükkânın&#160;önünde. Karşılıklı birer sigara içtiler; gülüşüp kıkırdaştılar; sonra kahvehaneninin patronu sütçünün omzunu&#160;okşayarak ayakkabılarından birini çıkartıp yere çorabıyla basarak ayakkabının tabanıyla ilgili ve görünüşe göre&#160;onlara çok ilginç gelen bir şeyler anlattı; sonra yeniden&#160;giydi ayakkabısını. Bu kez de sütçü ayaklarından birini&#160;bisikletinin gidonuna dayayarak kendi ayakkabısı hakkında bir konferans verdi. Saat 06:17’yi gösteriyordu.</p>

  <p>Saat 06:32’de kahvehanenin kapıları açıldı en sonunda. Chester büyük bir zevk alarak hoyratça omzundan sallayıp uyandırdı Rydal’ı ve karşıdaki kahvehanenin&#160;açıldığını, artık gidip sıcak bir şeyler içebileceklerini&#160;söyledi.</p>
</body>
</html>
