<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 style="text-align: center;">7</h2>

  <p><br /></p>

  <p>Rydal akşam saat yedide uyandı ve giyinip gazete almak için aşağı indi. Birkaç sokak ileride, yere yığılmış gazete tomarları arasında pelerinine bürünmüş gazete satan yaşlı bir sokak satıcısı buldu. Yerel akşam gazetesinin yanı sıra bir de Atina’da İngilizce basılan bir gün önceki <i>Daily Post</i> gazetesini aldı adamdan. <i>Daily Post</i>'u almasa da olurmuş. Gazetede Yunanlı dedektifin ölümüyle ilgili hiçbir haber yoktu çünkü. Buna karşın Girit gazetesi yeniden Chester’ın resmini basmış, hem onun hem de karısının tarifini vermişti, “...yirmi yaşında bile göstermeyen, çok şık giyimli, mavi gözlü, çekici ve sarışın bir genç kadın.” Gazete, MacFarlandların cinayet gecesi olan 9 Ocak Salı gecesini Atina’daki Hotel Dardanelles’de geçirdiklerinin bilindiğini; o geceden sonra ne yaptıklarının ise bilinmediğini yazıyordu.</p>

  <p><br /></p>

  <p><i>“MacFarlandların Korfu, Rodos ya da Girit’e uçmuş olabilecekleri söyleniyor. Arnavutluk, Yugoslavya, Bulgaristan ve Türkiye sınır görevlileri çarşamba sabahından beri alarma geçirilmiş durumda, ama bu kısa sürede yeni pasaport edinmedilerse, MacFarlandların Yunanistan’dan çıkmış olabileceklerine olasılık verilmiyor.”</i></p>

  <p><br /></p>

  <p>İşler kızışıyormuş gibi geldi Rydal’a. Polis Girit’ten söz ediyordu, MacFarlandlarsa adanın en büyük kentinin en büyük otelinde kalıyorlardı. Rydal dudaklarını ıslattı diliyle. Hotel Astir’in lobisinde polisin Chester’ın omzuna dokunuşunu; Chester’ın da günlerdir birbirlerinden hiç ayrılmadan birlikte yolculuk ettiklerini onaylaması için kendisini lobiye çağırışını ve yanlış adamla konuşuyorsunuz, pasaportumu görmek ister misiniz -Hem de nasıl isterlerdi!- deyişini getirdi gözlerinin önüne. Eğer epey çakırkeyif -hem de tam ölçüsünde çakırkeyif- değilse, Chester’ın sorulan sorulara serinkanlılıkla yanıt verebileceğini, pasaportunu istifini bozmadan polise uzatabileceğini hayal bile edemiyordu Rydal. Yalan yere yemin etmeye hiç niyeti yoktu delikanlının. Cesaretini kaybetmeye başladığını hissediyordu. Olay gözüne, dünkü ya da Niko’yla İşi ayarladığı zamanki kadar basit görünmüyordu artık.</p>

  <p>Soğuk üzüm gazozu içmek için bir tatlıcıya uğradı Rydal. Ayaküstü gazozunu içerken, bir yandan da tatlıcının parazitli radyosundan makineli tüfek hızıyla okunan haberlere kulak kabartıyordu. Spiker hızlı hızlı okudu Londra’daki bir konferansla ilgili haberi; Fransa’nın almayı düşündüğü malî önlemlerden söz etti; hava raporunu verdi; sonra da -pat, küt, çat, pat!- Yunan halk müziğine geri döndü radyo. Rydal içip bitirdiği gazoz şişesini tezgâhın üstüne bırakarak dışarıya çıktı.</p>

  <p>Odasına girdiğinde telefon çalıyordu. Bir anlığına yüreğinin sıkıştığını hissetti Rydal; sonra herhalde Chester ya da Colette’tir diye düşündü. Arayan Colette’ti.</p>

  <p>“İyi uyudun mu?”</p>

  <p>“Evet.”</p>

  <p>“Yemeğe çıkmadan önce odamıza gelip bir içki içmek ister misin diye soruyor Chester.”</p>

  <p>Rydal elinde gazetelerle odalarına gidip kapıyı tıklattı.</p>

  <p>“Girin!” dedi Chester’ın bariton sesi neşeli neşeli; ama gelip kapanınca kendinden kilitlenen kapıyı açmak zorunda kaldı tabii. Ham ipekten yapılmış şal desenli bir robdöşambr ve pantolon giymişti sırtına.</p>

  <p>Yanak altından çeneye doğru bırakmasını önerdiği sakalın daha şimdiden Chester’ın yüzünde belirginleşmeye başlamış olduğunu gördü Rydal. “İyi akşamlar,” dedi ikisine birden. Colette son gördüğünden bu yana giysilerini değiştirmişti. Şimdi beyaza yakın kül rengi tüvidden yapılmış bir giysi vardı sırtında. Elini beline koymuş, uzun çekmeceli dolabın yanında ayakta duruyordu.</p>

  <p>“Ne içeceksin, Rydal?” diye sordu Colette. “Biz bu gece yine uzo içiyoruz.”</p>

  <p>“Evet, az önce aşağıdan bir şişe getirttim,” dedi Chester.</p>

  <p>“Olur,” dedi Rydal. “Uzo olsun. Sağolun.”</p>

  <p>Masadaki uzo şişesinin yanında içi buz dolu bir buzluk da vardı.</p>

  <p>“Görüyorum ki gazeteleri almışsın,” dedi Chester.</p>

  <p>Çıkarttığı paltosunu koltuğa bıraktı Rydal. Cebinden çıkarttığı Yunanca gazeteyi Chester’a uzatır gibi olduysa da, adamın Yunanca bilmediğini anımsayarak vazgeçti bundan. “Hâlâ Yunanistan sınırları içinde olduğun kanısındalar,” dedi sesini alçaltarak. “Korfu, Rodos ve Girit üzerinde yoğunlaştırıyorlar ilgilerini.”</p>

  <p>Chester pürdikkat dinlemişti söylenenleri. “Yoğunlaştırmak mı?”</p>

  <p>“Yani gazetede polisin ne yaptığı açıklanmıyor tabii. Araştırma yapılıyor demek istiyorlar herhalde,” dedi Rydal içinde bir huzursuzluk hissederek. Yan gözle Colette’e baktı. Su ve buz katarak uzoları hazırlıyordu Colette. Göz ucuyla olsun delikanlıya bakmamıştı. Neşeli ve kaygısız görünüyordu. “Ne tasarlıyorsun, bilmiyorum ama bence Girit’teki daha ufak bir yere gitmek fena fikir gibi gelmiyor bana,” dedi Rydal Chester’a. ‘Ya da... elinizdeki pasaportları kullanarak hemen ülkeden çıkmayı deneyebilirsiniz; ama bunun için önce Atina’ya dönmeniz gerek. Diğer ülkelere Girit’ten direkt uçuş yoktur -özellikle de bu mevsimde.”</p>

  <p>“Anlıyorum,” dedi Chester düşünceli düşünceli yere bakarak. Elinde daha şimdiden bir uzo kadehi vardı. Dalgın dalgın çenesini sıvazladı parmaklarıyla.</p>

  <p>“Sakalın yararı olacak,” dedi Rydal. “Ne yazık ki uzamaları zaman alıyor.”</p>

  <p>“Benim sakalımla uzun sürmez,” dedi Chester, neşe yansıtmayan bir kıkırdamayla. “Ben günde en az iki kez tıraş olmak zorunda olan erkeklerdenim.”</p>

  <p>“İyi o zaman. Atina’da pasaport resmine rötuşla bir sakal kondurtabilirsin. Niko halleder bunu.”</p>

  <p>“Evet, bunu ben de düşündüm,” dedi Chester.</p>

  <p>“Sakaldan nefret ederim,” dedi Colette ve elinde buzlu uzo kadehiyle Rydal’ın yanına geldi. “Ne kötü, değil mi?”</p>

  <p>Chester şöyle bir baktı karısına boş gözlerle. Aklı başka yerdeymiş gibiydi. “Eh... öyleyse...” dedi kendi kendine mırıldanırcasına.</p>

  <p>Colette’in parmakları, uzo kadehini verirken Rydal’ın eline sürtündü boylu boyunca. Rydal ona bakmadı.</p>

  <p>“Eğer görünüşüm tıraş olması gereken bir serseriye benzemiyorsa, o zaman yarın akşamüstü Atina’ya kalkan o uçağa binebiliriz, ne dersin Colette?”</p>

  <p>Colette kocasına baktı. Hiçbir şey düşünmek istemiyor gibi görünüyordu.</p>

  <p>Rydal avcuyla alnını sıvazladı. “Ben de o uçağa binmeyi düşünüyordum,” dedi. “Yarın sabah Knossos’u görüp sonra da Atina’ya uçacaktım.” Delikanlının sesi, işte bu kadar der gibi kesin bir tonlama yansıtıyordu. Ya da yansıttığını umuyordu Rydal.</p>

  <p>“Hı-hı... Ben de yarın Knossos’u görmeyi tasarladımdı. Oteldekilerden öğrendiğime göre, buradan 30-40 dakika uzaktaymış otobüsle. Az önce sordum. Oraya saat on sularında gidip bir-iki saat vakit geçirip...” susup karısına baktı Chester. “Bu sana da uygun mu, tatlım?”</p>

  <p>“Knossos neydi? Unuttum,” dedi Colette.</p>

  <p>“Şu ünlü labirentin olduğu yer,” diye açıkladı Rydal. “Kral Minos’un sarayı yani.” Anlatmaya devam edebilirdi delikanlı. Henüz bir çocukken babasının Knossos Sarayı’yla ilgili kendine ezberlettiği o saçma sapan şeyleri hâlâ anımsıyordu. İçkisinden bir yudum aldı.</p>

  <p>“Labirent mi? Onun bir efsane olduğunu sanıyordum,” dedi Colette ve ikiz yataklardan birinin ucuna ilişti. Kadehini daireler çizerek elinde döndürüyor, kadehteki buzları tıngırdatıyordu.</p>

  <p>Hiç yanıt vermedi Rydal.</p>

  <p>“Hayır, bir efsane değil. Efsane bu sarayla ilgili olarak üretildi,” diye karısını aydınlattı Chester. “Gezi rehberinde bununla ilgili bölümü okumalısın.” Banyoya doğru yürüdü. “Gidip sırtıma bir gömlek giyeyim,” dedi ve banyoya girerek kapıyı kapattı.</p>

  <p>Colette gülümsemeden ama iki kişinin özelini içeren bakışlarla baktı Rydal’a bir soru sorar gibi. Ne yapmamı bekliyor ki, diye düşündü Rydal. Chester odada değilken bir öpücük çalmamı mı? Hemen bir sigara yaktı delikanlı. Colette yanına gelip ayak parmakları ucunda yükselerek, delikanlı geri çekilmeye fırsat bulamadan onu omuzlarından tutup ağzının ucundan öpüverdi. Rydal kaşlarını çatarak alçak çekmeceli dolabın üstünde asılı duran aynanın yanına gitti ve öne doğru uzanarak -hiçbir ruj izi göremese de- ağzını sildi; sonra Colette’e döndü.</p>

  <p>“Böyle saçma sapan şeyler yapma,” dedi.</p>

  <p>Colette omuz silkerek ellerini iki yana açtı. “Ne yapayım, senden hoşlanıyorum,” dedi, bir fındık sıçanının tiz ve zor duyulan ses tonuyla.</p>

  <p>Chester boyunbağının düğümünü yerine ite ite geri geldi banyodan. Aynaya gidip kendine baktı. “Otursana, Rydal,” dedi, sonra hemen ekledi: “İçkin bitmiş gibi. Bir tane daha ister misin?”</p>

  <p>Yemek için dün gece zamanlarının çoğunu geçirdikleri sahildeki o lokanta-gece kulübü karışımı yere gitmeye karar verdiler. Bu fikir Colette’ten geldi. Anlaşılan canı yine dans etmek istiyor, diye düşündü Rydal.</p>

  <p>Garson şiş kebabını önerdi; onlar da şiş kebabı ısmarladılar. Masada şarap gidiyor, uzo geliyor; Chester da viski içiyordu. Yine uzaklarında kalan ve açık yakalı köylü gömlekleri giymiş boylu boslu kızların koyu renk takım elbiseli sıska gençlerle dans ettikleri o ufak dans pistinde Colette’le dans etti Chester. Sonra da Rydal. Genç kadının ensesinden sımsıkı tutan eline artık karşı bile koymuyor; sonunda o da kendini bırakmış, genç kadının yakınlığının keyfini çıkartıyor, bir yandan da yarından sonra -hatta yarın bu saatlerde- yeniden özgür olacağını ve istediğini yapabileceğini düşünüyordu. 0 koskoca Atina kentinde bir anda ortadan kaybolabilir, tavernadaki dostlarına katılabilir, gönlü dilerse Melchior Condylis Oteli’ndeki eski odasına dönebilirdi. Kendi evi gibi birdenbire burnunda tütmeye başlamıştı Condylis Oteli. Orkestra çalmayı kesince Rydal pistten ayrılmak için bir hamle yaptı ama Colette elini bırakmıyordu ki.</p>

  <p>“Bak, yeniden başlıyorlar.”</p>

  <p>Doğruydu bu. Klarnet zart zurt ediyor; bas çalan adam yayını tellerde gezindiriyordu. Berbat bir orkestraydı bu. Biri yarı sarhoş bir ağızla söylenen ‘Mean To Me’ şarkısı olan üzere dört parçayla daha dans etmeyi sürdürdüler. Bu arada pistteki o iriyarı kızlardan biriyle çarpışmanın insanı balyoz yemiş gibi sarstığını da öğrenmiş oldu Rydal.</p>

  <p>“Seni Atina’da görebilecek miyim?” diye fısıldadı Colette delikanlının kulağına.</p>

  <p>“Şe-ey... birkaç gün sonra Amerika’ya dönüyorum.”</p>

  <p>Sessizlik.</p>

  <p>Rydal’ın gözleri, uzaktaki masalarında oturan Chester’ın gri takım elbisesini araştırıyordu kalabalığın arasında; sonra dans etmeyi kesti birdenbire. “Hadi gel; geri dönüyoruz,” dedi Colette’e.</p>

  <p>“Ne oldu?”</p>

  <p>“Birileri Chester’la konuşuyor.” Bu uzaklıktan bile iki kişinin Chester’la konuştuklarını, Chester’ın heyecanlandığını görebiliyordu. “Tamam, yavaş yürü,” dedi Rydal, kendi adımlarını da yavaşlatarak.</p>

  <p>Adamlardan biri otuz yaşlarında, ceketsiz ve oldukça içkiliydi. Daha iyi giyimli olan ve daha ayık görünen diğeriyse sarkık dudaklı, sarışın bir adamdı. Rydal’la Colette’in masaya döndüklerini görünce içi rahatlayarak hafiften güldü Chester.</p>

  <p>“Bana ne söylemek istediklerini anlayamıyorum,” dedi. “Yunanca konuşuyorlar. Belki sen anlarsın.”</p>

  <p>“Ona ne söylemeye çalışıyorsunuz?” diye sordu Rydal tüm kibarlığıyla. Colette’le birlikte masaya oturdular.</p>

  <p>“Bu adam...” diyerek parmağını Chester’e uzattı sarhoş olan, “...bu adam şu Mac-Far-land denen herife benziyor.” İsmin her hecesini büyük bir özenle teker teker söylemişti. “Arkadaşım da öyle düşünüyor. Onun için ismini sorduk.”</p>

  <p>“Onun ismi Bill, beyler,” dedi Rydal gülümseyerek; sonra sanki kendisi de epey içkiliymiş gibi güm güm sırtına vurdu Chester’ın. “Bill Chamberlain. Bu da karısı Mary Ellen. Sizin isminiz ne?”</p>

  <p>İki yabancı birbirlerine baktılar, sonra sarhoş olanı Colette’e bakarak, “Üstelik karısı da sarışın,” dedi.</p>

  <p>“Kızıl saçlı,” dedi dudakları sarkık adam.</p>

  <p>Sarhoş omuzlarını silkti. Ellerini masaya dayamıştı.</p>

  <p>“Sizin derdiniz nedir?” diye sordu Rydal.</p>

  <p>“Nasıl oluyor da Yunanca konuşuyorsun sen? Amerikalıya benziyorsun,” dedi elleri masada olan adam.</p>

  <p>Saldırı hedefinin değiştiğine memnun oldu Rydal. “Birkaç aydır burada yaşıyorum,” dedi. “Ben öğrenciyim.”</p>

  <p>“Burada, Girit’te mi?”</p>

  <p>“Eh, şimdi Girit’teyim işte. Yani umarım Girit’teyimdir.”</p>

  <p>İki Yunanlı aralarında bir şeyler fısıldaştılar. Çevrenin homurtusundan ve orkestranın gürültüsünden ne konuştuklarını duyamadı Rydal. “Hadi ona sor; hadi ona sor,” dedi birdenbire adamlardan iriyarı olanı.</p>

  <p>“Yanınızda kimliğiniz var mı, beyim?” diye Chester’a sordu ceketsiz olan adam.</p>

  <p>“Kimliğini görmek istiyor, Chester,” dedi Rydal, Chester’ı bu yabancılara sabırlı davranmak gerektiğine inandırmaya çalışıyormuş gibi bir tavır takınarak. “Pasaportun yanında mı? Madem bu kadar istiyorlar, göster pasaportunu onlara.”</p>

  <p>“Yanımda,” dedi Chester ve iç cebinden pasaportunu çıkartarak fotoğraflı sayfayı açtı ve görsünler diye adamlara doğru tuttu. Sarışın adam pasaportu almak için elini uzattı ama Chester ondan hemen kaçırdı pasaportunu. “İşte ismim de burada,” diyerek üstünde WILLIAM JAMES CHAMBERLAIN yazan bir sonraki sayfayı açtı Chester ve başarısıyla övünüyormuşçasına kıs kıs güldü.</p>

  <p>Ceketi olmayan adam başını salladı. “Tamam,” diyerek başıyla yarım yamalak selam verip elini salladı ve masadan çekildi.</p>

  <p>“Dikkatli ol. Bir katile benziyorsun,” dedikten sonra arkadaşını izledi diğeri de.</p>

  <p>Söyleneni anlaması olanaksız olan Chester, duruma tam da uygun düşen bir “Hah!” çekti; sonra gözlerini masaya dikti. Görünmeyecek kadar ufalmak ister gibi omuzlarını sarkıtmış, belini kamburlatmış, iskemlesinde oturuyordu. Alnında ter damlaları belirmişti.</p>

  <p>“Çok iyiydin,” dedi Rydal; sonra çevreye bir göz attı. Masada konuşulanlar kimsenin dikkatini çekmemişti neyse ki. Herkesin masaların arasında dolaştığı, samimi ortamı olan bir yerdi burası.</p>

  <p>“Bir içkiye ihtiyacım var,” dedi Chester. Sesi titriyordu.</p>

  <p>“Tabii, hakettin bunu,” dedi Rydal neşeyle, ama Chester’ın neredeyse sızmak üzere olduğunu görebiliyordu. Garsonun dikkatini çekmek için el çırptı.</p>

  <p>Colette’in yüzü kaygılıydı.</p>

  <p>“Hadi hepimiz biraz neşelenelim,” dedi Rydal. “Şu iki adam hâlâ bizi gözlüyor olabilirler. Nerede olduklarını göremiyorum ama sakın onları görmek için bakınmaya kalkmayın.” Yanlarına gelen garsona dönüp, “Bir viski daha,” dedi. “Duble olsun. Dewar’s marka.”</p>

  <p>“Her şey yolunda, sevgilim,” dedi Colette garson gidince. “Kaygılanacak bir şey yok.”</p>

  <p>Sigarasının duman perdesinin ardından Colette’i inceliyordu Rydal. Gerçekten de Chester’a düşkün müydü Colette? Yoksa yalnızca karnı doysun, sırt pek olsun diye mi destek oluyordu adama? Büyük olasılıkla Colette’i asla anlayamayacağını düşündü Rydal. Anlaması için yeterli zamanı olmayacaktı. Herhalde aynı anda birkaç kişiden birden hoşlanan, birkaç kişiyi birden sevebilen biridir diye aklından geçirdi. Odacıkları bol bir kalbi olsa gerek. Ben <i>şu seni-gidi-yaramaz-şehvet odacığıyım</i>... Rydal’ın içinden bir şarkı mırıldanmak geliyordu ama yapmadı bunu. Nedeni olmadan neşelenivermişti. Chester’a baktı.</p>

  <p>Yan gözle delikanlıya kaçamak bir bakış attı Chester. “Sen burada olmayıp onlarla Yunanca konuşmasaydın, kimbilir neler olurdu, bir düşün,” dedi.</p>

  <p>“Saçmalama,” dedi delikanlı. ‘Yine aynı şey olurdu. Onların ismini sorduklarını biliyordun. Yine çıkarıp pasaportunu gösterirdin onlara.”</p>

  <p>Chester başını salladı. “Belki,” dedi. Viskisi gelmişti. Garson içkisini önüne koyar koymaz kadehi ağzına götürüp birkaç yudum içti. Diğer eliyle masanın kenarına yapışmıştı. “Daha önce söylediklerine katılıyorum,” dedi Rydal’a dili dolaşarak. “Daha ufak bir kasabaya gitmeliyiz. Birkaç günlüğüne. Sakalım uzayana kadar. Hem sokaklarda böyle tehlikelerle karşılaşmayız da.” Ellerini açarak çevreyi gösterdi.</p>

  <p>Rydal içini çekti. Konuşmaya nereden başlayacağını bilemiyordu. Kafasına birkaç düşünce birden üşüşüvermişti. “Yanında hep giydiklerinden daha eski püskü giysiler var mı?” diye sordu Chester’a.</p>

  <p>“Daha eski mi? Yanımda yok,” dedi Chester. “Kılık değiştirmemi mi öneriyorsun yani?”</p>

  <p>“Hayır, ama giysilerin Yunanistan’da çok göze batıyor. Hepsi de para kokuyor, ondan,” diye açık açık düşüncesini söyledi Rydal. “Bundan kaçınmalısın... Ve sen de,” diye Colette’e döndü delikanlı. “Örneğin şu vizon ceketini bavula kaldır artık.” Yine Chester’a döndü. “Ayakkabılarını boyatma. Başka kol düğmeleri bul. Şapkanı kirlet biraz..” Rydal uzosunu bir solukta içip bitirdi. Berbat bir filmden fırlamış bir tip gibi hissediyordu kendini.</p>

  <p>“Girit’te buradan başka nereler var?” diye sordu Chester. “Haritaları karıştırmıştım ama diğer kasabaları anımsayamıyorum.”</p>

  <p>“Batımızda kalan Hanya var örneğin. Kandiye’nin kuzey kıyısında bir liman kasabasıdır. Ben de başkasını hatırlamıyorum. Çok ufak bir yere de gitmemeliyiz. Ufak bir yerde hemen göze çarparız.”</p>

  <p><br /></p>

  <p><br /></p>

  <p><br /></p>

  <p>Saat gece yarısını geçene kadar o lokantada kaldılar. Chester gittikçe sarhoşluyor, gittikçe daha düşünceli bir hal alıyor, gittikçe daha fazla korkuya kapılıyordu. Konudan konuya atlayarak başlarına neler gelebileceğini sayıp döküyor, Amerika’daki işlerinin nasıl bir tehlike altında olduğundan söz ediyor, delikanlıyı ölesiye sıkıyordu. Colette onu dansa kaldırmaya çalıştı.</p>

  <p>“Tatlım, bazen insanın aklında dans etmekten daha önemli şeyler olur,” dedi Chester yarı homurdanarak. “Dans etmek istiyorsan, Rydal’la dans et!” Mavi gözleri öfke ve bıkkınlıkla şimşekler çaktı pembe suratında.</p>

  <p>Rydal sırf Chester’dan kurtulmak için Colette’le dansa kalktı.</p>

  <p>Dans pistinde hızlı bir valsin temposuna ayak uydurmaya çalışırken, “Amerika’da ne gibi şeyler tehlike altında?” diye sordu Colette’e.</p>

  <p>“Biliyorsun işte, hisse senetleri,” diye yanıt verdi Colette.</p>

  <p>Gürültü patırtı içinde konuşmak zordu ama bu konuyu artık eskisi kadar sıkıcı bulmuyordu Rydal. “Anladığım kadarıyla Amerika’da MacFarland ismini kullanmıyor,” dedi.</p>

  <p>“Yok canııım,” dedi Colette delikanlıya gülümseyerek. Kıvır kıvır dans ediyor ama Rydal’a da kusursuzca ayak uydurmayı başarıyordu.</p>

  <p>“Kaç tane sahte ismi var?”</p>

  <p>“Ayyy! Şu öküz herif kendi yerinde dans etse ya!”</p>

  <p>“Özür dilerim,” dedi Rydal. “Ona dikkat etmeye çalışırım.” Dev gibi bir adamla ufak tefek bir kadın döne döne çılgın bir rota izliyorlardı çevrelerinde. Rydal onlara toslamamak için elinden geleni yapıyorsa da Colette’le delikanlının çevresinde yörüngeye girmiş bir göktaşı gibiydi adam.</p>

  <p>“Aslında kullandığı isimlere sahte isim denemez,” dedi Colette. “Chester şirketinde -yani şirketlerinde- birkaç değişik yöneticinin görevini üstleniyor. Örneğin bir-iki şirkette malî işler müdürü olarak William S. Haight ismiyle imzalıyor çekleri.”</p>

  <p>“Ve de Haight ismiyle maaş alıyor tabii, öyle değil mi?”</p>

  <p>“Maaş değil birkaç maaş,” diyerek güldü Colette. ‘Yaptıkları belki yasadışı ama bütün müşterileri hisselerine düşen kâr payını alıyorlar. Daha ne isteyecekler ki?”</p>

  <p>Devasa bir saadet zinciri halkasına benziyor bu, diye düşündü Rydal. Bu oyunda Chester hep kendi kendisinin bir adım önünde olmak zorundaydı. Charles Ponzi bu oyunu -ömrünün sonuna dek olmasa da- epey uzun süre oynayabilmişti. “Kendisi yurtdışındayken işleri yürütebilecek ortakları yok mu Chester’ın?” diye sordu Rydal. ‘Yani şu anda Amerika’da olan ortakları?”</p>

  <p>“Şe-ey... ortak denemez. Dört-beş satış elemanı var tabii. Chester’ın sattığı hisse senetlerinden biri bayağı iyi.”</p>

  <p>“Hangisi?”</p>

  <p>“Universal Key. Manyetik bir kilidi açan manyetik bir anahtar bu. İkisinin de önceden iyice manyetik...” deyip sustu Colette. Kilit hakkında bütün bildiği bu kadardı anlaşılan.</p>

  <p>“Piyasaya çıktı mı?”</p>

  <p>“Hisse senetleri mi? Hayır, daha çıkmadı.”</p>

  <p>“Anahtarı soruyorum.”</p>

  <p>“Hayır, buluş tamamlanmadı henüz. Yani hâlâ deneme aşamasında ama... ne bileyim ben... belki de yapımına başlanmıştır.”</p>

  <p>“Anladım.”</p>

  <p>Aralarından ışık sızmayacak kadar yaklaştı delikanlıya Colette. “Keşke bütün gece böyle dans edebilsek,” dedi fısıl fısıl.</p>

  <p>Rydal alnından öptü genç kadını. O kadar yakın dans ediyorlardı ki bunu yapmak için başını hafifçe döndürmesi yeterli olmuştu.</p>

  <p>“Seni seviyorum,” dedi Colette. “Seni rahatsız etti mi bu?”</p>

  <p>“Hayır,” diye yanıt verdi o anda bundan hiç de şikâyetçi olmayan delikanlı; sonra gözlerini açtı ve hemen üç metre ötelerindeki bir masadan gözlerini dikmiş kendine bakan Chester’ın gözleriyle karşılaştı. Öyle bir afalladı ki neredeyse yerinde sıçrayarak Colette’ten biraz uzaklaştırdı vücudunu.</p>

  <p>“Ne var? Ne oldu?” diye sordu Colette, gözlerini kaldırıp delikanlının gözlerinin içine bakarak.</p>

  <p>“Chester... Chester bizi izliyor. Dans pistinin yakınındaki bir masaya geçmiş.”</p>

  <p>Başını çevirip baktı ve Chester’ı gördü genç kadın. Parmakları hâlâ delikanlının parmaklarına dolanmış olan sağ elini sallayarak gülümsedi kocasına. “Öfkesinden burnundan soluyormuşa benziyor, değil mi?” dedi. “Kötü bir gece geçirdi zavallı.”</p>

  <p>“Pekâlâ, hadi artık oturalım da sen onunla dans et biraz,” dedi Rydal. Orkestra çaldığı parçanın sonuna yaklaşıyordu. Rydal Colette’den temelli uzaklaşarak eliyle yol verdi genç kadına.</p>

  <p>İçkisi -ya da yeni içkisi- Chester’ın elindeydi. Paltoları vestiyere gönderilmişti. Chester’ın kıskançlıktan deliye döndüğü belli oluyordu; ama yine de gülümsemeyi ve özenli bir vurdumduymazlıkla, “Bu masaya geçmemin iyi olacağını düşündüm,” demeyi başardı. “Gerideki şu iki adam hâlâ bana bakıyorlar.”</p>

  <p>“Ya?” dedi Rydal ve Colette’in oturmasına yardım ettikten sonra kendi de masaya oturdu. “Artık gidelim mi, ne dersin? Saat bire geliyor.”</p>

  <p>“Daha değil,” dedi Chester iskemlesinden kalkarak. “Karımla dans etmek istiyorum.” Yüzü eskisinden bir kat daha kızarmışa benziyordu. İtiraza fırsat tanımayan bir tavırla elini uzattı genç kadına. Birlikte dans pistine yollandılar.</p>

  <p>Rydal, Chester’ın dans pistinde kendisini izlediğini fark ettiğinde içini kaplayan o ani korku ve suçluluk duygusu dalgasını anımsayarak gülümsedi kendi kendine. Asıl Colette’in suçluluk duygusuna kapılması gerekirdi, ama onun kılı bile kıpırdamamıştı. Diğer yandan, Colette’i alnından öpen ve Chester’a suçüstü yakalanan kendisiydi. Rydal bir sigara yakıp hiçbir şey yokmuş havalarında dans pistine bakmaya başladı. Herkese birden bakıyormuş gibi yapıyordu ama gözleri sık sık Chester’la Colette’e gidip geliyordu. Chester hararetli hararetli konuşuyordu Colette’le. Rydal neler söyleyebileceğini tahmin edebiliyordu. Böyle bir şey ilk kez yaşanmıyordu herhalde aralarında.</p>

  <p>Karı-koca masaya döndüler. Chester kendisine bir viski daha söyleyip Rydal’a ne istediğini sordu. Delikanlı başka bir şey içmek istemiyordu ama yine de FIX marka bir bira söyledi garsona.</p>

  <p>“Bu birayı içmek istemiyorsun aslında, belli oluyor,” dedi Colette. “Benimle paylaşmak ister misin? Hadi bana da bir bardak getirsinler.”</p>

  <p>Tamam der gibilerden başını sallayarak garsona, “İki bardak getirin lütfen,” dedi Rydal.</p>

  <p>Chester suratını asmış, sessizliğe gömülmüş, Colette’in, geldiklerinden beri hiç durmadan dans etmiş ve hâlâ etmekte olan bazı Yunanlı çiftlerin dayanıklıklarıyla ilgili sözlerine yanıt bile vermemişti. En sonunda -saat bir buçukta- bir taksiye atlayıp otele döndüler. Chester ayakta sallanıyordu.</p>

  <p>“Iıı... şey... Rydal. Odana gelip seninle bir şey konuşmamda bir sakınca yoktur umarım?” diye sordu Chester, tam koridorda birbirlerine iyi geceler derlerken.</p>

  <p>“Yok tabii,” dedi Rydal; ama Chester’ın söylediği cümle ve onu söyleyiş tarzı o kadar babasınınkine benziyordu ki, Rydal kanının donduğunu hissetti bir anlığına. Babası da Agnes’le ilgili o ateş püsküren konuşmasını yapmadan önce aynen bu cümleyi kullanmıştı. Bu konuşmanın daha ağırınıysa, hâkime oğlunun neden ıslahevine gitmesi gerektiğini anlatırken yapmıştı babası. <i>Seninle çalışma odamda konuşmak istiyorum</i>. Şu gülünesi rastlantıya bakın hele, diye geçti Rydal’ın aklından. Agnes için bir kez daha cezalandırılacaktı.</p>

  <p>İki erkek Rydal’ın odasına girip kapıyı kapattılar.</p>

  <p>Chester söze nereden başlayacağını bilemiyormuşa benziyordu. Rydal’ın oturma önerisini geri çevirmiş; kaşlarını çatmış, olduğu yerde hafifçe sallanarak gözlerini yere dikmişti.</p>

  <p>“Mmm... şey... ne söyleyeceğimi herhalde biliyorsundur,” diye söze başladı Chester. Hâlâ Rydal’a bakmıyordu.</p>

  <p>Rydal paltosunu astıktan sonra iskemleye oturarak tüm dikkatini Chester’a verdi.</p>

  <p>Sonunda yarı kan çanağına dönmüş gözlerini yerden kaldırarak delikanlının gözlerine dikti Chester. “O ufak kasabaya gittiğimizde sana ihtiyacım olacak,” dedi; sonra da -Rydal karşı çıkacak gibi olunca- onu durdurarak, “Yok, yok, bekle bir dakika,” diyerek sözüne devam etti: ‘Yunanca biliyorsun; burada işlerin nasıl yürütüldüğünü de. Seninle birlikte olursak işimiz daha kolay olur. Ve de daha tehlikesiz. Bu katkından dolayı sana para da ödemeye hazırım. Bunu istiyorum.”</p>

  <p>“İyi ama benim paraya ihtiyacım yok ki. Ayrıca -açıkça söylemem gerekirse- bu rolü üstlenmek beni rahatsız ediyor.”</p>

  <p>“Kim rahatsız değil ki? Senin de rahatsız olduğunu biliyorum. Onun için de zahmetinin karşılığını vermek istiyorum ya. Hem bana yardımcı olacaksın hem de...” deyip sustu Chester. Colette’in hayali ve Rydal’ın karısına olan ilgisine karşı duyduğu öfke sel gibi beynini basarak kafasını karıştırmış, söyleyeceklerini unutturmuştu sanki. “Gelirsen kendimi daha rahat hissedeceğim,” diye sözüne devam etti. “Bunun ne demek olduğunu biliyorum ben. Biri benim hakkımda konuşuyorsa, ne dediğini bilmek isterim. İngilizce haberler buraya bir gün sonra geliyor. Bu da çok tehlikeli. Eğer bizimle -diyelim üç gün daha- birlikte olursan, sana 5.000 dolar vermeye hazırım. Hiç olmazsa sakalım biraz daha uzayana kadar. Ne dersin? Sen... sen şimdiye kadar çok iyiydin...”</p>

  <p>Yani bu geceye kadar mı demek istiyorsun, diye geçti Rydal’ın aklından. Dirseklerini dizlerine dayayıp avuçlarını birleştirerek öne doğru eğildi delikanlı. “Bana vereceğin 5.000 dolarla, sakalın uzayıncaya kadar kullanabileceğin bir yapma sakal alabilirsin,” dedi karşısındakine.</p>

  <p>“İşin bununla bitmediğini biliyorsun,” dedi Chester, alçak ve ısrarcı bir ses tonuyla. “Senin yanımda olmanı istiyorum. Ne kadar istiyorsan, kendin söyle.”</p>

  <p>Adamın sesindeki duygu yoğunluğunun yalnızca korkudan kaynaklanmadığını farketti Rydal. Bu gece burnunun tam ortasına bir yumruk patlatacak kadar delikanlıya öfkelenmiş olmasına karşın yanında kalması için ona yalvarmak zorunda kalışı Chester’ın gururunu incitiyordu. Tam 5.000 dolar. Üç gün için. Ve de -polis onları Hanya’da enselerse- hileye ortaklık suçundan kodese tıkılma riskini göze alması karşılığında. Amerika’ya hesabında 5.000 dolarla dönmek hiç de fena olmazdı hani. Sakın Colette’in olduğu yerde olmak için yumuşuyor olmasın?</p>

  <p>“Eee?.. Ne diyorsun?”</p>

  <p>“Beşbin dolar çok fazla,” dedi Rydal. Chester’ın onun yumuşamaya başladığını gördüğünü kendisi de farkediyordu. Yumuşamaya başlama işaretlerini fark etmekte kuşkusuz çok ustaydı Chester.</p>

  <p>“Öyleyse anlaştık! Yarın sabah gidiyor muyuz?”</p>

  <p>Rydal başını salladı sonunda. “Tamam, anlaştık,” dedi ayağa kalkarak. Chester’a bakmaktan kaçınıyordu.</p>

  <p>Chester kapıdan çıkmadan önce arkasına dönüp derinden iç geçirdi. “Sanırım yatma zamanımız geldi de geçti bile,” dedi.</p>

  <p>Birbirlerine iyi geceler dilediler.</p>

  <p>Colette’in adının bile geçmediğini anımsadı Rydal. Evet, bu konuşma, on yıl önce babasının çalışma odasında yapılan konuşmadan çok daha hoş geçmişti doğrusu.</p>
</body>
</html>
