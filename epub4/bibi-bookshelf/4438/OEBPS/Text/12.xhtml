<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 style="text-align: center;">12</h2>

  <p><br /></p>

  <p>Chester ören yerinin kapısından 30 metre ileride, yolun karşı tarafındaki bir çalı kümesinin arkasına saklanmış ya da daha doğrusu çöküp kalmıştı. Bir an tiril tiril titriyordu geçirdiği sarsıntının etkisiyle, sonra gevşeyip kalıyordu sanki bedeninde hiç kas yokmuş gibi. Yağmurun sesi, peşten bir uğultuydu kulaklarında. Üstü başı sırılsıklam olmuştu. Elini sert ve ıslak toprağa dayayarak kollarından biriyle kendini desteklemiş, yarı oturur yarı yatar bir konumda yere çökmüştü. Hava kararmaya başlayıncaya kadar geçen uzun bir süre boyunca düşüncelerini toplayamadı Chester; düşünmeye başlayınca da ilk aklına gelen havanın kararmakta olduğu oldu. Ondan sonra da ilerleme kaydetmeye başladı düşünmekte.</p>

  <p>Rydal çoktan gelip geçmiş olmalıydı. Bavullarını bıraktığı o otelde onun gelmesini bekliyordur şu anda. Colette’se, hâlâ eski sarayın terasında yağmur altında yatmaktaydı. Felaketin acısını yeniden yüreğine düşürdü bu düşünce. Solukları yeniden hızlandı, yeniden titremeye başladı Chester. Bütün bunlar Rydal’ın yüzünden olmuştu. Acının içinde bıraktığı boşluğu öfke doldurdu. Rydal bunun bedelini ödeyecekti. Usulca ayağa kalktı Chester. Kafası çalışmaya, senaryo üretmeye başlamıştı. Kandiye’ye giden yolda yürümeye başladı. Ellerinde bir eksik hissedip rehber kitabı <i>Guide Bleu</i>’yü sarayın üst kat terasında unuttuğunu farketti birdenbire. Önce güldü, sonra gözyaşı döktü bir süre; sonra cebinden tarağını çıkartıp ıslak ve seyrek saçlarının arasından geçirdi birkaç kez. Otobüse binmesi gerekiyordu. Bu dağ başında taksi bulmasına olanak yoktu çünkü.</p>

  <p>Ters yöne giden en az üç-dört otobüs geçmesine karşın, Kandiye yönüne giden ilk otobüs gelene kadar yağmur altında 35 dakika ağır ağır yürümek zorunda kaldı Chester. Elini kaldırarak otobüsü durdurdu. İçeri girerken gözleri deli gibi Rydal’ı aranıyordu otobüsün yarı karanlığında. Bakışlarına yalnızca asık suratlı ve bazıları iki günlük tıraşla kararmış -ve de hiçbiri Rydal olmayan- Yunanlı yüzleri karşılık verdi.</p>

  <p>Otobüsün son durağı olan meydanda yine Rydal’ı arandı Chester'ın gözleri. Rydal kuşkusuz Hotel Corona’daydı. Otelin az önce anımsayamadığı ismini birdenbire hatırlayıvermişti Chester. Telâşlı görünmemeye çalışarak meydandan ışıklarını gördüğü bir kahveye doğru ilerledi. Herkes kendine bakıyor gibi bir duyguya kapılmıştı. Keşke şapkam başımda olsaydı, diye geçirdi içinden; ama şapkası başından düşüp Knossos’ta kalmıştı.</p>

  <p>Başka zaman olsaydı, o kahvede geçireceği 20 dakika bir kâbus olurdu Chester için; ama bu kez tükenmez bir sabırla yaşadı Chester bu süreyi. İlk önce telefon rehberinde ‘otel’ anlamına geldiğini bildiği <i>xenedochaicon</i> başlığı altında kendine yeni bir otel araması; sonra da Hotel Corona’yı arayıp Chamberlain ismi altında oraya bıraktığı bavullarının, ismini telefon rehberinde bulduğu Hotel Hephaestou’ya gönderilmesini istemesi gerekiyordu. Hotel Corona’da İngilizce konuşan birini bulmasına karşın, ya karşısındakine derdini anlatamıyordu ya da adam yağlı müşteriyi kaçırmak istemiyordu.</p>

  <p>“İsterseniz size bu gecenin parasını öderim,” dedi Chester telefonda. “Anlıyor musunuz? Borcum neyse faturasını kesin. Karşılığını bavullarımı Hotel Hephaestou’ya getirecek olan komiye veririm.”</p>

  <p>Bunu değişik değişik sözcüklerle birkaç kez yinelemesi gerekti Chester'ın.</p>

  <p>“Buna pişman olacaksınız,” dedi Hotel Corona’dan konuşan adam en sonunda. Sesi sanki gözdağı verir gibiydi.</p>

  <p>“Niye?” diye sordu Chester sakin sakin.</p>

  <p>Birkaç dakika sonra da uğraşmayı bırakıp bir masaya oturarak bir viski söyledi. Kahvede viski satılmıyordu. Chester duble uzo ısmarladı sonunda. İlk kez kendini kahvenin diğer müşterileri kadar kılıksız hissediyordu. Bu iyiydi. Göze batmıyordu hiç olmazsa. Amerikalı olması dışında tabii.</p>

  <p>Hotel Corona’ya bir kez daha telefon etmeyi denedi Chester. Bu kez kahvehanenin sevecen, güler yüzlü bir adam olan sahibi yanına gelerek yardımcı oldu kendisine. Chester adama ne yapılmasını istediğini söyledi. Patron biraz İngilizce biliyordu ama ‘bavul’ ya da ‘valiz’ sözcüklerini bilmiyordu. Müşterilerden biri patrona bu sözcüklerin ne anlama geldiklerini söyledi; o da telefonu eline alıp Hotel Corona’yı aradı. İki Yunanlı bir süre telefonda tartıştılar. Telefonda süren Yunanca tartışmaya, elini kolunu sallayarak,&nbsp;“<i>Dediğimi yapsınlar! Hemen!</i>” diye diye İngilizce olarak fon müziği yapar gibiydi Chester. Sonunda ne istediği Hotel Corona’ya anlatılabildi.</p>

  <p>“Sağolun,” dedi Chester. “Çok teşekkür ederim.” İyi bir bahşiş bıraktıktan sonra tam çıkmak üzereyken Hotel Hephaestou’nun nerede olduğunu bilmediğini anımsadı birdenbire. Bunu sormak için kapıdan dönmek üzereyken fikrini değiştirdi: Başka birine sorsa belki daha iyi ederdi. Zaten gereğinden fazla kalmıştı burada.</p>

  <p>Otelin yerini sorduğu o kadar çok insandan bilmiyorum yanıtını almıştı ki neredeyse Hotel Hephaestou diye bir yerin var olmadığına, Hotel Corona’nın da bu nedenle bu kadar ısrarcı olduğuna inanacaktı. Sonunda nerede olduğunu bilen bir gazete satıcısı otelin yolunu tarif etti Chester’a.</p>

  <p>Daracık, karanlık bir sokaktaydı Hotel Hephaestou. Kapısının üzerinde yalnızca kör bir ampul yanıyordu ama kapının yanındaki tabelada ismi yazılıydı. Chester bavullarının gelip gelmediğini öğrenmeyi denedi girişteki adamdan. Lobi o kadar küçüktü ki, bavulları gelmiş olsalardı, onlan zaten burada nereye saklamış olabilirlerdi ki?</p>

  <p>“Hayır,” dedi otelci başını sallayarak.</p>

  <p>Chester yine de emin olamadı bundan. Kahvenin sahibi Hotel Corona’yla konuşalı beri 20 dakika geçmişti. Üstünden yorgunluk akarak banyolu bir oda istediğini söyledi adama. Otelcinin bu sözcüğü bildiği belli oluyordu.</p>

  <p>“Pasaport lütfen,” dedi başını tamam der gibilerden sallayarak.</p>

  <p>Chester içinde bir huzursuzluk hissederek kapıya gitti. Colette’le kendi pasaportunun yan yana durduğu iç cebine uzandı. Chester adamın iki pasaport taşıdığını görmesini istemiyordu. Elinde kendi pasaportuyla tezgâha geri dönüp pasaportunu adama uzattı. Colette’in pasaportunu ortadan kaldırmalıyım diye yazdı aklına. Zaten onun pasaportu değildi bu. Colette teşhis edilince... teşhis <i>edebilirler miydi</i> acaba? O güzelim yüzünde tanınmasına olanak verecek bir şey kalmış mıydı? Hem teşhis etseler bile onu Bayan Chester MacFarland olarak teşhis edeceklerdi zaten. Acaba cüzdanında kendisinin ya da Chester’ın bir fotoğrafı var mıydı? Bu olasılığı niye günler önce düşünememişti acaba? <i>Tanrım! Viskimin -ve de paramın- içinde olduğu bavullarım nerede benim?</i> Chester boş gözlerle otelin kapısına doğru baktı; sonra küçücük lobiyi geçerek bir iskemleye bıraktı kendini.</p>

  <p>Lobideki otelci tek bir söz söyleyerek gülümsedi Chester’a.</p>

  <p>Adamın ne söylediği Chester'ın umurunda bile değildi. “Bavullarımı bekliyorum,” dedi kendi kendine konuşur gibi.</p>

  <p>Kapının önünde bir taksi durdu. Yerinden kalkamayacak kadar yorgun olan Chester yalnızca iskemlede doğruldu şöyle bir.</p>

  <p>Taksiden Rydal indi. Sanki görünmez bir el kalbini sıkmış da bir saniyeliğine atışını durdurmuşmuş gibi göğsünün sıkıştığını hissetti Chester. Ağır ağır yerinden kalktı. Rydal yalnız gelmişe benziyordu. Yanında otel komisi filan yoktu, ama taksi sürücüsü bavullarını arabadan indiriyordu. Rydal otelin içine bir göz atıp Chester’ı gördü, sonra başını çevirdi ve taksinin ücretini ödedi. Lobideki otelci tezgâhın arkasından çıkarak bavullara yardım etmeye gitti. Chester olduğu yerde duruyordu. Rydal elinde kendi bavulu ve Chester’in antilop derisinden el çantasıyla içeriye girerken Chester’a bakıp başını hafifçe eğerek onu selamladı. Yüzünde donuk ve garip bir ifade vardı. Sırılsıklam koyu renk saçları alnına dökülmüştü.</p>

  <p>Otelci Chester’ın anlayamadığı bir şeyler söyledi Rydal’a. Rydal adama kısa bir yanıt vererek başıyla Chester’dan yana işaret etti ve ağzının ucuyla gülümsedi Chester’a.</p>

  <p>“İyi akşamlar,” dedi Rydal; sonra otelciye Yunanca bir şey söyledi. Otelci gülümseyerek başını salladı ve Rydal’ın uzattığı pasaportu aldı. Adam otel defterine delikanlının kaydını yapaken, Chester'ın yanına gitti Rydal.</p>

  <p>“Yarın gemiye mi yoksa uçağa mı bineceksin?” diye sordu.</p>

  <p>“Gemiye binecektim,” diye yanıt verdi Chester çabucak.</p>

  <p>‘Ya şimdi?”</p>

  <p>Chester yanıt vermedi. Beyni durmuş gibiydi sanki.</p>

  <p>Rydal dönüp tezgâhın arkasındaki otelcinin yanına gitti ve alçak sesle birkaç cümle söyledi adama. Söylenenleri dinleyip büyük bir ciddiyetle başını salladı adam. Onları kısılmış gözlerle izledi Chester. Rydal herhalde otelciye eğer arkadaşı otelden çıkacak yani pilisini pırtısını toplayıp otelden ayrılacak olursa hemen kendisine haber vermesini söylüyordu hiç kuşkusuz. Belki de adama arkadaşının bir habere üzüldüğünü filan söylemekteydi.</p>

  <p>Chester -ilk Rydal çıkmak istemediği için- yanında bavulların birkaçı ve otelciyle birlikte otelin küçücük asansörüne binip otelin en üst katı olan üçüncü kata çıktı.</p>

  <p>“Arkadaşım nerede?” diye otelciye sordu Chester, eliyle aşağıya işaret ederek. “O hangi odada kalıyor?”</p>

  <p>“Oda?” deyip elindeki anahtarlardan birini gösterdi adam. Anahtarın topuzunda 10 yazılıydı.</p>

  <p>Chester 10 numaranın kendisine verilen oda olduğunu görünce, “Hayır; öbür anahtar. Arkadaşımınki,” diyerek otelcinin elindeki diğer anahtara uzandı.</p>

  <p>“Ha-a! <i>Pende</i>! Beş,” dedi adam.</p>

  <p>Alttaki kattaymış, diye düşündü Chester. Bunu umursayamayacak kadar yorgundu. Daha sonra ıslak paltosunu yatağın üstüne fırlatıp yayları fırlamış leş gibi koltuğa oturarak bavullarının gerisini beklerken Rydal’ı gözden kaybetmek gibi bir kaygın olmasın çünkü o seni asla gözden kaybetmeye niyetli değil, diye geçirdi aklından. Acı acı gülümsedi Chester. Kendisine gereken şey, Atina ya da diğer büyük kentlerden herhangi biriydi. Öyle bir yere varır varmaz, polise telefon edip Rydal Keener hakkında söyleyeceğini söyleyebilirdi. Polise kendi ismini -ne Chamberlain ne de başka bir isim- vermesi gerekmezdi telefonda. Eğer polis onun Chamberlain olduğundan kuşkulanırsa ya da Rydal içeri alınınca polise onun MacFarland ya da diğer bilinen adıyla Chamberlain olduğunu söylerse, o zamana kadar da zaten Chester çoktan kilometrelerce uzakta, başka bir ülkede olurdu. Atina’ya varır varmaz ilk iş olarak, Rydal’ın haberi olmadan Niko aracılığıyla başka bir pasaport edinmeye bakacaktı. Bunun için de -ağzını sıkı tutma bedeli olarak- Niko’ya epey para ödemesi gerekecekti tabii. Hem de yüklü bir miktarda; ama yeterince parası vardı nasıl olsa. Evet, vardı.</p>

  <p>İşte büyük kahverengi bavuluyla birlikte paracıkları ve el çantasıyla birlikte de viski şişeleri odasına varmıştı en sonunda. Soluk soluğa kalmış olan otelciye bahşişini verdi Chester ve adam gider gitmez çok ihtiyaç duyduğu bir viski hazırladı hemen kendisine.</p>

  <p>Yarın sabah Atina uçağına binecekti. Yarın ikisi de o uçakta olacaklardı. Bu gülünesi bir şeydi işte.</p>

  <p>Derken birdenbire yarın uçak saatine -yani saat üç buçuğa- kadar burada kalmayı göze alamayacağının farkına vardı Chester. Pire’ye varması bütün bir gün sürse de, sabah dokuzda hareket eden gemiye binmesi daha akıllıca olacaktı. Yarın hava aydınlandığında saray ziyaretçilere açılır açılmaz Colette’in cesedini bulurlardı. Ören yeri bekçilerinden biri herkes çıksın diye bağıra bağıra odalarda dolaşsa bile cesedin bu gece bulunacağını sanmıyordu Chester. Bekçinin el fenerinin ışığını bütün terasların bütün köşelerine tutup acaba oralarda biri kalmış mı diye bakınmasına ne gerek vardı ne de bekçinin bunu yapacağı; ama yarın sabah saat dokuzda ya da en geç onda ceset hiç kuşkusuz bulunmuş olurdu. Chester Colette’i <i>ceset</i> olarak düşünmemeye çalıştı ve düşüncelerini yalnızca bulunması konusuna odakladı.</p>

  <p>Chester viskisini bitirip bir tane daha doldurdu bardağına. Odadaki lavabonun musluğundan su akıyordu. Otelci banyonun koridorun sonunda bir yerde olduğunu söylemişti. İsterse tabii ki nerede olduğunu bulabileceğini düşündü Chester.</p>

  <p>Gömleğini çıkartarak, ıslattığı bir yüz havlusuyla lavaboda silindi. Leş gibi ter kokuyordu. Yüzünün aynadaki görüntüsü ürkütücüydü. Bitkin ve yaşlı, kül gibi ve tükenmiş görünüyordu. Uyurgezer gibi sarsak adımlarla gidip altına gömlek giymeden ceketini sırtına geçirdi Chester biraz olsun ısınabilmek için sırtüstü yatağa uzandı. Uyumuyordu. Düşünemediği için hiçbir işe yaramayan ama bir türlü de sindirip yok edemediği bilinci, beyninin orta yerinde fır fır dönüp duran bir düğümdü sanki. Koridordan gelen bir tahta gıcırtısı sesi, yay gibi gerilmesine neden oldu; sonra yataktan fırlayıp kapıdaki anahtar deliğinde duran anahtarı gördü ve hemen gidip kilitlenmemiş olan kapıyı kilitledi. Sanki yaşamsal bir tehlike atlatmış gibi güm güm çarpıyordu kalbi.</p>

  <p>Koridordan başka gıcırtı sesi gelmedi.</p>

  <p>Yarım yamalak bir uykuya daldı Chester. Rüzgâr estikçe camlara yağmur damlaları vuruyordu fiske fiske. Dışarıda bir yerden kedi dalaşı sesleri duydu Chester. Yarı-düşünde uyuz kılıklı iki kedinin bir damın kenarında pençeleştiğini, sonra da birbirlerine kenetlenmiş olarak damdan aşağı düştüklerini gördü. Zınk diye uyandı Chester; dikilip yatağında oturdu.</p>

  <p>Niye şimdi olmasın, diye düşündü. Polise hadi şimdi telefon et ve Rydal Keener’ın nerede olduğunu söyle. Senden ayrılmaya razı edemediği için Rydal Keener’ın karını öldürdüğünü söyle onlara. Rydal Keener’ın aklını kaçırdığını söyle. King’s Palace Hotel’de o dedektifi de onun öldürdüğünü, eğer bundan birine söz edecek olursa seni de öldüreceğini söyleyerek sana gözdağı verdiğini de anlat. Sen koridorda işlenen bu cinayeti görmüş olursun. Sen koşulların kurbanısındır. Ondan kurtulmak için Rydal’a 5.000 dolar verdin. Bu para hâlâ onun üstünde. Polis ararsa bulacaktır. Evet, hemen yap bunu... hayır. Chester fikrini değiştirdi. King’s Palace Hotel’deki kaydı Chester MacFarland ismiyle yapılmış olduğuna göre oldum olası hep Chamberlain olduğunu söyleyemezdi ki! O zaman da üstünde ismi Chamberlain olarak yazılı pasaportu nasıl açıklayabilirdi? Yunanlı dedektifin katili olarak yakalanıp suçlanmamak, aslında Rydal Keener’ın işlediği cinayetten sorumlu tutulmamak için çaresizlik içinde son bir önlem olarak edinmişti o pasaportu, işte o kadar. Peki ya Rydal’ın cinayet nedeni? Bunu sonra düşünebilirdi. Örneğin Rydal Keener akıl hastası psikopatın biriydi de onun için. Rydal Keener karısını da sırf ona inat olsun diye öldürmüştü. Ve de karısını elde edemediği için. Daha önceden böyle nedenlerle insan öldürenler olduğunu duymuştu Chester.</p>

  <p>Niye şimdi olmasın?</p>

  <p>Chester ayağa kalktı. Odada telefon yoktu; ama aşağıdan ya da dışarıda bir yerden telefon edebilirdi. Tabii ya. Zaten bu daha iyi olurdu. Telefonda polise <i>Mary Ellen Chamberlain’in cesedini Knossos’taki teraslardan birinde bulabilirsiniz...Evet, hemen şimdi. Katil Rydal Keener’ dır. Hotel Hephaestou'da kalıyor. K-e-e-n-e-r...</i> deyişini duyabiliyordu neredeyse.</p>

  <p>Bu yapılabilirdi. Yapılabilirdi bu. Onlara anlat, olsun bitsin, diye aklından geçirdi Chester. <i>Rydal Keener geçen hafta Atina’da öldürülen George Papanopolos cinayetinden de sorumludur</i>, de gitsin.</p>

  <p>Chester temiz bir gömlek çıkartmak için bavulunu açtı. Bavulu yatağın üstüne kaldırmak bile sağ koluna yorgunluktan bir ağrı saplanmasına yeterli olmuştu. Elinde gömlekle dikilip durduğu yerden bu gece dışarı çıkıp telefon etmeyeceğini farketti birdenbire. Bu kasaba çok küçük bir yerdi. Kaç Amerikalı bulabilirdiniz ki burada? Saçmalığın daniskasıydı bu. Polisler Rydal’ı bulmak için otele gelmeden önce otelden ayrılması gerekirdi - ki buna Rydal izin vermezdi. Hayır, olacak şey değildi bu... ama Atina’da... Chester aşağıya inip otelciden yarın sabahki gemi hakkında bilgi almaya karar verdi. Biletini önceden alması gerekebilirdi. Temiz gömleğini giydi Chester.</p>

  <p>Kapı tıklatıldı; sonra biri kapının tokmağını oynattı.</p>

  <p>Gelenin Rydal olduğunu biliyordu Chester. Kapıya gidip, “Kim o?” diye sordu.</p>

  <p>“Kim olduğunu biliyorsun. Kapıyı aç.”</p>

  <p>“Seni görmek istemiyorum.”</p>

  <p>Rydal kapıyı omuzladı. Kapı tahtaları çatırdadılarsa da kilit yerinden sökülmedi.</p>

  <p>Chester kapıyı açtı.</p>

  <p>‘Teşekkürler,” deyip odaya girdi Rydal.</p>

  <p>Bir anlığına Rydal'ın sarhoş olduğunu düşündü Chester, ama gözleri içkiliymişe benzemiyordu. Rydal arkasına bakmadan umursuzca güm diye kapattı kapıyı. Başparmaklarını pantolonunun beline sokmuş, dimdik Chester’a bakarak orada duruyordu. Chester gözlerini delikanlının gözlerinden kaçırdı, sonra yine ona çevirdi.&nbsp;</p>

  <p>“İstediğin nedir?” diye sordu.</p>

  <p>“Seni öldürmeye geldim,” diye yanıt verdi Rydal. Başparmaklarını pantolonunun belinde gezindiriyordu. “Biliyor musun... senin intihar ettiğini söyleyeceğim. Bu fikri az önce otelcinin kafasına soktum bile.”</p>

  <p>Hiç korku duymamasına karşın, şırıl şırıl terlemeye başlamıştı Chester. Saçmalığın daniskasıydı bu. Hafifçe gülümsedi. “Peki bunu nasıl yapmayı düşünüyorsun?”&nbsp;</p>

  <p>“Seni asarak. Birkaç ip bu işi görür. Şu avize halkası yeterince sağlam görünüyor.”</p>

  <p>Chester gözlerini kaldırıp tavana baktı. Avize halkası hiç de sağlama benzemiyordu aslında. Ayaklarını açıp yere daha bir sağlam bastı. “Odamdan defol.”</p>

  <p>“Yo yo,” dedi Rydal gülümseyerek. “Belki de daha önce davranıp beni ele vermeyi tasarlıyorsundur. Bunu yapmadan ölmeyi istemiyorsun, değil mi? Peki öyleyse, hemen yap bunu. Daha ne bekliyorsun? Görelim bakalım paçanı kurtarabilecek misin! Seni iğrenç domuz seni! <i>Kafanda bir gram akıl yok mu?</i>” Rydal’ın sesi bir anda yükselivermişti. Başını öne doğru uzattı. Boynundaki damarlar fırlamıştı.&nbsp;“<i>Domuz!</i>”</p>

  <p>“Defol buradan. Ne dediğini bilmiyorsun,” dedi Chester ama artık delikanlıdan korkmaya başlamıştı.</p>

  <p>Rydal dudağını ısırarak sakinleşti. Öfkesinin parladığı gibi bir anda söndüğü gözle görülebiliyordu. “Seninle bunu konuşmaya devam edeceğimi sanmıyorum,” diyerek kapıya yürüdü Rydal. “Buna Atina’da devam ederiz, tamam mı? Yarın uçağı bekleyeceğine sabahki gemiye binsen daha iyi olur.”</p>

  <p>Chester hiçbir şey söylemedi. Yerinden kımıldamadan Rydal’a bakıyordu.</p>

  <p>“Ne yazık ki ben de o gemiyi kaçırmamalıyım. Yokse polis saat üçe kadar beni enseleyebilir ve bu da elimden kaçmana neden olabilir,” dedi Rydal ve dışarıya çıkıp kapıyı kapattı.</p>

  <p>Chester'ın canı aşağıya inip gemi hakkında bilgi almayı istemiyordu artık. Her ikimiz de o gemide olacağımıza göre bırakalım da bu işi Rydal halletsin. Gidip kapıyı kilitledi Chester; sonra da ağır ağır soyunup pijama giymeye boş vererek çarşafların arasına girdi. Işığı açık bırakmıştı ama, kendini böyle daha bir güvende hissediyordu. İsmini vermek zorunda olmadığı bir telefon görüşmesiyle de olsa, Atina’da bile, Rydal’ı ele vermekten korktuğunu farketti birdenbire. Rydal’ın elinde çok koz vardı. Gerekirse şu sahte pasaport edinme işine yardakçılık etmiş olan Niko’yu tanık olarak çağırtabilirdi. Chamberlain ve diğer isimleri konusunda polise... Colette’in kendi hakkında delikanlıya neler -belki de pek çok şey- anlattığını bir Tanrı bilirdi. Yapılacak tek şey kalıyordu - o da ondan temelli kurtulmak için Rydal’ı öldürmekti. İkinci denemede başarısız olmamalıydı. En güvenli yolun, bunu başkasına yaptırmak olduğunu düşündü Chester. Niko’nun Atina’daki tanıdıklarından birine örneğin. Niko’ya birine tehlikeli bir iş vermek istediğini ve bunun için de yüklüce bir para ödemeye hazır olduğunu söyleyebilirdi. Niko’nun bu işi yapabilecek birilerini tanıdığından kuşkusu yoktu. İşin ne olduğunu Niko’ya söylemezsin. Bir tek işi yapacak olan o adama söylersin. Adamın bu işi yapıp yapamayacağını adamı görür görmez anlardı Chester. İlk adam bu işe uygun değilse, kimbilir belki de uygun olan birini tanıyordur. Yapılabilirdi bu.</p>
</body>
</html>
