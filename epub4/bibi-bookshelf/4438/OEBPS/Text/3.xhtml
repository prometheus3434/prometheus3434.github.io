<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 style="text-align: center;">3</h2>

  <p><br /></p>

  <p>Chester Atina’daki üçüncü gününde Milwaukee’deki adamı Bob Gambardella’dan aldığı mektupla rahatladı.&nbsp;Mektup şöyle başlıyordu:</p>

  <p><br /></p>

  <blockquote style="margin: 0 0 0 40px; border: none; padding: 0px;">
    <p><i>Sevgili Mac,</i></p>

    <p><i>Habersizlik iyi haberdir derler ya, işte buradaki durum da aynen böyle. Bu hafta yedi yeni katılım oldu ve komisyonumu kestikten sonra kalan parayı da hesabına yatırdım. Canadian Star’ın yarı yıl kâr payının ne&nbsp;olacağını kısa zamanda bildirmeni bekliyor ve...</i></p>
  </blockquote>

  <p><br /></p>

  <p>Bu mektup Bob’un henüz polis tarafından rahatsız edilmediğini gösteriyordu. Bob’dan aldığı ikinci mektuptu bu. Bir tane de Dallas’taki adamı Vic’ten almıştı Paris’teyken. Demek ki polis onlara başvurup Howard Cheever ya da William S. Haight ya da -Tanrı’ya şükür- Chester MacFarland diye birini tanıyıp tanımadıklarını sormamıştı. William S. Haight ismi Chester’ın, Canadian&nbsp;Star Şirketi’nin kâr hissesi dağıtım çeklerine bastığı mühürde şirketin Mali İşler Müdürü olarak kullandığı isimdi. Geçen ay Bob’a mektup yazıp kendisinden haber almadan yeni katılımcılar aramaya fazla özen göstermemesini söylemiş olduğu göz önüne alınacak olursa, yedi&nbsp;yeni katılımcı hiç de fena sayılmazdı. Bu yedi kişiden&nbsp;50.000 dolar -belki de daha fazla- para almış olmalıydı&nbsp;Bob. Hissedarlara sertifika verilir, kâr payları ufak tutarlarda ama hiç aksatmadan ödenirdi. Şirketin ismi gazetelerdeki Kanada Hisse Senedi Borsası haberlerinde hiç çıkmasa da, hissedarlar kâr paylarını hiç aksamadan aldıktan sonra niye şikâyetçi olsunlar ki? Vic’le Bob yeni&nbsp;bir katılımcıyla konuşurlarken, şirketin birkaç ay içinde&nbsp;-borsanın tavan yaptığı bir anda- borsaya kaydolacağını&nbsp;söylerlerdi hep. Bu yöntem Unimex, Valco-Tech, Universal Key, v.s., v.s., -Chester hepsini anımsayamıyordu bile- şirketleri için de aynen kullanılırdı. Arada bir katılımcılardan biri mektuplarında fazla soru sormaya başladı&nbsp;mı, Chester Dallas’taki ya da St. Louis’deki ya da San&nbsp;Francisco’daki adamını devreye sokar, meraklı katılımcıya telefon ettirerek adamın elindeki hisse senetlerini&nbsp;ödediğinden fazlasına almak ve yerlerine daha kârlı yeni&nbsp;bir yatırımın hisselerini satmak önerisini götürürdü. Bu&nbsp;durumda her kuşku kumkuması on katılımcının dokuzu&nbsp;hem elindeki hisse senetlerini satmaya yanaşmaz, hem de&nbsp;sözü edilen yeni yatırıma para bastırırdı. Aslına bakarsanız Canadian Star Şirketi’nin hisselerine kaynak olan&nbsp;arazi gerçekten de vardı, ama neredeyse değersiz bir arazi parçasıydı ve büyük olasılıkla altında uranyum madeni filan yoktu. Kuzey Kanada’da bir yerlerdeydi bu arazi.&nbsp;Chester ve adamları katılımcılara onun yerini Kanada&nbsp;haritasının neresinde bulacaklarını uzun uzun anlatırlar,&nbsp;mühendisler nereden kazmaya başlayacaklarına karar&nbsp;verir vermez araziden oluk oluk uranyum akmaya başlayacakmış gibi bir tavır takınırlardı. Yapılan anlaşma belgesinin arka yüzünde, ufacık harflerle yazılmış bir yazının alt taraflarında, arazide ‘halen araştırma yapıldığı’&nbsp;yazardı ama ne arandığından söz edilmezdi. Bu yüzden&nbsp;de niyeti ve umudu uranyum bulmak olan şirketin dava&nbsp;edilmesi söz konusu bile edilemezdi tabii.</p>

  <p>Unimex Şirketi’yse, Teksas’la Meksika arasında bir yerde bununan hayalî bir off-shore petrol şirketiydi.&nbsp;Chester’ın beheri sekiz dolara el altından piyasaya sürdüğü hisse senetleriyle bir milyon dolardan fazla getiri&nbsp;sağlamıştı bu şirket. Chester’ın elinde Unimex’in mali varlığının altı milyon dolardan fazla ettiğini gösteren onaylı belgeler vardı. Hatta bazı New York brokerlerini,&nbsp;aslında başkalarına ait olan birkaç Meksika Körfezi bölgesini incelemeye bile göndermişti. Chester’ın bütün satın aldığı arazi ufacık, araştırılıp terkedilmiş bir yerdi,&nbsp;ama onun çevresindeki yüzlerce kilometre karelik alan&nbsp;kendi malıymış gibi davranıyordu. Unimex’le Canadian&nbsp;Star şu anda Chester’ın başlıca geçim kaynağıydılar.</p>

  <p>Yunanistan’da geçirdiği birkaç günden sonra Chester daha rahat soluk almaya başlamıştı. Birkaç kadeh uzo ya da ne kendinin ne de karısının beğendiği ama&nbsp;Chester’ın son damlasına kadar içip bitirdiği bir şişe şarap eşliğinde atıştırdıkları şundan bundan yapılmış yağlı&nbsp;mezelerle bezeli garip taverna sofralarından sonsuz bir&nbsp;keyif alıyordu Chester. Colette tam beş çift ayakkabı aldı&nbsp;kendine; Chester da Amerika’da mal olacağı bedelin&nbsp;yarısına -ve de akıl almaz kısa bir süre içinde- İngiliz kumaşından bir takım elbise diktirdi. İşkillenmekten gelen, çevrede polis molis var mı diye lobide ha bire etrafına bakınmak gibi bir huyu vardı Chester’ın. Peşinden ta&nbsp;buralara kadar birini göndereceklerini sanmıyordu, ama&nbsp;herhalde FBI’ın yurtdışında adamları yok değildi. Peşine&nbsp;birini takmaları için, ellerinde bir fotoğrafının ve dolandırdığı birkaç kişinin toplu ifadesinin olması yeter de artardı bile. Pasaport dairesiyle işbirliği yaparak ismini de&nbsp;bulabilirlerdi kolayca.</p>

  <p>Atina’da geçirdikleri altı gün içinde Chester’la Colette ellerinde <i>Guide Bleu</i> rehber kitaplarıyla iki kez Akropol’ü ziyaret etmişler; otobüse binerek Sounion’da günbatımını ve Byron’ın oradaki yıkık tapınağın mermer&nbsp;sütunlarından birine attığı imzayı görmeye gitmişler;&nbsp;müzeleri gezmişler; bir kere de sırf görmüş olmak için&nbsp;-tek kelimesini anlamamışlardı doğal olarak- tiyatroya&nbsp;gidip bir piyes izlemişler ve ülkenin geri kalanı için plan&nbsp;yapmışlardı. İlk önce bir araba kiralayıp Mora Yarımadası’nda Patras ve Korint’i görmeyi, sonra da Girit ve Rodos’a gitmeyi tasarlıyorlardı. Eve dönmeden önce de uçağa atlayıp bir-iki haftalığına yeniden ver elini Paris. New York’ta geri dönecekleri bir apartman daireleri yoktu artık. Zaten artık Manhattan’da oturmak istemiyorlar, ya&nbsp;Connecticut’ta ya da Kuzey Pennsylvania’da bir ev satın&nbsp;almayı düşünüyorlardı.</p>

  <p>Korint’e yola çıkacakları günün arifesinde saat altı sularında Chester bir şişe Dewar’s marka viski almak&nbsp;için birkaç dakikalığına otelden çıktı. Lobiye geri döndüğünde, lobinin kubbesini destekleyen krem rengi sütunlardan birinin yanında ellerini kül rengi paltosunun cebine sokmuş duran esmer bir adam çekti dikkatini. Kalın,&nbsp;kapkara kaşları olan adamın kendisine bakıp bakmadığını anlayamadı Chester, ama kendisini izlediğinden&nbsp;kuşkusu yoktu. Gözlerini adamdan ayırıp hızla çevresine&nbsp;bakındı ve daha önce iki kez karşılaşmış olduğu koyu&nbsp;renk paltolu delikanlının kapının önünde dikilmiş sigara içmekte olduğunu gördü. Sivil polis olmalılar, diye düşündü Chester. Son birkaç gündür gevşemiş olmasından&nbsp;dolayı ha bire çevresine bakınma huyunu az çok kaybetmiş olmasına karşın, kül rengi paltolu adamın alışkanlıktan ötürü hemen dikkatini çekmiş olduğunu biliyordu. Delikanlının sivil polis olabileceğini daha önce de düşünmüştü, ama şimdi hiç kuşkusu kalmamıştı bundan.&nbsp;Chester hiçbir şey olamamış gibi resepsiyona gidip otele&nbsp;döndüğünde zaten söylemeye niyetli olduğu şeyi söyledi:</p>

  <p>“Yarın sabah çok erken yola çıkacağız. Onun için hesabımı bu geceden kapatmak istiyorum. 621 numaralı odada kalıyorum. İsmim MacFarland.” İsmini söylerken&nbsp;elinde olmadan sesini biraz alçaltmıştı Chester.</p>

  <p>Chester asansöre doğru yürürken adamlardan daha yaşlı olanı onu izledi. Asansör geldiğinde daha yakında&nbsp;duran Chester önde, adam arkada, asansöre bindiler.&nbsp;Adam şapkasını çıkarttı. Chester’ınki hâlâ başındaydı.</p>

  <p>“Altıncı kat lütfen,” dedi Chester.</p>

  <div>
    <p>Asansörcü çocuk diğer adama baktı soru sorar gibi.<br /></p>
  </div>

  <p>“Altiii,” dedi adam.</p>

  <p>Yunanlıymış, diye aklından geçirdi Chester. Biraz rahatlamıştı. Kır saçlı adamın koskoca bir burnu, çiçek bozuğu bir yüzü vardı. Chester altıncı katta indi; adam da peşinden. Chester tam odasının kapısını tıklatacaktı ki&nbsp;diğeri arkasından seslendi:</p>

  <p>“Özür dilerim, sanırım siz Richard Donlevy’siniz, öyle değil mi?”</p>

  <p>Bu isim Chester için Atlanta demekti. Yani Suwannee Kulübü. “Hayır,” dedi Chester boş boş bakarak.</p>

  <p>‘Ya da belki... Louis Ferguson?”</p>

  <p>Bu da Miami demek. “Hayır, üzgünüm,” dedi Chester başını sallayarak.</p>

  <p>“Karınızla birlikte seyahat ediyorsunuz, değil mi? Sizinle odanızda konuşabilir miyiz?”</p>

  <p>“Niye? Bütün bunlar da ne demek oluyor?”</p>

  <p>“Belki de hiçbir şey,” diyerek gülümsedi adam. “Ben Yunan polisindenim ve size bazı sorular sormak istiyorum.”</p>

  <p>Chester adamın açarak uzattığı cüzdana indirdi gözlerini. Plastik kılıfların birinin içinde, üstünde Yunanca yazılar ve imzalar olan, ortasında da koskoca, kapkara harflerle YUNAN ULUSAL POLİSİ yazan resmî ve&nbsp;gerçek görünümlü bir belge vardı. Bu adamla konuşmayı&nbsp;reddetmenin işleri daha da zorlaştırabileceğini düşünen&nbsp;Chester, “Tabii, buyrun,” diyerek kapıyı tıklattı aldırmaz&nbsp;görünerek.</p>

  <p>Kapı hemen açıldı, ama yalnızca iki parmak. Colette’in sırtında sabahlığı vardı.</p>

  <p>“Özür dilerim ama, bir tanem, burada benimle konuşmak isteyen bir bey var,” dedi Chester. “İçeri girebilir miyiz?”</p>

  <p>“Aaa tabii,” dedi Colette, ama yüzü biraz sararmıştı.</p>

  <p>Chester önde, adam arkada içeri girdiler. Colette sabahlığına daha da bir sarınarak çekmeceli dolaba doğru geriledi.</p>

  <p>Yunanlı dedektif eğilerek selamladı Colette’i. “Özrümü kabul edin lütfen, hanımefendi,” dedi; sonra Chester’a döndü. “Otele hangi isimle kayıtlı olduğunuzu söyler misiniz lütfen?” diye sordu.</p>

  <p>Chester omuzlarını dikleştirip kaşlarını çattı. “Bu da ne demek oluyor? Bunu bana sormaya ne hakkınız var?”&nbsp;</p>

  <p>Adam cebinden küçük bir not defteri çıkartıp bir yerini açtı ve defteri Chester’a uzattı. “Bu siz misiniz?”&nbsp;</p>

  <p>Chester’ın kalbi durur gibi oldu. Büyütüldüğü için&nbsp;epey bulanık olsa da resimdekinin kendisi olduğuna&nbsp;kuşku bırakmayan, kendisini elinde bir içki kadehiyle&nbsp;gülerken gösteren, üç yıl önce Suwannee Kulüp’te konuklarıyla birlikte çekilmiş bir grup fotoğrafıydı bu. Resimde saçları daha gürdü; bıyığı da yoktu. O zamanlar&nbsp;kullandığı isim Richard Donlevy’ydi ve yine birtakım&nbsp;hisse senedi satışı işleriyle ilgileniyordu. Neyin hisse senetlerini satıyordu acaba? Unutup gitmişti. “Bu ben değilim,” diyerek başını olumsuz olumsuz salladı Chester.&nbsp;“Bir benzerlik görebiliyorum ama... hem ne demeye getirdiğinizi anlayamıyorum ben.”</p>

  <p>“Konu... nasıl desem?.. Amerika Birleşik Devletleri’ndeki bazı yatırımlarla ilgili,” diye yanıt verdi adam. Sakin ve kibar tavrı değişmemişti. “Ayrıntıları bilmiyorum; bilsem de size açıklamam uygun olmazdı. Ben yalnızca sizin Avrupa’da olabileceğinizi düşünen Amerikalı&nbsp;görevlilerle işbirliği yapıyorum.”</p>

  <p>Chester’ı saran ürkü fırtınası durulacağa benzemiyordu. Demek durumu çakmışlardı Amerika’da. Katılımcılardan biri elindeki hisse senetlerini ipotek filan için kullanmaya kalkmış, sonunda da senetlerin sahte olduğu ortaya çıkmış olmalıydı. Belki de şu kahrolası Walkie&nbsp;Kar yüzünden olanlar olmuştu. Kendi korkusunun bir&nbsp;anlığına Colette’in yüzünde yankılandığını, sonra genç&nbsp;kadının toparlanarak kendine gülümsediğini gördü&nbsp;Chester. “İyi ama başka isimde birini aradığınızı söylediniz bana,” dedi adama dönerek.</p>

  <p>“Değişik değişik isimler var ama bunun bir önemi yok. Benimle gelip sorularımı yanıtlar mısınız lütfen?”&nbsp;diye sordu adam. Chester’ın kendisiyle geleceğinden hiç&nbsp;kuşkusu yokmuş gibi görünüyordu</p>

  <p>“Hayır. Niye geleyim ki? Hatayı yapan sizsiniz,” dedi Chester paltosunu çıkartarak.</p>

  <p>Colette adama yaklaşarak elindeki defteri alıp resme baktı. “Bu benim kocam değil,” dedi kısaca.</p>

  <p>“Hanımefendi, otele hangi isimle kayıtlısınız? Bunu öğrenmem çok kolay. Resepsiyonu arayıp 621 numaralı&nbsp;odada kimin kaldığını sormam yeterli olur.”</p>

  <p>Colette gözlerini adama dikti. “Bu sizi hiç ilgilendirmez,” dedi o ince, çocuksu sesiyle.</p>

  <p>“Silahlı olduğumu ve sizi silah zoruyla götürmek istemediğimi bilmenizi isterim,” dedi Yunanlı dedektif kaşlarını çatıp Chester’a bakarak.</p>

  <p>Olduğu yerden kımıldamadan omuzlarını silkti Chester; ama gözleri -bir köşede kendimi savunacak bir&nbsp;silah bulabilir miyim diye- çevresine bakınıp duruyorlardı.</p>

  <p>Adam hızla telefona doğru yürüdü.</p>

  <p>Chester da banyoya doğru fırladı aynı anda.</p>

  <p>“Dur!” diye bağırdı adam. “Silahlıyım!”</p>

  <p>Arkasına bakan Chester adamın elinde bir tabancayla kendine doğru koştuğunu gördü ama onu kullanmayacağını hesap etti. Banyo küvetinin kenarına sıçrayıp pencereye asıldı. Sıkışmış pencere ancak 20-30 santim aralandı.</p>

  <p>“Chester!” diye bağırdı Colette.</p>

  <p>Adam Chester’ın ceketinin ucuna yapışıp çekti. Omzunun üzerinden bakan Chester sol ayağını kaldırıp arkaya doğru savurarak adamın midesine bir tekme indirdi; sonra küvetin kenarından inip adam kendini toparlayamadan ensesine vurdu tüm gücüyle. Adamın kafası küüüt diye lavabonun kenarına çarptı. Yakasına yapışıp adamı döndürerek çenesine bir yumruk patlattı Chester ve tam da uzanıp küvetin içine serilip kalan adama bir&nbsp;yumruk daha indirmeye hazırlanıyordu ki adamın kendinden geçmiş olduğunu farketti.</p>

  <p>Chester olduğu yerde yumruklarını sıkıp duruyordu soluk soluğa.</p>

  <p>“Aman Tanrım!” dedi banyo kapısında duran Colette. “Sen iyi misin, sevgilim?”</p>

  <p>Chester başını sallayarak adamın elinden düşürdüğü tabancayı yerden aldı. Bu itiş kakışta lavabo bardaklarından biri yere düşerek kırılmıştı. Yer karolarını kaplayan&nbsp;cam kırıklarından birini ayağıyla yana doğru itti Chester.</p>

  <p>“Burayı hemen temizlerim,” dedi Colette.</p>

  <p>“Bunu hemen buradan çıkartmalıyız,” diye fısıldadı Chester. “Öteki gelmeden önce... aşağıda biri daha var.”</p>

  <p>“Deme!” dedi Colette şaşkınlıkla. “Dur bakalım şimdi... balkona mı?”</p>

  <p>Pencerenin hemen gerisinde, otel boyunca uzanan bir balkon vardı. “Hayır,” dedi Chester. “Birkaç dakikaya&nbsp;kalmaz ayılır bu. Ben bir şey düşünürüm, bebeğim. Bu&nbsp;arada sen de bavullarımızı toplar mısın? Buradan bu gece ayrılmalıyız.”</p>

  <p>Colette sabahlığını sırtından sıyırıp bavula sokuşturdu ve iskemlenin arkalığına asılı koyu renk eteğe uzandı.</p>

  <p>“Tamam! Buldum!” dedi Chester adamın pelte gibi kollarından birini yakalayarak.</p>

  <p>“Ne yapacaksın?”</p>

  <p>“Koridorun sonunda küçük bir odacık var,” dedi Chester baygın adamı omuzlayarak. “Kapısının üstünde&nbsp;kırmızı bir ampul yanan yüklük gibi bir yer. Dün sen&nbsp;banyo yaparken sıkıştığımda koridorda bir tuvalet ararken bulmuştum orayı. Ufff! Adam amma da ağırmış!”&nbsp;Chester omzundaki adamla birlikte kapıya doğru ilerlemeye çalışıyordu. “Koridorda biri var mı diye bir baksana, bir tanem. Birileri var mı...”</p>

  <p>Colette başını sallayıp oda kapısını birkaç santim araladı. “Asansörde biri var.”</p>

  <p>“Lânet olsun,” diye homurdandı Chester ve omzundaki adamın bileklerine daha bir sıkı sarıldı. “Ben onu götürene dek ayılır bu...” dedi ama der demez de bunun&nbsp;pek olası olmadığının farkına vardı. Ne de olsa küvet de,&nbsp;lavabo da taş gibi sert cisimlerdi. Aslına bakarsanız adam&nbsp;ölmüş bile olabilirdi. Bu düşünce Chester'ın dizlerinin&nbsp;bağını çözüverdi. Adamı usulca omzundan halıya bıraktı&nbsp;Chester. Tam Colette’e gelip adamın nabzını yoklamasını&nbsp;söylemek üzereydi ki Colette kapıdan fısıldadı.</p>

  <p>“Şimdi tamam; görünürde kimseler yok.”</p>

  <p>Chester gücünü toplayıp baygın adamı yeniden omuzladı. İster baygın ister ölü olsun, onu koyacak en iyi&nbsp;yer o yüklüktü. Eğer ölmüşse... eh, o zaman da Chester&nbsp;onu asla görmemiş olurdu. Başka biri öldürmüştür. Bu&nbsp;adam asla onun kapısına gelmedi, asla onunla konuşmadı, işte o kadar. Omzundaki adamla koridor boyunca&nbsp;kapısının üstünde küçük bir kırmızı ışık yanan odacığa&nbsp;doğru ilerliyor, kapı kilitli olmasın diye içinden dua ediyordu Chester.</p>

  <p>Derken koridorun diğer ucundaki köşeden ikinci sivil polis beliriverdi birdenbire ve şaşkınlıktan olduğu yerde kalakaldı. Felç olmuş gibi donup kalan Chester&nbsp;gözlerini ondan ayıramıyordu. Delikanlının şaşkınlıktan&nbsp;aralanmış dudaklarında belli belirsiz bir gülücüğün belirmeye başladığını gördü Chester. Yakaladım-seni gülücüğü mü bu? Yoksa alaycılık mı? Chester onun hemen&nbsp;tabancasına sarılmasını bekliyordu; oysa delikanlının&nbsp;sağ eli bomboş aşağıya sarkıyor, sol eliyse bir gazete tutuyordu. Delikanlı Chester’a yaklaştı.</p>

  <p>“Onu nereye götürüyorsun?” diye sordu Rydal koridorun iki ucuna hızla göz atarak.</p>

  <p>“Ben... şey... onu...” diye kekeledi Chester. Birdenbire yine dizlerinin bağı çözülmüş, omzundaki ağır yük yere kaymıştı. “Şu odaya,” diye açıkladı, üstünde kırmızı ışık yanan kapıyı göstererek.</p>

  <p>Delikanlı elindeki gazeteyi attı elinden ve hızla eğilip ellerini Yunanlı dedektifin koltuk altlarından geçirerek onu Chester’ın gösterdiği kapıya doğru çekmeye başladı.</p>

  <p>Chester tekerlek gibi açılmış gözlerle onu izliyordu.</p>

  <p>“Bunun bir şapkası yok muydu?” diye sordu Rydal ve Chester’ın hızlı hızlı başını salladığını görünce, “Gidip&nbsp;onu getirsen iyi olacak,” diye ekledi.</p>

  <p>Chester yüklüğün kapısını açtı. Allah’tan kilitli değildi kapı; sonra odasına koştu. Colette yarı aralık oda kapısının hemen arkasındaydı. “Bir tanem, bana hemen&nbsp;adamın şapkasını getir,” dedi Chester. “Telefonun yanında duruyor.”</p>

  <p>Colette şapkayı getirip kocasına uzattı.</p>

  <p>Chester koşar adım yüklüğe yollandı yeniden. Kırmızı ışığın altındaki kapı yarı aralıktı. İçeriden kova tıkırtıları geliyordu. “Al,” diyerek şapkayı kapı arasından delikanlıya uzattı.</p>

  <p>“Adam öldü mü?” diye sordu Rydal.</p>

  <p>“Bilmiyorum.”</p>

  <p>“Sanırım ölmüş,” dedi Rydal. Titreyen parmaklarıyla adamın iç ceplerindekileri boşalttı; kıç cebindeki düğmeli cepte duran para cüzdanını aldı ve hepsini kendi cebine sokuşturdu. “Tabancası yok muydu? Boş bir tabanca kılıfı var da.”</p>

  <p>“O bende,” dedi Chester. Elleri zangır zangır titreyerek, ölmüş, diye düşünüp duruyordu. Delikanlının kapı kapansın diye adamın bacaklarını odacığın dibine doğru&nbsp;iteleyişini izledi; sonra kapı -adamı kanlar içindeki kafası boşlukta sallanarak, kovalar ve pis yer bezleri arasında oturduğu yerde bırakıp- öldürdüğü ilk insanın üstüne kapanıverdi.</p>

  <p>Rydal, Chester’ı kolundan tutmuş odasına doğru sürüklerken, eğilip demin elinden attığı gazeteyi yerden aldı hiç duraklamadan.</p>

  <p>Oda kapısını parmak uçlarıyla tıklattı Chester. Bir dedektif için garip davranıyordu doğrusu delikanlı. Otel sahiplerini, otellerinde bir ceset bulunma derdinden korumaya mı çalışıyordu acaba?</p>

  <p>Kapıyı açan Colette’in soluğu kesiliverdi.</p>

  <p>Chester hızla odaya daldı.</p>

  <p>Adamın arkasından odaya giren Rydal alışkanlıkla genç kadını selamladı hafifçe eğilerek. Kan görmeye dayanamadığı için başının dönmeye başladığını hissediyordu. “İsmim... ismim Rydal Keener,” dedi her ikisine birden hitap ederek. “Nasılsınız, efendim?”</p>

  <p>“Siz nasılsınız?” diye kekeledi Chester.</p>

  <p>“Kocam o adama kendini korumak için vurdu,” dedi Colette Rydal’ın gözlerinin içine bakarak. “Olan biteni&nbsp;başından sonuna gördüm.”</p>

  <p>“Hiçbir şey söyleme. Colette,” dedi Chester.</p>

  <p>“İzin verirseniz size polis olmadığımı söylemek istiyorum,” dedi Rydal. ‘İzin verirseniz’ sözcükleri ağzından çıkar çıkmaz hemen utanç duymaya başlamıştı.</p>

  <p>“Polis değil... peki o zaman niye...” diye yeniden kekeledi Chester.</p>

  <p>Niyesini Rydal da bilmiyordu. O kadar hızlı karar vermişti ki buna bir karar bile denemezdi. “Ben Amerikalı bir turistim. Beni dostunuz sayabilirsiniz.” Onlarla&nbsp;konuşuyor olmak garipti doğrusu. Kendini bir tuhaf hissediyordu. Sakın bunun nedeni, yerdeki soluk yeşil halının üstünde gördüğü kan damlaları olmasın? “Şu kan izlerini hemen temizleseniz iyi olur,” dedi adama dönerek.</p>

  <p>Hiçbir şey yapacak durumda olmayan Chester başıyla işaret ederek Colette’e havale etti işi.</p>

  <p>Colette’in banyoya girmesiyle, elinde Chester’ın kendisine aldığı süngerle dışarı çıkması bir oldu. “Banyoyu baştan aşağı çoktan temizledim,” dedi ve dizüstü çökerek halıyı silmeye başladı.</p>

  <p>Düz siyah eteğinin gerdiği poposu yusyuvarlacıktı. Rydal gözlerini dikmiş, kan izlerine değil ona bakıyordu.&nbsp;Sonra hızla kapıya gidip açtı; koridorun iki ucuna baktı.</p>

  <p>“Bir şey mi duydun?” diye sordu Chester.</p>

  <p>“Hayır, yalnızca koridorda da kan var mı diye baktım. Herhalde vardır ama koyu renk halıda belli olmuyor... Şimdi...” diyerek kapıyı kapattı Rydal. Şimdi... ne? Adam, boş bakan gözlerinde bir beklenti, kendisine bakıyordu. “... şimdi yapılacak ilk iş bu otelden ayrılmak - yani merkezdekiler adamlarını merak etmeye filan başlamadan önce.”</p>

  <p>“Ya da onu bulmadan,” dedi Chester. “Zaten hazır sayılırız, öyle değil mi, bir tanem?”</p>

  <p>“Bir tek banyodakiler kaldı,” diye yanıt verdi Colette. “Sen tıraş takımını filan al oradan, Ches. Benim işim de bitmek üzere. Bana bir havlu versene.”</p>

  <p>“Havlu mu?”</p>

  <p>“Evet, havlu. Şurayı kurulamak için.”</p>

  <p>Ne yapacağını bilir bir tavrı vardı Colette’in. Soğukkanlılığına diyecek yoktu. Başını kaldırıp Rydal’ın kendisine bakmakta olduğunu gördü ve delikanlıya gülümsedi; sonra da Chester'ın odanın öbür ucundan kendisine fırlattığı havluyu yakaladı biraz beceriksizcesine ve, “Ne&nbsp;pislik ama!” diyerek başını yeniden işine eğdi.</p>

  <p>Rydal’ın aklına, adamın ceplerinden alıp kendi cebine sokuşturduğu belgeler geldi. Hepsini cebinden çıkartıp incelemeye başladı. Kalınca bir not defterini karıştırdı sayfa sayfa. Bir sürü fotoğraf arasından Chester'ın resmini hemen buluverdi. Eşyalarını bavuluna yerleştiren Chester'ın yanına yaklaşıp, “Bu sen misin?” diye sordu.</p>

  <p>Chester utangaç utangaç başını salladı.</p>

  <p>Resmin arkasında Yunanca olarak bu adamın dolandırıcılık, sahtekârlık ve zimmete para geçirme suçlarından arandığı ve hem Latin hem Yunan abecesiyle birkaç isim yazılıydı. “Bu isimlerden hangisi senin?” diye sordu&nbsp;Rydal.</p>

  <p>Chester resmin ucundan tutup isimlere şöyle bir göz attı deli deli bakan gözlerle. “Hiçbiri, benim ismim...Chester MacFarland,” dedi. Bunu saklamanın bir anlamı yoktu, çünkü ismini öğrenmesi için delikanlının resepsiyona 621 numaralı odada kimin kaldığını -ya da kalmış&nbsp;olduğunu- sorması yeterliydi.</p>

  <p>“Chester MacFarland,” diye yankıladı Rydal usulca.&nbsp;</p>

  <p>Chester'ın dudaklarından ikircikli bir gülümseme&nbsp;geçti. “İsmimi duymuş muydun?”</p>

  <p>“Yo... hayır.” Yunan polisin isminin George M. Papanopolos olduğunu öğrendi Rydal elindeki belgelerden.</p>

  <p>“Şe-ey... yarın Korint’e gidecektik. Bu gece oraya giden bir tren ya da otobüs var mı, biliyor musun? Yarın bir araba kiralayacaktık ama...”</p>

  <p>“Bilmiyorum ama aşağıya telefon edip resepsiyondan öğrenebilirim,” dedi Rydal telefona doğru bir adım atarak.</p>

  <p>“Yo, dur!” dedi Chester kollarını iki yana açarak. “Bu... bu odadan telefon etmen...”</p>

  <p>“Düşünüyordum da...” diye söze başladı Rydal, Chester’a ve şimdi odanın ortasında durmuş, gözlerini kendisine dikmiş olan kadına bakarak, “...beni yukarı çıkarken gören olmadığına göre bütün akşamüstünü -ya da en azından son birkaç saati- sizlerle geçirdiğimi söyleyebilirim.” Adamın anlamayan gözlerle baktığını görünce&nbsp;de, ‘Yukarıya asansörle çıkmadım,” diye sözüne devam&nbsp;etti. “Asansörün altıncı katta durduğunu görünce merdivenlerden çıktım. Kimsenin farkıma vardığını sanmıyorum. Yani eğer adamı biz otelden ayrılmadan önce bulurlarsa, tanığınız olabilirim,” Sözcükler ağzından hiç düşünmeden dökülüyor gibiydi. Durduk yere yalancı tanıklık yapma suçuna mı bulaşıyordu ne? Ve de ne için? Kimin için? Gerçek bir beyefendi olmadığını artık açıkça&nbsp;görebildiği, ısmarlama giysileri iyi kesimli ama kol düğmeleri zevksiz olan, gerçekten de namussuz olduğu için&nbsp;genel tavrı da namussuzluk kokan bir adam için mi?&nbsp;“Kararı sen ver, ben üsteleyecek değilim,” dedi Rydal.&nbsp;“Yani aşağıya telefon edip etmeme konusunda.”</p>

  <p>“Tamamdır, telefon et,” dedi Chester gözlerini delikanlının gözlerinden kaçırarak.</p>

  <p>Rydal telefonu kaldırdı ve farkında bile olmadan Yunanca konuşarak Korint’e giden tren ve otobüslerle ilgili bilgi istedi. Son bavulları da kapatan genç kadın dönmüş, merakla ve tıpkı bir çocuk gibi fütursuz kendisini&nbsp;izliyordu. Rydal telefonu kapatarak, “Son otobüs saat&nbsp;altıdaymış,” dedi. “Yarına kadar tren de yok. Hâlâ araba&nbsp;kiralayabilirsiniz ama Korint’e yola çıkmak için epey garip bir zaman olur bu doğrusu. Korint yolunun deniz kenarından geçen bölümü gezinin en hoş yanı kabul edilir&nbsp;çünkü. Kinetta Kumsalları yani.”</p>

  <p>“Hı-hı, evet, Kinetta Kumsalları,” dedi Chester karısına bakarak.</p>

  <p>“Bizim için risk aldığınızdan dolayı çok kibarsınız,” dedi Colette.</p>

  <p>Rydal’ın buna verecek yanıtı yoktu. Chester’ın cebini şişiren tabancayı ilk kez farketti birdenbire. Aynı anda da MacFarlandlara yeni pasaportlar gerekeceği geldi aklına. Hemen olmasa da yarın, hiç kuşkusuz. Bu işin adamı Niko’ydu.</p>

  <p>“Girit’e ne dersin?” diye sordu Chester. “Oraya gitmeyi zaten istiyorduk.”</p>

  <p>“Bak bunu biliyorum işte,” dedi Rydal. “Her sabah bir uçak ve bir gemi kalkar oraya, ama bu saatlerde hiçbir şey yoktur.”</p>

  <p>“Yarı Yunanlı mısın sen?” diye sordu Colette.</p>

  <p>Rydal gülümsedi, “Hayır,” dedi. Düşünmeye çalışıyor, tek düşünebildiğiyse böyle konularda düşünce üretmekte çok beceriksiz kaldığı oluyordu. Beyninin şimşek gibi çalışıyor, yapmaları gereken doğru şeyleri şıpınişi&nbsp;bulan parlak fikirler üretiyor olması gerekirdi. Niko’da&nbsp;mı saklanmalıydılar? Onları Niko’ya götürmek nedense&nbsp;pek de içinden gelmiyordu Rydal’ın. İyi ama neden?&nbsp;Chester ve Colette’i bavullarıyla birlikte at bir taksiye Niko’ya götür. Niko’nun karısı Anna da evde olurdu bu saatlerde. Hiçbir şeye de itiraz etmezdi; ama evleri o kadar iç sıkıcıydı ki! Hep birlikte o bir tek odanın içinde olmak&nbsp;zorunda kalırlardı orada. “Her neyse... ilk yapılması gereken, buradan ayrılmak olacak. Hamal çağırmaya hazır&nbsp;mısınız?”</p>

  <p>“Evet ama nereye gideceğiz?” diye sordu Chester.&nbsp;</p>

  <p>“Atina’daki başka bir otele. Ben bir tane biliyorum.&nbsp;Buradan 10-15 sokak ileride, Dardanelles isimli bir otel.&nbsp;Pek büyük değildir ama ayakaltı bir yer de değildir. Yarın&nbsp;içinse... Mora Yarımadası yerine Girit’i öneririm. Hem&nbsp;daha uzak hem daha büyük.”</p>

  <p>“Ooo... şahane! Girit!” diye bağırdı Colette, sanki bir gezi sırasında önceden hiç akla gelmemiş, beklenmedik&nbsp;bir cazibe merkezinden söz edilmiş gibi.</p>

  <p>“Taksiye binip sürücüye yalnızca Dardanelles Oteli mi diyeceğiz yani?”</p>

  <p>“Evet. Ha bu arada... eğer otel kapıcısı söylediklerinizi dinliyor olursa, ilk önce gara deyin, yola çıkınca da fikrinizi değiştirmiş gibi yapıp Dardanelles Otel’e gitmek istediğinizi söyleyin. Ha bir de... aşağıya inince resepsiyondaki adama bu gece trenle -ne bileyim, Yugoslavya’ya filan- gideceğinizden söz edin.”</p>

  <p>“Tamam, şimdi anladım,” dedi Chester, bunu hemen anlamamış olduğundan dolayı biraz utanarak; sonra alnını kırıştırarak sordu: “Bunun en iyisi olduğundan&nbsp;emin misin? Yani Atina’da başka bir otele gitmenin?”&nbsp;</p>

  <p>“Bundan hiç kuşkum yok. Şansımız varsa Yunanlı&nbsp;dedektif yarın sabah temizlikçiler işbaşı yapmadan önce&nbsp;bulunmaz. Bu oteldekiler trene bindiğinizi düşünürlerse, polis de kentteki diğer otelleri aramaya başlamadan&nbsp;önce trenleri ve sınırları kontrol eder.”</p>

  <p>“Evet haklısın,” dedi Chester, sonra birdenbire suratı asıldı. “Aman Tannm! Pasaportlar! Lânet olası pasaportlar!”</p>

  <p>“Evet, bunu ben de düşündüm,” dedi Rydal kapıya doğru yürüyerek. “Bu sorunu nasıl çözeceğimi biliyorum sanırım.</p>

  <p>“Nasıl?” diye sordu Chester.</p>

  <p>“Bu gece görüşebilirsek anlatırım. Şimdi daha fazla zaman kaybetmeyelim. Bu gece saat on gibi size gelirim&nbsp;Dardanelles’e. Tamam mı?”</p>

  <p>Chester bir an duraksadı, sonra, “Tamam,” dedi.</p>

  <p>“Ay ne kadar heyecan verici!” dedi Colette. Ellerini çenesinin altında kavuşturmuş, parmak uçlarında yaylanıp duruyordu. Rydal’a bir öpücük gönderecekmiş gibi&nbsp;dudaklarını büzmüştü.</p>

  <p>“Gece görüşürüz,” diyerek kapıdan çıktı Rydal.</p>

  <p>Baş başa kalınca Chester’la Colette birbirlerine baktılar. Chester'ın bakışları boş ve korku dolu, Collete’inkiler şaşkın ve pırıl pırıldı.</p>

  <p>“Hamal çağırayım,” diyerek telefonun başına gitti Chester.</p>

  <p>Colette bir yandan telefonda konuşan kocasını izliyor, bir yandan da derin derin düşünürken hep yaptığı gibi kaşlarını çatmış, alt dudağını dişliyordu. Chester telefonu kapatınca, “Şu sivil polis sabaha kadar bulunmaz&nbsp;derken ne demek istedi bu genç, Ches?” diye sordu.&nbsp;“Adam kendine gelince...”</p>

  <p>“O adam öldü galiba, bir tanem,” dedi Chester alçak sesle. Colette’in menekşe gözleri testekerlek açılıverdiler.</p>

  <p>“Deme! Bundan emin misin?”</p>

  <p>“Sanırım öldü. Emin olacak zamanım yoktu,” dedi Chester somurtarak.</p>

  <p>“Peki ya şu... şu delikanlı da bunu biliyor mu?”</p>

  <p>“Biliyor,” dedi Chester kesinlikle.</p>

  <p>“Aman Tanrım!”</p>

  <p>“Aman Tanrım ya!” dedi Chester ve geyik derisinden yapılmış yol çantasından başını çıkartan viski şişesine&nbsp;doğru uzandı. “Evet ya! Bunun bedelini de ödeyeceğiz.&nbsp;Bol keseden ödeyeceğiz!”</p>

  <p>“Ne demek istiyorsun?”</p>

  <p>Chester banyodaki kırılmamış su bardağını almaya gitmişti. “Sessiz kalmak için para isteyecek demek istiyorum,” diye seslendi geri gelirken. “Bekle de gör. Allah’tan paramız var. Haddini aşmasa bari.”</p>

  <p>“Aaa... onun gerçekten de böyle biri olduğunu mu düşünüyorsun?” diye sordu, dedektifin ölüm haberinin&nbsp;şokunu hâlâ üzerinden atamamış olan Colette. “Hiç de&nbsp;öyle... yani serserinin birine benzemiyor hiç. Bir Amerikalı o.”</p>

  <p>“Ve de cebidelik gibi görünen bir Amerikalı. Bekle bak göreceksin. Göreceksin. Başka hangi nedenle işe karışmış olabilir ki? Buradan çıkınca Dardanelles’den başka bir otele gitmeyi deneyebiliriz, ama dışarı çıktığımızda bizi izlemek için sokağın karşısında pusu kurmuş&nbsp;bekliyor olacağından kuşkum yok.” Chester yarı su yarı&nbsp;viski dolu bardağı elinde sallayıp kafasına dikti. “Başka&nbsp;hangi nedenle işe karışmış olabilir ki?”</p>
</body>
</html>
