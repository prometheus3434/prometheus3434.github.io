<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 style="text-align: center;">18</h2>

  <p><br /></p>

  <p>Rydal Saint-Germain-des-Prés’ye kadar yürüyüp Montmartre’a giden 95 numaralı otobüse bindi oradan. Aynı anda hem içi içine sığmıyordu hem de dünyası kararmış gibi hissediyordu kendini. Mutlulukla mutsuzluk arasında bir gidip bir geliyordu. Nedeni de açıktı: Yaptığından hiç mi hiç hoşnut değildi de onun için. Daha bunu ilk düşündüğünde ve yapacaklarını tasarlarken de hoşuna gitmemişti bu. Yaptıklarından aldığı keyif tümüyle duygusal ve mantık dışıydı. Ne katil olduğu için Chester’ı yolmakla ne zenginden alıp yoksula vermekle ne de -en önemlisi- Chester’ı polise ihbar etmekle ilgileniyordu. Bütün olayların merkezinde Colette vardı. Chester’ın böylesine babasına benzemesi ve delikanlının da babasına gününü göstermek istemesi gerçeğinden çok, Colette’in kendisiydi yaptıklarını yaptıran dürtünün kaynağı. Hayır, babasıyla ilgili değildi yaptıkları. Öyle olsaydı, çok adi bir gerekçe olurdu bu! Diğer yandan Chester, dünya şekeri, kimseye bir zararı olmayan, iyi yürekli, genç ve güzel bir kadını öldürmüş olan katilin tekiydi. Öldüğünde Rydal’ın neredeyse deli gibi âşık olduğu bir genç kadına kıyan bir katil. Rydal şimdi Colette’e öncesinden de beter vurgun olduğunu hissediyordu.</p>

  <p>Birdenbire içinde cız eden bir acı ve yerinme duygusuyla, adamın oteline gitmeden önce yapmayı tasarladığı gibi Chester’dan Colette’in bir resmini istemeyi unuttuğunu hatırladı Rydal. Lânet olsun! Bu gece otel odasında&#160;yanında Colette’in bir resminin olmasını ne de istemişti! Neyse, bir sonraki sefere artık. Yarın isterdi. Yarın erkenden. Chester’ın yarın Amerika’ya döneceği doğruydu belki de. Aslına bakarsanız adamın yapacağı en akıllıca&#160;iş de bu olurdu zaten. Otobüsün tutunma halkalarından&#160;birine tutunmuş, olduğu yerde sallanırken üst dudağını&#160;dişliyordu Rydal. Chester’ın yarın Amerika’ya dönmesini nasıl engelleyebilirdi acaba? Basit. Eğer gitmeye kalkarsa, polise Philip Wedekind’ın Chamberlain ve de aynı&#160;zamanda MacFarland olduğunu bildireceğini söylerdi, işte o kadar. Yoksa şu Chester MacFarland ismini ilerde&#160;koz olarak kullanmak için yerinde saklı mı tutmalıydı?&#160;Kendi kendine gülümseyen Rydal’ın gözüne, iki sıra&#160;önünde otobüs camının kenarında oturan bir genç kız&#160;ilişti. O da delikanlıya bakıyor ve dudak ucuyla gülümsüyordu. Gözleri karşılaşınca bakışlarını başka yere çevirdi genç kız. Kısa kesilmiş düz saçlarını ortadan ayırmadan tam tepesinden alnına doğru taramıştı. Boynunda mor bir fular vardı. Gözlerini yeniden delikanlıya çevirdi. Ne ince ne de kalın denecek biçimli dudakları boyalıydı, ama pudra sürmemişti. Hatta burnu biraz parlıyor ve soğuktan -ya da belki nezle olduğundan- biraz&#160;morarmışa benziyordu. Sol yanağında ufak bir ben vardı.&#160;Genç kız bir sonraki durakta inince, otobüs Montmartre’a giden yokuşu daha yeni tırmanmaya başlamış&#160;olmasına karşın Rydal da onun peşinden otobüsten indi.&#160;Saint-Lazare Garı durağındaydılar.</p>

  <p>“<i>Bon soir</i> (İyi akşamlar),” dedi Rydal hızlı adımlarla kıza yetişerek. “<i>Oû allez-vous, mademoiselle</i> (Nereye gidiyorsunuz, küçükhanım)?”</p>

  <p>Kız dümdüz önüne bakıyordu ama gülümsememek için kendini zor tuttuğu delikanlının gözünden kaçmadı.&#160;Bir kez daha denese, işi bağlayacaktı.</p>

  <p>“Gideceğiniz yer uzaksa, bir taksiye binebiliriz. Uzak olsun olmasın, hadi binelim bir taksiye. Lütfen. Bu geceyi kutlamam gerek.”</p>

  <p>“Kutlamak mı? Neyi kutlamak?”</p>

  <p>“Bu gece çok para kazandım,” dedi Rydal gülümseyerek. “Hadi gelin ne olur. Hey, taksi!” Kaldırımın kenarında üç arabanın beklediği bir taksi durağına yaklaşıyorlardı.</p>

  <p>“Sizinle birlikte taksiye bineceğimi mi sanıyorsunuz? Bunu düşündüğünüz için budala olmalısınız!” dedi genç kız gülerek.</p>

  <p>“Hayır budala değilim,” dedi Rydal taksinin kapısını aralayarak. “Hadi gelin. Sürücüye siz adres verirsiniz.&#160;Ben ağzımı bile açmam.”</p>

  <p>“Ben hemen üç sokak ötede oturuyorum ama... ailemle birlikte,” dedi genç kız kararsızlıkla gülümseyerek.</p>

  <p>“<i>Bien</i> (Çok iyi). Sağlıklıdır diye yürümeyi mi yeğliyorsunuz o zaman?”</p>

  <p>Genç kız taksiye bindi ve sürücüye adresi verdi; sonra da arkasına yaslanıp delikanlının bir şey söylemesini bekledi. Rydal ağzını açmadan ona bakıyordu.</p>

  <p>“Bir şey söylemiyorsunuz?”</p>

  <p>“Söz vermiştim ya.” Rydal arka kanepenin bir ucuna çekilmiş, kızı izliyordu. “Yine de...” diyerek şöyle bir&#160;doğruldu yerinde. “Yolumuz kısa ve zamanımız da kısıtlı&#160;olduğuna göre, size bu gece benimle yemeğe çıkmak isteyip istemeyeceğinizi hemen sormak zorundayım.”</p>

  <p>“Yemeğe mi?” diye güldü genç kız, sanki delikanlı zırvalıyormuş gibi.</p>

  <p>Kızı saat sekize çeyrek kala evinden -daha doğrusu köşe başından- aldı Rydal; çünkü genç kız annesiyle babasına bir kız arkadaşıyla yemeğe çıkacağını söylemek&#160;zorunda olduğundan söz etmişti. Kıza bütün Paris’te en&#160;çok nerede yemek yemeği arzuladığını sordu Rydal. Delikanlı sanki kendisine aya gitmeyi önermişmiş gibi&#160;gözlerini devirerek yanıt verdi genç kız.</p>

  <p>“<i>Ah, le Tour d'Argent, je suppose. Où peut-être Maxim</i> (Herhalde Tour d’Argent; ya da belki Maxim’de)” dedi.</p>

  <p><sup>*Paris'teki iki ünlü lokanta. (Çev.)</sup><br /></p>

  <p>“Maxim’de bir içki, sonra Tour d’Argent’da akşam yemeği,” dedi Rydal ve genç kızın taksiye binmesine&#160;yardımcı oldu.<br /></p>

  <p>Gecenin sonunu kentin Batı Yakası’ndaki bir gece kulübünde getirdiler. Kızın ismi Yvonne Delatier’ydi.&#160;Rydal da isminin Pierre Winckel olduğunu söyledi.&#160;Rydal’ın kişisel kuramlarından biri de -daha doğrusu deneyimlerden bildiği gibi- Fransızların çoğunun -hepsi de&#160;gerçek birer Fransız ailesinden gelmelerine karşın- hiç&#160;de Fransız soyadına benzemeyen soyadları olduğuydu.&#160;Örneğin Atina’daki Geneviève Schumann. Onun için de&#160;Winckel soyadı Carpentier soyadından daha Fransızmış&#160;gibi geliyordu delikanlıya; ama işte karşısında bu kuramını altüst eden bir Delatier vardı şimdi. Yvonne 20 yaşındaydı ve sabahları hemşirelik okuluna gidiyor, öğleden sonralarıysa Opéra yakınlarındaki Rue de la Paix Sokağı’ndaki bir seyahat acentesinde çalışıyordu. Zengin&#160;olmadığı da besbelliydi. Bayramlıklarını giymiş olabilirdi, ama elindeki çantanın ucuzluğu sırıtıyordu. Kızın eline bir bin dolar sıkıştırmak geçti Rydal’ın içinden, ama&#160;bunu denemedi bile tabii. Daha ilk başta bununla övündüğü için bir açıklama getirmesi gereken kendi zenginliğiniyse en kolay yoldan, hiç tanımadığı Normandiyalı&#160;büyükbabasının vasiyetinde kendisine tam 25.000 yeni&#160;frank bıraktığını ve bu paranın bugün eline geçtiğini&#160;söyleyerek açıkladı. Saint-Cloud’da bir oto galerisinde&#160;çalıştığını ama bu aralar büyükbabasının mirasıyla ilgili&#160;bazı yasal işlemler için Paris’e gelip bir otele yerleştiğini&#160;anlattı genç kıza. Gece kulübünde el ele tutuştular ve sanatçılar sahneye girip çıkarken ışıklar söndüğünde bol&#160;bol öpüştüler. Eve en geç saat yarımda dönmüş olması&#160;gerektiğini söyledi Yvonne. Taksiyle dönerlerken Rydal&#160;hafifçe öksürerek boğazını temizleyip olumlu yanıt alacağından pek de umudu olmadan gelip Montmartre’daki&#160;otelini görmeyi isteyip istemediğini sordu genç kıza. Bu öneriyi gülerek geri çevirdi Yvonne. Hayat böyleydi işte. Kızı arzu ettiği gibi evinden biraz beride bıraktı Rydal ve&#160;kız sağ salim evine girene kadar bekledi taksinin içinde.</p>

  <p>Yvonne kendisine uzun süre İtalya’da yaşayıp yaşamadığını sormuş, Fransızcasının biraz İtalyanca’ya çaldığını söylemişti. Bunu ilginç bulmuştu Rydal. Kızın telefon numarasını almış ve ‘yakında’ onu arayacağını söylemişti.</p>

  <p>C’est la vie (Hayat böyledir işte). Yvonne’la birlikte geçirdiği gece Rydal’ı kendine getirmişti biraz. Atina’daki konukseverliği için can dostu Niko’ya bir teşekkür notu yazıp zarfa iki tane de 100 dolarlık banknot sıkıştırınca keyfi daha da bir yerine geldi delikanlının.</p>

  <p>Rydal resepsiyondan kendisini saat sekizde uyandırmalarını isteyip hemen yattı ve ertesi sabah saat sekize yirmi kala uyandı. Telefonu eline alıp Montalembert Oteli’ni aramasını istedi santral görevlisinden. Chester’ı dün&#160;gece de arayabilirdi ama, o geç saatte telefon ederek&#160;Montalembert’dekilerin dikkatini çekme olasılığını göze&#160;alamamıştı. Daha erken saatlerdeyse, Yvonne’la geçirdiği gecenin bir dakikasını bile Chester’la telefonda konuşarak ziyan etmek istememişti.</p>

  <p>Chester odasındaydı. Sesi uykulu çıkıyordu.</p>

  <p>“Ben Joey,” dedi Rydal. “Seni uyandırdımsa özür dilerim ama bugün eve dönecek olursan, bundan hemen -uçağın New York’a varmadan çok önce- haberim olur,&#160;bunu böylece bilesin. Ne demek istediğimi anlıyor musun, Phil?”</p>

  <p>Phil çok iyi anlıyordu. Burnundan soluyarak telefonu kapattı. Rydal’sa kendi otelinde yatağına uzanmış, düşünüyordu. Amerika’da olan Martha’yla Kennie’yi düşündü. Herhalde çoktan polis tarafından sorgulanmışlardı. Kardeşiniz nasıl biridir? Onbeş yaşındayken soygun&#160;girişiminden ve cinsel tacizden başının derde girdiğiyle&#160;ilgili polis kayıtları var elimizde... Rydal yüzüstü dönüp&#160;kollarıyla ağırlığını destekledi. Martha’nın içtenlikle, <i>Rydal kimseyi öldüremez</i>, dediğini duyar gibiydi <i>Kardeşimde suçlu ruhu yok</i>, derdi Kennie de. <i>Suçlu ruhu taşımak için bazı özellikler gerekir... Evet, Yale Üniversitesinin Hukuk Fakültesini bitirdi ama bunu niye bana soruyorsunuz? Okuldan öğrenebilirsiniz... Gazetelerden anladığım kadarıyla Knossos'taki gişe görevlisi gördüğü kişiyi ismen tanımıyormuş. Niye başka biri değil de kardeşim? Niye?</i> Onlara yazmam gerek, diye düşündü Rydal. Chester’a en başta yardım etmiş olmasını, babasına karşı&#160;hissettiği o eski gocunma duygusuna bağlayarak açıklamaya çalışışını düşünerek yüzünü ekşitti sonra da. Hayır, en iyisi hiç yazmamak olacaktı galiba. Mektubun Paris’ten geldiğini görürlerse, polis kendisinin Paris’te olduğunu çakardı. En azından ablasıyla ağabeyi hâlâ özgür&#160;ve büyük olasılıkla sağ olduğunu biliyorlardı. Martha’ya&#160;yazıp, <i>Paris’te saklanıyorum ve saklanmak zorundayım,&#160;çünkü bana tuzak kuruldu</i>, demenin de âlemi yoktu. <i>Tuzak kurulma</i> ifadesi ne tam gerçeği yansıtıyordu ne de&#160;tüm olan biteni.</p>

  <p>Batı Yakası’ndaki bir yerden, Montalembert Oteli’nden pek de uzakta olmayan bir bistrodan* saat onbirde oteli aradı Rydal.</p>

  <p><sup>*Genellikle şarap içilen, yemek de yenebilen kahveler. (Çev.)</sup><br /></p>

  <p>Bay Wedekind’ın otelden ayrıldığını söylediler.</p>

  <p>Rydal kulaklarına inanamadı. Chester kendisini kim ararsa arasın, bunu söylemelerini tembihlemişe benziyordu “Öyle mi?” dedi. “Bu sabah saat sekizde onunla&#160;konuşmuştum. Herhalde birkaç dakika önce çıkmış olmalı.”</p>

  <p>“Mmm... saat dokuzu geçe ayrılmış, efendim.” Telefondaki adam kesin konuşuyordu.</p>

  <p>“Sağolun,” deyip telefonu kapattı Rydal. Bistrodan çıkıp otele doğru yürüdü. Yoldan geçen herkese dikkatle&#160;bakıyordu. Otelin kapısına 20 metre kala, içeri girmeye&#160;karar verdi.</p>

  <p>Resepsiyonda dün konuştuğu adamdan başka biri görev başındaydı. “Bay Wedekind’la görüşmek istiyorum,” dedi Rydal.<br /></p>

  <p>Adam kayıt defterine baktı, “Bay Wedekind otelden ayrılmış,” diye yanıt verdi.</p>

  <p>“Sağolun,” dedi delikanlı. Demek telefonda kendisine söylenen doğruydu.</p>

  <p>Yeniden dışarıya çıktı. Havayolu şirketlerine telefon edip Philip Wedekind’in yolcu listelerinde yer alıp almadığını sormakla adamı diğer otellerde aramak seçeneği arasında sıkışıp kalmış hissediyordu kendini. Voltaire,&#160;Lutetia, Saints-Pères, Pas de Calais gibi oteller herkesin&#160;hemen aklına gelen, bütün Amerikalı turistlerin tanıdıkları ve sevdikleri otellerdi. Georges V oteli tam Chester’ın zevkine uygun bir yerdi, ama o da çok göze batan&#160;bir seçim olurdu. Küçük otellerden biri olmalı. Rydal içini çekti. Paris telefon rehberinin sayfaları otellerle doluydu. Paris’te hemen hemen her köşe başında bir otel&#160;çıkardı karşınıza. Bütün bu otellere telefon ederek ya da&#160;bizzat giderek Chester’ı aramak düşüncesi gözünü korkutuyordu doğrusu. Dün şansı yaver gitmiş, telefon ettiği üçüncü otel olan Montalembert’de bulmuştu Chester’ı.</p>

  <p>Chester Amerika’dan mektup almayı bile beklemeden ilk fırsatta Paris’ten ayrılacak mıydı yani? Adam New York’a telefon etmiş olabilirdi tabii; ama Rydal,&#160;Chester'ın Wedekind ismiyle Amerika’daki şüpheli dostlarının arasında -tıpkı Chamberlain isminde olmasını istemediği gibi- bir ilinti kurulmasını hiç istemediği için,&#160;onlara telefon etmiş olabileceğine olasılık vermedi.</p>

  <p>Bir şeyden hiç kuşkusu yoktu delikanlının. Bu da Chester’ın hâlâ Paris topraklarında olduğuydu. Delikanlı&#160;garip bir heyecan duygusuyla, büyük bir zevkle içinin&#160;pır pır ettiğini duyumsuyordu bunu düşündükçe. Chester belki de şu anda Orly Havaalanı’nda oturmuş, uçağını&#160;bekliyordur; ama asla çoktan uçup gitmiş olamaz.</p>

  <p>Rydal Orly’ye telefon etti.</p>

  <p>Orly’de telefonuna yanıt veren kız sabırlı ve yardımsever biri çıktı. Beş dakika kadar tüm yolcu listelerini kontrol ettikten sonra, listelerde Philip Wedekind isimli bir yolcu olmadığını bildirdi. Kıza teşekkür edip&#160;telefonu kapadı Rydal.</p>

  <p>Chester’ın bir dostuyla karşılaşmış olabileceğini düşündü bir ara. Paris’te olmayacak şey değildi bu. Tanıdıklarından biri onu evine davet etmiş olabilirdi pekâlâ;&#160;ama bir pazar sabahı saatin dokuzunda otelden çıkıp arkadaş evine gitmek de pek görülmüş şey değildi doğrusu. Peki ya Chester, oradan uçak ya da gemiyle kaçmak&#160;niyetiyle Marsilya’ya gitmişse trenle?</p>

  <p>Rydal omuzlarını silkti; bir gazete alıp <i>café</i>’lerden birine girdi ve kendine bir kahve söyledi.</p>

  <p>Gazetenin ön sayfasında kendinin kocaman bir resmi vardı. Pasaportundaki resimdi bu. İlk şoku atlattıktan sonra bu resmin dünden -hatta günlerden- beri Atina gazetelerinde çıkıyor olabileceği geldi delikanlının aklına.&#160;Dünkü Paris gazetelerinde çıkmış olsaydı, Yvonne dün&#160;gece onunla çıkmayı reddederdi herhalde. Ciddi yüz ifadesi ve dümdüz bakan gözleriyle tıpkı kendisine benziyordu bu resim. Rydal arkasına yaslanıp çevresine bakındı. Barda oturan bereli ve paltolu, etine dolgun adamdan başka kimse yoktu burada. Barmenle bir kadın yerleri silmekteydiler. Gazetedeki resminde saçları Amerikan eri tarzında kısacık kesilmişti. Saçlarda ayrık yeri de&#160;yoktu tabii. Bir yıl kadar önce, hayatı boyu yaptığı gibi&#160;saçlarını yeniden soldan; Nikolardan ayrılmadan hemen&#160;önce de sağdan -ama ortaya yakın bir yerden- ayırmaya&#160;başlamıştı saçlarını. Pek de büyük bir fark değildi bu&#160;ama ne de olsa biraz farkediyordu. Gazetedeki bu resim&#160;işkillendirmişti Rydal’ı. Görünüşünü değiştirmek için&#160;saçını boyamaktan başka yapabileceği bir şey yoktu. Bu&#160;da İtalyan pasaportuna uymazdı tabii. Gazetedeki resmin altında kuru bir dille yazılmış -ve biraz da dağınık -oldukça ilginç bir yazı vardı. 19 Ocak tarihinde Atina’da kaldığı otelden kaybolan Bay William Chamberlain’in, resimde görülen Rydal Keener tarafından öldürüldüğünün ya da kaçırıldığının sanıldığını yazmışlardı. Ortadan&#160;kaybolmadan birkaç gün önce Bay Chamberlain, cesedi&#160;Knossos’ta bulunan karısı Mary Ellen’ın katilinin Rydal&#160;Keener olduğunu polise bildirmişti. Polis ‘olayla ilgili bütün kanıtlar toplanana kadar’ öldürülen genç kadının&#160;kimliğini açıklamak istememişti; ama Bay Chamberlain’in ortadan kaybolmasıyla birlikte, hâlâ yakalanamamış olan zanlı Keener’ın ‘hedef seçtiği Bay Chamberlain’e saldırmayı başardığı’ndan korktuklarını açıklamak zorunda kalmıştı.</p>

  <p><br /></p>

  <blockquote style="margin: 0 0 0 40px; border: none; padding: 0px;">
    <p><i>“...Polis Keener’ın. Bay Chamberlain’in şimdiye kadar polise zanlının bu suçu işlediğine ilişkin ayrıntılı bilgi verecek kadar zamanı olduğunu biliyor olması gerektiğini ve Bay Chamberlain’in söylediğine göre kinci&#160;ve şiddet dolu biri olan Keener’ın her şeyi yapabileceğinden korkulduğunu açıkladı. Keener’ın daha 15 yaşındayken soygun ve ırza geçme suçlarından poliste&#160;kaydı olduğu Amerikalı yetkililer tarafından açıklanmış bulunuyor...”</i></p>
  </blockquote>

  <p><br /></p>

  <p>A-ha, dedi Rydal içinden; ama son cümleyi okuyunca kalbi daha hızlı atmaya başlamıştı. Neyse ki hâlâ Atina’da saklandığı sanılıyordu. Burada dostları var, demişti Chamberlain.</p>

  <p>Kendine bir şapka alması gerektiğini düşündü Rydal. Şapkadan nefret ederdi oysa.</p>

  <p>Kahvenin parasını ödeyip <i>café</i>’den çıktı. Kaldığı otel konusu delikanlıyı işkillendirmeye başlamıştı. Kaldığı&#160;otelin ismini dün gece Yvonne’a söylemiş miydi acaba?&#160;Montmartre’da olduğunu söylemişti en azından. Bugün&#160;o otelden ayrılması gerekiyordu. Hemen. Şimdi. Saint-Germain Bulvarı’nda bir taksiye atladı.</p>

  <p>Bir saat bile geçmeden Clignancourt semtinde, ismini bile duymadığı küçük bir sokaktaki Hotel Montmorency’nin bir odasına yerleşmişti bile. Pasaportunda mesleği ‘kamu görevlisi’ diye gösterildiği için, böyle bir&#160;semtteki böyle bir otelin parası kısıtlı ve Paris hakkında&#160;bilgisi neredeyse sıfır olan bir İtalyan’ın seçeceği bir&#160;semt ve otel olduğunu düşünmüştü delikanlı. Odasına&#160;yerleşir yerleşmez bavulunun astarının arkasındaki parasını -kendi has .Amerikan dolarlarını- çıkartıp Chester’dan aldığı gıcır gıcır banknotların durduğu pantolon&#160;cebine tıkıştırdı. Saymadı ama aşağı yukarı 13.000 dolardan fazla parası olduğunu sanıyordu. Eşyalarını almak&#160;için otele dönecek zaman bulamayacağı bir durumla&#160;karşılaşabilirdi ne de olsa. Ve de para her koşulda gerekliydi insana. Ya tutarsa deyip Hôtel Lutetia’ya telefon&#160;edip Bay Wedekind’i sordu; ama attığı tutmamıştı. Otelde Wedekind diye biri kayıtlı değildi. Bir fikri daha vardı&#160;delikanlının: pazartesi günü American Express bürosunu gözlemek. 'Turistlerin postalarını yönlendirebilecekleri -örneğin Thomas Cook’s gibi- başka yerler de vardı tabii ama en akla yakını yine de American Express’ti. Hem&#160;aynı anda iki ayrı yerde birden olamazdı ki zaten.</p>

  <p>Böylece pazartesi sabahı saat dokuzda Opera yakınlarındaki American Express bürosuna gitti Rydal. Eğer Chester bugün buraya gelmezse, o zaman adam artık Paris’te değil demek olacaktı bu. Sıkıcı ve yorucu bir sabah&#160;geçirdi delikanlı. Saat dokuz buçukta 15 dakikalığına dışarıya çıkıp yakındaki bir dükkândan bir şapka aldı kendisine; sonra da American Express’in posta dağıtılan&#160;bodrum katına geri dönüp şapkasıyla gazetesinin ardına&#160;saklanarak tahta sıralardan birine oturdu.</p>

  <p>Chester merdivenlerden indiğinde saat öğleye geliyordu. Rydal ayağa kalktı. Onu gören Chester hemen geri döndü. Ne yazık ki hep birlikte ağır ağır aşağıya inen geçkince bir kadın grubu ve onları geçmek telâşıyla hemen arkalarında itişip kakışan sabırsız gençler merdiveni tıkadıkları için Rydal merdivenlerin başına geldiğinde Chester’ı gözden kaybetmişti. Kalabalık salonda oraya buraya bakındı hemen; seyahat çeki gişelerinin önlerinde uzayan kuyruklara ve danışma bürosunun önüne göz&#160;gezdirdi; sonra da sokağa fırladı; döne döne çevresine&#160;bakındı.</p>

  <p>Hayır; yok yok. Chester ortadan kaybolmuştu.</p>

  <p>Rydal ağız dolusu küfretti; sonrada ağır adımlarla yeniden içeri döndü. Chester postasını alamamıştı. Bunun da adamı huzursuz edeceğini biliyordu delikanlı. Yeniden aşağıya, posta dağıtım merkezine indi. Bir duvara&#160;telefon kulübeleri sıralanmıştı. Onlardan birine girip&#160;oturdu Rydal ve kapıyı kapattı. Olduğu yerden bütün&#160;posta dağıtım gişelerini görebiliyordu. Telefon etmek&#160;için bekleyen kimse de yoktu. Biraz sonra birinin kendi&#160;kulübesine yaklaştığını görünce, hemen alıcıyı kaldırıp&#160;telefonda konuşuyormuş numarası yaptı Rydal. O kadar&#160;uzun zaman bekledi ki o telefon kulübesinde, sonunda&#160;Chester'ın geri gelmeden önce yemek yemeye karar verdiğinden kuşkusu kalmadı.</p>

  <p>Chester saat ikiyi biraz geçe geri geldi. Onu gözden kaçırmadan bir fırsat kolladı Rydal. Chester’ın arada bir&#160;çevresini kolaçan etmekte ustalaştığını farketmişti. Tüm&#160;çevreyi kapsayan ama dikkat çekmeyen bakışlarla sık&#160;sık çevresine bakınıyordu adam; ama ne yazık ki bu bakışları, Rydal’ın saklandığı camlı telefon kulübesini kapsayamıyordu.</p>

  <p>Chester’a bir mektup verdiler. Zarfın önüne ve arkasına baktıktan sonra onu paltosunun cebine koyup merdivenlere yollandı Chester. Rydal bir-iki metre gerisinden onu izliyordu. Biraz izlemecilik oynayacaklardı&#160;şimdi. Rydal daha önce hiç yapmamıştı bu işi. İzlenen izleyeni tanımazsa, bu iş daha kolay oluyor herhalde, diye&#160;düşünüyordu delikanlı. Rydal hem Chester’ı gözden kaçırmamalı, hem de kendini göstermemeliydi. Chester’ın&#160;bu sabah şapkamı görmüş olması ne şanssızlık, diye düşündü kendi kendine.</p>

  <p>Chester L'Opera Caddesi boyunca ilerleyip köşe <i>café</i>’lerinden birine girdi ve söylediği birayı barda ayakta içerek mektubunu okudu. Rydal kapının dışındaki dar&#160;kaldırımda durmuş, pencerenin dışından onu izliyordu.&#160;Adamın yüzündeki ifadeyi seçebilmek için çok uzaktaydı ama yine de evden gelen haberlerin iyi olmayacağını biliyordu. Caddeye çıkıp birkaç adım attı; sonra geri&#160;döndü. Durduğu yerden Chester’ın olduğu <i>café</i>'nin her&#160;iki çıkış kapısını da görebiliyordu şimdi. Biraz sonra&#160;Chester dışarıya çıkıp sola saptı ve arkasını dönüp caddeden yukarıya doğru yürümeye başladı. Aralarında iki-üç binalık boşluk bırakarak adamı izledi Rydal. Caddeden gelip geçen epeyce insan olduğu için Chester dönüp&#160;arkasına baksa bile gözlerinin hemen delikanlıya takılması olasılığı pek yoktu. Chester Opera binasının çevresinden dolanıp sağa döndü ve küçük bir sokağa saptı.&#160;Adamın oteline girmesini uman Rydal, karşı kaldırıma&#160;geçerek arayı biraz daha açtı. Bu sokakta pek insan yoktu çünkü. Chester yolun sol tarafındaki bir kapıdan içeriye girip gözden kayboldu.</p>

  <p>Olduğu yerde kakılıp kaldı Rydal. Kararsızlık içindeydi. Chester izlendiğini farkederek izini kaybettirmek için kendini önüne çıkan ilk otele atmış olabilirdi. Delikanlı otel kapısının iki yanındaki isim tabelalarını görebiliyor, ama bu mesafeden ismini okuyamıyordu. Beş dakika bekledi olduğu yerde; sonra saatine bakıp bir beş&#160;dakika daha bekledi; sonra da kaldırımın yanından yürüyerek otele yaklaştı.</p>

  <p>Otelin ismi Elysée-Madison’dı.</p>

  <p>Geri döndü Rydal ve ilk gördüğü, sanki ellerini içerden poposuna koymuş da öyle yürüyormuş gibi kabarmış peleriniyle kendisine yaklaşan bir Paris sokak devriyesi -bir <i>gendarme</i>- oldu. O ilk bakıştan sonra bir&#160;daha devriye polisine bakmadı Rydal. Yeni şapkasından&#160;nefret ediyordu. Açık sarı, sıradan bir fötr şapka olmasına karşın, sanki bütün dikkatleri üzerine topluyormuş gibi geliyordu delikanlıya.</p>

  <p>Devriye polisi delikanlının yanından geçip gitti ama adam sanki durmuş da arkasından bakıyormuş gibi bir&#160;duyguya kapıldı Rydal. Yüzünü olabildiğince paltosunun kalkık yakalarına gömmüştü delikanlı. Dümdüz&#160;ilerlemeye, dönüp geri bakmamaya zorladı kendini. Bir&#160;anda yüreğini saran korkuyla, hemen bir telefona ulaşma telâşı kapladı içini. Birkaç bina ötede gördüğü bar-tütüncü karışımı yere doğru koşmak geliyordu içinden.&#160;Her nasılsa koşmayıp yürümeyi başardı.</p>

  <p>Tütün de satan bara girince bir telefon jetonu istedi barmenden; sonrada telefon rehberinde Elysée-Madison&#160;Oteli’nin numarasını buldu. Elleri titriyordu. Korktuğunun farkına vardı Rydal. Bunun farkına varması, daha&#160;da korkuttu delikanlıyı. Otelin numarasını çevirdi.</p>

  <p>“Bay Wedekind’la konuşmak istiyorum,” dedi Fransızca olarak. Üç günlük denemeden sonra artık kendinde bir alışkanlık haline gelmiş olan İtalyan aksanıyla konuşuyordu Fransızcayı.</p>

  <p>“<i>Oui, monsieur, un moment</i> (Tabii, mösyö, bir dakika),” dedi hoş bir kadın sesi telefonda.</p>

  <p>Rydal telefon kulübesinin camlı kapısından sokağa baktı ve devriye polisinin barın kapısının önündeki&#160;kaldırımda durduğunu gördü. Ürpererek diliyle dudaklarını ıslattı delikanlı. “Selam, Phil,” diyerek hattın öbür&#160;ucundan buyrun diyen Chester’ın sözünü kesti bir telâş.&#160;“Sakın telefonu kapama. Sana söyleyecek çok önemli bir&#160;haberim var.”</p>

  <p>Chester’ın bıkkınlığını yansıtan bir homurdanma duyuldu telefonda; sonra adam, “Ne?” diye sordu.</p>

  <p>“Bu gece benimle buluşmanı istiyorum. Les Halles’de.* Tamam mı? Çiçekçiler bölümünde. Çiçek satıcıları&#160;ve kamyonlarıyla dolu uzun bir kaldırımdır. Bitki satılır.&#160;Anlaştık mı? Saat dokuzda.”&#160;</p>

  <p><sup>*Paris’in, sabaha kadar açık olan halk tipi balık lokantalarıyla da ünlenmiş meşhur Toptan Gıda Pazarı. (Çev.)</sup></p>

  <p>“Niye?”</p>

  <p>“Amerika’ya geri dönüyorum,” diye yanıt verdi Rydal. Boğazı öyle kurumuştu ki sesi hırıl hırıl çıkıyor&#160;yutkunmakta zorlanıyordu. “Amerika’ya dönüyorum&#160;Chester ve bana son bir ödeme yapmanı istiyorum.&#160;10.000 dolar. Tamam mı? Son bir kez.”</p>

  <p>“Ögghh!” dedi Chester midesi bulanmış gibi. “Ne zaman gidiyorsun?”</p>

  <p>“Yarın sabah erkenden. Uçakla. Elveda, Bay Wedekind. Bu arada... 10.000 dolar karşılığında sırrını saklayacağım. <i>Sırlarını</i> yani. Bu gece buluşuyoruz, değil mi?.. Elini çabuk tut! Öbür şıkkın ne olduğunu unutmadın&#160;ya? Şu anda bir telefon kulübesindeyim.” Rydal’ın sesi&#160;çatlayıverdi birdenbire. “Eğer randevumuza gelmezsen,&#160;seni ele veririm. Şu anda da otelin hemen köşesindeyim,&#160;bunu da bilesin. Bana görünmeden sıvışabileceğini sanma sakın.” Susup Chester’ın yanıtını bekledi Rydal.</p>

  <p>“Randevuya geleceğim,” deyip telefonu kapattı Chester.</p>

  <p>Rydal da telefonu kapatıp kulübeden çıktı ve bir paket Gauloise sigarası aldı. Polis memuru hâlâ kapının önündeydi. Ona bakmadan da onun orada olduğunu görebiliyordu Rydal. Gauloise paketini dibinden delerek&#160;açtı. Tanrım, bunu başına getiren neydi? Şapka mı? Şu&#160;saçma sapan şapka mı? Bir sigara yakıp dışarıya çıktı&#160;Rydal. Devriye polisine göz ucuyla bile bakmamıştı.</p>

  <p>“Özür dilerim, mösyö. Kimlik kartınızı görebilir miyim lütfen?”</p>

  <p>“<i>Ma quoi</i> (Neyimi)?”</p>

  <p>“<i>Carte d’identité, s’il vous plaît</i> (Kimlik kartınız lütfen).”</p>

  <p>“<i>Aaa... carta d’identita</i>,” dedi Rydal. “<i>Si</i>.” Koyu yeşil İtalyan pasaportunu ceketinin iç cebinden çıkarttı. “<i>Mio&#160;pasaporto</i> (Pasaportum),” dedi gülümseyerek.</p>

  <p><i>Gendarme</i> pasaporta baktı. Pasaporttaki fotoğrafı görünce kaşları havaya kalkıverdi adamın; sonra yine aşağıya indiler. Frank’ın yaptığı rötuş işe yarasa bari diye düşünüyordu Rydal. Frank fotoğrafta Rydal’ın kaşlarını&#160;kalınlaştırmış, yanaklarına gölgeler kondurarak ağız uçlarına yukarıya dönük bir biçim vermişti. <i>Gendarme</i> kararsızmış gibi görünüyordu. İnce yapılı, orta boylu, bıyıklı, şakakları kırlaşmış bir adamdı.</p>

  <p>“Enrico Perassi, öyle mi? İtalya’dan mı geliyorsunuz?”</p>

  <p>“Si. Roma,” dedi Rydal. Devriye polisinin aslında Fransa’ya gelmeden önce İtalya’da olup olmadığını sorduğunu biliyor ama anlamazdan gelip İtalyan olup olmadığını sorduğunu sanmış gibi yapıyordu.</p>

  <p>“Hmmm... Yunanistan,” dedi <i>gendarme</i>, son damgaların olduğu sayfaya bakarak. “Üç gün önce Yunanistan’dan mı geldiniz buraya?”</p>

  <p>“Si. Yunanistan’a gitmiştim.”</p>

  <p>“Ne kadar kaldınız?”</p>

  <p>“Üç hafta,” diye hemen yanıt verdi Rydal. Pasaporttaki tarihleri hatırlıyordu.</p>

  <p>“Lütfen şapkanızı çıkartır mısınız, mösyö?”</p>

  <p>“Şapkamı mı?” diye İtalyanca tekrarladı Rydal gülümseyerek. Ve şapkasını çıkarttı.</p>

  <p>Alnını kırıştırarak uzun uzun delikanlının yüzünü inceledi devriye polisi; sonra da giysileriyle yeni ayakkabılarına bir göz atıp gözlerini yeniden delikanlının&#160;yüzüne çevirdi.</p>

  <p>O anda gardının düştüğünü hissetti Rydal. Sol gözü seyiriyordu. Dudakları; gülümsemeyen, kafa tutan, katı&#160;tutumlu düz bir çizgi haline geliverdiler. Utanç ve suçluluk duyguları oyununu bozuyordu. Bir anlığına babasının çalışma odasına, babasının onu Agnes’e kötü davranmakla suçladığı âna dönüvermişti sanki; bir an sonraysa&#160;bu ruh hali geçmiş; alnının terden sırılsıklam olmasına&#160;karşın dudak ucuyla da olsa yeniden gülümsemeyi başarabilmişti.</p>

  <p>“Paris’te nerede kalıyorsunuz?”</p>

  <p>“Hotel Montmorency’de. Labat Sokağı’nda,” diye yanıt verdi Rydal, her isimdeki her harfi teleffuz ederek.</p>

  <p>“İtalyanca’yı iyi konuşuyor musunuz? Bir şeyler söyleyin bakalım.”</p>

  <p>Rydal kendinden isteneni anlayamamış gibi şaşkın şaşkın baktı bir süre; sonra İtalyanca’nın kendine hep&#160;yaptırdığı gibi el kol hareketleri yaparak hızlı hızlı konuşmaya başladı. “Tabii, efendim. Neden olmasın? İtalyanca benim anadilim. Çok kolaydır. Fransızca’ya benzemez. Görüyor musunuz, bir kez başlayınca susmayı bilmiyorum. İtalyanca’yı sever misiniz? Söylediklerimi anlıyor musunuz, signore?” Susup gülerek devriye polisinin koluna İtalyan usulü ufak bir yumruk attı Rydal.</p>

  <p>Güzel bir gösteriydi bu ama işe yaramamıştı. Başını sallayarak pasaportunu Rydal’a geri verdi <i>gendarme</i>.</p>

  <p>“Birkaç soru daha sormamız için benimle birlikte karakola kadar gelmenizi rica edeceğim. Kısa bir süre için.” Bir eliyle Rydal’ı kolundan tutmuş, beyaz copunu tutan&#160;diğer elini kaldırarak yoldan geçen bir taksiye durmasını&#160;işaret ediyordu.</p>

  <p>Kapısının yanında ufak mavi lambalar yanan karakola vardılar. Rydal’ı getiren devriye polisiyle bir karakol polisi Yunanistan’daki ‘Rydal Keener’ hakkında aralarında tartıştılar uzunca bir süre. Delikanlının giysilerini incelediler uzun uzun. Takım elbisesi İtalyan malıydı; epey&#160;yıpranmış gömleğiyse Fransız. Boyunbağı İngiliz malıydı. Pasaportuna göre Enrico Perassi hiç İngiltere’ye gitmemiş olduğu için biraz garip görünse de, bu da olmayacak şey değildi tabii. İç çamaşırlarıysa -işe bakın!- İsviçre malıydı. Onları bir yıl önce Zürih’ten almıştı Rydal.&#160;Polislerin birazdan oteline gideceğinden de kuşku yoktu.&#160;Bavulu Amerikan malıydı tabii Rydal’ın. Amerikan pasaportu da o bavulun astarının arkasında saklıydı. Gümrük&#160;görevlilerinin gözünden kaçabilirdi ama Fransız polisinin asla. Durum umutsuzdu.</p>

  <p>“Pekâlâ,” dedi Rydal neredeyse kusursuz bir Fransızca’yla. Karakolun arka odalarından birinde, iç çamaşırlarıyla oturuyordu.</p>

  <p>Hayran bakışlarla büyük-büyükbabasının cep saatini inceleyen polisler kafalarını kaldırdılar.</p>

  <p>“Tamam; bu doğru. Ben Rydal Keener’ım.”</p>

  <p>“Aaa... Demek siz... siz Amerikalısınız,” dedi karakol polisi. Delikanlının Amerikalı olmasını, Rydal Keener olmasından daha ilginç buluyordu sanki.</p>

  <p>“Ve de William Chamberlain hâlâ hayatta,” dedi Rydal. “Ve de karısını ben öldürmedim.”</p>

  <p>“Bir dakika lütfen,” dedi karakol polisi. Gidip kâğıt alacağını ve daktilonun başına oturup her şeyi usulünce&#160;tutanağa geçireceğini söyledi.</p>

  <p>Diğer <i>gendarme</i> -yolda Rydal’dan kuşkulanmış olanı- yüzünde kabız bir memnuniyet gülümsemesiyle odada gidip geliyor, sevinçten neredeyse kekeleyerek konuşuyordu.</p>

  <p>Sonunda gömleğiyle pantalonunu giyebildi Rydal. Bir sürü sorudan ve evet hayırdan sonra Girit’te ne olduğunu anlatması istendi delikanlıdan. Chamberlainlerle&#160;orada tanıştığını söyledi Rydal. Bayan Chamberlain’le&#160;aralarında bir kıvılcımlanma olduğunu da saklamadı.&#160;Karısı Rydal’ı sevdiğini ve boşanmak istediğini söylediği&#160;için de Chamberlain’in kıskançlıktan deliye döndüğünü&#160;ekledi. Fransız polis memurlarının bunu anlamaları hiç&#160;de zor olmadı tabii. Chamberlainlerden ayrılıp Atina’ya&#160;dönmeyi ve Bayan Chamberlain’in kocasından boşanmasını orada beklemeyi istediğini, ama Bay Chamberlain’in&#160;delikanlının onlarla birlikte kalmasında ısrar ettiğini&#160;söyledi delikanlı. Sonra da Bay Chamberlain Knossos’ta&#160;onu öldürmeye kalkmıştı. Knossos’ta olan bitenleri nasıl&#160;oldularsa aynen öyle anlattı Rydal. İfadesinin çok inandırıcı bulunduğundan kuşkusu yoktu.</p>

  <p>“Benim yerime karısını öldürdüğünü görünce Bay Chamberlain’in büyük üzüntüye kapıldığından kuşkum&#160;yok,” dedi Rydal. “Hemen oradan kaçtı. Ben zavallı kadının cesedinin yanında kaldım 15-20 saniye kadar. Donup kalmıştım. Daha sonra hemen Bay Chamberlain’in peşinden koştum. Onu Kandiye’de buldum sonunda. Knossos’tan yalnızca 30 kilometre mesafededir Kandiye. Durumu hemen polise anlatmak istedim, ama Bay Chamberlain polise gidersem, elde edemediğim için kadıncağızı öldürdüğümü polise anlatacağını söyledi bana. Ya da&#160;buna benzer bir şey dedi işte. Anlatabildim mi?”</p>

  <p>“Hı-hı,” dedi <i>gendarme</i>. Anlatılanları ilgiyle dinlemeye başlamıştı. Bu öyküyü yıllarca önüne gelene anlatacağı besbelliydi.</p>

  <p>“Devam edin,” dedi daktiloda her şeyi yazmakta olan karakol polisi.</p>

  <p>“Birlikte Atina’ya döndük ve orada...”</p>

  <p>“Birlikte mi?”</p>

  <p>''<i>Tais-toi</i> (Kes sesini),” dedi daktilo yazan dalgın dalgın.</p>

  <p>“Evet, birlikte. Bayan Chamberlain hemen teşhis edilememişti; onun için Bay Chamberlain özgürce hareket edebiliyordu Atina’da. Orada kendisine yeni bir pasaport edindi. Bundan eminim.”</p>

  <p>“Bundan nasıl emin olabiliyorsunuz?” diye sordu daktilo yazan karakol polisi.</p>

  <p>“Çünkü... çünkü şimdi burada, Paris’te. Herkes de onun Atina’da kaçırıldığını ya da öldürüldüğünü sanıyor.&#160;Chamberlain ismiyle, bırakın Fransa’ya girmeyi, Yunanistan’dan bile çıkamazdı.”</p>

  <p>“Hı-hı,” dedi yine ifadeyi alan <i>gendarme</i>.</p>

  <p>“Peki nerede o? Nerede olduğunu biliyor musunuz?” diye sordu daktilo yazanı.</p>

  <p>Rydal dudaklarını yaladı. “Bir bardak su istiyorum lütfen.”</p>

  <p>Hemen getirdiler.</p>

  <p>Olduğu yerden hiç kımıldamadan öyküsüne devam edip anlatmasını sürdürdü delikanlı. “Nerede kaldığını&#160;bilmiyorum ama onu burada -Paris’te!- gördüm,” dedi. “Cuma gününden beri burada olmalı. Onun buraya geleceğini tahmin ettiğim için ben de buraya geldimdi zaten.”</p>

  <p>“Laf sahte pasaportlardan açılmışken... siz kendinizinkini nereden ve niçin aldınız?” diye sordu dinleyen <i>gendarme</i>.</p>

  <p>“Atina’dan,” diye yanıt verdi Rydal. “Rydal Keener cinayet suçundan aranıyordu. Yeni bir pasaport edinmem şarttı, bunu görmüyor musunuz? Ayrıca William&#160;Chamberlain’i de bulmam gerekiyordu tabii.” Son&#160;cümleyi üstüne basa basa söylemişti.</p>

  <p>“Atina’da hep Bay Chamberlain’le birlikte mi oldunuz?”</p>

  <p>“Tam aksi! Pire’ye varır varmaz ortadan kayboldu. Yani benden kaçtı demek istiyorum. Birkaç gün boyunca... neyse, karısına âşık olduğum bir gerçek, bunu saklamıyorum... bir süre kahrımdan ne yapacağımı bilemedim. Chamberlain’e duyduğum nefretten daha derin bir&#160;üzüntüyle yanıyordu yüreğim. Bunu anlıyorsunuz, değil&#160;mi? Hemen Atina polisine gidip olanları anlatarak,&#160;‘Chamberlain’i arayın!’ diyebilirdim tabii, ama onu suçlarsam onun da beni suçlayacağını söyleyerek bana gözdağı verdiğini unutmayın lütfen. Yani onun sözüne karşı&#160;benim sözüm... çünkü hiç tanığımız yok.” Rydal suyunu&#160;bitirdi.</p>

  <p>“Onu Paris’in neresinde gördünüz?”</p>

  <p>Rydal derin bir soluk aldı. “Champs-Elysée’de,” dedi. “Bu sabah. Benden kaçmaya çalıştı ama yine de onunla&#160;konuştum. Sanki ona bir şey...”</p>

  <p>“Onu görür görmez neden polis diye bağırmadınız?” diye delikanlının sözünü kesti daktilo yazan polis.</p>

  <p>“Sanırım... sanırım ondan korktum. Hep aynı korku bu. Chamberlain’in polise benim hakkımda anlatacakları&#160;korkutuyordu beni. Benim yapmak istediğim hep... şimdi yaptığımdı. Polisle konuşmak ve...”</p>

  <p>Delikanlıyı yakalayan <i>gendarme</i> bir kahkaha attı. “İtalyan olduğunuza inanmam için onca çaba harcadıktan sonra mı?”</p>

  <p>“Pekâlâ. Tamam, Korkmuştum,” dedi Rydal içinde bir huzursuzluk hissederek. “Artık her şeyi anlattım&#160;ama.”</p>

  <p>“Tam burada bir soru daha sormak istiyorum,” dedi daktilonun başındaki karakol polisi. “Bunu yazacak yer&#160;bıraktım tutanakta. Atina’da nerede kaldınız peki? Üç-dört gün Atina’da kaldınız, öyle değil mi?”</p>

  <p>“Çarşamba sabahından 19 Ocak Perşembe gününe kadar,” diye yanıt verdi Rydal. “Bir dostumun yanında&#160;kaldım. İsmini vermek istemiyorum. Bu ona haksızlık&#160;olmaz mı?” Rydal karakol polisinin gözlerinin içine&#160;bakıyordu bunu sorarken.</p>

  <p>Karakol polisi omuz silkerek devriye polisine baktı.</p>

  <p>“Hiçbir suçum yoktu! Suçsuzum ben! Ve de suçsuz olduğumu bilen bir dostumda kalmaya da hakkım var&#160;sanırım. Dostumu bu işin içine karıştırmak istemiyorum,” dedikten sonra, “bunu anlayacağınıza eminim,”&#160;dedi Rydal daha yumuşak bir ses tonuyla.</p>

  <p>“Bu konuyu daha sonra ele alırız,” dedi karakol polisi. Parmaklarını yeniden daktilonun klavyesine koymuştu. “Şimdi... bir kez daha söyleyin lütfen. Bay Chamberlain’i nerede gördünüz?”</p>

  <p>“Champs-EIysee’de. Concorde yakınlarında bir yerde. Bu sabah. Yeni isminin ne olduğunu ve nerede kaldığını söylemesi için gözünü korkutmaya çalıştım ama söylemeyi reddetti. O zaman bu kez de ben ona gözdağı&#160;vereyim dedim kendi kendime ve eğer bana 10.000 dolar&#160;vermezse polise gidip her şeyi anlatacağımı ve onun Paris’te olduğunu polise bildireceğimi söyledim ona. Parayı&#160;vereceğini söyledi. Bu gece saat dokuzda randevumuz&#160;var. Geleceğini sanıyorum.”</p>

  <p>“Nerede?”</p>

  <p>“Les Halles’de. Çiçek pazarında.”</p>

  <p>“Hıh!” dedi <i>gendarme</i>. “Kalabalık yerdir. Randevuya geleceğine inanıyor musunuz?” Kollarını kavuşturmuş, umut dolu gözlerle delikanlıya bakıyordu.</p>

  <p>“Evet,” dedi Rydal gülümseyerek. Chester’ın geleceğine gerçekten de inanıyordu. Chester'ın durdurulma zamanı gelip de geçmişti bile. Zaten polisi işin içine katmadan adamla bir hesaplaşmaya girme olasılığı da pek yoktu. Ve işte polis de işin içine katılmıştı sonunda. Papanopolos’un cesedini saklamakta Chester’a yardımcı olduğu için bu suçta payına düşen cezayı alacaktı pek tabii. Bunu yapması bir hataydı ve insanlar hatalarının bedelini&#160;ödemek zorundaydılar, ama Chester’ın mahvolduğunu&#160;görmeye değerdi bu.</p>

  <p>Tutanağın yazılması bitmişti.</p>

  <p>“O barda kime telefon ettiniz?” diye sordu <i>gendarme</i>.</p>

  <p>“Hiç kimseye,” diye yanıt verdi Rydal yavaş yavaş konuşarak. “Telefon etmiyordum. Çok bekletirsem gidersiniz diye düşünüp telefonla konuşur gibi yaptımdı.”</p>

  <p>Kendisini kolaylıkla başından savabileceğini düşünen birinin bu saçma düşüncesini alçakgönüllülükle afferdecine başını salladı <i>gendarme</i> üstünlük taslayan bir tavırla; sonra, “<i>Dites donc</i> (Söylesenize)!” dedi parmağını&#160;Rydal’a uzatarak. “Cumartesi gecesi genç bir kızla yemeğe çıkmışsınız. İsmi Yvonne... Yvonne...”</p>

  <p>Karakol polisi masanın üstündeki bir kâğıda göz attı. “Delatier,” dedi meslektaşının sözünü tamamlayarak.</p>

  <p>“Evet, doğru” dedi Rydal.</p>

  <p>“Bu hanım dün polisi aramış,” dedi <i>gendarme</i>. “Gazetede resminizi görmüş. Çok paranız olduğunu söylemiş.”</p>

  <p>“Böbürlenerek ona söylediğim kadar param yok,” dedi Rydal. “Ona yalan söylemiştim.” Para hâlâ pantalonunun sol cebinde duruyordu oysa. Polisler üstünde silah var mı diye karakolda giysilerinin ceplerini yoklamış,&#160;etiketlerine bakmışlardı ama ceplerini karıştırmamışlardı. Bu para pantolon ceplerinden birinde duruyordu tıkış&#160;tıkış. Diğerindeyse buruşturulup yumak haline getirilmiş bir mendil vardı.</p>

  <p>Karakol polisi telefonda biriyle konuşmaktaydı. Herhalde merkeze Rydal Keener’ı yakaladıklarını söylüyordur diye düşündü delikanlı.</p>

  <p>“Bana hemen Atina’yı bağlar mısınız lütfen? Bir de... söyleyin de hatları meşgul etmesinler... Teşekkür ederim.”</p>
</body>
</html>
