<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 style="text-align: center;">11</h2>

  <p><br /></p>

  <p>Pazartesi sabahına kadar Rydal’ın öfkesi birkaç aşama geçirmişti. Chester’ın karısının banyoda saklandığını söyleyip bağırmaya başladığı andan itibaren -eskilerin deyimiyle- cinnet sınırında bir öfkeye kapılmıştı delikanlı. Nedenini de çok iyi biliyordu. O anda yaşadıkları, Agnes konusunda babasıyla yaşadıklarının tıpatıp aynıydı neredeyse. Babası Rydal’ı Agnes’i baştan çıkarmakla, hatta daha beteri -Agnes’in söylediklerine inanarak- düpedüz ırza geçmekle suçlamıştı. Chester’sa onu karısıyla zina yapmaktan suçluyordu şimdi. Chester’ın bu sözlerini duyunca, dayanılmaz bir darbe olduğu için bazı psikologların doğanın insanın aklından sildiğini söyledikleri doğum ânı şokunun bir benzerini yaşadığı ve yaşamının en büyük ruhsal darbesini aldığı o geçmiş-zaman dilimine geri sürüklenmiş gibi olmuştu bir anda. Babasına kafa tutamamıştı Rydal, ama Chester’a bal gibi de kafa tutmuş; adamı can evinden vurabilecek tek şeyi yaparak onu ele vereceğini söylemişti. Bir saat sonra -öfkesi biraz durulduğunda- kızgınlığının anlamsızlığını farketmişti tabii, ama Chester’ı ele verme fikrinden de vazgeçmemişti yine de. Oysa bunu yapmanın da sakıncalı yönleri vardı: İlki, Rydal’ın gammazlık etmekten nefret etmesiydi; İkincisiyse, Chester’ın yanı sıra Colette’in de başının yanacak olmasıydı. Ayrıca Rydal -gerekirse suça ortaklıktan Chester’la birlikte kendini de ele vermeye hazır olmasına karşın- bunun olmasını hiç mi hiç arzu etmiyordu - ki bu da kendinin ahlâklı olma konusunda gerekli yüreklilikten yoksun olduğunun bir işaretiydi.</p>

  <p>Pazar gecesi yatağında bu sorunu bütün gece düşünüp durmuş ve bir an olsun gözünü kırpmamıştı. Emin olduğu bir tek şey vardı, o da o kokuşmuş 5.000 doları istemediğiydi. Colette’in o parayı kendi adına sahibine geri vereceğinden kuşkusu yoktu. Chester’sa, Rydal için bir utanç kaynağı olduğunu bildiği bu parayı asla geri almaya yanaşmayacaktı büyük olasılıkla.</p>

  <p>Colette’in banyodan çıkmasıyla başlayan o kavga sahnesini her anımsayışında, Rydal’ın en az on kere yeniden öfkesi kabardı gece boyunca. Yorgunluk beynini, üzerinde kontrol sağlayamayacağı kadar uyuşturuyor, sahne bir kez aklına gelince, tümüyle devam etmesine engel olamıyordu. Bu arada babasının evinde yaşadığı olay da tekrar tekrar akıp geçiyordu aklından. Annesinin yanına gelip o dikkatli, o kibar, o yarı utangaç, o sözcükleri özenle seçen tavrıyla Agnes’in onu rahatsız ettiğini ve hatta zor kullandığını söylediğini aktardığı ânı yeniden yaşıyordu anılarında. Bu anımsadıkları, Rydal’ın Chester’a duyduğu öfkeyi mantıksızca kamçılayıp durmuştu bütün gece boyunca. “En iyisinin bunu babana söylemek olduğunu düşündüm, Rydal,” demişti annesi. “Baban çalışma odasında seninle görüşmek istiyor.” (Rydal dün gece babasının onu görmek istediğini söyleyenin, ‘seninle görüşmek’ sözcüklerini kullananın babası değil annesi olduğunu anımsayıvermişti.)</p>

  <p>Rydal karmaşa dolu bir gece geçirmişti dün gece; ama birbirine karışan tüm düşünceler arasında, yatağa girmesinden çok önce kafasına saplanan bir düşünce hep sabit kalmıştı. Chester’ın onu ele vereceğini düşünmeye devam etmesini ve gerçekten yapsa da yapmasa da bunu yapacağının korkusunu hep yüreğinde taşımasını sağlaması gerektiği düşüncesiydi bu. İşte bu yüzden de Colette kendisiyle konuşmaya geldiğinde hiç yumuşama işaret vermemişti Rydal. Chester’ın paniğe kapılmasını istiyordu. Adamın onu öldürmeye kalkmayı denemesi fikri gülünçtü. Başına bir ceset daha sarmak ister miydi hiç Chester? Adam daha şimdiden paniklemenin sınırındaydı. Dün -ya da önceki gün- fotoğraf makinesindeki filmi baskıya vermese daha iyi olacağıyla ilgili bir şeyler söylememiş miydi? Colette’le Chester’ın Atina’da ya da Avrupa’nın başka bir yerinde çekilmiş resimleri vardır herhalde o filmde, diye düşünmüştü Rydal. Evet ya, vermesen daha iyi olur demişti adama. Chester Rydal’a birçok Yunanlı erkeğin ellerinde taşıdıkları, avare avare köşe başlarında dikilirlerken tık tık çektikleri tespihlerin ne olduklarını da sormuştu. Rydal da insanların bu tespihleri gerginliklerini atmak için çektikleri yanıtını vermişti. O zaman daha bir imrenerek bakmıştı Chester tespih çeken adamlara. Chester’ın bu hali, Rydal’ın amma da hoşuna gitmişti ha!</p>

  <p>Ertesi sabah Kandiye otobüsüne erkenden bindi Rydal. Otobüs bu sabah saat dokuzda kalkacaktı. Saat sekize çeyrek kala MacFarlandların odasına telefon edip, otobüsün dokuzda kalkacağını haber verdi Colette’e. Genç kadın da kendisi kadar tutuk ve mesafeli konuşmuştu telefonda. Rydal hesabını ödedi ve elinde bavuluyla otobüs durağının bulunduğu o yürek karartıcı kasaba meydanına yürüyüp saat dokuza yirmi kala otobüse yerleşti. Bu sabah da -Chester’ı bilgilendirmek için değil, yalnızca haberleri okumak için- bir gazete almıştı yine. Sol cebindeki 5.000 dolarlık para tomarı, pantolonunda bir şişkinlik yapıyordu. Chester’la Colette saat dokuza on kala taksiyle gelip otobüse bindiler.</p>

  <p>Oturduğu yerden Colette’e, “Günaydın,” dedi Rydal.</p>

  <p>“Günaydın,” diye yanıt verdi genç kadın tiz ve yumuşacık sesiyle.</p>

  <p>Karı-koca Rydal’ın birkaç sıra önünde, karşı tarafta bir yere oturdular yan yana. Chester'ın sakalı uzaktan bile bayağı belli olmaya başlamıştı. Birkaç kişinin ona baktığının farkına vardı Rydal. Herhalde onu bir bilim adamı ya da bir üniversite profesörü gibi önemli biri sanmışlardı.</p>

  <p>Otobüs yola çıktıktan sonra uyuklamaya başladı Rydal. Ha bire koltuğunda kımıldanmasına ve sık sık yarı uyanmasına neden olan gerginlik yüklü, bölük pörçük düşlerle dolu, yarım yamalak bir uykuydu bu. Düş değil bunlar, yorgun ve tedirgin bir beynin yarattığı hayaller, diye düşündü Rydal. Bir keresinde Chester'ın kendisini vurduğunu gördü. Bir keresinde de yine Chester’ın -ya Atina’da ya da Kandiye’de kimseciklerin olmadığı karanlık bir sokak arasında- hiç beklemediği bir anda arkadan saldınp boynuna doladığı koluyla kendini boğmaya çalıştığını gördü. Bu şiddet dolu hayallerin arasında bazen de Colette’i kolları arasına alıp öptüğünü görüyordu. Bunlar, huzur veren ve hoş yarı-düşlerdi tabii. Başını dayadığı camın sertliğine bile aldırmıyor, önündeki koltuğun demir arkalığının dizlerine vuruşunu bile hoş bir dokunuş gibi algılıyordu bu yarı-düşler sırasında. Yarı aralık gözlerle, şapkası hâlâ başında oturan Chester'ın yanındaki Colette’in kızılımsı saçlı başına baktı. Colette arada bir Chester’a bir şey söylemek için başını yana çevirince yüzünü de görebiliyordu; ama genç kadın çoğunlukla başını koltuğunun arkasına dayayarak, yüzü öne dönük oturuyordu kocasının yanında.</p>

  <p>Delikanlı yolun yarısında otobüsün mola verdiği Rethymnon’da onbeş dakikalık molayı Colette’le geçirmeyi, ona bir kahve ya da Coca Cola getirmeyi ve bir de koşup köyün en iyi lokantasından alacağı sandviçi sunmayı aklına koymuştu; ama Rethymnon’da otobüsten indiğinde onlara uzak ve soğuk davranmış; başıyla Colette’i şöyle bir selamladıktan sonra sigarasını yakarak onlara hemen arkasını dönmekten başka bir şey yapmamıştı. Aceleyle bir şekerli kahve içtikten sonra bir koşu ilerideki kahvehanenin tuvaletine girdi ve elinde o günkü Hanya gazetesiyle yeniden otobüse bindi Rydal.</p>

  <p>Yeniden yola çıktıktan az sonra hava bulutlanmaya, hemen ardından da ahmak ıslatan bir yağmur çiselemeye başladı. Kandiye’ye yaklaşırlarken, birkaç gün önce kentten ayrılırken gördüğü İda Dağı’nı görmek için pencereden bakınmaya başladı Rydal; ama hava puslu olduğu için dağ görünürlerde yoktu. Bir süre bozuk yollarda ilerledi otobüs; sonra yol yine düzeldi ve az sonra Kandiye’ye vardılar. Yine aynı asfaltlanmamış meydanda indiler otobüsten. Saat üç buçukta Atina’ya kalkan uçağa yetişmek için zamanları vardı. Chester’ın o uçağa binmeye niyetlendiğinden ve -kendisi de aynı uçağa bineceğinin işaretlerini verirse- kendisinden o uçağa binmemesini isteyeceğinden hiç kuşkusu yoktu delikanlının. Avcunu yalar diye aklından geçirdi Rydal. Onu başından atmakta epey zorlanacaktı Chester. Kimbilir, belki Amerika’ya bile birlikte dönerlerdi. Rydal bavulunu bacaklarının arasına sıkıştırıp Chester’la Colette’in otobüsten bavullarını alışını izledi meydanın ortasında durduğu yerden.</p>

  <p>Chester bir taksiye el etti.</p>

  <p>Rydal karı-kocaya yaklaştı. “Havaalanına mı gidiyorsunuz?” diye sordu Colette’e.</p>

  <p>“Hayır, Chester Knossos’u görmek istiyor,” diye yanıt verdi Colette. ‘Knossos’ derken, sözcüğün başındaki K harfini söylememişti. “Bu gezi için hava epey soğuk, sen ne dersin?” Hem üşümüş hem de mutsuz görünüyordu Colette. Ellerini mantosunun ceplerine sokmuştu.</p>

  <p>“Demek bu gece Kandiye’de kalacaksınız?” dedi Rydal.</p>

  <p>“Herhalde. Eğer Knossos’a gidersek, akşamüstü uçağını kaçırırız.”</p>

  <p>Chester'ın taksi sürücüsüne derdini anlatmakta zorlandığını gördü Rydal. Ha bire bavullara işaret edip duruyordu. Rydal’ın ona yardım edeceği yoktu tabii.</p>

  <p>“Chester biz Knossos’u gezerken bavulları emanetçiye bırakmak istiyor,” dedi Colette. “Sanırım sürücüye bizi Hotel Astir’den başka bir otele götürmesini söylemeye çalışıyor. Yine Hotel Astir’e gitmek istemiyor Chester.”</p>

  <p>Colette böyle dedi ama Rydal Chester’ın sürücüye bavullarını bırakabileceği emanetçinin nerede olduğunu sorduğunun farkındaydı; çünkü taksi sürücüsü, “Burada emanetçi <i>yoktur!</i>” diye bağırıp duruyordu Yunanca.</p>

  <p>Rydal hiç karışmadan Chester’la sürücünün bu konuyu aralarında halletmelerini bekledi. Hotel Corona’dan söz ettiklerini ve sonunda oraya gitmekte anlaştıklarını duydu durduğu yerden. O otelin üç sokak ötede, Kandiye Müzesi’nin yanında olduğunu biliyordu. Chester eliyle yanına çağırdı Colette’i.</p>

  <p>Genç kadın aklı karışmış gibi bir delikanlıya bir kocasına baktı; sonra sanki kısa bir süreliğine ayrılıyorlarmış gibi Rydal’a, “Sonra görüşürüz,” diyerek kocasının yanına doğru yürüdü.</p>

  <p>Zaten öyle olacak diyerek bavulunu eline alıp Hotel Corona’ya doğru yürümeye başladı delikanlı. Oraya vardığında, Chester’la Colette otelin ön merdivenlerinden inmekteydiler. Sarımsı, kirli suratlı, eskiyle yeni karışımı, 1930’lu yılların zevksiz Amerikan tipi sinema binalarına benzeyen bir binaydı Hotel Corona. Chester’ın taksisi, kapının önünde onları bekliyordu. O gün ilk kez buz gibi bakan gözlerle Rydal’a baktı Chester.</p>

  <p>“Knossos’a sizinle birlikte gelmemde bir sakınca var mı?” diye sordu Rydal. “Orayı ben de görmek istiyorum.”</p>

  <p>“Var. Hem de çok. Yalnız kalmak istiyorum,” dedi Chester; sonra taksiye doğru yürürken durup başını çevirdi. “Peşimizi bırakmazsan, seni polise şikâyet ederim,” diye ekledi.</p>

  <p>“Polise mi şikâyet edeceksin?” diye sordu Rydal, kulaklarına inanamadığını gösteren bir tonlamayla.</p>

  <p>Chester arkasını dönüp Colette’in içinde kendisini beklediği taksiye bindi.</p>

  <p>Rydal telâşla sağa sola bakındı bir taksi bulmak için, ama görünürde taksi maksi yoktu. Bir sokak ilerideki Kandiye Müzesi’nin önündeki ufak meydanı -ya da çiçekli park yerini- denemeye karar verdi. Meydanda iki taksi vardı. Birinin sürücüsü de içindeydi. Knossos’a gideceklerini duyan sürücü pek sevindi buna.</p>

  <p>Demin Hanya otobüsüyle geldikleri aynı yoldan ayrıldılar Kandiye’den. Bir süre yol aldıktan sonra sola saptılar. Chester’ın taksisi görünürlerde yoktu. Öne doğru eğilerek manzarayı seyretmeye başlayan Rydal, babasının çalışma odasında asılı duran ve bu eski saray kalıntısının bir bölümünü -ama çocuk merakını gidermeye yetmeyecek kadar az bir bölümünü- gösteren o eski fotoğrafı anımsadı. “İyi ama ya <i>labirent</i> nerede?” diye sorardı Rydal babasına. Babası da hep of diye içini çekerek dört katlı olan sarayın büyük bir bölümünün fotoğrafta görülen tepenin ardında kaldığını ve bu yüzden fotoğrafta görünmediğini söylerdi her seferinde. Rydal’ın o fotoğraftan en çok aklında kalmış olan şey, o tepeydi. Doruğunda ünlem işaretine benzeyen birkaç servi olan, otlarla kaplı, kara suratlı bir tepe. Bu tepeyi fotoğraf boyunca boydan boya geçen, kıvrım kıvrım, soluk yüzlü bir patika. Ön tarafta da otlayan iki koyunla kara bir eşek. Knossos’a yaklaşırlarken Rydal’ın gözleri buna benzer bir tepe bulmak için çevreyi tarıyorlardı. <i>Gerçekten de bir labirent var mıydı?</i> Gerçekle efsanenin birbirine karıştığı o belli belirsiz sınırı çocuk beyniyle bir türlü kavrayamadığı için, babasına da hep bunu sorardı Rydal. Daha sonraki yıllarda, sarayın hepsi birbirine bağlanan o şaşılası odalarının bu labirent öyküsünün ve genç erkeklerin boğalarla yaptıkları dans gösterisinin de burnundan soluyarak labirentin derinlerinde dolaştığı söylenen Minotaur isimli canavar boğa efsanesinin doğmasına neden olduğunu anlamıştı.</p>

  <p>Yağmur çiselemeye devam ediyordu.</p>

  <p>“<i>Knossou</i>,'' dedi taksi sürücüsü. Yanı sıra ilerledikleri telden bir çite işaret ediyordu parmağıyla. Görünürlerde ne bir yapı ne de bir ev vardı.</p>

  <p>“Saray nerede?” diye sordu Rydal.</p>

  <p>“Tepenin ardında.”</p>

  <p>Çakılla kaplı yarım daire biçimindeki bir düzlüğe girip durdu taksi. Bilet gişesi oradaydı. Chester’la Colette’in, hemen ilerideki tepede servilere ve sarayın sütunlarıyla damının göründüğü yere doğru tırmandıklarını gördü Rydal. Fotoğraftaki tepeydi bu. Taksinin parasını ödeyen delikanlı sürücüye öyle iyi bir bahşiş verdi ki adam dönüş için onu beklemek istediğini söyledi; ama Chester kendi taksisini göndermiş olduğuna göre, taksiyi bekletmeye gerek olmadığını düşündü Rydal.</p>

  <p>“Her saat başı buradan kente bir otobüs kalkıyor, değil mi?” diye sordu sürücüye.</p>

  <p>“Evet, efendim; her saat başı.”</p>

  <p>Sürücüye el sallayıp bilet almak için gişeye gitti delikanlı. Gişede gözlerinden uyku akan, boyun atkısını neredeyse gözlerine kadar kaldırmış, paltolu, şapkalı bir adam vardı.</p>

  <p>“<i>Ena parakalo</i> (Bir tane lütfen),” dedi Rydal parasını uzatarak.</p>

  <p>Ufak beyaz bir bilet verdi adam.</p>

  <p>“Bugün pek kimse yok galiba?” dedi Rydal.</p>

  <p>İtalyanca’daki “Eaghh!” ünlemesine benzer anlaşılmaz bir ses çıkartarak sanki bu havada yalnız salaklar gelir buraya dercesine ellerini havaya kaldırdı adam.</p>

  <p>Rydal paltosunun yakasını kaldırıp bavulunu eline aldı; sonra şöyle bir düşünüp adama bavulunu kısa süreliğine oraya bırakıp bırakamayacağını sordu. Tabii dedi adam.</p>

  <p>“Yok, yok,” dedi Rydal, birdenbire fikrini değiştirerek. “Pek ağır değil. Yanıma alacağım.” Gişedeki adamı pek gözü tutmamıştı.</p>

  <p>Rydal tepeye tırmandı. Yürüdükçe saray ortaya çıkmaya başlıyordu. Sol tarafta geniş bir düzlük. Eski avlu ya da sahnelerde olduğu gibi tabanı taşla döşenmiş. Sağ tarafta sarayın kendisi. Birleştirilmiş koca kutulara benziyor. Tırabzanları olan dış merdivenler. Terasların damlarını destekleyen koyu kızıl sütunlar. Girit’in şu ünlü pas kırmızısı.</p>

  <p>Altından başını eğerek geçtiği bir kapıdan içeriye girdi Rydal. Yukarı kata çıkan merdivenler, aşağı kata inen merdivenler. Odanın tabanı, basıla basıla kerpiçlenmiş topraktan yapılmışa benziyordu. Hiç olmazsa burada yağmur altında değildi artık. Odada üç tane açık kapı vardı. Sağdaki kapıdan öbür odaya geçti delikanlı. Bu odanın da üç kapısı vardı. Odanın bir duvarına iki uzun mızrak dayalıydı. Bir süre onlara bakan Rydal, insanın bir yanından girip diğer yanından çıkabilecek olan bu mızrakların ölümcül birer silah olduklarının farkına vardı. Ürpererek elindeki bavulu yere bıraktı; sonra ayak altında kalmasın diye bir köşeye taşıdı. Koca sarayda hiç kimse -hatta bir görevli- bile yok gibiydi; ama tabii aylardan ocak, günlerden pazartesi olduğunu ve yağmur yağdığını unutmamak gerekirdi.</p>

  <p>Hiçbirinin kanadı olmayan kapılardan birine yaklaşıp kulak kabarttı Rydal. Colette’in yukarıdan bir yerden gelen sesini duydu. Başını kaldırıp yukarıya baktı. Dış merdivenlerden birinin bir bölümünü, bir teras ya da damın bir ucunu ve gerisindeki kurşunî gökyüzünü görebildi ancak. Dışarıya çıkıp yukarıya çıkan dış merdivenlerden birine tırmandı. Sağ tarafında iki kat yüksekliğinde bir uçurum olduğu için, merdivenin duvar tarafında kalmaya özen gösteriyordu. Bu merdiven, duvarlarındaki çizimleri görünce soluğu kesiliveren Rydal’ı bir üst kattaki yarı açık bir sofaya taşıdı. İncelikle çizilmiş bir boğanın boynuzları üzerinden atlayarak boğayla dans eden incecik belli dansçılar işte karşısındaydılar.</p>

  <p>“Chester?” Hâlâ daha yukarıda bir yerden seslenen Colette’in sesiydi bu.</p>

  <p>Gülümseyerek bir üst kata giden merdivenleri ikişer ikişer çıkıp kendini damda -ya da damlardan birinin-üstünde buldu Rydal. Üstünde hâlâ bir teras daha vardı. Ve de Chester bu terasın bir ucunda, elini bir üst kata çıkan başka bir merdivenin başında yükselen bir sütuna dayamış, sanki göğe kazınmış bir rölyef gibi orada öylece duruyordu. Delikanlıyı gördü Chester. Rydal kendisine el sallayınca, yüzünde açıkça belli olan bir canı sıkılmışlık ifadesiyle hemen arkasını döndü. Rydal merdivenleri tırmanarak Chester’ın durduğu terasa çıktı. Colette on metre ilerdeki, kenarına kocaman taş saksılar sıralanmış taş bir revağın altında yürüyordu. Chester başını önüne eğmiş, Rydal’ın sağında kalan dam uzantısının üstünde gezinmekteydi. Ona yaklaştı Rydal. Chester’ın yürüdüğü yer, çıkmaz sokak gibi bir yerdi. Her iki yanında bir-bir buçuk metre derinliğinde yuvarlak çukurlar vardı. Babasının çocukken kendisine anlattıklarından, bunların içlerinde yağ ve şarap küplerinin saklandığı çukurlar olduğunu hatırladı Rydal. Chester delikanlının yaklaştığını görünce, sanki Rydal’ın üstüne saldırıp kendisini damdan aşağı itmesinden korkuyormuş gibi hemen geri geldi terasa. Durduğu yerde iki insanın birbirine değmeden yan yana geçmesine yetecek kadar yer olmasına karşın, kenara çekilerek Chester’a yol verdi delikanlı.</p>

  <p>“Ne büyüleyici, değil mi?” dedi Rydal. “Sanırım bunlar ambar olarak kullanılıyormuş.”</p>

  <p>“Hizmetçi odaları olarak,” diye düzeltti Chester ukalaca. Babasını düşünerek gülümsedi delikanlı.</p>

  <p>“Selam, Rydal,” diye seslendi Colette. “Burayı nasıl buldun bakalım?”</p>

  <p>Sesini duyduğu, ona yakın olduğu için mutluluktan uçarak hemen genç kadının yanına gitti Rydal. “İnanılmaz!” dedi coşkuyla. “Buraya neden labirent dendiğini şimdi anlıyorum. Sarayı sırasıyla gezmenin bir yolunu göremiyorum, ya sen? Her oda başka üç odaya açılıyor.”</p>

  <p>“Hadi ana merdivenlerden aşağıya inelim! Chester içerideki merdivenin en büyük merdiven olduğunu söylüyor,” diyerek delikanlının elini tuttu Colette. O da Rydal kadar heyecanlanmıştı birdenbire.</p>

  <p>Karşılarına resimli bir duvar daha çıktı. Bu duvara, şık giysilerinin açıkta bıraktığı göğüsleriyle birbirleriyle konuşup gülüşen bir sürü kadın resmedilmişti.</p>

  <p>“Şu <i>göğüslere</i> bak hele!” dedi Colette kıkırdayarak. “Bu resim herhalde çok ünlüdür. Ünlü mü? Olması gerekir.”</p>

  <p>“Herhalde. Hadi gel. İşte ana merdivene geldik. Bak! Yağmur suyu için bırakılmış şu olukları görüyor musun? Babam hep bunlardan söz ederdi. Su kenarlarından taşıp merdivenleri basmasın diye suyu yavaşlatmak için köşelerde genişleyip yükseliyor oluklar. İlkel olsa da tam bir hidrolik mühendisliği yapmışlar burada.”</p>

  <p>“Colette?” diye seslendi Chester uzaklarda bir yerden.</p>

  <p>“Burada, aşağıdayım!” diye yanıt verdi Colette. “İçerideki ana merdivende.”</p>

  <p>Böyle dedi ama birkaç saniye sonra ana merdivenden ayrılıp üstünde KRALİÇENİN BANYO ODASI yazılı bir odaya girmişlerdi bile. Parmak uçlarına basarak usul usul ilerlediler odada.</p>

  <p>“Amanın! Eğer küvet buysa, çok küçük bir şey bu,” dedi Colette. Yerdeki bir oyuğun içine konmuş küvete bakıyordu.</p>

  <p>“Kimbilir, belki de insanlar daha ufak tefekti o devirlerde.”</p>

  <p>Bu düşünce Colette’i kıkır kıkır güldürdü. “Koca sarayda tek başımızayız. Ne harika, değil mi?”</p>

  <p>Birdenbire öpüşür buldular kendilerini. Vücuttan bir süre dolandı birbirlerine; sonra Colette geri çekildi ve delikanlıyı elinden tutarak başka bir kapıya sürükledi.</p>

  <p>“Şu iskemleye bak!” dedi yeni odaya girer girmez.</p>

  <p>Yüksek sırtlı, dümdüz bir iskemleydi bu.</p>

  <p>“Taht bu,” dedi Rydal. “Kral Minos’un tahtı.”</p>

  <p>“Öyle mi?” dedi Colette heyecanla. Tüm dikkatiyle oturdu iskemleye ve gülümseyerek delikanlıya baktı. “Üstelik de bayağı rahatmış.”</p>

  <p>Duvara dayalı uzun kalkanlar. Deminkilere benzeyen birkaç mızrak daha.</p>

  <p>“Colette?” diye seslendi Chester yandaki odadan; sonra elinde rehber kitabı ve yüzünde bir kızgınlık ifadesiyle kapıdan içeriye girdi hışımla. “Ne yapıyorsun sen kuzum?” dedi karısına. “İnsanın burada kaybolması işten bile değil!”</p>

  <p>“Öyleyse sen kaybolsana!” dedi Rydal, bir anda küstahlaşarak.</p>

  <p>Chester’ın yüzü kıpkırmızı kesildi.</p>

  <p>“Hadi ama, Chester,” dedi Colette ortalığı yatıştırmaya çabalayarak. “Baksana kapalı bir tek oda bile yok. Burada kapalı kalınmaz ki.””</p>

  <p>“Burada göreceğimi gördüm,” dedi Chester. “Eğer gitmeye hazırsan...”</p>

  <p>“Değilim,” diye yanıt verdi Colette. “Daha sarayın yarısını bile görmedim. Önüme ha bire yeni odalar çıkıp duruyor.”</p>

  <p>Rydal Colette’in yanında kalmayı istiyordu, ama incelik ve sağgörü gösterip uzaklaştı yanlarından ve kraliçenin banyo küvetinden biraz daha küçük olan ve üstünde KUTSANMA TEKNESİ yazan bir küvetçikle ilgilendi bir süre; sonra da oradan çıkıp kurtulmak geldi içinden birdenbire. Ana merdivenle dışarıdaki merdivenlerin bulunduğu yöne doğru açıldığını hesapladığı sol taraftaki kapıdan dışarı çıktı hızla. İki yanlış dönüş yaptıktan ve iki yanlış odaya girdikten sonra saraydan çıkmayı başarıp toprak düzeyindeki teraslardan birine ayak bastı. Yağmuru yeniden yüzünde hissediyordu işte. Nerede olduğunu çıkartmaya çalışarak ağır ağır yürüdü Rydal. Saraya gelirken kullandığı ve Chester’la Colette’in dönerken kullanacakları patika tam önündeydi. Karı-koca görünmeden çıkıp gitmesinler diye ha bire o yöne bakıp duruyordu delikanlı. Birden bavulu geldi aklına. Sarayın çevresini dolanarak ilk kez içeri girdiği kapıdan yeniden içeri girip bavulunu aldı ve yine dışarıya çıkıp MacFarlandları beklemeye başladı.</p>

  <p>“Chester?” diye seslendi Colette. Sesi çok derinden geliyordu. “Chester? Neredesin?”</p>

  <p>“Ya <i>sen</i> neredesin?” diye sordu Chester’ın sesi.</p>

  <p>Kendi kendine gülümsedi Rydal. Chester Colette’e bir oyun mu oynuyordu yoksa?</p>

  <p>“Chester? Söylesene! Hangi odadasın? Sesin daha yukarılardan geliyor. Üst katta mısın? Ben alt kattayım.”</p>

  <p>Chester’dan bir yanıt gelmedi.</p>

  <p>Birkaç saniyelik bir sessizlik oldu.</p>

  <p>“Çıkış bu tarafta!” diye bağırdı Rydal. “Beni duyabiliyor musun, Colette?”</p>

  <p>“Evet ama... yine bağır bakayım. Sesini izleyeceğim.”</p>

  <p>Rydal bavulunu yere bırakıp koşar adım sarayın köşesini döndü. Ön terasta -ya da arka terasta, her neyse, hiç olmazsa nerede olduğunu bildiği o terasta- daha kısa, daha kolay bir çıkış yolu olduğunu sanıyordu. Damdaki bir çıkıntının altındaki kapıya gidip içeriye seslendi: “<i>Colette!</i> Beni duyabiliyor musun?”</p>

  <p>“Evet! Tamamdır,” diye neşeyle şakıdı Colette. “Sağol!”</p>

  <p>Rydal odadaki diğer iki kapıya doğru, “<i>Bu ta-ra-fa!</i>” diye seslendi bir kez daha, hafiften gülümseyerek; sonra yine terasa çıktı. Koşar adım terasın öbür ucuna gidip Chester’a baktıysa da adamı göremedi. Terasın ortasına geri döndü Rydal.</p>

  <p>Delikanlının demin önünde durduğu kapıdan çıkıp gülümseyerek ona doğru koştu Colette.</p>

  <p>Duyduğu hafif bir tıkırtı, bir gölge ya da altıncı hissi -her neyse, <i>bir şey</i> işte- Rydal’ın birdenbire yukarıya bakmasına neden oldu ve delikanlı göz açıp kapayıncaya kadar içgüdüsel bir hareketle başını eğip geriye sıçradı.</p>

  <p>Gök gürültüsünü andıran bir gümleme ve çatırtı duyuldu. Taşta kırılan taşın can veriş hırıltısıydı bu.</p>

  <p>Terasa yayılıp kalmış olan Rydal dizleri titreyerek ayağa kalktı. “Dio mio (Tanrım), dio mio, dio mio,” diye mırıldanıp duruyordu aralıksız.</p>

  <p>Colette, kafası ezilmiş, kan içinde yüzüstü yerde yatıyordu.</p>

  <p>Genç kadının iki yanında, kırılan taş saksının iki devasa parçası -tıpkı kenarları çentikli iğrenç birer beşik gibi- düştükleri yerde ağır ağır bir o yana bir bu yana sallanıyorlardı. Rydal gözlerini yukarıya kaldırdı. Chester iki kat yukarıdaki terasta, parmaklarıyla terasın kısa trabzanına yapışmış, aşağıya bakıyordu.</p>

  <p>“Allah’ın belası orospu çocuğu!” dedi Rydal. Sesi öyle titriyordu ki sesini yükseltemedi bile.</p>

  <p>Chester hıçkırır gibi, canı yanan köpek mızıklanması gibi bir ses çıkarttı.</p>

  <p>Rydal deli gibi solundaki merdivene koştu; tökezledi ama basamakları tırmanmaya devam etti; sonra birdenbire dizlerinin bağı çözülüverdi. Elleriyle önündeki basamağa tutundu. Kusacağını, bayılacağını hissediyordu. Gözlerini kaldırıp Chester’a baktı. Chester merdivenin başında duruyordu; sonra ağır ağır aşağıya inmeye başladı.</p>

  <p>Rydal elleriyle iterek olduğu yerde doğruldu biraz.</p>

  <p>Chester’ın yaklaştığını gördü delikanlı. Adamın yüzünü tekmelemeye hazırlandığını biliyordu.</p>

  <p>Rydal ileriye uzanıp iki kolunu Chester’ın bacaklarına doladı. Adam dengesini kaybetti. Chester altta, ona hâlâ sımsıkı sarılmış olan Rydal üstte, iki-üç metre aşağılarındaki terasa yuvarlandılar birlikte. Rydal’a bir şey olmamıştı. Başını tutarak doğrulup oturan Chester’sa biraz sersemlemiş görünüyordu. Rydal derin derin soluklanarak gücünü toplamaya, içine çöken baygınlık hissini üstünden atmaya çalıştı; sonra başını çevirip Colette’e baktı.</p>

  <p>“Öldü,” dedi Chester’a; sonra adamın üç metre uzağında, dizlerinin üstüne çöktü genç kadının yanında; ve elleriyle gözlerini örterek midesindeki -ya da belki beynindeki- bulantıya teslim oldu. İçinden öğürmek geliyor ama öğürmüyor ya da öğüremiyordu.</p>

  <p>Chester yanına gelip başına dikilmişti. “Ölmüş olması senin suçun! Senin suçun!” dedi; sonra zorla yürür gibi sarsak adımlarla Colette’in yanına gidip ellerinin ve dizlerinin üzerine çöktü.</p>

  <p>Chester'ın genç kadının omzuna dokunmak için elini uzattığını gören Rydal’ın kaşları çatıldı. Chester sanki genç kadına hâlâ bir zarar verebilirmiş gibi tetikteydi delikanlı. Colette’in başını görmüştü. Ayağa kalktı.</p>

  <p>Chester bir dizinin üstünde Rydal’a dönüp, “Bundan yakanı kurtaramayacaksın, serseri seni! Serseri!” dedi ve paltosunun yenlerini aşağı çekerek kollarındaki kırışıklıkları düzeltti. Belki de alışkanlıkla yaptığı bu hareketi, iyi giyimli bir beyefendinin birinin yanından ayrılmadan önce gömlek ya da ceket yenlerini düzeltmesine benzetti Rydal.</p>

  <p>Gücünün biraz yerine geldiğini hisseden delikanlı, Chester'ın üstüne yürüdü.</p>

  <p>Chester ayağa kalkıp uzaklaşmaya başladı ve terasın sonuna geldiğinde sola döndü. Rydal adamın peşinden gitti.</p>

  <p>“Öylece çıkıp gidecek misin yani?” diye bağırdı arkasından.</p>

  <p>Chester arayı metrelerce açmış, ören yerinin kapısına doğru gidiyordu.</p>

  <p>“Hey!” diye seslendi Rydal.</p>

  <p>Yağmurun içinde kaybolan kara bir gölge gibi uzaklaşmaya devam etti Chester.</p>

  <p>Rydal onu izlemek için ileri atıldı ve bavuluna takılarak tökezledi. Düşünmeden eğilip aldı bavulunu; ama elinde bavuluyla birkaç adım attıktan sonra durup koşarak terasa döndü.</p>

  <p>“Colette! Colette!” diye bağırarak omzuna dokundu genç kadının. Parmağındaki tek taş yüzüğü ve alyansıyla sapasağlam, capacanlı görünen sol eline baktı uzun uzun. Yağan yağmur, yerdeki kanı sulandınp yayarak genç kadının başının çevresinde kocaman, kıpkırmızı bir hale oluşturuyordu. Rydal dudaklarına düşen yağmur damlalarını yaladı diliyle; sonra ayağa kalkıp kararlı adımlarla önce bavuluna gitti, sonra da Chester’ın gittiği yöne doğru koşmaya başladı.</p>

  <p>Chester görünürlerde yoktu.</p>

  <p>Bilet gişesinde yarı uyuklayan adama, “Burada bir taksi var mıydı?” diye sordu Rydal.</p>

  <p>“Ne?” dedi gişe kabininin en gerisine sığınmış olan adam. Kabinin yan duvarları, görüş açısını sınırlıyordu.&nbsp;</p>

  <p>“Biraz önce taksiyle buradan ayrılan oldu mu?”&nbsp;</p>

  <p>“Hayır, hiç kimse gitmedi. Bundan eminim. Yukarıda hâlâ kaç kişi var?” diyerek kafasını saraya doğru salladı adam. ‘Yirmi dakika sonra kapatıyoruz da.”</p>

  <p>Rydal yanıt bile vermeden adamın yanından ayrıldı. Kafasının gerilerinde bir yerden, Colette’in cesedini bulduklarında gişe görevlisinin polise söylemek için tek anımsayacağı şeyin kendi yüzü olduğu düşüncesi geçti bir anlığına; ama şu anda bunun hiçbir önemi yoktu. Koşar adım yolun dönemece girdiği yere yöneldi Rydal. Yolda biri varsa, onu görecek kadar aydınlıktı hava hâlâ. Yol bomboştu. Dönüp arkasına baktı Rydal. Yolun öbür yanında, sarayın giriş kapısının tam karşısında devlet desteği alan lokanta-motel karışımı yerlerden olan bir ‘turistik tesis’ vardı, ama Rydal, Chester’ın oraya girmeye cesaret ettiğini hiç sanmıyordu. Tek katlı binanın ışıkları, sarı sarı parlıyordu incecik yağmur perdesi ardında. Hayır, Chester ya bir hendeğin ya da bir çalının ardına saklanmış olmalıydı. Ya da belki şansı yaver gidip otobüse yetişmiştir. Ya da bir taksi bulmuştur. Yüzünde gergin bir ifadeyle gülümsedi Rydal. Yeterli zamanı olacaktı.</p>
</body>
</html>
