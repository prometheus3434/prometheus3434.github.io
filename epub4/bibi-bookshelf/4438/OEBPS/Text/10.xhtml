<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 style="text-align: center;">10</h2>

  <p><br /></p>

  <p>Chester tüm yaşamında hiçbir kentten Hanya’dan nefret ettiği kadar nefret etmemişti. Otellerinin bulunduğu sokaktaki binaların sıralanışı bile farklı bir anlam taşımaya başlamışlardı Chester’ın gözünde: Cehennemin simgesiydiler sanki bu binalar; cehennemim yüzünün ta kendisiydiler sanki. Chester’ın Colette’i kaybettiği yerdi Hanya. Sırtlanların peşine düştüğü bir it gibi üç gün boyunca saklanarak yaşadığı, kılıksız genç bir serserinin karısıı baştan çıkarışını izlemek zorunda kaldığı yerdi. Seviştiklerinden kuşkusu yoktu Chester’ın. Colette inkâr etmişti bunu; etmeyip de ne yapacaktı zaten. Karısının kendisine ilk kez yalan söyleyişiydi bu. Ve de Hanya, Chester’ın karısına ilk kez vurduğu yerdi. Cumartesi gecesi otele göndükten sonra Colette’in omzuna bir yumruk indirmişti Chester. Pazar sabahı omzu morarmış olarak kalkmıştı Colette ve kocasına olan öfkesi bütün gün geçmemişti. Colette’in kendisine başkaldırdığı, karşısındaki saflara geçtiği yerdi Hanya. İşte şimdi de Colette kalkmış, sırf Chester başından atmak istiyor diye, o kılıksız serserinin yanlarında kalması için elinden geleni ardına koymuyordu. Chester hemen o pazar akşamüstü Hanya’dan ayrılmak istemişti, ama gelin görün ki pazar günleri Hanya’dan Kandiye’ye giden otobüs yoktu. Gece bir gemi limana uğrayıp ayrılmıştı Hanya’ dan. Chester Colette’le birlikte o gemiye binmiş olmayı ne kadar da isterdi! Nereye gidiyor olursa olsun! Chester için geminin nereye gittiğinin hiç mi hiç önemi yoktu. Her neyse... yann sabah saat dokuzda doğuya -Kandiye’ye- giden otobüsle kasabadan ayrılacaklardı. Rydal’ın da aynı otobüste olması büyük olasılıktı. Can sıkıcı bir durumdu bu; ama Kandiye’de onu bal gibi de ekebilirlerdi. Eğer Rydal Atina’ya kendi binecekleri uçakla dönmeye yeltenirse, Chester sözünü sakınmayacak ve kendisine başka bir uçak bulmasını söyleyecekti kılıksız serseriye.</p>

  <p>Hanya, Chester’a babasının iflas ettiği haberini aldığı ve nişanlısı Annette’in de bu haberi duyar duymaz nişan yüzüğünü attığı Harvard’daki ikinci yılını anımsatıyordu. Babasının durumunun yarattığı bunalım ve Annette’i kaybetmenin acısı, dünyasını başına yıkan tek bir felaketin parçalarıymış gibi gelmişti Chester’a. Chester okulu bırakmış ve bugüne kadar işletmecilik hakkında ne öğrendiyse. New Hampshire’daki yarı batık bir yapay deri fabrikasını yeniden ayakları üstüne kaldırmak için seferber etmişti. Ve de başaramamıştı. Cebinde beş kuruşu bile olmadığı o günlerde, zengin olmaya -hem de hemen zengin olmaya- yemin etmişti kendi kendine. Yolun başındayken servetini dalavereyle kazanmak gibi bir niyeti olmamasına karşın, gittikçe daha karanlık işlere bulaşmış olduğunu şimdi apaçık görebiliyordu. Bunların hep yavaş yavaş, adım adım olduğunu, kötü bir yola baş koyduğunu çok iyi biliyordu; ama sonunda tümüyle yasadışı işlere bulaşmış, gırtlağına kadar yolsuzluklara batmış, uyuşturucu kapanına kısılan bir uyuşturucu bağımlısı gibi kancaya takılmıştı.</p>

  <p>Chester’a işte bütün bunları anımsatıyordu Hanya. Başarısızlığı anımsatıyordu.</p>

  <p>Pazar günü saat ikide Chester kötü bir başağrısıyla yatıyordu. Soğuk bir bira olsa iyi giderdi şimdi, ama istendiğinde soğuk bira bulmak neredeyse olanaksızdı Hanya’da. Bira istemek için saatler önce aşağıya telefon etmiş, ama bozuk İngilizce’yle konuşan biri, bira satan dükkânın saat dörde kadar kapalı olduğunu söylemişti kendisine. Chester yatağında biraz Colette’in kitaplarından birini okuyor, biraz kestiriyordu. Her şekerlemeden sonra kendini daha iyi hissediyordu; ama her şekerleme, Rydal’la Colette’i birlikte gördüğü yarı hayal yarı düş korkunç karabasanlar getiriyordu beraberinde. Şu anda da birlikteydi ikisi; bir yerlerde yürüyüş yapıyorlardı; ola ki... Telefona yapışıp 18 numaralı odayı bağlamalarını istedi Chester.</p>

  <p>Yanıt veren olmadı. Anlaşılan boşa konuşmuştu. Sonunda bir erkek sesi geldi hattın öbür ucundan.</p>

  <p>“Beni 18 numaralı odaya bağlayabilir misiniz lütfen?” dedi Chester.&nbsp;“<i>Onsekiz</i>... Bir ve sekiz. Evet... Hayır hayır, oda numarası... İkinci katta.”</p>

  <p>“Tamam, beyim; çaldırıyorum.”</p>

  <p>Chester telefon ziline benzer bir ses duyamıyordu telefonda. Birkaç dakika sonra aynı erkek sesi, “Çaldırıyorum,” dedi karşıdan, tıpkı önceden kaydedilmiş bir bandın tekrarı gibi.</p>

  <p>Adamın söylediklerinden telefonu bağladığını mı yoksa bağlayacağını mı anlayamayan Chester içini çekti. Hâlâ zil sesi gelmiyordu hattan. Sabrı taşan Chester, “Boş ver,” dedi. “Sen telefonu bağlayana kadar ben gider kapıyı çalarım.” Ve telefonu kapadı.</p>

  <p>İki dakikada giyindi Chester, ama boyunbağını takmadı. Koridoru geçip 18 numaralı odanın önüne geldi; bir-iki saniye kapının önünde durup içerisini dinledi; ve bir ses duymayınca küt küt kapıyı çaldı.</p>

  <p>Bir anlık bir boşluktan sonra, “Buyrun?” dedi Rydal’ın sesi.</p>

  <p>“Ben, Chester.”</p>

  <p>Rydal kapıyı araladı. Ceketsizdi ama boyunbağı takılıydı. “Ne oldu? Sen iyi misin?” diye sordu, yarı işkilli bir sesle.</p>

  <p>“Tabii, içeriye girebilir miyim?” dedi Chester ve kapıyı daha da açıp kendine yol veren Rydal’ın yanından geçerek odaya girdi. Colette’i orada bulacağını sanmıştı ama oda boştu. Yapılmadan yatak örtüsü çekiliverilmiş yatağın üstüne, siyah-beyaz kareli büyük boy bir not defteri ve el yazısıyla yazılmış kâğıtlar yayılmıştı. Chester boğazını temizledi. “Colette’i görüp görmediğini sormaya gelmiştim,” dedi. “Sanırım onunla yürüyüşe çıkmıştınız.”</p>

  <p>“Evet, yürüdük biraz. O... o bir şey almaya yine dışarıya çıktı daha sonra. Ne alacağını bilmiyorum.”</p>

  <p>“Yine mi? Buraya geldi miydi?”</p>

  <p>“Otele döndük, sonra Colette yine dışarıya çıktı,” dedi Rydal. Kollarını göğsünde kavuşturmuş, gözlerini kırpmadan Chester’a bakıyordu.</p>

  <p>Chester anladım der gibilerden başını sallayıp yatağa yaklaştı. “Bunlar ne?” diye sordu.</p>

  <p>“Şiir,” dedi Rydal, istifini bozmadan. “Arada bir şiir yazarım.”</p>

  <p>“Ya?” diyerek odayı bir kez daha gözden geçirdi Chester; derken koltuğun üstüne atılmış bir gazetenin altından ucu görünen çantasını gördü Colette’in. “Nerede o?” diye sordu gülümseyerek. “Yatağın altında mı saklanıyor?”</p>

  <p>Rydal kollarını iki yanına salıverdi. Kaşları çatılmıştı. “O yalnızca...”</p>

  <p>Tam o sırada Rydal’ın arkasındaki banyo kapısı açıldı ve yüzünde derin bir kaygı ifadesiyle Colette odaya girdi. “Kuzum bir olay çıkartma, Chester,” dedi. “Ne sanıyorsun yani? Yalnızca Rydal’ın şiirlerini okuyordum!”</p>

  <p>“O zaman niye banyoya saklandın?” diye gürledi Chester.</p>

  <p>“Saklanmıyordum,” dedi Colette.</p>

  <p>“Evet efendim, saklanıyordun işte! Yoksa Rydal niye dışarıda olduğunu söylesin ki?” diye yanıtı yapıştırdı Chester. “Niye saklanıyordun, sen onu söyle?”</p>

  <p>Rydal elindeki kalemi yatağın üstüne fırlattı. “Niye saklandığını sana ben söyleyeyim,” dedi Chester’a. “Saklanıyordu çünkü onu burada bulursan nasıl pisleşeceğini biliyordu. Tamam, pisleşmeye başladın işte. Hadi devam et!”</p>

  <p>Chester Rydal’a yaklaştı. Yumruklarını sıkmıştı. “Benimle böyle konuşamazsın! Seni gidi dalavereci...”</p>

  <p>“Konuşurum; bal gibi de konuşurum,” diye Chester’ın sözünü kesti Rydal, karşısındakini hiç umursamadan. Onun da yumrukları sıkılmıştı. “Bal gibi de kafa tutarım sana! Sen herkesi itip kakmaya alışıksın, değil mi? Herkesin karşında süklüm püklüm olmasına alışıksın. Banyoya saklanmak zorunda kalan şu karının haline bak!”</p>

  <p>“Karım olduğunun farkındasın ha?” diye tısladı Chester. Yüzü kıpkırmızı kesilmişti. “Onu yatağından uzak tutsan iyi olur!”</p>

  <p>“Chester! Lütfen!” diyerek Chester’a doğru koştu Colette, ama kocasına dokunmadı. Yalnızca yalvarırcasına yumduğu yumruklarını kaldırdı havaya doğru.</p>

  <p>“Burası benim odam. Çekip gitsen iyi olur,” dedi Rydal ve bir sigara yaktı.</p>

  <p>“Kimsenin benimle böyle konuşmasına izin veremem,” dedi Chester horozlanarak.</p>

  <p>“Bak haberin olsun, kimsecikler de benimle demin senin konuştuğun gibi konuşamaz. Ne de Colette’e hakaret edebilir,” diye yanıt verdi Rydal öfkeden zangır zangır titreyerek. Elleri öylesine titriyordu ki sigarasını zor götürdü dudaklarına.</p>

  <p>Chester Rydal’ın ellerinin titrediğini gördü ve bunu suçluluk duygusu olarak yorumladı. Kendini bir bakıma zafer kazanmış gibi hissediyordu. Onları zina yaparken suçüstü yakalamıştı işte. Kendilerini savunmak için söyleyecekleri bir şeyleri yoktu. “Her ikiniz de hayvanın tekisiniz! Hayvan!” dedi.</p>

  <p>“Sen bana hayvan mı dedin?” dedi Rydal, ona doğru bir adım atarak.</p>

  <p>Colette delikanlının koluna yapıştı. “Yapma, Rydal,” dedi. Delikanlının sağ bileğini kavramıştı.</p>

  <p>Chester inanamayan gözlerle önce karısının Rydal’ın bileğini tutan eline, sonra Rydal’a baktı. “Sana ne yapacağımı biliyor musun?”</p>

  <p>Rydal kolunun sert bir hareketiyle bileğini Colette’in parmaklarından kurtardı. “Ben de sana öyle bir şey yapacağım ki gününü göreceksin,” dedi Chester’a. “Seni ele vereceğim. Sen de dene bunu istersen. Bakalım ne olacak?”</p>

  <p>“Seni öldürürüm önce,” dedi Chester. Dudaklarının ucunda çarpık bir gülümseme vardı. Kalbi güm güm atıyordu. İşte bir zafer daha! Bu sözcükleri önceden hiç kullanmamıştı hayatında. Sıradan sözcüklermiş aslında.</p>

  <p>“Bundan kuşkum yok. Bir dene bakalım. Senden korkmuyorum.” Kollarını göğsünde kavuşturmuş, Chester’ın karşısında dikiliyordu Rydal.</p>

  <p>“Kimse kimseyi öldürmeyecek!” dedi Colette. “Lütfen! Birbirinizden özür...” Genç kadının sesi titriyordu.</p>

  <p>“Özür dilemem gerektiğini düşünmüyorum,” dedi Rydal.</p>

  <p>“Ben de,” diye hemen ekledi Chester. “Yine de demin beni ele vermekle ilgili olarak söylediklerini geri alsa iyi olacak, yoksa...”</p>

  <p>“Hayır,” dedi Rydal. Masanın yanına gidip sigarasının külünü tablaya silkti. “Yoksa... ne? Layığını bulman gerektiğine karar verdim. Başka söyleceğim yok, işte bu kadar.”</p>

  <p>Chester küçük bir kahkaha attı. “Bunu yaparsan Colette’e ne olacağını düşündün mü hiç?”</p>

  <p>“Senin suçların onu bağlamaz,” dedi Rydal.</p>

  <p>“Demek ‘karar verdin’. ‘Karar verdin’ ha?” Odada döne döne yürüyordu Chester. Koltuk altları terden sırılsıklam olmuştu. “Sen bu durumda kendi başına geleceklerden bile habersizsin! Sana ne olacağını bile...” deyip sustu. Rydal tüm serinkanlılığıyla gözlerini ona dikmiş, göz kırpmadan bakıyordu dik dik.</p>

  <p>“Odamdan defol!” dedi Chester’a. “Ha... Bir şey daha var. Beş bin dolarını geri ister misin? İstersen alabilirsin.” Dönüp bavulunun yanına gitti Rydal.</p>

  <p>“Boş ver! Benim için 5.000 dolar nedir ki?” dedikten sonra Colette’e dönüp, “Hadi yürü, Colette,” diye emir buyurdu Chester ve kapıya doğru yürümeye başladı. “Yok, yok,” dedi Rydal’ın elinde parayla kendisine doğru geldiğini görünce. “İspiyoncunun, kalleşin biri olarak...” Delikanlının suratına fırlattığı para destesi, adamın sözünü yarıda kesti.</p>

  <p>Dağılan banknotlar havada döne döne düşüp yere saçıldılar.</p>

  <p>“İşte bu çok saçmaydı,” diye azarlar gibi konuştu Colette. Eğilerek yere saçılan paraları toplamaya başladı.</p>

  <p>Rydal’ın gülüşünü, siniz krizinin eşiğinde bulunan birinin gülüşüne benzetti Chester.</p>

  <p>“Uğraşma, tatlım,” dedi Rydal Colette’e. “Bırak da oda hizmetçisi -ya da Chester!- toplasın onları.”</p>

  <p>“Karıma şimdi de ‘tatlım’ mı diyorsun?” dedi Chester. “Sanırım ona bunu son söyleyişin olacak, biliyor musun?”</p>

  <p>“Sen de biliyor musun ki onun bana ilk kez ‘tatlım’ deyişi bu,” dedi Colette. Hâlâ paraları yerden topluyordu. “Ben öyle olduğunu biliyorum.”</p>

  <p>Yine güldü Rydal. Colette ona bir göz attı.</p>

  <p>“Hadi yürü; bu adam çıldırmış,” dedi Chester, Colette’i kolundan çekiştirerek.</p>

  <p>“Al, Rydal. Bunlar senin,” diyerek topladığı banknotları Rydal’a uzattı genç kadın.</p>

  <p>“İstemem, eksik olsun,” dedi Rydal. Sırtını onlara dönmüştü.</p>

  <p>“Yürüsene,” dedi Chester karısına. “Çantanı da unutma.” Colette’in elindeki para destesini alıp pat diye koltuğun sırtılığına fırlattı. Rydal’ın hâlâ arkası dönüktü. Bu sırtın, tabancayla atış için iyi bir hedef olacağını aklından geçirdi Chester.</p>

  <p>“Seninle sonra konuşuruz,” dedi Colette odadan çıkarken.</p>

  <p>Rydal yanıt vermedi.</p>

  <p>Chester odalarına döner dönmez bir viski hazırladı kendine. Odada dolanıp duran, mantosunu astıktan sonra çantasından bir tarak çıkartarak saçlannı tarayan Colette’i izliyordu yan gözle. Birkaç dakika sonra koltuğa oturacak kadar sakinleşmiş hissetti kendini.</p>

  <p>“Laf ola beri gele bir gözdağıydı şu yaptığı,” dedi. Elindeki içki kadehini Rydal’ın odasına doğru sallıyordu. “Ne piç kurusu ama! Yürekler acısı!” Kısa ve kısık bir kahkaha attı Chester. “Bir de kalkmış, paramı suratıma fırlatıyor! Hele bakın! Bunu kolay kolay unutmayacağına bahse girerim. Birinin suratına atacak 5.000 doları bir daha asla bulamayacağına da! Keşke bu durumunu kabullense.” Bacaklarını uzatıp başını koltuğun arkasına dayayarak kıs kıs güldü Chester.</p>

  <p>“Bence her ikiniz de çocuk gibi davranıyorsunuz,” dedi Colette; sonra başucu masasının üstünde duran kutudan bir şekerleme alarak ağzına attı ve ayakkabılarını çıkarttı. Yatağın üstüne oturup ayaklarını toplayarak sırtına bir yastık yerleştirdi. “Biliyor musun bence oldukça güzel şiirler yazıyor,” dedi kocasına. “Hani bana şiir kitabını verdiğin şu... ismi neyse., o şairden çok daha iyi. Neydi o şairin ismi?”</p>

  <p>“Ne bileyim,” diye homurdandı Chester.</p>

  <p>“Chester?”</p>

  <p>“Ne var?”</p>

  <p>“Biliyor musun, söyledikleri gerçeğin ta kendisiydi. Rydal’ın odasına şiirlerini okumaya gittim. Bana hiç asılmadı o. Ben de asla yatağına girmiş değilim. Bence böyle şeyler söylememelisin.”</p>

  <p>“Tamam, tamam, anladık! Artık bu konuda konuşmak istemiyorum!” diye bağırarak ayağa kalktı Chester. Şu son yaşadıklarından sonra bağırmaya hakkı olduğunu düşünüyordu. Ayrıca ikinci viskiyi de haketmişti kendince.</p>

  <p>“Yeterince içmedin mi, sevgilim?” dedi Colette. “İçeceğine biraz yürüyüşe çıkmayı denesene. Sana iyi gelir.”</p>

  <p>“Niye ki? Onun odasına dönebilesin diye mi?” Chester kadehini doldurdu. Az önce geçmiş olan başağrısı geri gelmeye başlamıştı.</p>

  <p>“Chester, sevgilim. Gel buraya,” diyerek kollarını kocasına uzattı Colette.</p>

  <p>Chester elindeki kadehi başucu masasının üstüne bırakarak Colette’in yanına oturdu ve yüzünü karısının boynuna gömdü, kokusunu uzun uzun içine çekti. Colette’in ensesini ovan parmaklarının tadına doyum olmuyordu. Öyle rahatlatıcı, öyle güven vericiydiler ki. Tıpkı vücudu gibi. Kollarının sardığı o küçücük, o yuvarlacık, o yumuşacık vücudu gibi.</p>

  <p>“Seni sevdiğimi biliyorsun, Chester. Bilmiyor musun bunu?”</p>

  <p>“Evet, tatlım; tabii biliyorum,” dedi Chester. Doğruydu bu. Bundan gerisinin de önemi yok, diye düşündü Chester. Rydal Keener’ın o saçma sapan, o devede kulak gözdağı çok gerilerde kalmıştı bile. “Hadi soyun,” dedi.</p>

  <p>Colette soyundu.</p>

  <p>Colette saat beşi geçe odaya girdiğinde Chester uyuyordu. Kapının tık diye kapanışıyla uyandı. Karısının dışarıya çıktığını duymamıştı bile.</p>

  <p>“Selam,” dedi Colette. Karısının sesinde bir gerginlik olduğunu hemen sezdi Chester.</p>

  <p>“Sana da selam,” diyerek dirseklerinin üstünde doğruldu. Uyku sersemliği içinde, Colette’in yine Rydal’ı görmeye gitmiş olduğunu geçirdi aklından. “Neredeydin?” diye sordu.</p>

  <p>“Lambayı yakabilir miyim?”</p>

  <p>“Olur, yak.”</p>

  <p>“Böyle daha iyi olmadı mı?” diye sordu Colette, başucu lambasını yaktıktan sonra.</p>

  <p>“Nereye gittin?”</p>

  <p>Colette kocasına baktı. Gözlerinde bir gerginlik okunuyordu. “Bir sigara yaksam iyi olacak,” dedi.</p>

  <p>“Tabii. Benimkiler viski şişesinin yanında.” Colette’i izliyordu Chester. Yılda ya bir ya iki kez sigara içerdi Colette. O da ancak çok şenlikli geçen bir partinin geç saatlerinde.</p>

  <p>“Rydal’ı görmeye gittim., yok, yok, hemen başlama,” deyip elinde sigarasıyla yatağın kenarına oturdu genç kadın. “Nasıl diye bakmaya gittimdi. Yani ne düşünüyor diye... Ve de...”</p>

  <p>“Eee? Ve de...?”</p>

  <p>“Çok öfkeliydi, Chester.” Kocasına yoğun duygular taşıyan, şaşkın bakışlarla bakıyordu genç kadın. “Niye böyle öfkeliydi, bilmiyorum. Ona ne oldu böyle, hiçbir fikrim yok. Barut gibiydi. Seni ele vereceğini söylüyor.”</p>

  <p>“Hı-hı,” dedi Chester yukarıdan bakan havalarda; ama birdenbire ürperivermişti. “Ne zaman ele verecekmiş? Ele verecekse, neyi bekliyor ki?”</p>

  <p>“Atina’ya dönmeyi,” dedi Colette. “Polise Atina’da söyleyecekmiş.”</p>

  <p>Chester’ın kaşları çatıldı. “Bana da bir sigara yaksana, bir tanem,” dedi Colette’e.</p>

  <p>“Onu mantığa davet etmeye çalıştım, ama başaramadım, Sakin görünüyordu ama...” Bir sigara yakarak kocasına uzattı genç kadın. “Sence ne yapmamız gerekiyor, Chester?”</p>

  <p>Chester alt dudağını dişliyordu. “Bunu yapmaya niyeti olduğunu sanmıyorum,” dedi. “Niyeti olsaydı, Atina’ya dönmemizi beklemezdi. Niyeti olsaydı, bunu da bize söylemezdi zaten. O da bizim gibi gırtlağına kadar bulaştı bu işe.”</p>

  <p>“Buna aldırdığını sanmıyorum.”</p>

  <p>“Saçmalama.”</p>

  <p>“Yo, yo, Chester. İstiyorsan, kendin de konuş onunla, ne demek istediğimi göreceksin.”</p>

  <p>“Aklımın köşesinden bile geçirmem! Onunla konuşmak mı? Konuşup da ne... a-ha! Şimdi anladım. Bugün kafam pek çalışmıyor anlaşılan. Para istiyor olsa gerek köpoğlusu! Hem de bu kez epey yüklü bir miktarda!”</p>

  <p>“Para mara istemiyor. Paranın adını bile almadı ağzına.”</p>

  <p>“Paradan ilk önce benim söz etmemi istiyor da, ondan,” dedi Chester. Yataktan kalktı; iskemlenin arkasına, asılı gömleğini aldı; sonra da robdöşambrını giymeye banyoya gitti. İyi bildiği bir sahada top çevirmeye başlamışlardı işte sonunda. Otlakçı herif para istiyordu. “Bekleyip göreceğiz,” dedi Chester. “Ne tavır aldığını görürüz yarın... ya da bu gece. Yarın bizimle aynı otobüsle Kandiye’ye döneceğine bahse girerim,”</p>

  <p>“Evet. Bizi gözden kaçırmak istemediğini söyledi.”</p>

  <p>Chester bilgiç bilgiç gülümsedi. “Ya bu gece ya yarın sabah paradan söz edecek, göreceksin. Ya da senden. Para dışında senden başka isteyeceği bir şey olduğunu sanmıyorum,” Chester eğilip karısının yanağından bir makas aldı sevecenlikle. “Hiçbir şeyi merak etme sen. Onu satın alacak kadar param var benim. Daha fazla para ödemek istemiyorum ya, o da başka,” Altüst olmuş yatağa bakıyordu dalgın dalgın. “Şantajcıya para verirsen, hep daha fazlasını ister.”</p>

  <p>“Bu konuda meraklanma. Korkman gereken bu değil”</p>

  <p>“Göreceğiz bakalım. Bu konuda dertlenmeni istemiyorum, Bu gece için ne kararlaştırdınız? Ne yapmaya karar verdiniz?”</p>

  <p>“Bizimle birlikte yemeğe çıkmak istemiyor.”</p>

  <p>“İyi olur. Bırakalım da kendi başına yesin akşam yemeğini. Değişiklik olsun diye yemek parasını bir kerecik olsun kendi ödemiş olur.”</p>

  <p>“Şimdiye kadar hesapların kendi payına düşenini ödedi ama, değil mi? Bu gece yemek yemeyecekmiş.” Colette sigarasından derin bir nefes çekip içine çekmediği sigara dumanını koca bir bulut gibi salıverdi dudakları arasından.</p>

  <p>Karısının sesinde sezdiği bir şey -Rydal’ın yanında yer aldığını gösteren bir tonlama mı?- Chester’ın bakışlarını karısına çevirmesine neden oldu. “Aman ne üzücü!” dedi. “Bunu o mu söyledi?”</p>

  <p>“Hayır. Onu tanırım da ondan. Ruh halini sezebiliyorum.”</p>

  <p>“Ve de akşam yemeği yemeyecek diye ona üzülüyorsun, öyle mi?” diyerek Colette’e yaklaştı Chester. “O serseri hâlâ aklında mı?”</p>

  <p>“Chester, bana yine vurmaya kalkarsan yemin ederim bağırırım! Seni bir kez affettim, bir daha asla etmem!” Colette yataktan fırlayıp kapıya yöneldi.</p>

  <p>Chester parmaklarını seyrelmeye başlamış saçlarının arasından geçirdi. “Tamam tamam, bir tanem; Tanrı aşkına sakin ol. Sana vuracak filan değilim. Dinle, sevgilim...” diye kekeleyerek çıplak ayaklarını yerde sürüye sürüye Colette’e yaklaşmaya başladı; ama genç kadının kendisinden geri kaçtığını görünce olduğu yerde kakılıp kaldı. “Bir tanem, böyle devam edersen, beni delirteceksin,” dedi alçak sesle. “Bak göreceksin, Kandiye’de bu herifi başımızdan savacağız. Ve ondan kurtulunca da dertlerimiz sona ermiş olacak. Biz böyle... biz böyle kavga edip durmayalım, ne olur.”</p>

  <p>“Tamam, Chester.”&nbsp;</p>
</body>
</html>
