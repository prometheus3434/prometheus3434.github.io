<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 style="text-align: center;">14</h2>

  <p><br /></p>

  <p>Yunanlı polis memuru Rydal’ın yüzüne bile bakmadan elini delikanlının omzuna koyup, “Biraz bekler misiniz lütfen?” dedi İngilizce olarak.</p>

  <p>Dosanın öbür yanında, gemiden inen yolcuları gözleriyle tarayan başka bir sivil polis daha vardı. Birinci ve ikinci sınıf yolcularından 30 kadarı gemiden inmişlerdi. Üçüncü sınıf yolcularıyla güverte yolcuları, bir alt kattaki güverteye dayanmış dosadan iniyorlardı.</p>

  <p>Hiç karşı çıkmadan isteneni yapıp polisin yanına, biraz arkasına gelen bir yere gidip durdu Rydal. Bu polis de, diğer yandaki meslektaşı gibi, önünden geçip giden yolculara bakıyordu dikkatle. Polisin yanında Rydal’dan başka kimse yoktu; sonra karşı taraftaki polisin yanında duran gürbüz yapılı, açık kumral ve kıvırcık saçları rüzgârda uçuşan, kaşları çatılmış, gözleriyle rıhtımda birini arayan genç adam ilişti gözüne. Derken elini havaya kaldırıp sırıttı genç adam. Bir ses bir şeyler haykırdı rıhtımdan.</p>

  <p>“<i>Non so (Bilmiyorum.)!</i>” diye bağırdı kumral saçlı genç. “<i>Non so!</i>”; sonra gülerek yine İtalyanca devam etti sözüne: “Belki de benim uyuşturucu kaçakçısı filan olduğumu sanıyorlardır. Uyuşturucu kaçakçısına benziyor muyum ben?.. Bekle beni! Orada bekle!”</p>

  <p>Chester birinci sınıf salonunun kapısında belirdi ve güverteye çıktı. Çevresindeki herkesten daha uzun boyluydu. Kasketini giymişti. Derken uzun boylu, ince yapılı polis memurunun yanında duran Rydal’ı gördü birdenbire. Adamın durumu kavradığını yüzünden okuyabiliyordu Rydal. Chester’ın dudaklarında azıcık tedirginlik de yansıtan hafif bir hoşnutluk gülümsemesi vardı. Ağırdan alarak arkasındaki birkaç kişinin önüne geçmesine izin verdi. Viskilerini koyduğu el çantası elindeydi. Polise <i>kendi</i> öyküsünü anlatmasının, Knossos’taki gişe görevlisinin pazartesi akşamüstü gördüğü genç adamın ben olduğunu sanan polisin benimle ilgili kuşkusunu doğrulamasının tam zamanıdır, diye düşündü delikanlı. Chester da bunu kafasında tartıyormuşa benziyordu; ama tedirginlik kokan bakışlarla Yunanlı polisin gözlerine bakmaktan kaçınıyordu. Böylece Chester ilerleyip diğer yolcularla birlikte dosadan indi. Anlaşılan Chester burnunu bu işe daha fazla sokmak istemiyordu. Rıhtıma inince de gözlerini Chester’dan ayırmadı Rydal. Adam rıhtımda durmuş, hamalın bavullarını getirmesini beklemekteydi. Aceleci taksi sürücüleri, yolcuların tüm bavullarının bir araya toplanmasını bile beklemeden bavullara saldırarak onları taksilerine doğru sürüklüyor, ne yapacaklarını bilemeyen bıkkın turistler de beş-altı ayrı dilde bağrışarak onlara bavullarına el sürmemelerini söylemeye çalışıyorlardı.</p>

  <p>Koyu renk kıvırcık saçlı genç bir adam Rydal’a katıldı ve kocamanlaşmış, tedirgin bakışlı gözleriyle Rydal’a şöyle bir bakıp yanında durdu.</p>

  <p>İlk sorguya çekilen, açık kumral saçlı genç adam oldu. İtalyanca ve biraz da Fransızca biliyordu ama Yunanca konuşamıyordu. Polislerden biri onu denemek için, “Aptal mısın sen? Yunanca’yı öğrenemiyor musun?” dedi Yunanca konuşarak. Dudaklarında özür diler gibi bir gülümseme vardı. Yardım istercesine bomboş gözlerle diğer polise baktı genç adam. O da ona Knossos’u ziyaret edip etmediğini sordu Yunanca olarak. Bu soru da bir yanıt getirmedi. Bu kez ilkel bir Fransızca’yla sorusunu yineledi polis.</p>

  <p>“<i>Si. Domenica</i> (Pazar günü). <i>Dimanche, je visite</i> (Pazar günü ziyaret ettim),” diye dedektiflere bakarak yanıt verdi genç adam. Dört köşe yüzü, bir şey saklıyora benzemiyordu.</p>

  <p>“<i>Combien de temps est-ce que vous êtes dans Crète?</i> (Ne kadar zamandır Girit’tesiniz?)” diye sordu dedektiflerden biri.</p>

  <p>Şu anda rıhtımda olan teyzesi ve eniştesiyle birlikte Kandiye’deki Hotel Astir’de üç gün kaldıklarını söyledi genç adam. Dedektifler pasaportunu göstermesini istediler. Her iki polis de inceledi pasaportu; sonra Fransızca olarak buradan nereye gideceğini sordular genç adama.</p>

  <p>“<i>Nous allons à la Turquie demain</i> (Yarın Türkiye’ye gidiyoruz),” diye yanıt verdi genç adam.</p>

  <p>“<i>Bien</i> (Tamam),” diyerek koyu yeşil pasaportu kapatıp genç adama uzattı dedektif. O da sevinçle koşup dosadan rıhtıma indi.</p>

  <p>Polisler Rydal’a döndüler.</p>

  <p>“Amerikalı mısınız?” diye sordu biri.</p>

  <p>“Evet,” diye başını salladı Rydal ve pasaportunu paltosunun cebinden çıkartıp açarak adamlara uzattı.</p>

  <p>Dedektifler Rydal’la pasaporttaki resmi karşılaştırdılar. Sordukları soruya yanıt olarak dört gündür Kandiye’de olduğunu söyledi Rydal.</p>

  <p>“Görüyorum ki iki aydan fazla süredir Yunanistan’dasınız Yunanca konuşabiliyor musunuz?” diye sordu&nbsp;polislerden biri Yunanca konuşarak.</p>

  <p>Rydal söylenenleri dikkatle dinledi ama anladığını gösteren bir işaret vermedi. “Ne dediğinizi anlamadım,”&nbsp;dedi.</p>

  <p>‘Yunanca öğrenip öğrenmediğinizi sorduk,” dedi diğer polis, o da Yunanca konuşarak.</p>

  <p>“Yunınci konuşmak var mi siz?” diye yardımcı olmaya çalıştı Rydal’ın sağında duran genç bozuk bir İngilizce’yle. Gülümsüyordu.</p>

  <p>“Lütfen karışmayın,” diye sert bir sesle genci azarladı polis.</p>

  <p>“Birkaç sözcük biliyorum. <i>Kalispera. Efarista</i>. (Günaydın. Teşekkür ederim.),” dedi Rydal, özür diler gibi omzunu silkerek.</p>

  <p>“Knossos’u ne zaman ziyaret ettiniz?” Bu soru da Yunanca sorulmuştu.</p>

  <p>“Benimle İngilizce konuşamaz mısınız?” dedi Rydal canı sıkılmış gibi. “Ne soruyorsunuz bana?”</p>

  <p>“<i>Quand</i> (Ne zaman.)...” deyip sustu, sonra yeniden başladı memurlardan biri. “<i>Vous avez visité Knossou,&nbsp;sans doute</i> (Knossos’u ziyaret etmişsinizdir kuşkusuz.).”</p>

  <p>Rydal gülümsedi. ''<i>Vous... avez... visité... Knossos,</i>’' diye yineledi söyleneni. “Evet. Cumartesi günü. Ya da belki pazar günü. Evet, evet; pazar günüydü. Niye... <i>Pourquoi</i> (Niye?)?”</p>

  <p>"<i>Niye mi?</i> Salak mı bu?” diye arkadaşını dirsekledi polislerden biri.</p>

  <p>Salak derken hafiften kıkırdaştılar.</p>

  <p>“Demek pazar günü ha?” deyip yine Yunanca’ya döndü dedektif. “Tanığınız var mı? Yanınızda biri var&nbsp;mıydı?”</p>

  <p>Rydal küpeşteye yaslandığı yerden kımıldamadı. “Bana ne sorduğunuzu anlamıyorum,” dedi.</p>

  <p>“Kiminle yolculuk ediyorsunuz?” diye sordu memur Fransızca olarak.</p>

  <p>Alnını kırıştırarak soruyu yinelemesini istedi Rydal.</p>

  <p>“<i>Je... moi... seul</i> (Ben... kendim... yalnız),” dedi soru yinelenince. Artık suratı asılmıştı. “Kimse yoktu.” Ellerini iki yana açtı Rydal.</p>

  <p>Pasaportunu Rydal’a geri verip omuz silkerek yanında bekleyen gence yaklaştı polis.</p>

  <p>“<i>Partir</i> (Sen gitmek),” dedi diğer polis ve selam verir gibi elini kaldırdı.</p>

  <p>“Sağolun,” diye yanıt verdi Rydal ve pasaportunu cebine koyup elinde bavuluyla dosadan rıhtıma indi.</p>

  <p>Chester görünürlerde yoktu. Gözleriyle rıhtımın her yerini taradı Rydal onu bulmak için; sonra bir taksiye atlayıp sürücüye Atina’ya çekmesini söyledi. Chester’ın bir daha King’s Palace Hotel’in yanına bile yaklaşmayacağından kuşkusu yoktu. Rahatına düşkün olduğu için&nbsp;adamın Omonia Meydanı’ndaki Acropol Palace ya da El&nbsp;Greco gibi birinci sınıf otellerden birine gideceğini düşünüyordu delikanlı. Chester’ın ilk iş olarak Niko’yu görmeye çalışacağını da sanıyordu, ama ilk önce bavullarını&nbsp;bir yere bırakmalıydı tabii. Chester'ın American Express’in önünde taksiden inip içi bavul dolu taksi yolun&nbsp;kenarında beklerken kaldırımda Niko’yla can alıcı bir&nbsp;konuda konuşacağını aklından geçirmiyordu Rydal.</p>

  <p>“Nereye gideceksiniz?” diye sordu taksi sürücüsü kente girerlerken.</p>

  <p>“American... American Express’e,” diye yanıt verdi Rydal, Niko’yla hemen görüşmek istiyordu.</p>

  <p>Sanki birinin yolunu gözlüyorlarmış gibi, düzensiz dikilmiş ağaççıklar ve kesişen beton yaya yollarıyla dolu&nbsp;park yerini seyrediyorlarmışa benzeyen bembeyaz yüzlü&nbsp;binalarıyla Anayasa Meydanı birdenbire yüreğini burktu, içini cız ettirdi delikanlının ve aklına Colette’i getirdi.&nbsp;Birini bekleyen -ama onun asla gelmeyeceğini henüz bilmeyen- bomboş bir oda havası vardı meydanda. Birdenbire hüzünlü bir yere dönüşmüştü burası. Othonos Sokağı’ndan Niko’nun mesken tuttuğu kaldırımlara doğru&nbsp;giderken Niko’yu aranıyordu Rydal’ın gözleri. Derken o&nbsp;bildik sünger topu ilişiverdi gözüne,</p>

  <p>“Yüz drahmi yeter mi?” dedi taksi sürücüsüne. Seksene de razı olurdu adam, ama Rydal’ın pazarlık yapmaya gönlü yoktu o anda. Adama yüzlük bir banknot uzatıp bavulunu aldı ve taksiden indi.</p>

  <p>Üç metre öteden gördü Niko delikanlıyı. Yüzü şaşkınlık yansıtan bir gülümsemeyle aydınlanıverdi. “Ooo, Bay <i>Keener!</i> Daha demin dostunuzu gördüm!” dedi Niko;&nbsp;sonra sesini alçaltarak, “Şe-ey... konuşmalıyız,” diye ekledi.</p>

  <p>“Ne istiyormuş?” diye sordu Rydal. Niko’nun dirsek hizasında sallanan koca bir süngeri elleyip duruyordu tedirgin tedirgin.</p>

  <p>“Beni bugün saat birde görmek istiyor. Stadiou ve Omirou sokaklarının kesiştiği köşede buluşacakmışız.&nbsp;Söylesene... başını ne tür bir belaya soktu?”</p>

  <p>“Knossos’ta karısını öldürdü,” diye yanıt verdi Rydal.</p>

  <p>Niko şaşkınlıkla bakakaldı; sonra İngilizce olarak, “Evet ya. Evet. Dünkü gazetede gördümdü,” dedi. “Demek kadın oymuş! Onun karısıymış!”</p>

  <p>“Evet.</p>

  <p>“Sen de Pire’den mi geliyorsun? Gemiden mi?”&nbsp;</p>

  <p>“Evet. Bak dinle, Niko. Bugün saat birde buluştuğunda senden ne isteyeceğini biliyor musun?”</p>

  <p>“Ne isteyecek?”</p>

  <p>“Senden beni öldürecek birini bulmanı isteyecek,” diye yanıt verdi Rydal düzgün bir Yunanca’yla.</p>

  <p>“<i>Seni öldürmek mi?</i> Hay lânet olası!” dedi Niko, sanki hayatında duyduğu en olmayacak öneri buymuş gibi bir tavırla.</p>

  <p>“Senden belalı birini bulmanı isteyecektir yalnızca. Dostum olduğunu bildiği için o hergeleyi niye istediğini&nbsp;sana söylemeyebilir, ama o herifi bu iş için istiyor. Bak,&nbsp;Niko, senden kalabileceğim bir yer bulmanı istiyorum.&nbsp;Saklanabileceğim bir yer, anlıyor musun? Ya senin yanında kalmalıyım ya da güvenebileceğin birinin yanında. Masraflarımı ve başka ne gerekiyorsa kendim öde...”&nbsp;</p>

  <p>“Tabii ki benim yanımda!” dedi Niko tüm konukseverliğiyle. “Hemen git yerleş. Anna’ya sormam bile gerekmez. Karım seni sever, Rydal.”</p>

  <p>Rydal başını salladı. “Aslında <i>beni</i> öldürmeye çalışırken karısını öldürdü,” dedi. “Birdenbire ortaya çıkıp Chester'ın benim üzerime devirdiği büyük bir taş saksının altında yanlışlıkla kaldı karısı. Ne olduğunu anlıyor musun, Niko? Gazeteleri okudun, değil mi?”</p>

  <p>“Tabii; radyodan da duydum. Peki seni niye öldürmek istiyor? Sen ona yardım ediyordun,” deyip gözlerini kısarak sertleşen bakışlarla delikanlıya baktı Niko. “Çok&nbsp;mu para istedin?”</p>

  <p>“Ondan hiç para istemedim,” dedi Rydal. Yanıtına bir de küfür ekleyecek kadar sinirli olmasına karşın soğukkanlılığını bozmamaya çalışıyordu. “Her neyse... karısı bana ilgi duyuyordu; ben de ondan hoşlanıyordum.&nbsp;Bu da duruma pek yardımcı olmadı tabii.” Öykünün bu&nbsp;önemli parçası Niko’nun beyninin süzgecinden geçip&nbsp;aklına kazınana dek üzüntülü bir sabırla bekledi Rydal.&nbsp;“Bay Chamberlain -diğer ismiyle MacFarland- dolandırıcının biri, Niko, biliyor musun? Dolandırıcılar da kendilerinden başka kimseye güvenmezler. Çok şey bildiğim&nbsp;için benden korkuyor işte, bunu anlayabiliyor musun?”&nbsp;Niko’nun bunu anlaması, bunu kavraması çok önemliydi; çünkü Niko para uğruna her şeyi yapabilecek biri,&nbsp;Rydal’sa iş para konusuna gelince Chester'ın eline su bile dökemeyecek biri olmasına karşın yine de aralarında&nbsp;ne de olsa bir dostluk vardı. Niko’nun kendisinin öldürülmesine yardımcı olmayacağını düşünüyordu delikanlı, ama Niko’nun tüm öyküyü bilmesi, davranışının&nbsp;nedenlerini iyice anlaması gerekiyordu. Ondan sonra istediği kadar para sızdırabilirdi Chester’dan. Rydal’ın&nbsp;umurunda bile olmazdı. “Beni dün gece gemide de öldürmeye çalıştı,” diye ekledi Rydal.</p>

  <p>“Öyle mi? Nasıl?”</p>

  <p>“Yumruklayıp sersemletti ve denize atmaya çalıştı.” Niko’nun buna pek de inanmadığını görebiliyordu&nbsp;Rydal. Her neyse, önemli değildi bu. Niko bu son anlatılanın, özüne inandığı öykünün anahatlarını destekleyen&nbsp;bir uydurmaca olduğunu düşünüyordu herhalde. “Fazla&nbsp;zaman yok, Niko. Bugün hiç kuşkusuz ceset teşhis edile...” deyip sustu Rydal. Ufak tefek bir adam, ağzında purosuyla Niko’ya yaklaşıyordu.</p>

  <p>“Sünger mi istiyorsunuz?” dedi Niko Yunanca. “Boyuna göre otuz, elli ya da seksen drahmi.”</p>

  <p>“İyahh!” dedi adam Niko’ya bakmadan. Bir yandan da Niko’nun her yanından sarkan süngerleri elleyip duruyordu tezgâhtan mal seçer gibi, “Bir tane almıştım. Bir&nbsp;ay olmadan parçalandı gitti.”</p>

  <p>“Ne?” diye kıkırdadı Niko. “Benimkiler gerçek sünger. Sizinki yapay süngerdi herhalde. Kimbilir, belki de Pirelilerden biri satmıştır.” Bir kahkaha attı Niko. Kurşun kaplamalı dişi ışıl ışıldı.</p>

  <p>“Hangileri 30 drahmi?” Rydal iki metre uzaklarında beklemeyi sürdürdü. Adam kendisine bakmamıştı bile.&nbsp;Pazarlık sona erdi ve adam, sönük purosu ağzında, süngeri elinde, yanlarından ayrıldı. Niko’ya yaklaştı Rydal.&nbsp;“Pekâlâ, şimdi Anna’ya gidiyorum,” dedi. “Nedenini de&nbsp;bilmeni isterim, Niko. Polis daha şimdiden benim yaşlarımda, koyu renk saçlı birini arıyor. Chamberlainlerle&nbsp;aynı zamanlarda hem Kandiye’de hem de Hanya’da aynı&nbsp;otellerde kaldığım için ismimi kolayca öğreneceklerdir,&nbsp;İşte bundan dolayı da pasaport göstermem gereken otellerde kalamam.”</p>

  <p>“Yeni pasaport ister misin?” diye sordu Niko, yüzünü delikanlının yüzüne yaklaştırarak.</p>

  <p>İşte buna güldü Rydal. “Öğle yemeğine eve gelecek misin?” diye sordu.</p>

  <p>“I-ıh, Yanımda sandviçim var,” dedi Niko, yeniden İngilizce’ye dönerek. Süngerlerin arasından çıkarttığı&nbsp;elinde, pis bir beyaz sicimle bağlanmış bir paket tutuyordu,</p>

  <p>“Sen yine de eve gel,” dedi Rydal. “Seninle konuşmak istiyorum.”</p>

  <p>“Saat birde o randevum var ama.”</p>

  <p>“O randevuna gitmeni ben de istiyorum. Saat onikide evde ol. Anlaştık mı?”</p>

  <p>Niko kararsızmış numarasına yattı bir süre, sonra, “Tamam,” dedi.</p>

  <p>Rydal Anayasa Meydanı’yla Niko’nun evi arasındaki yol üstünde ufak bir dükkândan gazete aldı. Polisin, cinayet günü olan pazartesi günü ya da bir önceki gün kızılımsı saçlı genç bir Amerikalı kadının -yalnız başına ya da kocasıyla birlikte- Kandiye otellerinin birinde kalıp&nbsp;kalmadığını araştırmakta olduğunu yazıyordu gazete.&nbsp;Bugün çarşamba olduğuna göre, salı gününün ya da gecesinin haberiydi bu. Ceset ancak dün sabah bulunabilmişti. Genç kadının Girit’e geldiği gün bir otele yerleşmeden önce doğrudan doğruya Knossos’a gitmiş olması&nbsp;olasılığını göz önüne alarak polisin otellerden sonra hava&nbsp;ve denizyolları şirketlerinde araştırma yapmaya başlayacaklarını varsaydı Rydal. Daha sonra da -yani bugün- Girit’teki diğer kasabalarda sürecekti bu araştırma. Kısa&nbsp;zaman sonra da tarife uyan genç bir kadının, kocası William Chamberlain’le birlikte Hanya’daki Nikae Oteli’ne&nbsp;kayıt yaptırdığını; çiftin arkadaşı olduğu sanılan ve&nbsp;Knossos’taki gişe görevlisinin Chamberlain çiftiyle birlikte gördüğünü söylediği aynı genç adam olması gereken bu koyu renk saçlı, Rydal Keener isimli Amerikalı&nbsp;gencin de onlarla birlikte aynı otelde kaldığını öğrenmiş&nbsp;olurdu polisler.</p>

  <p>Rydal gülümseyerek yürümeye devam etti. Chester tanınmalarına neden olabilecek her türlü belgeyi çantasından çıkarttırmış olmalıydı Colette’e. Ya da Colette&nbsp;-her zamanki işbilirliğiyle- kendisi yapmıştı bunu. Chester’ın -eğer kalkıp bir otele William Chamberlain ismi altında kaydolmak budalalığını yapmışsa- polisin otel&nbsp;kapısına dayanmasının an meselesi olduğunu akıl edecek kadar zeki olup olmadığını merak etti Rydal. Gazete&nbsp;okumasa ve radyo haberlerini dinlemese bile -eğer birazcık aklı varsa- Chester’ın bunu bilmesi gerekirdi. Ayrıca&nbsp;Atina’da İngilizce bir gazete de -<i>Daily Post</i>- çıkıyordu.&nbsp;Chester'ın onu almış olduğunu varsaydı Rydal.</p>

  <p>Niko’nun evi tek yönlü bir sokaktaydı. Belediye kanalizasyon çalışmaları yapıp sokağı delik deşik ettikten sonra bir türlü eli değip sokağı asfaltlayamamıştı. Sokağın köşesinde, ucuz ayakkabılarla dolu el arabasında ayakkabı satan bir işportacı dururdu her zaman. Niko’nun oturduğu yarım bodrum katının hemen iki kapı ötesinde de, üstüste yığılmış sebze kasalarından yapılmış bir manav dükkânı vardı. Niko’nun oturduğu apartmanın kapısına, yarısı çoktan dökülmüş boyayla yazılmış olan 51 sayısı zor okunuyordu. Güm güm kapıyı vurdu ve beklemeye başladı Rydal. Bu kapının ardında, Anna’yla Niko’nun oturduğu daireye giden şap dökülmüş&nbsp;bir koridor uzanırdı. Anna’nın telâşlı telâşlı kapıya yaklaşan ayak seslerini duymadan önce kapıyı iki kez daha&nbsp;gümletmek zorunda kaldı Rydal.</p>

  <p>“Kim o?”</p>

  <p>“Selam, Anna! Ben Rydal!”</p>

  <p>“A-aa!” Kapının sürgüsü çekildi. Al yanaklı Anna, pırıl pırıl parlayan cin gibi gözlerle Rydal’a bakıyordu.&nbsp;Etine dolgun, kısa bacaklı, vücudunun ağırlık merkezi&nbsp;yere yakın biriydi Anna. Örüp başının çevresine doladığı&nbsp;kırlaşmış sarı saçları, eski Yunan tanrıçası heykellerini&nbsp;anımsattı Rydal’a; ama yüzünün bir sanat ustası elinden&nbsp;çıktığı söylenemezdi. Burnu kıpkırmızı ve eğri büğrü,&nbsp;çenesi neredeyse yok denecek kadar küçüktü, ama sevecen bakışlı gözleri cıvıl cıvıldı. Basit ama hiç de aptal olmayan bir kadındı Anna.</p>

  <p>Anna şap kaplı, küf kokulu koridorda delikanlının önüne düşüp odun sobasıyla ısıtılan mutfak-oturma odası karışımı büyükçe odalarına götürdü Rydal'ı. Duvara&nbsp;asılı bir perdenin arkasındaki avuç içi kadar bir yerde de&nbsp;Anna’yla Niko’nun yatak odası vardı. Niko’nun bir keresinde, Anna’da bir kusur olduğu için doğuramadığını, o&nbsp;yüzden de hiç çocukları olmadığını söylediğini anımsadı&nbsp;Rydal birdenbire. Bu bahaneyi ara sıra başka kadınlarla&nbsp;oynaşmasının nedeni olarak kullanır, biri gebe kalacak&nbsp;olursa, ona ve çocuğa bakmaktan mutluluk duyacağını&nbsp;söylerdi Niko. Bunun yalan olduğunu düşünen Rydal’da&nbsp;hiç de hoş bir etki bırakmamıştı bu öykü. Anna’nın ikram ettiği çayı kabul etti delikanlı; yanında da Niko’nun ocağın üzerindeki mutfak rafında tuttuğu şişeden bir parmak ikinci sınıf konyak içti. Oda soğan ve tavuk kokuyordu. Dibi kararmış koca bir tencere, ocakta fokur fokur kaynamaktaydı.</p>

  <p>Birkaç dakikalık bir hoşbeşten sonra Anna’nın yüzü ciddileşti. “Girit’te olan biteni gördün mü?” diye sordu,&nbsp;sesini alçaltıp neredeyse fısıldayarak. “Şu olana bak!&nbsp;Knossou Sarayı’nda Amerikalı genç bir kadın öldürülmüş!”</p>

  <p>“Görmek mi? Evet ya!” diye yanıt verdi Rydal ve elinden geldiğince kısa ve öz tutarak, Anna söyleneni iyice kavrasın ve hayret sözcükleri fısıldayabilsin -ya da&nbsp;istavroz çıkartabilsin ya da göğsüne koyduğu ellerini havaya kaldırıp yeniden göğsüne koyabilsin- diye her&nbsp;cümle sonunda biraz susup bekleye bekleye kolay anlaşılır bir dille her şeyi anlattı Anna’ya. Öyküsünün bir saat kadar önce Pire Limanı’nda polis tarafından sorgulandığı bölümüne gelince, delikanlının hâlâ bu dünyada olduğundan kendisi -ya da delikanlı- bir kez daha emin olmak istercesine Rydal’ın yanına koşup küçük ama güçlü&nbsp;elleriyle Rydal’ın omuzlannı sıktı Anna.</p>

  <p>“Üç saat arayla paçayı kurtardım,” dedi Rydal.</p>

  <p>“Ne demek istiyorsun?”</p>

  <p>“Sanırım birkaç saat içinde ismime ulaşırlar. Ellerini biraz daha çabuk tutsalardı, bu sabah bile öğrenmiş olurlardı. Şansım yaver gitti, işte o kadar.”</p>

  <p>“İsmini kim söyleyecek ki polise? Chamberlain mi?”</p>

  <p>Bütün bunları anlamak Anna’ya hâlâ zor geliyordu. “Hayır. Söylediğim gibi, o beni ele vermeye korkuyor -sanırım. Şu âna kadar bunu yapmaya korktu. Polis ismimi, Chamberlainlerle birlikte kaldığım Girit otellerinden&nbsp;bulabilir.”</p>

  <p>Anna başını salladı. Öykünün genel çizgisini kavramış olduğunu düşünüyordu Rydal. Karısı delikanlıdan hoşlandığı için Bay Chamberlain’in Rydal’dan nefret ettiğini anladığındansa hiç kuşku yoktu. İşin bu yanını ve bunun cinayet gerekçesi için yeterli olduğunu anlamak kolaydı Anna için. Yunanlı polis George Papanopolos’un&nbsp;ölümünden haberi vardı tabii, ama günler önce olmuştu&nbsp;bu ve -ne de olsa- yabancının biriydi Papanopolos. Anna’nın bu Papanopolos olayından en iyi anımsadığıysa, Niko’nun bu işten tam 1.000 dolar kazanmış olduğuydu hiç&nbsp;kuşkusuz. Bir zenginleşme işareti arayarak odayı gözden&nbsp;geçirdi Rydal ve halının yeni olduğunu farketti. Cırtlak&nbsp;renkleriyle daha dün dokunmuş -ya da daha doğrusu boyanmış- gibi duran Doğu halıları özentisi berbat bir halıydı bu. Anna’yla Niko’nun yemek masalarının ortasında çalıp duran ve eskisinden daha büyük olan yepyeni&nbsp;bir radyo da gördü delikanlı.</p>

  <p>“Ne güzel bir radyo bu!” dedi Rydal. Cilalı pirinçten düğmeleri olan, açık saman rengi tahtadan yapılmış, oldukça büyük, dört köşe bir radyoydu bu. Ortasındaki vişne çürüğü çuval beziyle kaplı delikten bir müzik yükseliyordu.</p>

  <p>Anna hiçbir şey söylemeden kulak zarlarını yırtacak kadar yükseltti radyonun sesini; sonra da kollarını kavuşturup Rydal’dan övgü bekledi.</p>

  <p>“<i>Harika! İnanılmaz! Sesini kıs şunun!</i>” diye haykırdı delikanlı.</p>

  <p>Anna radyonun sesini kıstı. “İngiltere’yi alabiliyoruz. Düşün bir kere... <i>İngiltere</i>’yi” dedikten sonra yine alçak sesle çalmaya başlamış olan radyoya işaret ederek,&nbsp;“Burası İngiltere,” diye ekledi.</p>

  <p>“Öyle mi?” dedi Rydal saygı dolu bir sesle. Anna’nın BBC’nin yayınladığı ve arada bir yalnızca birkaç sözcüğünü anladığı İngilizce tiyatro oyunlarını ve şiir programlarını dinleyerek radyonun üzerine eğilmiş halini&nbsp;gözlerinin önüne getirdi Rydal. Hiç İngiltere’ye gitmemiş olmasına karşın tam bir İngilizseverdi Anna. İngiliz&nbsp;olan her şeye hayrandı. Rydal’ın görebildiği kadarıyla,&nbsp;âşık olduğu bu dili öğrenme çabaları sonunda yalnızca&nbsp;15-20 kelimelik bir sözcük dağarcığı elde edebilmişti Anna. Gelirken ona birkaç paket Player’s marka sigara getirmeyi akıl edebilmiş olsaydım keşke, diye aklından geçirdi Rydal. Bir daha sokağa çıktığında alırdı artık. Anna sigara içmezdi ama İngiliz oldukları için İngiliz sigaralarına bayılır, yemeklerden sonra bir tane tüttürmeyi severdi.</p>

  <p>Rydal’ın bardağına biraz daha konyak koydu Anna. Delikanlı saatine baktı. Saat 11:37’yi gösteriyordu. Boğazını temizleyerek, “Niko’ya da söylediğim gibi, birkaç&nbsp;gün sizin yanınızda kalmamın daha iyi olacağını düşünüyorum, Anna,” dedi. “Hiç olmazsa bu gece. Yarın ne&nbsp;getirecek, henüz bilmiyoruz.”</p>

  <p>“Bizde kalmak mı? Pek tabii. Kapımız her zaman sana açıktır, bunu biliyorsun, Rydal. Her zaman. Şu kanepeye bir baksana!” Mutfak bölümünün hemen yanında duran ortası çökmüş, genişçe bir kanepeyi işaret etti Anna.</p>

  <p>Hôtel Melchior Condylis’e çok para ödediğini düşündükleri için kendini sık sık ‘gelip bir hafta yanlarında kalmaya’ davet etmiş olsalar da, onların evinde bir gece&nbsp;olsun yatıya kalmamıştı Rydal.</p>

  <p>“Geneviève’i aramayacak mısın?” diye sordu Anna, gözlerinde muzip bir parıltıyla.</p>

  <p>Geneviève. Yorgun yüreğinde bir sızı hissetti Rydal. Kentteki Fransız Arkeoloji Okulu’ndaki bir arkeologun&nbsp;21 yaşındaki kızıydı Geneviève. Kendisinin de antropoloji diploması vardı. Yemekten sonra çok neşelendikleri bir&nbsp;gün, Niko ve Anna’yla tanışsın diye genç kızı onlara götürmüştü Rydal. Aralarında sonu evliliğe varacak ateşli&nbsp;bir ilişki doğması düşüncesine bayılıyordu Anna. Geneviève delikanlıdan çok hoşlanıyordu, ama Rydal onun&nbsp;kendisine âşık olup olmadığını bilmiyor, hatta olmadığını düşünüyordu. Birkaç kez öpüşmüşler, bir kere de&nbsp;-kızın annesiyle babasının evde olmadığı bir gece- salondaki kanepenin üstünde 15 dakika kadar sarmaş dolaş&nbsp;olup öpüşüp koklaşacak kadar ileriye götürmüşlerdi işi. Rydal ona evlenme teklif etmeyi ve kendisiyle birlikte Amerika’ya -ya da oradaki Amerikan şirketlerinde avukat olarak bir iş bulabilirse Paris’e- gelmesini istemeyi&nbsp;düşünmüş, ama bunu istediğinden emin olamamış, içindeki bir ses ona aradığının Geneviève olmadığını, beklemesi gerektiğini söylemişti. Ve de şimdi -Colette’ten sonra- aradığının Geneviève olmadığından emin olmuştu&nbsp;Rydal. Hiçleşmişti Geneviève şimdi, ama tümüyle bir hiç&nbsp;haline de gelmemişti tabii. Delikanlının hayatında, sorumlusu olduğunu düşündüğü ve bundan dolayı da azıcık utanç duyduğu yarım kalmış bir macera, bir yaşam&nbsp;deneyimi olmuştu. Örneğin genç kıza hiçbir şey söylemeden, bir veda bile etmeden Atina’dan öylece çıkıp gidemezdi artık. Acaba ona ne kadar umut verdim, nelere&nbsp;inandırdım diye merak etti Rydal. Bütün bunlar garip bir&nbsp;biçimde bulanıklaşmıştı şimdi delikanlının aklında.</p>

  <p>“Eee?” dedi Anna. “Yoksa başka biriyle mi tanıştın?”</p>

  <p>Anna daha şimdiden Colette konusunu unutmuşa benziyordu. Belki de durumu yeterince iyi anlatamamış&nbsp;ya da Colette’in kendisine, kendisinin genç kadına olduğundan daha tutkun olduğu izlenimini vermişti Anna’ya.&nbsp;Birdenbire kendini çok yalnız hissetti Rydal. “Geneviève’le konuşurum herhalde,” dedi ayağa kalkarak ve&nbsp;bardağındaki konyağı bitirdi bir dikişte. “Bu gece ismim&nbsp;gazetelerde çıkabilir, Anna. Ben cinayet zanlısıyım. Bayan Chamberlain’in katil zanlısı.”</p>

  <p>Anna’nın yüzünde, duruma uygun bir ciddiyet ifadesi vardı.</p>

  <p>Rydal, çocuklar için kavranması çok zor olan bir şeyi bir çocuğa anlatmaya çalışmaktan doğan bezginlik ve usanmışlık duygusuna benzer bir his duydu içinde.</p>

  <p>Delikanlının huzursuzluğunu sezdi Anna ve konyak şişesini alıp küçücük kadehi bu kez ağzına kadar doldurdu yeniden. “Bunu biliyorum, ama geçer, göreceksin,”&nbsp;dedi.</p>

  <p>“Önemli olan...” deyip sustu Rydal ve doğru sözcükleri aradı Yunanca’da, sonra, “...birini öldürdüğünü bildiğim birine yardım etmekten suçlu olmam,” diye devam etti sözüne. “O otelde. O Yunan polisi. İngilizce’de suça&nbsp;yardakçılık deriz buna biz.” Sözcükleri kelimesi kelimesine Yunanca’ya çevirmişti. “Ona asla yardımcı olmamalıydım, Anna. Niye oldum, bilemiyorum. Chester karısını&nbsp;benim öldürdüğümü söyleyecek. Benimse bunun doğru&nbsp;olmadığını kanıtlayacak kanıtım yok elimde. Yalnızca&nbsp;onun dediklerine karşı benim dediklerim.”</p>

  <p>“Chester da kim?”</p>

  <p>“Adamın ilk ismi bu. Chester.”</p>
</body>
</html>
