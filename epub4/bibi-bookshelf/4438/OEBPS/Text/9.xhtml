<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 style="text-align: center;">9</h2>

  <p><br /></p>

  <p>Cumartesi sabahı ancak saat onda uyanabildi Rydal. Ne kadar geç kaldığını görünce -5.000 doları haketmek için- saatlerce önce aşağıya inip gazeteleri almış olması gerektiğini düşünerek hemen yatağından fırladıysa da birkaç saniye sonra gülümseyerek ensesini ovuşturdu. Chester koridorun öbür ucundaki odasında fosur fosur uyuduğuna göre, aşağıya koşup büyük olasılıkla polisin hâlâ izlerini bulamadığını yazan gazeteleri almış olmanın ne yararı vardı? Aşağıya inmeden önce banyo yapıp özenle tıraş oldu. Hanya’nın dört sayfadan oluşan incecik yerel gazetesi, tam da Rydal’ın düşündüğü gibi, onlardan hiç söz etmiyordu. Kandiye ve Atina gazetelerinin ne zaman geleceğini sordu Rydal resepsiyondaki gence ve ancak akşama geleceklerini öğrendi; sonra da bir kahvehaneye gidip kahvesini içti. Hanya sıkıcı bir kasabaydı. Yapacak başka şey olmadığı için, insanı başka yerlerde farkına bile varmayacağı birçok şeye bakmaya zorladığından dolayı böyle yerleri severdi Rydal. Örneğin pencere önlerindeki saksı sayısını Atina’daki ya da anakarada gördüğü diğer kasabalardaki saksı sayısıyla karşılaştırmak; sokaklardaki sakat kişileri saymak; ev yapımında kullanılan malzemeyi incelemek; pazaryerinde satılan besin maddelerinin çok çeşitli mi yoksa tekdüze mi olduğunu araştırmak gibi şeyler yani. Buranın pazarı da, kasabanın tümü gibi, pek zengin değildi. Belki de Colette’le Chester’ı bugün pazarı dolaşmaya kandırabilirdi.</p>

  <p>Gazeteyle ilgili raporunu vermek üzere odasına döndü Rydal. Telefonu Colette açtı. “İyi sabahlar,” dedi delikanlı. “Bugün gazetede bir şey yok. Yani bu sabah.”&nbsp;</p>

  <p>“Tamam, Chester’a söylerim,” dedi genç kadın. “Bu iyi haber, öyle değil mi?” Sesi hiç de uykulu çıkmıyordu.&nbsp;</p>

  <p>“İyi denebilir tabii,” dedi Rydal.</p>

  <p>“Dinle... Chester bu sabah otelde kalmak istiyor, bense yürüyüşe çıkmak istiyorum... Ne dersin?”</p>

  <p>Colette’in alçak sesle konuşmasından Chester’ın banyoda olduğunu varsaydı Rydal. “Yazmam gereken bir mektup var,” diye yanıtladı Colette’in sorusunu. “Yirmi dakikadan fazla sürmez ama. Seninle aşağıda... eee... 11:30 gibi buluşalım, ne dersin?”</p>

  <p>“Geçerken kapını tıklatırım. Güle güle,” dedi Colette ve hemen telefonu kapattı.</p>

  <p>Başını sallaya sallaya paltosunu çıkarttı Rydal ve bavulunun dibinde duran beyaz mektup kâğıtlarından birini aldı. Dün Hanya’ya geldiklerinden beri erkek kardeşi Kennie’ye mektup yazmak için bir dürtü duyuyordu içinde. Ve de bu istek yok olup gitmeden önce hemen Kennie’ye yazmaya başlasa iyi olacaktı. Kimbilir, belki de yarın kaybolurdu bu duygu. Kennie’ye yazmayalı ne kadar olmuştu, anımsayamıyordu, ama babasının ölümünün çok öncesinden beri yazmadığı bir gerçekti. Babasının cenazesine gelmemesini onaylamadığından olsa gerek, Kennie de kendisine hiç yazmamıştı.</p>

  <p><br /></p>

  <p style="text-align: right;"><i>Hanya, Girit&nbsp;</i></p>

  <p style="text-align: right;"><i>Cumartesi, 13 Ocak 19..</i></p>

  <p><i><br /></i></p>

  <blockquote style="margin: 0 0 0 40px; border: none; padding: 0px;">
    <p><i>Sevgili Kennie,</i></p>

    <p><i>Nasıl gidiyor bakalım? Aklına gelebilecek en garip -yani Yunanistan'daki en garip- yerlerden birindeyim. Hayatın tekdüze olduğu bir Girit liman kasabası burası. Belki yazın daha işlektir, kimbilir. Burada uzun kalmayacağım için adresim hâlâ Atina'daki American Express bürosu. Martha’ya yazdımdı. Sana bundan söz etmiş olabilir. Ya sen nasılsın? Lola ve çocuklar nasıllar?</i></p>

    <p><i>Başımdan çok garip bir olay geçti şu son günlerde. Aslına bakarsan, hâlâ da devam ediyor. Ne olduğunu sana bir gün anlatırım, ama şimdi anlatmam olanaksız. Burada tanıştığım kırk yaşlarında bir Amerikalıyla ilgili. Kırklı yaşlarındaki babamın hık demiş burnundan düşmüş gibi biri bu adam. (Babamın 40 yaşında neye benzediğini ancak hayal meyal hatırlıyorum ama bir sürü fotoğrafını görmüşlüğüm var tabii.) Bu yüz benzerliğinin dışında, babamla taban tabana zıt biri bu adam. Onunla tanışmak, bir süredir onunla birlikte olmak çok garip bir etki yarattı üzerimde. (Ha bire garip deyip durmamdan ve bu mektubun aşırı samimi tonlamasından dolayı beni affet. Ne yapayım, bu sabah çok mutlu hissediyorum kendimi, ama bilir bilmez düşüncesizce yazdığımı da sanma ne olur.)</i></p>

    <p><i>Babamın etten kemikten yapılmış gerçek bir insan olduğuna oldum olası inanmadığımı bilirsin. Yalnız akşamları, gün boyu evde -hiç olmazsa evin dışında- konuştuğumuz dilden başka bir dille konuşulan yemek&nbsp;sofralarında gördüğümüz sanki yarı Tanrı gibi biriydi&nbsp;babam biz çocuklar -en azından benim!- için. Sen bir kere gördüğünü söylemene karşın, ben anneme bir kez olsun sevecenlikle yaklaştığını görmedim. Her neyse... bazı nedenlerden dolayı burada ismini yazamayacağım&nbsp;bu Amerikalıyla tanışmak, babamı daha iyi anlamama, onu daha gerçekçi bir bakış açısından görmeme neden oldu. Bunu anlatmak çok zor. Özellikle de -demin&nbsp;dokundurduğum gibi- bu Amerikalının bir erdemlik&nbsp;anıtı olmaktan çok uzak ve şimdiye kadar -bonkörlüğü&nbsp;dışında- karakterinin artı hanesine yazılacak hiçbir iyi&nbsp;tarafını göremediğim biri olduğu göz önüne alındığında. Bunun böyle olması amacıma da çok uygun aslında. Amaç sözcüğünü amaçlı olarak seçtim. Bu adamı,&nbsp;kendi ruhsal amaçlarım için kullanıyorum ben. Babamı daha iyi anlamama, ona olan gücenikliğimin azalmasına, ona ve olaylara gittikçe artan bir mizah duygusuyla bakmama yardımcı oluyor bu adam. Kırgınlıklardan, küskünlüklerden, gücenmelerden kurtulmayı nasıl istediğimi Tanrı biliyor. Artık büyüdüm ben. Önemli&nbsp;olan da bu zaten. Bu arada... bu adamın kendinden çok&nbsp;daha genç ve hem çekici hem de yaşam dolu olan karısı&nbsp;da -garip bir rastlantı değil mi?- bana... o talihsiz gençlik hatamı anımsatıyor. Ne olduğunu tam olarak çıkartamasam da, yeniden-yaşama yoluyla ruhumda gelişip&nbsp;duran bir tür psikolojik arınma bu. Bunun sonunun iyiye varacağı kanısındayım. Sen Agnes konusunda bana&nbsp;hep iyi niyetli davrandın, sevgili Ken; onun için bu&nbsp;mektupta babamla ilgili söylediklerime de aynı hoşgörüyle yaklaşacağından ve babam hakkında yazdıklarımın babamın anısına saygısızlık anlamına gelmeyeceğini anlayacağından kuşkum yok. Aralık ayında cenazesine gelmeyişim de saygısızlıktan değildi; ama o zamanlar geçmişe dönmeye yetecek gücü bulamadımdı&nbsp;kendimde.</i></p>
  </blockquote>

  <p><br /></p>

  <p>Rydal burada yazmayı bırakıp derin bir soluk aldı. Yine şu cenaze konusunu açtığına üzülmüştü. Son yazdığı cümleye noktayı koyup yeni bir paragrafa geçti.</p>

  <p><br /></p>

  <blockquote style="margin: 0 0 0 40px; border: none; padding: 0px;">
    <p><i>Çok yakında Amerika'ya dönüp bir yerde iş bulmayı tasarlıyorum. Herhalde ya Boston'da ya da New York'ta bir iş olur bu. Bu arada, sevgili kardeşim, bu nedeni belirsiz mektubumdan da anlayabileceğin gibi,&nbsp;aradan bunca zaman geçtikten sonra seninle yeniden&nbsp;bir bağlantı kurmak geldi içimden. Bunu böyle kabul et.&nbsp;Lütfen selamımı ilet ailene. Kendine de iyi bak. Tanrı seni korusun.</i></p>
  </blockquote>

  <p style="text-align: right;"><i>Kardeşin Rydal</i></p>

  <p><br /></p>

  <p>Tam zarfı kapatırken Colette kapıyı tıklattı. Gidip kapıyı açtı Rydal.</p>

  <p>“Selam!” dedi Colette. “Beni bu aklıbaşında ayakkabılarla nasıl buluyorsun bakalım?”</p>

  <p>Rydal gülümsedi. Düz ökçeli, püsküllü, kırmızı ayakkabılar giymişti Colette.</p>

  <p>“Amerikan malı mı?” diye sordu delikanlı.</p>

  <p>“Yok canım, hayır. Yunan malı. Farkı göremiyor musun? Yunanistan’da sudan ucuz ayakkabılar. Tam beş çift aldım.” ‘Çift’ sözcüğünü söylerken sesi, boğazı ağrıyan&nbsp;küçük bir kızın sesi gibi çıkmıştı tıpkı. “Hadi artık, gidiyor muyuz?”</p>

  <p>“Tabii,” diyerek paltosunu ve yazdığı mektubu aldı Rydal.</p>

  <p>“Uçakla mı göndereceksin? Bende pul var,” deyip çantasını delikanlının yapılmamış yatağının üstüne koydu; çantanın yanına oturdu ve cüzdanının bir gözünden&nbsp;birkaç Yunan posta pulu çıkarttı.</p>

  <p>Teşekkür ederek pulları alan Rydal, onun her zaman bu kadar hazırlıklı oluşuna bir kez daha hayranlık duydu. Dün geceki neydi? Ha, sigarası için kibrit verivermesi. Kendisi sigara içmemesine karşın çantasında bir kutu&nbsp;kibrit bulunduruyordu Colette. Yanında hep bir kutu&nbsp;kibrit taşıdığını söylemişti dün gece. “Chester nasıl? Bir&nbsp;şeyi yok ya?” diye sordu Rydal.</p>

  <p>“İyiye benziyor. Biraz akşamdan kalmalık var üstünde... Bekle!”</p>

  <p>Geçmesi için kapıyı açmış olan Rydal, “Ne var? Ne oldu?” diye sordu.</p>

  <p>“Beni... Dün gece söylediğini hatırlamıyor musun?” dedi Colette, kapıyı neredeyse kapanacak kadar iterek;&nbsp;sonra fısıldayarak ekledi: “İlk geçeceğim kapıdan çıkmadan önce beni öpeceğini söyledindi ya.”</p>

  <p>Tam olarak böyle söylemediğinden emindi Rydal. Dün gece şaka yapıyordu. Şimdi de şaka yaptı ve gülümseyerek genç kadını dudaklarından öptü. Gülüşerek birlikte çıktılar odadan. Colette kendisini genç -neredeyse&nbsp;onbeş yaşında- hissettiriyordu Rydal’a; ama onbeşindekilerin o gözü körlüğü, o korkutucu incinebilirliği, evdeki hizmetçiye âşık olma aptallığına varan o saflığı yoktu şimdi. Birlikte pazaryerine yürüdüler. Sığır sidiği kokan&nbsp;ayakkabı ve çizmelerle dolu tezgâhların arasında dolaştılar; pek de ilgilenmeyen gözlerle, hayvanın neresinden&nbsp;oldukları belli olmayacak şekilde doğranıp çengellere&nbsp;asılmış et parçalarını incelediler hayretle. Birer külah&nbsp;dondurma alıp birbirlerini kaybetmemek için el ele tutuşarak gezinmeye devam ettiler. Colette tezgâhlardan birinde dökümlü kumaştan yapılmış, düğmesiz, etekleri&nbsp;püsküllü bir yelek buldu Chester için. Rydal genç kadının tezgâhtarla pazarlık yapmasına yardımcı oldu ve sonunda elma yanaklı köylü kadının ilk söylediği fiyattan&nbsp;30 drahmi eksiğine aldılar yeleği.</p>

  <p>“Böyle yerlerde insan ilk istenen parayı vermemeli, sen de böyle düşünmüyor musun?” dedi Colette. “Dünyanın her yerinde fiyatların artmasına salak turistler neden oluyor.”</p>

  <p>Rydal aynı fikirde olduğunu başını sallayarak belli etti; sonra gülümseyerek, “Sence Chester bunu giyer&nbsp;mi?” diye sordu.</p>

  <p>“Evde giyer. Sokakta giymez. Dışarıdayken ne giyeceği konusunda oldukça titizdir.”</p>

  <p>Elma yanaklı köylü kadın yeleği yuvarlayarak bir gazeteye sardı özenle; gazetenin uçlarını kıvırdı ve paketi Colette’e uzattı.</p>

  <p>“Efharisto,” dedi Colette. “Teşekkürler.”</p>

  <p>Kadın da gülümseyerek bir şeyler söyledi Colette’e.</p>

  <p>“Ne diyor?” diye sordu Colette Rydal’a.</p>

  <p>“Şey... bir şey değil, sağlıcakla kalın filan gibi bir şey söyledi,” diye yanıt verdi delikanlı.</p>

  <p>Dolaşmaya devam ettiler. Colette delikanlının koluna girmişti.</p>

  <p>“Yunanca’yı bu kadar iyi öğrendiğine göre, dillerle aran iyi olsa gerek,” dedi Colette. “Konuşması güç bir dil&nbsp;gibi geliyor bana Yunanca. Hiçbir söz, anlattığı şeye benzemiyor sanki, ne demek istediğimi anlıyorsun değil mi? Fransızca’da, İtalyanca’da -hatta bir dereceye kadar Almanca’da da- neyin ne olduğunu anlarsın biraz; ama Yunanca... hah!”</p>

  <p>Rydal başını geriye atıp kahkahalarla güldü. Babası olsa ne de beğenirdi kimbilir bu saptamayı! Martha, Kennie ya da kendisi bunu evde söylemeye kalksalardı, babasının yüzünün ne hale geleceğini getirebiliyordu gözlerinin önüne. Babası sanki sancılanmış gibi bir ifadeyle&nbsp;bir ona bir öbürüne bakar, sonra da bu saptamanın ancak&nbsp;bir budala tarafından yapılabileceğini beyan ederdi.&nbsp;Chester’ın yüzü, babasının hayalinde canlandırdığı yüzünün üstüne bindi ve o anda Rydal’ın dudaklarındaki&nbsp;gülümseme siliniverdi.</p>

  <p>“Sen Fransızca ve İtalyanca da konuşabiliyor musun?” diye sordu Colette.</p>

  <p>“Evet, Yunanca’dan çok daha iyi konuşurum; ama bunu bir beceri sanma. Çocukken bu dilleri bilmem gerekiyordu.”</p>

  <p>“Sahi mi? Ailen o kadar sık mı seyahat ederdi yani?”</p>

  <p>“Yok canım. Hemen hemen hiç seyahat etmezdik. Babam hepimize evde öğretti bu dilleri. Çocuklar konuşmaya başlar başlamaz yabancı dil dersleri de başlardı.&nbsp;Evde bir ay Fransızca, öbür ay İtalyanca, sonra Rusça,&nbsp;sonra...”</p>

  <p>“<i>Rusça</i> mı?”</p>

  <p>“Evet. Hoş bir dildir Rusça. Babam bir dili genç yaşta öğrenmenin daha kolay olduğunu, -hayır, kolay olup olmaması umurunda bile değildi aslında!- bir dili çocukluklarında öğrenenlerin daha sonraki yıllarda o dile daha&nbsp;iyi hâkim olacaklarına inanırdı. Ya da öyle bir şey işte.”&nbsp;Kendini tüm dikkatiyle dinleyen Colette’e gülümsedi delikanlı.</p>

  <p>“Şu işe bak!”</p>

  <p>“Ve de eğer babam içimizden birini, İspanyolca ya da başka bir dil konuşulması gereken ay boyunca İngilizce&nbsp;konuşurken yakalarsa, hemen ceza puanı yazardı listedeki karnesine. Bu karne listesi yukarı katın sofasında, herkesin görebileceği bir yerde asılı dururdu. Arada bir&nbsp;zavallı anneciğim bile geçerdi bu listeye.” Güldü Rydal;&nbsp;ama hiç de neşeli bir gülüş değildi bu.</p>

  <p>“İ-na-na-mı-yo-rum!”</p>

  <p>“Ya da dilleri kanştırsak, yine ceza puanı alırdık. Örneğin bir cümlenin ilk yarısı İtalyanca, ikinci yarısı -diyelim- İspanyolca olursa, iki ceza puanı ederdi bu. Kardeşim Kennie ot biçme makinesinin Fransızcasını bir türlü hatırlayamazdı, ama Rusçasını bilirdi. Geceleri bazen odamızda bu değişik dillerdeki söylemesi birbirine&nbsp;benzer sözcükleri kullanarak sözcük oyunları oynardık&nbsp;Kennie’yle. Örneğin ‘Ben açık hava tiryakisiyim,’ cümlesindeki İngilizce’de tiryaki anlamına gelen <i>fiend</i> sözcüğünün yerine Almanca'da düşman anlamına gelen <i>Feind</i>&nbsp;sözcüğünü kullanırsan...”</p>

  <p>“Aaa, tamam, anladım. Bak bu çok iyi işte,” dedi Colette gülerek.</p>

  <p>Dedi ama koluna asılmış, yoldaki çatlaklara basmama oyunu oynayan küçük bir kız çocuğu gibi gözlerini yere indirmiş, uzun ve ağır adımlarla yürüyen Colette’in&nbsp;çoktan başka bir şey düşünmeye başlamış olduğunu sezdi Rydal. Hiçbir şey söylemedi. Artık pazaryerinden çıkmış, iki yanına iki katlı evlerin sıralandığı, hiç bilmedikleri, sessiz, sakin bir sokakta yürüyorlardı. Sokağın çok&nbsp;uzakta olmayan sonunda, mavi bir kubbe gibi görünüyordu gökyüzü. Sokağın asfaltlanmamış toprak zemini&nbsp;kupkuru olmasına karşın, sanki az önce yağmur yağmış&nbsp;gibi temiz ve pırıl pırıldı soludukları hava. Siyah-beyaz&nbsp;bir kedi toprak yolun ortasında, karnını güneşe vermiş,&nbsp;güneşlenmekteydi. Colette’in paketi hâlâ yanında mı diye eğilip baktı Rydal. Paketi diğer kolunun altına sıkıştırmıştı genç kadın.</p>

  <p>“Düşünüyorum da New York’a döndüğümüzde artık aramızda... şimdi de bir şey yok tabii ama... yani hiç olmadı tabii... düşünüyordum da...” diye bir şeyler geveledi Colette. Kısa kesilmiş kızılımsı saçları rüzgârla alnında uçuşuyordu. Gözlerini hâlâ yerden kaldırmamıştı.</p>

  <p>“Ne demek istiyorsun?”</p>

  <p>“Yani Chester New York’ta Howard Cheever ismiyle tanınıyordu. Posta kutumuzun üstünde de bu isim vardı,&nbsp;kira kontratımızda da. Sonra pasaportlar yüzünden birdenbire Bay ve Bayan Chester MacFarland olduk. Chester’ın gerçek ismini kullandık yani,” diyerek birdenbire&nbsp;gözlerini yerden kaldırıp dümdüz ileriye baktı ve güldü&nbsp;genç kadın. “Chester bana <i>yıllar</i> önce San Francisco’da&nbsp;elden düşme araba işinde kendi ismiyle -yani Chester&nbsp;MacFarland olarak- başını belaya soktuğunu söylemişti.&nbsp;İşte bu yüzden de gerçek ismini bir daha hiç kullanmamış. Herhalde aradan çok zaman geçtiği ve de suçunun&nbsp;çok önemli olmadığını düşündüğünden dolayı pasaportlarda asıl ismini kullanmakta bir sakınca görmedi.”</p>

  <p>Rydal genç kadının ne demek istediğini anlama çabasıyla alnını kırıştırdı. “Hı-hı, Howard Cheever ismi ölen dedektifin defterinde yazılı isimlerin arasında yoktu,” dedi. ‘Yoksa var mıydı?”</p>

  <p>“Ha-a-yır,” dedi Colette. Bu sözü sanki olup biten her şey eğlenceli bir komplo, bir oyunmuş gibi söylemişti. ‘Ye de Chester bundan öyle mutlu oldu ki, sorma! Bu&nbsp;ismin de diğer isimler arasında olması, en az birkaç banka hesabına el konmasına -ve Allah bilir başka nelere!-mal olurdu yoksa.”</p>

  <p>İçinde Chester’a karşı bir tiksinti duydu Rydal. Bir anlık bulantı duygusu gibi gelip geçi veren bir histi bu.&nbsp;Elinde olmadan omuzlarını silkti.</p>

  <p>“Chester’dan pek hoşlanmıyorsun, değil mi?” diye sordu Colette.</p>

  <p>Ne söyleyeceğini bilemeden genç kadına baktı Rydal. ‘Ya sen?”</p>

  <p>“Ben mi?.. Yani...” diyerek omuz silkti Colette de.</p>

  <p>Bu omuz silkişlerin aralarında bir bağ oluşturduğunu duyumsadı Rydal; sonra yanıldığını düşündü hemen ardından. Colette’in omuz silkişi, ‘Ondan hoşlanmam gerek; ben onunla evliyim’ anlamına geliyordu - ki bundan hiç hoşlanmadı delikanlı. Eğer bu omuz silkiş, ‘Ondan&nbsp;hoşlanıp hoşlanmadığımı bilmiyorum,’ anlamına geliyorsa, bu da Rydal’ın hoşuna gitmiyordu. Aklı başında,&nbsp;zeki bir genç kadın, dalaverecinin birinden hoşlanmamalıydı. Colette’in yandan görünen yüzüne, o uzun kirpikleri, hokka gibi burnu ve dolgun dudaklarına baktı&nbsp;çatık kaşlarla. Kimbilir, belki de sevişme faslını seviyorlardır. Ya da Colette için yalnızca geçim kapısı anlamına&nbsp;geliyordur Chester. Kim bilebilir ki?</p>

  <p>“Senden daha çok hoşlanıyorum,” dedi Colette. Hâlâ delikanlıya bakmıyordu.</p>

  <p>Sokağın ortasında durdular. Üç metre ötelerindeki bir kapının önüne yayılmış oturan yaşlı bir adam -leş gibi kirli ve yaşlı bir adam- kollarını göğsünde kavuşturmuş, onları izliyordu. “Neden?” diye sordu Rydal içini&nbsp;çekerek.</p>

  <p>Colette’in mavi gözleri -o menekşe rengi hareli gözleri- Rydal’a döndüler. Dünyanın tüm gökleri bu iki göz-bebeğini çevreleyen göz irislerine doluşmuş sanki diye düşündü delikanlı.</p>

  <p>“Dürüst olduğun için,” diye yanıt verdi genç kadın. “Sen içi dışı bir, açık sözlü birisin. Seninle konuşabiliyorum. Sen de benimle konuşabiliyorsun, öyle değil mi?&nbsp;Konuştun çünkü.”</p>

  <p>Rydal diliyle dudaklarını ıslatarak başını salladı. Söyleyecek tek söz bulamıyordu. Şu anda oteldeki odasında Colette’le baş başa olmayı istiyordu.</p>

  <p>“İşte bundan dolayı hoşlanıyorum senden,” dedikten sonra, sanki birdenbire onu düşünmeyi bırakmış gibi yürümeye başladı Colette. “Ben acıkmaya başladım. Ya&nbsp;sen?”</p>

  <p>“Biraz,” diyerek kol saatine baktı Rydal. Saatin üçü geçiyor olması şaşırttı delikanlıyı.</p>

  <p>“Salaş bir yerde yiyebilir miyiz lütfen?” dedi Colette.</p>

  <p>“Salaş mı?”</p>

  <p>“Yunanlıların yemek yediği bir yerde.”</p>

  <p>Gülümseyerek Colette’i kolundan tutup kent merkezine doğru döndürdü Rydal. “Bu kasabada başka türlü yer var mı sanki?”</p>

  <p>Colette ne istediğini iyi biliyordu. Onun istediği, ayakta bir şeyler atıştırılacak, in gibi bir yerdi. Pazaryerinin yanındaki sokaklardan birinde böyle bir yer buldular. Kalın kesilmiş bir dilim kepek ekmeğinin üstüne&nbsp;konmuş bir dilim közlenmiş keçi eti yiyip bugüne kadar&nbsp;Rydal’ın içtiği en berbat şaraptan bir kadeh paylaştılar.&nbsp;Dükkân sahibinin üstüne kirli bir bez örttüğü sepette&nbsp;tuttuğu tatlı çöreklerden birini denedi Colette ve çöreklerin, ‘Alaska’da balina yağını usulünce çiğneyecek kadar güçlü olan dişleri için bile çok sert olduklarını’ söyledi.</p>

  <p>Rydal onun Alaska’ya Chester’la birlikte gitmiş olduğunu düşündü ama bu konuda bir şey sormadı genç kadına.</p>

  <p>Saat dört sularında otele döndüklerinde, Chester otelde değildi. Colette bunu bildirmek için Rydal’ın kapısını tıklattı.</p>

  <p>“Ona bir şey olmuş olsaydı, resepsiyondakiler bize söylerlerdi,” dedi Rydal. Polis Chester’ı alıp götürseydi&nbsp;yani, demek istemişti bunu söylerken; ama söyler söylemez belki de bunu söylemeyecekleri geldi aklına.</p>

  <p>“Ona bir şey olduğunu sanmıyorum,” dedi Colette ve Rydal’ın odasına girerek kapıyı kapattı. “Yürüyüşe çıkmıştır.” Sırtını kapıya dayadı genç kadın.</p>

  <p>Rydal birdenbire kollarını genç kadının önü açık mantosundan içeriye sokarak kollarını beline doladı ve&nbsp;dudaklarından öptü. Katır tepmesi, göz kararması ya da&nbsp;yüksekten düşmek gibi bir etki yarattı bu Rydal’da. Hemen ardından da yo yo diye karşı koymaya çalışan kendi&nbsp;sesi yankılandı kulaklarında. Genç kadının boynuna&nbsp;sımsıkı dolanmış kollarını boynundan çözmeye çalışıyor, kollarını çözmeye niyeti olmayan Colette’inse, Chester’a onu aramaya çıktığımı filan söylerim diye fısıldadığını&nbsp;duyuyordu. “Hayır, hayır,” diyordu Rydal da. Sonunda&nbsp;genç kadının kollarını boynundan çözmeyi başardı ve&nbsp;Colette’i sımsıkı yakaladı bileklerinden. Colette’in ağzı&nbsp;açık kalmıştı şaşkınlıktan. Ya afallamış ya da hayrete&nbsp;düşmüştü, bilemiyordu artık.</p>

  <p>“Git,” dedi Rydal. “Lütfen. Hemen şimdi git.”</p>

  <p>“Niye? Ne oldu ki?”</p>

  <p>“Hiçbir şey söyleme ve git. Git!” Colette’i zorla odadan çıkartıp kapıyı kapadı Rydal; sonra da kendini iskemleye bırakıp başını avuçları arasına alarak -ve de hiçbir şey düşünmeden- orada oturdu bir süre. Düşünmekten, bir şeyler hissetmekten, az önce ne hissettiğini&nbsp;anlamaktan kaçınıyormuş gibi geliyordu kendine. Ve de&nbsp;bütün bunlar ona Agnes’i anımsattığı için yalnızca. <i>Lanet olsun Agnes’e!</i> Rydal ayağa kalktı. Belki de son kez&nbsp;oluyordu bu. Belki de o korkunç, o aptalca, o can yakan&nbsp;zevk sancısını başka bir kadında asla tatmayacaktı bir&nbsp;daha. Colette aslında hiç de benzemiyordu Agnes’e. Bütün bunlar çok anlamsızdı.</p>

  <p>“O Agnes’e benzemiyor,” dedi usulca kendi kendine. “O Agnes’e benzemiyor.”</p>

  <p>O gece gereğinden fazla içti Rydal. Chester’sa ondan bile fazla içmişti. O gece Colette’e âşık olduğunu düşünmeye izin verdi kendine Rydal. Ne de olsa bu yalnızca bedensel bir duyu diyordu kendi kendine. Onunla dans etmek büyük keyifti. Chester da delikanlının büyük keyif&nbsp;aldığını görüyor; bu da adamın hırsından küplere binmesine neden oluyordu. Colette de fazlasıyla içmişti o gece.&nbsp;Yine de saat gece yarısını bulmadan birbirlerine iyi geceler dilediler otel koridorunda. Chester’ın yüzünden düşen bin parçaydı. Rydal’la Colette’se neşeli ve şen şakraktılar. Yemekteyken -bir ara Colette makyajını tazelemeye kadınlar tuvaletine gittiğinde- Chester yarın akşam ya da ertesi sabah yollarının ayrılacağını anımsatmıştı Rydal’a. Chester idam kararı verir gibi ciddi bir ifadeyle söylemişti bunu; Rydal da başını sallayarak onaylamıştı söylenenleri. Ne de olsa, anlaşmanın kuralları böyleydi.</p>

  <p>Ve de bunun bedeli 5.000 dolardı.</p>

  <p>Elinde tuttuğu banknotların üstündeki rakamlar belirginleşinceye kadar zorladı Rydal bulanık bakışlarını. 500. Beş ve sıfır ve sıfır. Gerçek değillerdi sanki banknotlar. On tanesi bir arada. On tane gıcır gıcır banknot. Colette tuvaletteyken sanki mönüyü uzatmak filan gibi sıradan bir şey yapıyormuşcasına masanın üzerinden delikanlıya uzatmıştı Chester bu banknotları. “Teşekkür&nbsp;ederim,” demiş, başka bir şey söylememişti Rydal.</p>

  <p>Elindeki gıcır gıcır Amerikan Dolarlarını, daha kirli ve yıpranmış, ama aslında çok daha temiz olan paralarını&nbsp;koyduğu yere -bavulunun yırtık astarının arkasındaki&nbsp;zulasına- yerleştirdi Rydal.</p>
</body>
</html>
