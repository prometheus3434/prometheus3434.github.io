<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />

  <title></title>
</head>

<body id="Sabotajc-" xml:lang="tr-TR" xmlns:xml="http://www.w3.org/XML/1998/namespace">
  <div>
    <h1 class="para-style-override-2">37</h1>
  </div>

  <div>
    <p><span class="char-style-override-2">&nbsp;</span></p>
  </div>

  <div>
    <p>Isaac Bell, Senatör Kincaid’in ağzını buruşturmasını tiksintiyle izlerken, Lillian Hennessy de ne kadar modern bir kadın olduğunu göstermekle meşguldü. Sadece erkekleri purolarıyla baş başa bırakmayı reddetmekle kalmayıp, kendisi de bir sigara yaktı. Babasına, “Eğer Başkan Roosevelt’in kızı sigara içebiliyorsa, ben de içerim,” dedi.</p>

    <p>Bu söze Hennessy de en az senatör kadar bozuldu. “O oportünist, palavracı adamın adının trenimde geçmesini istemiyorum.”</p>

    <p>“Sadece sigara içtiğim için kendini şanslı saymalısın,” dedi Lillian. “Alice Roosevelt, Beyaz Saray partilerine boynuna bir piton yılanı sararak katılıyormuş.”</p>

    <p>Bayan Comden tığ işinden başını kaldırıp baktı. “Osgood, umarım trenine yılan sokulmasına izin vermezsin.”</p>

    <p>“Yılanlar Roosevelt’e gidecekse yılan bile beslerim.”</p>

    <p>Senatör Kincaid bir kahkaha patlattı.</p>

    <p>Bell’in gözlemlediği kadarıyla senatör başkan adayı olmakla Hennessy’nin gözünde daha itibarlı olduğunu varsayıyordu. Diğer taraftan da, Hennessy sanki senatörün potansiyelini yeniden gözden geçirir gibiydi.</p>

    <p>“Söyler misin, Kincaid,” dedi Osgood Hennessy bütün ciddiyetiyle. “Başkan seçildiğin takdirde ne yaparsın?”</p>

    <p>“İşi yaparken Öğrenirim,” dedi Kincaid çekinmeden. “Tıpkı senin demiryolu yapmayı öğrendiğin gibi”</p>

    <p>Bayan Comden bir kez daha başını kaldırdı. “Bay Hennessy demiryolu yapmayı öğrenmedi. Onun dersini verir’”</p>

    <p>“Peki, düzeltiyorum,” dedi Kincaid gergin bir gülümsemeyle.</p>

    <p>“Bay Hennessy Amerikan demiryollarının imparatorudur.”</p>

    <p>Hennessy, kadını bir gülümsemesiyle susturdu. “Bayan Comden sözünü pek esirgemez. Ne de olsa Avrupa’da eğilim görmüş.”</p>

    <p>“Çok naziksin Osgood. Lcipzig’de eğitim gördüm, ama sadece müzik konusunda.” Bayan Comden tığını saten bir kese içine soktu ve ayağa kalktı. “Lütfen kalkmayın beyler,” dedikten sonra salondan çıktı.</p>

    <p>Erkekler bir süre daha oturup puro tüttürdüler.</p>

    <p>“Sanırım ben de yatacağım artık,” dedi Bell.</p>

    <p>“Gitmeden önce bize şu Sabotajcı denen adamı kovalama işi nasıl gidiyor anlatır mısın?” dedi Kincaid.</p>

    <p>“Çok iyi,” dedi Hennessy, Bell’in yerine. “Bell o alçak radikalin her hamlesini önledi.”</p>

    <p>Bell parmaklarıyla koltuğun kenarını tıklattı. “Tahtaya vurun efendim. Son olaylarda şansımız yaver gitti.”</p>

    <p>“Eğer onu durdurduysan, görevin bitti demektir,” dedi Kincaid.</p>

    <p>“Görevim o asıldığı zaman bitecek. O adam bir katil. Binlerce insanın hayatını tehdit ediyor. Kaç kişi çalıştırıyorum demiştiniz Bay Hennessy?”</p>

    <p>“Yüz bin.”</p>

    <p>“Bay Hennessy çok alçakgönüllüdür,” dedi Kincaid. “Bütün işletmelerini sayacak olursak, bir milyonun üstünde işçi çalıştırıyor.”</p>

    <p>Bell, Hennessy’ye baktı. Demiryolu başkanı bu iddiayı doğrular gibiydi. Bell hayranlık duydu. Ekspres yolu bitirmek için onca zorluk yaşamasına rağmen, yaşlı adam bir yandan imparatorluğunu büyütmeyi sürdürüyordu.</p>

    <p>“Şu an ne yaptığı hakkında bir fikrin var mı?”</p>

    <p>Bell soğuk bir gülümsemeyle ona baktı. Aklına Kincaidle poker masasındaki konuşmaları geldi. “Sizin tahmininiz nedir, senatör?”</p>

    <p>Kincaid de soğuk bir gülümsemeyle karşılık verdi. “Bir dedektifin benden daha iyi bir tahminde bulunacağını sanıyordum.”</p>

    <p>“Tahmininizi söyler misiniz?”</p>

    <p>“Bence, Cascade Kanyonu Köprüsü’ne saldıracaktır.”</p>

    <p>“Bu nedenle de köprü çok sıkı korunuyor,” dedi Hennessy. “Oraya saldırması için bir ordu gerekir.”</p>

    <p>“Neden köprüye saldıracağını düşünüyorsunuz?” diye sordu Bell.</p>

    <p>“Bu sabotajcı, anarşist mi, yabancı mı, grevci mi her kimse, en ağır hasarı nerede verebileceğini bilir; bu çok açık. Adamın bir mühendis olduğu çok belli.”</p>

    <p>“Bu benim de aklımdan geçmedi değil,” dedi Bell hemen.</p>

    <p>“Ama doğru yere bakın Bay Bell. Bir inşaat mühendisi arayın”</p>

    <p>“Sizin gibi biri mi?”</p>

    <p>“Ben olamam. Size geçen gün söylediğim gibi, ben mühendislik eğitimi gördüm ve işi bilirim, ama hiçbir zaman iyi bir mühendis olamadım.”</p>

    <p>“Sizce parlak bir mühendis nasıl olur, senatör?”</p>

    <p>“Güzel soru Bay Bell. İyisi mi, bu soruyu parlak bir mühendis olan Bay Mowery’ye soralım.”</p>

    <p>Genellikle konuşkan bir insan olan Mowery, Bell’in onunla köprünün gölgesinde konuştuğu andan beri çok suskundu. Kincaid’e sabırsızlık ifade eden bir el hareketiyle karşılık verdi.</p>

    <p>Kincaid bu defa Hennessy’ye döndü. “Daha iyisi, bu soruyu demiryolu başkanına yöneltelim. Sizce parlak bir mühendis nasıl olur Bay Hennessy?”</p>

    <p>“Demiryolu mühendisliği eğimi ve suyu yönetmekten ibarettir. Yol yatağı ne kadar düz olursa, trenin de o kadar hızlı gider.”</p>

    <p>“Ya su?”</p>

    <p>“Eğer yolunu değiştirmezsen, su senin yol yatağını silip süpürmek için her şeyi yapar.”</p>

    <p>“Soruyu bir de siz cevaplayın senatör” dedi Bell. “İyi bir mühendis nasıl olur?”</p>

    <p>“Gizlilik,” dedi Kincaid.</p>

    <p>“Gizlilik mi?” dedi Hennessy, Bell’e şaşkın bir ifadeyle bakarak. “Sen neden söz ediyorsun Kincaid?”</p>

    <p>“Gizleme. Sır tutma. Kurnazlık.” Kincaid gülümsedi. “Her proje uzlaşma gerektirir. Kuvvete karşılık ağırlık. Hıza karşılık maliyet. Bir mühendis birini avucuna alırken başka birinden vazgeçmek zorundadır. Parlak bir mühendis bu uzlaşmayı gizleyebilendir. Onun eserinde bunu göremezsiniz. Örneğin, Bay Mowery’nin köprüsü. Benim sıradan mühendis gözümde onun uzlaşmaları görünmezdir. Sadece köprü görünür.”</p>

    <p>“Saçma,” diye homurdandı Mowery. “Sadece matematik söz konusu.”</p>

    <p>Bell, yaşlı mühendise döndü. “Ama daha geçen gün siz, bana mühendisliğin uzlaşma olduğunu söylemiştiniz. Siz ne dersiniz efendim? Sabotajcı parlak bir mühendis mi?”</p>

    <p>Mowery dalgın bir hareketle sakalının ucunu tuttu. “Sabotajcı bu ana kadar jeoloji, patlayıcılar, yol yatağı ve lokomotifler hakkında bilgi sahibi olduğunu gösterdi. Eğer mühendis değilse bile, bir mühendis kadar bilgisi var.”</p>

    <p>O sırada kürk mantosu içinde Emma Comden geldi. Kürk yaka güzel yüzünü sarmıştı. Başında çapkınca yatık duran kürk şapkasıyla siyah gözleri ışıl ışıldı.</p>

    <p>“Osgood gelsene. Hat boyunca yürüyüş yapalım.’’</p>

    <p>“Neden ki?”</p>

    <p>“Yıldızları seyredelim.”</p>

    <p>“Yıldız mı? Yağmur yağıyor.”</p>

    <p>“Yağmur dindi. Gökyüzü pırıl pırıl.”</p>

    <p>“Hava çok soğuk,” diye yakındı Hennessy. “Hem zaten, Lillian o lanet sigarasını söndürüp not defterini alır almaz göndermem gereken telgraflar var. Kincaid, Bayan Comden’i yürüyüşe çıkarır mısın, lütfen?”</p>

    <p>“Elbette. Her zamanki gibi şeref duyarım.” Kincaid, paltosunu aldıktan sonra Bayan Comden’in koluna girmesini bekledi. Sonra birlikte merdivenlerden yol yatağına indiler.</p>

    <p>Bell bir an önce Marion’a kavuşmak için can atıyordu; ayağa kalktı. “Eh, ben de sizi işinizle baş başa bırakayım efendim. Yatmaya gidiyorum.”</p>

    <p>“Bir dakika oturuver ... Lillian, bize izin verir misin?”</p>

    <p>Lillian bir an şaşırdı, ama tartışmadan kompartımanına gitti.</p>

    <p>“İçki?”</p>

    <p>“Yeterince içtim efendim, teşekkür ederim.”</p>

    <p>“Nişanlın harika bir kadın.”</p>

    <p>“Sağ olun, efendim. Kendimi çok şanslı hissediyorum.” Birazdan ne kadar hissettiğimi de ona göstereceğim, diye geçirdi içinden.</p>

    <p>“Bana karımı hatırlatıyor... oda muhteşem bir kadındı. Şu arkadaşın Abbott hakkında ne düşünüyorsun?”</p>

    <p>Bell şaşırdı. “Archie’yle üniversite yıllarından beri arkadaşız.”</p>

    <p>“Nasıl bir adamdır?”</p>

    <p>“Neden sorduğunuzu öğrenmem gerek. O benim arkadaşımdır.”</p>

    <p>“Anladığım kadarıyla kızım ona ilgi duyuyor.”</p>

    <p>“Bunu size, Lillian mı söyledi?”</p>

    <p>“Hayır. Başka bir kaynaktan öğrendim.”</p>

    <p>Bell bir an düşündü. Bayan Comden New York’ta yoktu, Hennessy’yle birlikte batıda kalmıştı. “Arkadaşım hakkında bilgi istediğinize göre, size bunu kimin söylediğini sormak zorundayım.”</p>

    <p>“Kincaid. Başka kim olur ki? Kızım, Abbott’la tanıştığında Kincaid de onunla birlikteydi. Şunu anlamanı isterim Bell, Kincaid’in kızımı elde etmek için rakiplerine her türlü çamuru atacağının farkındayım. Ama kızımı elde etmesi için önce beni öldürmesi gerekir.”</p>

    <p>“Lillian da böyle düşünüyor” dedi Bell belli belirsiz gülümseyerek.</p>

    <p>“Ne var ki,” diye devam etti Hennessy. “Bu başkanlık konusu ortaya yeni çıktı. Galiba Kincaid’i hafife almışım...” Hayretler içinde başını iki yana salladı. “Hep söylediğim gibi, Beyaz Saray’da Theodore Roosevelt yerine bir maymunun oturmasını tercih ederim. Demek ki, bir şey dilerken dikkatli olmamız gerekiyor. Ama hiç değilse, Kincaid, benim maymunum olur.”</p>

    <p>“Beyaz Saray’da bir maymunun oturmasını kabul edebilirseniz, o maymunun damadınız olmasını da kabul eder misiniz?”</p>

    <p>Hennessy bu soruyu cevaplamadı. “Arkadaşın Abbott hakkında sorular soruyorum, çünkü kızımın taliplerini tarttığım zaman seçeneklerimi bilmek isterim.”</p>

    <p>“Peki, efendim. Şimdi anlıyorum. Size bildiğim kadarını anlatayım. Archie Abbott -Archibald Angell Abbottmükemmel bir dedektif, kılık değiştirme üstadı, yumruğu sıkı, çok iyi bıçak kullanan, ateşli silahlarda çok usta bir adamdır ve son derece sadık bir arkadaştır.”</p>

    <p>“Yani birlikte yola çıkılabilecek biri mi?” diye sordu Hennessy gülerek.</p>

    <p>“Kesinlikle.”</p>

    <p>“Peki, hayat koşullan? Kincaid’in söylediği kadar yoksul mu?”</p>

    <p>“Archie, dedektif maaşıyla geçiniyor,” dedi Bell. “Ailesi 1893 Panik Dönemi’nde her şeyi kaybetti. Annesi, Archie’nin eniştesinin evinde kalıyor. Panik öncesinde, o günlerdeki köklü New York aileleri gibi bir hayli varlıklıydılar; güzel bir semtte güzel bir evleri vardı”</p>

    <p>Hennessy gözlerini kısıp Bell’e baktı. “Bir servet avcısı olabilir mi?”</p>

    <p>“Archie, iki defa çok zengin genç hanımlarla evlenebilecekken vazgeçti. O kızların anneleri, kızlarının Abbott’Iar gibi saygın bir aileye gelin gitmesi için ellerinden gelen her şeyi yaptılar. Bunlardan biri, buharlı gemi filosu olan zengin bir armatörün tek çocuğuydu, diğerinin babasıysa tekstil imparatoruydu. İkisinde de iş, Archie’nin ‘evet’ demesine bakıyordu. Her iki durumda da kızların babalan Archie’ye isterse şirkette iş vereceklerini ya da sadece ona maaş bağlayacaklarını söylemişlerdi.”</p>

    <p>Hennessy delici bakışlarla Bell’i süzüyordu. Bell gözlerini kaçırmadı.</p>

    <p>Biraz sonra Hennessy, “Açıksözlülüğün için teşekkür ederim Bell. Benim daha ne kadar yaşayacağım belli değil, kızımın da başka kimsesi yok. Ölmeden önce onun iyi durumda olduğunu görmek isterim,” dedi.</p>

    <p>Bel ayağa kalktı. “Lillian, Archie Abbott’tan daha kötüsüyle de evlenebilir.”</p>

    <p>“Amerika Birleşik Devletlerinin ‘First Lady’si’ olma fırsatını da kaybedebilir,” dedi Hennessy.</p>

    <p>“Lillian çok yetenekli bir genç kadın,” dedi Bell. “Karşısına çıkacak her durumla başa çıkabilir.”</p>

    <p>“Onun zorluk çekmesini istemiyorum.”</p>

    <p>“Elbette istemezsiniz. Hangi baba ister? Şimdi, izninizle ben, size bir soru sorayım efendim.”</p>

    <p>“Sor.”</p>

    <p>Bell tekrar oturdu. Bir an önce Marion’a kavuşmak için can atıyordu, ama cevaplanması gereken bir soru da içini kemiriyordu.</p>

    <p>“Senatör Kincaid’in seçilme ihtimali olduğuna gerçekten inanıyor musunuz?”</p>

    <p>Charles Kincaid ve Emma Comden özel trenin hiç durmadan tıslayan lokomotifinin yanından sessizce yürüyüp istasyon alanından ve elektrik lambalarının aydınlığından çıktılar. Sonra yeni temizlenmiş orman yoluna inip, yürümeye devam ettiler.</p>

    <p>Temiz dağ havasında yıldızlar pırıl pırıl parlıyordu. Samanyolu karanlığın içinde beyaz bir nehir gibi görünüyordu. Bayan Comden Almanca konuşmaya başladı; kürk yakası sesinin boğuk çıkmasına neden oluyordu.</p>

    <p>“Dikkat et, şeytanın kuyruğunu fazla çekme.”</p>

    <p>Kincaid İngilizce karşılık verdi. Yıllarca Almanya’da mühendislik okuyup, Bağdat Demiryolu’nu inşa eden Alman inşaat şirketlerinde çalışmış olduğu için Almancası Bayan Comden’inki kadar iyiydi, ama birisinin onu, Osgood Hennessy’nin metresiyle yabancı bir dilde konuştuğunu ispiyonlamasını göze alamazdı.</p>

    <p>“Kim olduğumuzu ve ne istediğimizi anlayamadan onları alt edeceğiz,” dedi.</p>

    <p>“Ama hangi hamleyi yapsan Isaac Beli, seni püskürtüyor.”</p>

    <p>“Bell sıradaki planımı asla tahmin edemez,” dedi Kincaid biraz bozularak. “Sona çok yaklaştım Emma. Berlin’deki bankerlerim, Southern Pacific Şirketi’ni iflas ettirdiğim anda harekete geçmek üzere hazır bekliyorlar. Gizli şirketlerim Southern Pacific’i üç kuruşa satın alacaklar ve ben de Amerika’dakİ bütün demiryollarının çoğunluk hisselerini elde edeceğim. Hennessy’nin kurduğu imparatorluk sayesinde kimse beni durduramaz.”</p>

    <p>“Isaac Bell budala değil. Osgood da değil.”</p>

    <p>“İkisi de saygı duyulacak düşmanlar” diye kabul etti Kincaid. “Ama daima birkaç adım arkamdan geliyorlar.” Yüksek sesle söylemedi, ama içinden, Philip Dow eğer hâlâ formundaysa zaten Bell sabaha çıkmaz, diye geçirdi.</p>

    <p>“Seni uyarayım; Franklin Mowery köprüsü konusunda giderek kuşkulanıyor.”</p>

    <p>“Çok geç, artık bir şey yapamaz.”</p>

    <p>“Bana gittikçe daha temkinsiz oluyorsun gibi geliyor. Böyle gidersen seni yakalayacaklar.”</p>

    <p>Kincaid başını kaldırıp yıldızlara baktı. “Yakalayamazlar. Gizli silahlarım var.”</p>

    <p>“Neymiş o gizli silahların?”</p>

    <p>“Her şeyden önce sen varsın Emma. Onların ne tasarladıklarını bana söylüyorsun.”</p>

    <p>“Peki, benim elime ne geçiyor?” diye sordu Emma Comden.</p>

    <p>“Kazandığımız zaman, paranın satın alabileceği her şey.”</p>

    <p>“Ya paranın satın alamayacağı bir şey veya birisini istersem?”</p>

    <p>Kincaid güldü. “Bana olan talep çok artacak. Sıraya girmek zorunda kalırsın.”</p>

    <p>“Sıraya mı?” Emma Comden başını kaldırıp yıldızlara baktı. Gözleri simsiyah parlıyordu. “Öbür silahın neymiş?”</p>

    <p>“Bu bir sır,” dedi Kincaid.</p>

    <p>Çok az ihtimalle de olsa, Bell bu geceki saldırıdan kurtulursa, “Lillian Gölü” hakkında Emma’ya bile bir şey söylemeyi göze alamazdı.</p>

    <p>“Benden sır mı saklıyorsun?” diye sordu Emma.</p>

    <p>“Gücenme. Biliyorsun ki, bana ihanet edebilecek imkânı verdiğim tek kişi sensin.”</p>

    <p>Ona, Philip Dow’dan bahsetmeye de gerek görmedi. Tıpkı, Dow’a Emma’yla yıllar önce, daha Hennessy’nin metresi olmadan önce başlayan ilişkilerinden hiç söz etmediği gibi...</p>

    <p>Emma’nın dudakları buruk bir gülümsemeyle yayıldı. “Senden daha kötü bir erkek tanımadım Charles. Ama sana hiçbir zaman ihanet etmem.”</p>

    <p>Kincaid, onları görebilecek kimse var mı diye bir kez daha etrafına bakındı. Sonra da kolunu kadının kürk mantosu içine sokup onu kendine çekti. Emma’dan en küçük bir direnç gelmemesi onu hiç şaşırtmadı. Kürk mantosunun altında çırılçıplak oluşu da...</p>

    <p>“Ne varmış bakalım burada?” dedi arzulu sesiyle.</p>

    <p>“Hattın ön kısım,” dedi Bayan Comden.</p>

    <p><span>&nbsp;</span></p>
  </div>
</body>
</html>
