<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />

  <title></title>
</head>

<body id="Sabotajc-" xml:lang="tr-TR">
  <div>
    <h1 class="para-style-override-2">31</h1>
  </div>

  <div>
    <p>Şafak sökerken bin tane işçi ekspres yol inşaatı kampında huzursuzca beklemekteydi. Buhar püskürten bir lokomotifin arkasındaki tahta koltuklu yirmi vagon bomboş duruyordu. Adamlar, trenin içine girmektense soğuk yağmur altında dikilmeyi tercih ediyorlardı.</p>

    <p>“İnatçı serseriler!” diye bağırdı Hennessy, onları özel vagonundan öfkeyle seyrederken. “Valiye telgraf çek Lillian. Bu düpedüz isyandır.”</p>

    <p>Lillian Hennessy parmaklarını telgraf maniplesine yerleştirdi. Mesajı göndermeden önce Isaac Bell’e döndü. “Yapabileceğiniz hiçbir şey yok mu?”</p>

    <p>Bell’e göre yağmurun altında dikilmiş o adamlar hiç de inatçı değillerdi. Sadece korkmuş görünüyorlardı. Korktukları için de utanmaktaydılar ki, bu da onların aslında ne kadar cesur olduklarını gösteriyordu. Sabotajcı, dinamitle tren çarpıştırarak ve yangın çıkartarak masum insanların hayatına kıymıştı. Her saldırısı sonunda ölümler ve yaralanmalar oluyordu. Raydan çıkan tren, tünelin çökmesi, Coast Line Limited’in başına gelenler, kontrolsüz üstü açık yük vagonlarının kampın içine dalışı ve New Jersey’deki korkunç patlama birçok insanın hayatına mal olmuştu.</p>

    <p>“Devriyeler rayları karış karış kontrol ettiler,” dedi Bell cevap olarak. “Onların zaten yapmış oldukları dışında başka ne yapabilirim, bilmiyorum. Geriye lokomotifin önünde oturup yola bakmam kalıyor...”</p>

    <p>Bu sözün üzerine Bell topukları üstünde dönüp Hennessy’nin vagonundan çıktı, hızlı adımlarla kalabalığın içine daldı ve merdivenden işçi treninin kömür vagonuna geçti, Kömür yığını üstünden geçerek lokomotif kabininin çatısına atladı. Bulunduğu yerden alanın tamamına yayılmış olan asık suratlı işçilerin tamamını görebiliyordu. Adamlar, onu görünce sustular. Bine yakın yüz, lokomotifin tepesinde duran beyaz takım elbiseli adamı seyrediyordu.</p>

    <p>Bell bir zamanlar Atlanta Fuarı’nda ünlü hatip William Jennings Bryan’ın bir kalabalığa hitap edişini izlemişti. En önde durduğu yerde, Bryan’ın ne kadar yavaş konuştuğunu görüp hayretler içinde kalmıştı. Daha sonra Bryan, ona neden bu şekilde konuştuğunu açıklamıştı: Kelimeler havada hareket ederken birbirlerine kenetleniyor, kalabalığın en arkasına ulaştığında normal bir tempoya varıyordu.</p>

    <p>Bell ellerini havaya kaldırdı. Sesini iyice yükseltti ve çok yavaş konuştu. Ama söylediği her kelime ona bakan yüzlere meydan okur gibiydi.</p>

    <p>“Ben gözcülük yapacağım.”</p>

    <p>Bell ağır ağır elini ceketine götürdü.</p>

    <p>“Bu lokomotif tepeyi tırmanıp hattın başına kadar gidecek.”</p>

    <p>Bell yavaş bir hareketle Browning tabancasını çıkardı.</p>

    <p>“Yol boyunca lokomotif mahmuzu0 kısmında olacağım.”</p>

    <p>Tabancayı havaya doğrulttu.</p>

    <p>“En küçük bir tehlike gördüğüm anda bu tabancayı ateşleyip makiniste işaret vereceğim.”</p>

    <p>Tetiği çekti. Silah sesi etraftaki binalardan yankılandı.</p>

    <p>‘’Makinist bu sesi duyacaktır.”</p>

    <p>Bell bir kez daha ateş etti.</p>

    <p>“O zaman treni durduracaktır.”</p>

    <p>Bell silahı hâlâ havada tutarak konuşmaya devam etti.</p>

    <p>“Benimle bu trene binmek istemeyenlere Cascade Dağlarının en korkak adamları olduklarını söyleyecek değilim.”</p>

    <p>Bir el daha ateş etti.</p>

    <p>“Ama şu kadarını söyleyeyim... Bu trene binmek istemeyen kim varsa geldiği yere dönsün, anasının kucağında otursun.”</p>

    <p>Kalabalıktan bir kahkaha sesi yükseldi. Trene doğru çekingen bir hareket başlar gibiydi. Bir an için Bell, onları ikna edebildiğini sandı. Ama o anda öfkeli bir ses gümbürdedi. “Sen hiç hat ekibinde çalıştın mı?” Bunu başka bir öfkeli ses izledi. “Bir terslik olduğunu sen nasıl anlayacaksın?” Derken iriyarı, kırmızı suratlı, mavi gözlü bir adam; kömür vagonunun merdiveninden çıkıp lokomotifin tepesinde Bell’in durduğu yere geldi. “Adım Malone. Ben hat ekibi şefiyim.”</p>

    <p>“Ne istiyorsun Malone?”</p>

    <p>“Demek ki, sen lokomotif mahmuzu kısmında olacaksın, öyle mi? Daha bunun adının motor pilotu olduğunu bile bilmiyorsun, bir de rayların üstünde bizi havaya uçuracak şeyi mi fark edeceksin? Lokomotif mahmuzuymuş... olur şey değil. Ama hakkını vermem gerek. Yürekliymişsin.”</p>

    <p>Hat şefi nasırlı elini Bell’e uzattı.</p>

    <p>“Ben de senin yanında gideceğim.”</p>

    <p>İki adam herkesin görebileceği şekilde el sıkıştı. Sonra, Malone vapur düdüğü gibi sesiyle kalabalığa seslendi.</p>

    <p>“Aranızda Mike Malone bir terslik görürse fark etmez diyecek kimse var mı?”</p>

    <p>Bunu diyecek kimse yoktu.</p>

    <p>“Anasının kucağına dönmek isteyen var mı?”</p>

    <p>Bin kişiden neşeli kahkaha sesleri duyulduktan sonra isçiler trene binip tahta sıralara doluştular.</p>

    <p>Bell ve Malone aşağıya inip lokomotifin takoz biçimindeki pilot kısmına çıktılar. Lokomotif farının altında, iki yanda ancak ayakta durabilecek kadar yer vardı. Makinist, kondüktör ve ateşçi talimat almak için yanlarına geldiler.</p>

    <p>“Hızımızın ne olmasını istersiniz?” diye sordu makinist.</p>

    <p>“Uzmana sor,” dedi Bell.</p>

    <p>“Saatle on beş kilometreyi aşma,” dedi Malone.</p>

    <p>“On beş mi?” dedi makinist şaşırarak. “O hızla tünele varmamız iki saat sürer”</p>

    <p>“Uçurumdan aşağıya kestirmeden gitmeyi mi yeğlersin?”</p>

    <p>Tren ekibi tekrar kabine döndü.</p>

    <p>“O tabancayı hazır tut bayım,” dedi Malone. Sonra Bell’e bakıp gülümsedi. “Unutma, eğer bir mayının veya gevşek rayın üstünden geçersek, bunun etkisini ilk yaşayan ikimiz olacağız.”</p>

    <p>“Bunu ben de düşünmedim değil,” dedi Bell. “Ama son iki gündür bu hat karış karış denetlendi. Drezinle, yaya olarak, at üstünde.”</p>

    <p>“Göreceğiz,” dedi Malone gülümsemesi solarken. “Bununla bakmak ister misin?” diye sordu Bell, ona Cari Zeiss dürbününü uzatarak.</p>

    <p>“Hayır, sağ ol,” dedi Malone. “Yirmi yıldan beri hattı bu gözlerle denetlerim. Bugün yeni bir şey denemek için doğru zaman değil.”</p>

    <p>Bell dürbün kayışını boynuna astı; böylece uyarı atışı yapmak için tabancasını çekerken dürbünü bırakabilecekti.</p>

    <p>“Yirmi yıl mı? O halde bana sen söyle Malone. Nelere bakmam gerekiyor?”</p>

    <p>“Rayları traverslerde tutan somunların eksikliği. Rayları birleştiren bağlama lamaları. Raylarda kırıklık. O alçağın mayın döşeme ihtimaline karşı kırma taşlarda kazıntı izleri. Ray yolu yeni yapıldı. Görünüşü düzgün olmalı, tümsek veya çukur olmamalı. Bağların üstünde gevşek taş var mı diye bak. Bir dönemece gelirken özellikle çok dikkatli ol, çünkü bu sabotajcı dönemeçlerde makinistin bir şey gördüğü takdirde duracak zamanı olmadığını bilir.”</p>

    <p>Bell dürbününü gözlerine götürdü. Bin tane işçiyi hayatlarını tehlikeye atmaları için ikna ettiğinin farkındaydı. Malone’nin de dediği gibi, bir saldırı anında en fazla zarar görecek kişiler ikisi olacaktı. Ama sadece ilk başta. Raydan çıktıkları takdirde hepsi ölürdü.</p>
  </div>
</body>
</html>
