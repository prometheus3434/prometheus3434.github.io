<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />

  <title></title>
</head>

<body id="Sabotajc-" xml:lang="tr-TR" xmlns:xml="http://www.w3.org/XML/1998/namespace">
  <div>
    <h1 class="para-style-override-2">58</h1>
  </div>

  <div>
    <p>Charles Kincaid bu kez kalbine saplamak için kılıcını geri çekti.</p>

    <p>“Silahımın zaafını bilmiyor değildim,” dedi. “Darbeye karşı dayanacak şekilde yapılmadı. Bu yüzden yanımda hep yedeğini de bulunduruyorum.”</p>

    <p>“Ben de,” dedi Bell. Elini iç cebine götürüp, daha önce yerden aldığı Kincaid’in Derringer’ini çıkardı. Kana bulanmış küçük tabanca elinden kayacak gibiydi. Bell’in bilinci gidip geliyordu. Bütün dikkatini toplayıp Kincaid’in geniş göğsüne odaklandı ve ateş etti.</p>

    <p>Kincaid şaşkın bir halde geriledi. Kılıcı elinden düştü. Güzel yüzü öfke içinde büzülürken lokomotiften dışarıya, rayların üstüne düştü.</p>

    <p>Bell ayağa kalkmaya çalışıyor, ama bacaklarının üstünde durmakta zorlanıyordu. Çok aşağılardan, köprünün altından telaşla haykıran adamların sesini duydu. Sürünerek kabinin arka kısmına geçti. Oradan bakınca ayaklarda çalışan dehşet içindeki işçileri gördü. Nehrin yukarısında Sabotajcinın barajı nihayet çökmüştü ve şiddetli bir taşkın geliyordu.</p>

    <p>İçi kütüklerle ve ağaç gövdeleriyle dolu, bir ev yüksekliğindeki beyaz bir dalga, nehri bir kıyısından diğerine kadar kaplıyordu. İşçiler bağıra çağıra elektrik dinamolarını su seviyesinin üstünde tutmaya çalışırlarken mavnalardan biri alabora oldu. Lambalar birden karardı.</p>

    <p>Bell fren çubuğuna tutunarak doğrulmaya çalıştı.</p>

    <p>Köprü lokomotifi sallıyor, kömür vagonlarından göğe doğru alevler yükseliyordu. Yanan treni oradan çekerse köprüyü yanmaktan kurtarırdı. Ne var ki, cesedi rayların arasında yatan Sabotajcı yine kazanmış olacaktı. Bell treni köprüden çekerse, dengeyi sağlayan ağırlığı da kaldırmış olacak, taşkın suları köprüyü çökertecekti. Treni çekmezse köprü yanacaktı. Daha şimdiden, traverslerde için için yanan katran ruhunun kokusunu duyuyordu.</p>

    <p>Tek çözüm bir uzlaşma sağlamaktı.</p>

    <p>Bell treni geriye doğru hareket ettirerek köprünün ucuna getirdikten sonra tırabzana tutunarak lokomotiften indi. Makas işçilerinden biri yanan trene korku içinde bakarak, “Treni yan hatta çekmeniz için makasları açıyoruz,” dedi.</p>

    <p>“Hayır, bana alet verin. Bir levye ve somun kerpeteni lazım.”</p>

    <p>“Bütün istasyonu yakmadan treni kenara çekmemiz gerekiyor.”</p>

    <p>“Tren burada kalsın,” diye emretti Bell. “Onu birazdan kullanacağım. Şimdi lütfen, bana o aletleri getir.”</p>

    <p>Makasçı koşarak gidip birkaç dakika sonra döndü. Bell somun kerpeteni ve ağır levyeyi alıp, yarasının izin verdiği hızla köprüde yürüdü. Yolda Sabotajcı’nın raylar arasında hareketsiz yatan cesedini gördü. Tren onun üstünden geçmiş, ama vücudu tekerleklerin arasında kaldığı için ezilmemişti. Bell köprünün neredeyse öbür ucuna kadar gidip çömeldi ve rayları tutan bağlama lamalarındaki somunları sökmeye başladı.</p>

    <p>Üstündeki tren çekildikten sonra köprü artık daha fazla sallanmaya başlamıştı. Aşağıya bakınca, Cascade Kanyonu Nehri’nin kasırga içindeki okyanus gibi göründüğünü düşündü. Birbiri ardına somunları sökerken hem oksijen yetersizliği, hem de kan kaybından başı dönüyordu.</p>

    <p>Şimdi kim Sabotajcı oldu, diye düşündü. Saflar değişmişti. Van Dorn Dedektiflik Şirketi’nin baş soruşturmacısı olan Isaac Bell giderek tükenen gücünün son damlasıyla bir treni raydan çıkarmaya çalışıyordu.</p>

    <p>Nefes alması iyice zorlaşmıştı; göğsündeki yaradan akan kanın kabarcık yaptığını gördü. Eğer, Kincaid’in kılıcı göğüs boşluğunu deldiyse ve bir an Önce bir doktor müdahalesi olmazsa, çok geçmeden o boşluk kanla dolar ve ciğeri iflas ederdi. Ama daha önce bütün bir rayı yerinden sökmesi gerekiyordu.</p>

    <p>Yarası Bell’inki kadar ciddi değildi, ama Sabotajcı en az onun kadar kararlıydı. Bell elinde somun kerpeteniyle yanından geçerken kendine gelmişti. Şimdi, iki kaburgası arasına saplanmış kurşuna aldırmadan, iki büklüm haliyle kömür trenine doğru koşuyordu. Dedektifin elinde somun sökücüyü görünce niyetini anlamıştı. Bell yanan treni raydan çıkararak nehre yuvarlamak ve bu sayede zayıf köprü ayaklarına gelecek olan taşkın sularının yönünü değiştirmek istiyordu.</p>

    <p>Lokomotife varınca hemen kabine tırmandı ve yanma odasına birkaç kepçe kömür attı.</p>

    <p>“Hey, ne yapıyorsun orada?” dedi bir makasçı, işçi kabine çıkmaya hazırlanırken. “Bay Bell trenin burada kalmasını istedi.”</p>

    <p>Kincaid otomobilinden aldığı uzun namlulu revolverini çıkarıp adamı vurdu. Sonra da lokomotifi hareket ettirdi. Arkasındaki kömür vagonlarıyla birlikte köprüye çıktı. Sabotajcı, far ışığında hâlâ somun sökmek için uğraşan Belli gördü.</p>

    <p>Ağır kömür treni köprüyü sarsan titreşimleri azaltmıştı. Değişikliği fark eden Bell başını kaldırıp bakınca, lokomotif farının kör edici ışığını gördü ve küçük tabancayla yaptığı atışın Charles Kincaid’i öldürmemiş olduğunu anladı.</p>

    <p>Lokomotif onun üstüne doğru geliyordu. Rayların sarsıldığını hissetti. Artık kabin penceresinden uzanan Kincaid’in nefret saçan yüzünü de görebiliyordu. Kincaid zaferinden emin, sırıtıyordu. Bell trenin hızlandığını fark etti.</p>

    <p>Bell traversin üstündeki son somunu da söktükten sonra, bütün ağırlığıyla levyeye dayanıp, Kincaid onu ezmeden önce gevşemiş rayı yerinden kaldırmaya çalıştı.</p>

    <p>Lokomotifin ön tekerlekleri Bell’in rayı üstüne ulaştı. Motorun ağırlığı, rayı hâlâ yerinde tutuyordu. Bell gücünü son damlasına kadar kullanarak rayı bir santim daha itti.</p>

    <p>Lokomotif raydan çıkıp traverse dayandı. Bell eli hâlâ gaz kolunda olan Sabotajcı’nın yüzündeki zafer ifadesinin uçup, yerini ümitsizliğe bırakışını gördü. Yanan trenin köprüden çıkıp nehre uçacağını anlamıştı.</p>

    <p>Bell tam dönmüş kaçacakken lokomotifin ön kısmında bulunan V şeklindeki pilot kısmı ona çarptı. Çarpma onu lokomotifin önüne, köprünün kenarına kadar savurdu, ama son anda oradaki bir kirişe tutunmayı başardı. Tutunduğu telden lokomotifin aşağıya düşüşünü seyretti. Yükseklik bir hayli fazlaydı ve bir an sanki bütün tren havada asılı kalmış gibi oldu.</p>

    <p>Lokomotif ve elli vagon nehre düşünce çıkarı muazzam dalga iki yakayı da suya boğdu. Üstü açık yük vagonlarındaki yanan kömürler suyun altında bile sönmemişti. Fakat, vagonlar nehir yatağını bir ucundan diğerine kadar tıkayacak şekilde, küçük adacıklar halinde dizili kalmış, geride kalan kısmı taşkına karşı korumuştu. Taşkın sularının gücü ve etkisi azalmıştı.</p>

    <p>Cascade Kanyonu Köprüsü artık sallanmıyordu. Nehre düşen tren taşkının yönünü değiştirmişti. Bayılma eşiğindeki Isaac Bell elektrik lambalarının tekrar aydınlandığını, işçilerin köprü ayaklarını desteklemek için mavnalara doluştuğunu görebiliyordu.</p>

    <p><span>&nbsp;</span></p>
  </div>
</body>
</html>
