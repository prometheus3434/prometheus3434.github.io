<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />

  <title></title>
</head>

<body id="Sabotajc-" xml:lang="tr-TR" xmlns:xml="http://www.w3.org/XML/1998/namespace">
  <div>
    <h1 class="para-style-override-2">41</h1>
  </div>

  <div>
    <p>Bir saat sonra St. Louis’de, İtalya’dan kaçıp adım Francis Rizzo olarak değiştiren bir anarşistin bodrum katındaki dairesine bir telgraf geldi. Rizzo kapıyı Western Union ulağının yüzüne kapadıktan sonra zarfı açtı. Mesaj tek kelimeden ibaretti:</p>

    <p>“Şimdi.”</p>

    <p>Rizzo ceketini ve şapkasını giyip bir tramvaya atladı ve onu kimsenin tanımadığı bir semte giderek çeyrek galonluk bir kutu gazyağı aldı. Sonra başka bir tramvaya binip Mississippi Nehri yönüne gitti. İndikten sonra antrepoların bulunduğu bir semte yürüyüp rıhtım kenarındaki bir bara girdi. Bir bira ısmarlayıp sosis yedi; gözü hep giriş kapısındaydı. Antrepo işçileri günlük mesailerini bitirip de bara doluşmaya başladıkları anda Rizzo dışarı çıktı ve karanlık sokaklardan geçerek Union Pier &amp; Caisson Şirketi’nin ofisine doğru yürüdü.</p>

    <p>Binadan son çıkan memur kapıyı kilitliyordu. Rizzo sokağın karşısında durup ofislerin tamamen boşaldığından emin olana kadar bekledi. Sonra, aylar öncesinden planlandığı gibi, bir yan sokağa girdi; burada binanın arkasına uzanan dar bir geçit vardı. Gevşek bir döşeme tahtasını kaldırıp içinden, daha önce saklamış olduğu kısa levyeyi çıkardı ve pencereyi ka-nırtarak açtı. İçeri girdikten sonra üç katlı binanın en üst katına çıkan ahşap merdivenleri buldu. Üçüncü kata çıktıktan sonra birkaç pencere açtı; kutuyu açıp içindeki gazyağını yere döküp merdivenlerden aşağıya indi. Zemin kata gelince bir kibrit çakıp gazyağını tutuşturdu ve alevlerin kuru tahtayı sarışını seyretti. Tahtalar iyice tutuşana kadar bekledi. Sonra pen-cereden dışarı çıktı ve hava akımı olması için pencereyi açık bıraktı.</p>

    <p>Isaac Bell, Yılan Hattı trenine binip Cascade kasabasına indi. Briç Soares, Mowery’ye işinin çoğu zaman olduğu gibi geç bitebileceğini söylemişti. Her zamanki gibi yemeğini kasabada yedikten sonra geceyi köprü ayağının yanındaki nöbetçi barakalarından birinde geçirip, trende zaman kaybetmektense ertesi sabah işe erkenden başlayacaktı.</p>

    <p>Bell nöbetçi barakalarına vardığı zaman, sözde çok çalışan Soares’in işten erken ayrılmış olduğunu öğrendi.</p>

    <p>Nereye gittiğini kimse bilmiyordu.</p>

    <p>Nehrin aşağı kısmında, Cascade kasabasının biraz uzağında Hell’s Bottom adında barakalardan ve çadırlardan oluşan bir kasaba kurulmuştu. Varlığını; demir işçilerine, duvar işçilerine, Cascade Kanyonu Köprüsü’nü inşa eden sualtı işçilerine, Yılan Hattı’nı kuran demiryolu işçilerine ve East Oregon Kereste Şirketi işçilerine borçluydu.</p>

    <p>Eric Soares, Hell’s Bottom’a giderken tatlı bir heyecan içindeydi. Senatörden kopardığı parayla bu gece kasabanın en zengin adamı olacağından emindi. Senatörden ileride daha da çok para alacaktı. Soares aynı zamanda sırılsıklam âşıktı; ne var ki, bu onun için pek akıllıca bir şey değildi. Özellikle de bir fahişeye âşık olması... Akıllıca veya değil, ne zaman yaşlı Mowery’den kurtulabilse soluğu bu kadının yanında alıyordu. Şimdi, senatörün sayesinde bütün geceyi onun yanında geçirebilecekti.</p>

    <p>Hell’s Bottom’da üç sınıf genelev vardı.</p>

    <p>Üçüncü sınıf olanlar, kereste işçilerine ve katır sürücülerine hizmet verirdi. Bu adamlar cumartesi geceleri oraya gelebilmek uğruna içini oydukları kerestelerden yaptıkları kanolarla kayalık nehrin azgın sularında kürek çekip hayatlarını tehlikeye atarlardı.</p>

    <p>ikinci sınıf olan genelevlerin kadınları Yılan Hattı’yla gelen demiryolu ekiplerine hizmet verirlerdi. Hat işçileri cumartesi geceleri kasabaya iniyorlardı. Frenciler, kondüktörler ve lokomotif makinistleri vardiyalarına göre farklı zamanlarda bu evleri ziyaret ederlerdi.</p>

    <p>Sadece bir tane birinci sınıf işletme vardı. Gabriel’in evi diğerlerine göre, özellikle de batıda yeni kurulan kasaba standartlarına göre daha kibar bir yerdi ve bir işçinin rüyasında bile ödeyemeyeceği bir fiyat tarifesi vardı. Müşterileri; Cascade’nin önde gelen tüccarları ve işadamları, kır otelinde kalan zengin turistler ve yüksek maaşlarla çalışan kıdemli mühendisler, avukatlar ve demiryolunda çalışan müdürlerden oluşurdu.</p>

    <p>Madam Gabriel, artık devamlı müşterisi olan Eric Soares’i karşıladı.</p>

    <p>“Joanna’yı istiyorum,” dedi Soares.</p>

    <p>“Joanna meşgul efendim.”</p>

    <p>“Beklerim.”</p>

    <p>“İşi uzun sürecek,” dedi kadın.</p>

    <p>Soares budalaca bir kıskançlık duydu. Kesinlikle budalaca, dedi içinden. Ama duyduğu kıskançlık gerçekti ve nabzını hızlandırmış, nefes alışını zorlaştırmıştı.</p>

    <p>“Çok hoşunuza gidecek yeni bir kızımız var.”</p>

    <p>“Ben Joanna’yı bekleyeceğim.”</p>

    <p>Kızdırıldığı zaman Madam Gabriel’in gözlerinde başka hiçbir kadında görmediği kadar soğuk bir ifade belirirdi. Şimdiyse düpedüz buz kesmişti; genç yaşına rağmen oldukça tecrübe sahibi olan Eric, içinde korkuya yakın bir his duydu. Kadını daha fazla sinirlendirmekten çekinerek başını yana çevirdi.</p>

    <p>Kadın sıcak bir gülümsemeyle onu şaşırttı. “Bakın size ne diyeceğim, efendim. İşiniz bittikten sonra yüzüme bakıp bana çok memnun kalmadığınızı söylerseniz, yeni kız için sizden ücret almayacağım. Dahası, bütün samimiyetinizle bana, onun Joanna’dan daha iyi olmadığını söylerseniz de paranızı almayacağım. Ne kaybedersiniz?”</p>

    <p>Kaybedecek neyi vardı ki?</p>

    <p>Madam Gabriel’in fedaisi, onu evin arka tarafına götürdü, kapıyı tıklattıktan sonra sonuna kadar açtı. Eric pembe bir fenerle aydınlatılmış odaya girdi. Fedai arkasından kapıyı kapadı. Kereste işçileri gibi giyinmiş iki adam iki yandan üstüne çullandı.</p>

    <p>Nereden çıktığı belli olmayan bir tabanca namlusu kendini korumak için kaldırdığı elin yanından geçip kafatasına indi. Soares sanki kemikleri pelteleşmiş gibi bacaklarının çöktüğünü hissetti. Bağırmaya çalıştı. Başına bir çuval geçirip ellerini arkasından bağladılar. Tekme atmayı denedi. Kasığına müthiş bir darbe yedi. Nefesi kesilmiş, acıdan felç olmuş haldeyken ayak bileklerini de bağlayıp onu kaldırdılar ve evin dışına çıkardılar. Soares; bir eyerin üstüne yatırıldığını, ellerinin atın altından ayaklarına bağlandığını hissetti. Başındaki çuvala rağmen bağırdı. Kafasına bir kez daha vurulunca kendini kaybetti.</p>

    <p>Ellerini ve ayaklarını çözdükleri sırada kendine geldi; bu kez kollarını arkaya çekip, ellerini tekrar bağladılar. Başındaki çuvalı çıkarıp gözüne ışık tuttular. Işığın ardında sadece üstüne doğru eğilmiş iki gölge görebiliyordu. Burnuna su kokusu geldi ve bu suyun akmakta olduğunu işitti. İçinde su bulunan bir mahzen olabilirdi. Altından dere geçen bir değirmen gibi, diye düşündü. Kereste işçileri iyice sokuldular.</p>

    <p>“Yetimhanedeki bankacı arkadaşının adı ne?”</p>

    <p>“Cehenneme git,” dedi Eric Soares.</p>

    <p>Ayaklarından tutup onu baş aşağı buz gibi soğuk dereye soktular. Soares’in şaşkınlıktan nefes alacak vakti olmamıştı. Soluğu tükenince deli gibi çırpınmaya başladı. Bu çırpınışı sırasında gözlüğü kulaklarından sıyrılıp çıktı. Daha fazla dayanamayıp nefes aldı. Ağzına ve burnuna su doldu. Onu sudan çıkarıp, yüzü dereden birkaç santim yukarıda baş aşağıya tuttular.</p>

    <p>“Yetimhanedeki bankacı arkadaşının adı?”</p>

    <p>“Neden soruyorsunuz...” diye başladı, ama neden olduğunu pekâlâ biliyordu.</p>

    <p>Senatörü yanlış değerlendirmişti. Kincaid hiç de sandığı gibi kolay lokma değildi.</p>

    <p>Kereste işçileri, onu bir kez daha baş aşağıya suya hatırdılar. Bu defa nefes alacak zamanı olmuştu ve dayanabildiği kadar soluğunu tuttu. Bükülerek basını su üstüne çıkarmaya çalışınca onu daha derine hatırdılar ve tekrar nefes almak zorunda kalana kadar suyun içinde tuttular. Yine ağzına ve burnuna su doldu. Yukarı çıkardılar. Nefes almak için debeleniyor, öksürüyordu; ancak ciğerindeki suyu kustuktan sonra nefes alabildi. Soluması normale dönerken adamların konuştuklarını işitti. Soruyu bir daha sorabilmek için onu çıkardıklarını anladı.</p>

    <p>“Yetimhanedeki bankacı arkadaşının adı ne?”</p>

    <p>“Paul,” dedi zorlukla.</p>

    <p>“Soyadı?”</p>

    <p>“Ne yapacaksı...”</p>

    <p>“Soyadı?”</p>

    <p>Soares duraksadı. Yetimhanede ışıklar söndürüldükten sonra o ve Paul sırt sırta verip onlara saldıranlara karşı dövüşürlerdi. Adamların tekrar ayak bileklerini kavradıklarını hissetti. “Yapma!” diye haykırdı, ama bir kez daha suyun altındaydı; boğazı ve burnu yanıyordu, gözü kızardıktan sonra bütün dünyası karardı. Biraz sonra dışarı çektiklerinde var gücüyle bağırdı. “Paul Samuels! Paul Samuels! Paul Samuels!”</p>

    <p>“Nerede yaşıyor?”</p>

    <p>“Denver’da,” dedi Soares soluk soluğa.</p>

    <p>“Nerede çalışıyor?”</p>

    <p>“Bankada.”</p>

    <p>“Hangi bankada?”</p>

    <p>“First Silver. Ona ne yapacaksınız?”</p>

    <p>“Ona zaten yapacağımızı yaptık. Sadece doğru adama mı yaptığımızı kontrol ediyoruz.”</p>

    <p>Onu bir kez daha suya daldırdıklarında, Eric artık bunun son olduğunu biliyordu...</p>

    <p>Pulman vagonlarını aradılar, fakat kimse Franklin Mowery’nin asistanım bulamadı. Isaac Bell, Cascade kasabasını ve nehrin aşağısındaki Hell’s Bottom’u aramaları için demiryolu polislerini gönderdi. Ama bulacaklarını pek sanmıyordu. Bir ustabaşı ve birkaç Union Pier &amp; Caisson işçisi de ortadan kaybolmuştu.</p>

    <p>Bell doğruca Osgood Hennessy’ye gitti. “Köprü ayaklarını kontrol etseniz iyi olur,” dedi endişeyle. “Soares orada çalışıyordu”</p>

    <p>“Franklin Mowery oraya gitti bile,” dedi Hennessy. “Bütün sabah Union Pier’e telgraf çekti. Hâlâ bir cevap yok.”</p>

    <p>“Cevap alacağını da pek sanmam.”</p>

    <p>Bell, Van Dorn’un St. Louis ofisine bir telgraf çekti. Cevap hemen geldi. Union Pier &amp; Caisson Şirketi’nin merkez binası yanıp kül olmuştu.</p>

    <p>“Hangi saatte?” diye sordu Bell telgrafla.</p>

    <p>Gelen cevap, Sabotajcının içeriden bilgi edindiğinin kanıtıydı. Pasifik ve yerel saat arasındaki fark düşünülecek olursa, yangın için ilk alarmın, Bell’in, Mowery’ye Eric Soares’le ilgili kuşkularını söylemesinden yaklaşık iki saat sonra verildiği anlaşılıyordu.</p>

    <p>Mowery köprü ayakları hakkındaki endişelerini açıklamaya gittiği zaman Bell, Emma Comden’i Hennessy’nin yanında görmüştü. Ama birkaç dakika sonra Hennessy bir düzine ekspres yol mühendisini, Mowery’nin felaket tehdidi olarak gördüğü yere göndermişti. O halde, bunu bilen tek kişi Emma değildi. Ne var ki, Bell, bu güzel kadının yaşlı adamın yanında budala rolü yapıp yapmadığından emin olamıyordu.</p>

    <p>Bell, Mowery’yi aramaya gitti ve onu köprü ayaklarını koruyan nöbetçi barakalarından birinde buldu. Adamın gözleri yaşlıydı. Demiryolu polislerinin yemek yediği masanın üstünde projeler ve Eric Soares tarafından yazılmış rapor dosyalarından oluşan bir klasör vardı.</p>

    <p>“Sahteymiş,” dedi Mowery sayfaları çevirerek. “Sahte. Sahte. Sahte... Köprü ayaklan sağlam değil. Bir taşkın sırasında hepsi çöker.”</p>

    <p>Bell buna inanmakta zorlandı. Nöbetçi barakasında durduğu yerden bakınca köprüyü tutan devasa taş ayaklar kale gibi sağlam görünüyordu.</p>

    <p>Ama Mowery başıyla pencerenin dışında bir yeri işaret etti. En yakındaki ayağın yanında bağlı bir mavna vardı. O sırada mürettebat bir dalgıcı sudan çekip yüzündeki maskeyi çıkardı. Bell dalgıcın başındaki miğferin yeni bir Mark V olduğunu fark etti. Şirketin hiçbir masraftan kaçınmayışı, bu köprünün ne kadar önemli olduğunun başka bir göstergesiydi.</p>

    <p>“Ne demek istiyorsunuz?” diye sordu Bell.</p>

    <p>Mowery bir kurşunkalem bulduktan sonra suyun içindeki köprü ayağının resmini çizdi. Ayağın dibini kalemin ucuyla kâğıda bastırıp deldi.</p>

    <p>“Buna yatak aşınması deriz. Su, köprü ayağının biraz yukarısında bir yerde nehir yatağını oyduğu zaman bu aşınmanın etkisi ortaya çıkar. Birdenbire dayanak desteksiz kalır. Ayak ya bu çukura batar ya da büyük bir güç karşısında dayanamayarak çatlar... Evimizi kum üstüne inşa etmişiz.”</p>

    <p><span>&nbsp;</span></p>
  </div>
</body>
</html>
