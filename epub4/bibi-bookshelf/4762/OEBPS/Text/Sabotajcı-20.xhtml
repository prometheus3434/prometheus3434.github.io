<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />

  <title></title>
</head>

<body id="Sabotajc-" xml:lang="tr-TR" xmlns:xml="http://www.w3.org/XML/1998/namespace">
  <div>
    <h1 class="para-style-override-2">14</h1>

    <div>
      <br />
    </div>

    <p>“Önce ben gidiyorum, sen seyret.”</p>

    <p>Wally Kisley merdivenlere koştu.</p>

    <p>Uzun boylu işçi omzunda çuvalıyla kalabalığı yararak kendine yol açtı, yerdeki bir sarhoşun üstünden atlayıp Union Depot’a doğru hızla yürümeye devam etti. Pencereden bakan Mack Fulton, onun bu kalabalık içinde hiç yavaşlamadan istasyona doğru gidişini seyrediyordu.</p>

    <p>Wally aşağıya inip binadan dışarı çıktı. Kaldırıma vardığında başını kaldırıp baktı. Mack, ona hangi yöne gideceğini işaret etti. Wally koşmaya başladı. Arkadaşına el sallayarak adamı bulduğunu belirtince Mack de merdivenlerden koşarak indi; nabzı hızlanmıştı. Zaten günlerdir kendini iyi hissetmiyordu; şimdi de nefes almakta zorlanıyordu.</p>

    <p>Wally’ye yetiştiği zaman arkadaşı ona, “Kâğıt gibi bembeyaz oldun,” dedi. “İyi misin?”</p>

    <p>“Evet. Nereye gitti?”</p>

    <p>“Şu ara sokağa girdi. Galiba beni gördü.”</p>

    <p>“Eğer görüp de kaçtıysa, mutlaka bizim adamımızdır. Hadi yürü!”</p>

    <p>Mack nefes almaya çalışarak önden koştu. Ara sokak çamurluydu ve kötü kokuyordu. Bu yol kıvrılıp Yirmi Dördüncü Sokak’a çıkacağı yerde, sola dönüyor ve çelik panjurlu bir depo binasında son buluyordu. Binanın önünde, arkasında rahatça gizlenilebilecek büyük variller vardı.</p>

    <p>“Onu kıstırdık,” dedi Wally.</p>

    <p>Mack soluksuz kalmıştı. Wally dönüp arkadaşına baktı. Acı içinde yüzü gerilmişti. Göğsünü tutarak iki büklüm oldu ve çamurun içine devrildi. Wally yanma gidip diz çöktü. “Mack!”</p>

    <p>Mack’in gözleri büyümüş, rengi kül gibi olmuştu. Başını kaldırıp Wally’nin omzu üstünden baktı. “Arkanda!” diye mırıldandı.</p>

    <p>Wally koşan ayak seslerine doğru hızla döndü.</p>

    <p>Peşine düştükleri, resimdeki adama benzeyen ve gerçekten de Sabotajcı’ nın ta kendisi olan adam, elinde bir bıçakla hızla ona doğru koşuyordu. Wally kendi vücudunu arkadaşına siper ederek ceketinin içinden tabancasını çıkardı. Kurma horozlu revolverinin horozunu kaldırıp namluyu saldırgana doğrulttu. Yeni saldırı planlarını öğrenmek ve Sabotajcı’yı sorguya çekebilmek için onu öldürmektense, omzunu parçalamak için nişan aldı.</p>

    <p>Wally ateş edemeden metalik bir klik sesi duydu ve bıçağın ucu bir anda yüzünün önünde bitip, çelikten yansıyan ışıltıyı görünce donup kaldı. Sabotajcı hâlâ ondan bir metre uzaktaydı, ama çeliğin ucu gözüne girmeye başlamıştı bile.</p>

    <p>Sabotajcının kılıcı beynine girerken Wally Kisley’in son düşündüğü şey, teleskop gibi uzayan yaylı bıçaktan kılıç yapmış. Ben de her şeyi bilirim sanırdım, oldu.</p>

    <p>Sabotajcı, kılıcını dedektifin gözünden çıkarıp yerde yatan partnerinin boynuna sapladı. Adam zaten ölmüş gibi görünüyordu, ama riske girmenin bir anlamı yoktu. Kılıcı çıkarıp soğukkanlılıkla etrafına bakındı. Dedektiflerin ardından ara sokağa kimsenin gelmediğini görünce, kanlı kılıcı Mack’in cesedine sildi, sustasına basıp kısalttı ve tekrar çizmesinin içindeki kılıfına yerleştirdi.</p>

    <p>Hiçbir zaman hesaba katılamayacak bir tehlike atlatmıştı; zaten bu ihtimalleri göz önüne aldığı için daima çabuk ve bitirici şekilde davranmaya hazırlıklıydı. Kıl payı kurtulmak onu keyiflendirmişti. Devam, diye geçirdi içinden. Burada durmuş kutlama yapıyor diye, Overland Limited onu bekleyecek değildi.</p>

    <p>Ara sokaktan çıkıp kalabalığı yararak Yirmi Beşinci Sokak’a ulaştı. Buradan sağa dönüp Wall Street Sokaği’na girdi ve uzun bir bina olan Union Depot İstasyonu’na paralel yolda bir blok yürüdü. Peşinden kimsenin gelmediğinden emin olduktan sonra karşıya geçip kuzey kapısından istasyona girdi.</p>

    <p>Erkekler tuvaletine girip kapıyı kilitledi. Zamana karşı yarış içinde, şık yolculuk kıyafetini gizleyen işçi tulumunu çıkardı; alet çuvalındaki pahalı, deri Gladstone çantasını aldı. Gladstone içinden siyah bağcıklı potinlerini, kutusu içindeki gri Homburg şapkasını ve Derringer tabancasını çıkardı, kılıcını sakladığı eski çizmelerini kutuya soktu. Takma sakalını çıkarıp Gladstone çantasına koydu, yüzündeki sakalın tutkalından kalan izleri sildi. Şık potinlerinin bağlarını bağladıktan soma Derringer’i ceket cebine yerleştirdi. Tulumunu koyduğu çuvalı, klozetin arkasına tıkıştırdı. O çuval ve tulumda onu eleverecek hiçbir şey yoktu. Saatine baktıktan sonra tam iki dakika bekledi; bu arada potinlerini pantolon bacağına sürterek parlatıp, fildişi bir tarakla saçlarını taradı.</p>

    <p>Tuvaletten çıkıp lavabo aynasında son kontrolünü yaptı. Çenesinde kalan minik bir tutkal parçasını aldıktan sonra, gri Homburg şapkasını başına geçirdi.</p>

    <p>Yüzüne yerleştirdiği gülücükle erkekler tuvaletinden çıktığında, lobinin bir anda demiryolu dedektifleriyle dolmuş olduğunu gördü. Tren platformlarının kapısı kapanmadan, son anda kendini içeri attı. Lokomotif iki kez kalkış düdüğünü çaldıktan sonra sekiz tane birinci sınıf pulman, restoran vagonu ve geniş pencereli vagondan oluşan Overland Limited treni; Cheyenne, Omaha ve Chicago yönüne gitmek üzere hareket etti.</p>

    <p>Sabotajcı trenin kalkış hızına ayak uydurarak, geniş pencereli vagonun hizasından yürüdü; gözleriyle her yanı tarıyordu.</p>

    <p>Epeyce önde, bagaj vagonunun tam arkasındaki birinci pulmanın merdivenlerinden sarkmış, son anda trene kimin bineceğini görmek için bakan bir adam fark etti. Bulunduğu yerle adamın olduğu vagon arasında iki yüz metre vardı; Sabotajcı hareket halindeki trenin son vagonuna kendini çekmek için tırabzana uzanırken, bu adamın peşindeki avcılardan biri olduğunu anladı.</p>

    <p>Trenin ön kısmı istasyonun gölgesinden çıkınca, Sabotajcı vagondan sarkıp gözetleyen adamın, günbatımında altın gibi parlayan gür sarı saçları olduğunu gördü. Bu da tahmin ettiği gibi, avcının, Dedektif Isaac Bell’den başkası olmadığı anlamına geliyordu.</p>

    <p>Sabotajcı hiç duraksamadan tırabzana tutunup kendini çekti ve trenin son vagonundaki platforma çıktı. Buradaki kapıdan geniş pencereli vagona girdi. Kapıyı arkasından kapatınca dışarıdaki duman ve gürültü bir anda kesiliverdi. Kıtayı bir ucundan diğerine kat eden hızlı trenin bu lüks vagonunun; cilalı ahşap paneller, aynalar, zemindeki kalın tüylü halıyla şık bir dekorasyonu vardı. Üniformalı garsonlar, puf koltuklarda dinlenen yolculara gümüş tepsiler içinde içki servis etmekteydiler. Gazetelerini okumakta veya sohbet etmekte olanlar, son anda trene binmiş bu iyi giyimli adamı kendi sınıflarından biri olarak görüp nazikçe baş selamı verdiler.</p>

    <p>Bu hava, kondüktörün vagona girişiyle bozuldu. Parıldayan şapka vizörü ve gıcır gıcır ayakkabılarıyla kusursuz üniforması içindeki kondüktör, diğer meslektaşları gibi kuşkucu, buyurgan ve kabaydı. “Biletler baylar! Ogden biletleri!”</p>

    <p>Sabotajcı cebinden demiryolu pasosunu çıkardı.</p>

    <p>Pasonun üstündeki adı gören kondüktörün gözleri büyüdü ve bu yeni yolcuya saygıyla selam verdi.</p>

    <p>“Trenimize hoş geldiniz efendim.”</p>

    <p><span>&nbsp;</span></p>
  </div>
</body>
</html>
