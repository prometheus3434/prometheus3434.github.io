<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.9" name="Generator" />
  <link href="../Styles/style.css" rel="stylesheet" type="text/css" />

  <title>STYX IRMAĞI TERS AKAR</title>
</head>

<body>
  <h1><a id="a159"></a>STYX IRMAĞI TERS AKAR</h1>

  <p class="p18">Neyi gerçekten sevdiysen</p>

  <p class="p18">&nbsp;&nbsp;&nbsp;&nbsp;ondan gayrısı boştur</p>

  <p class="p18">Neyi gerçekten sevdiysen</p>

  <p class="p18">&nbsp;&nbsp;&nbsp;o senden ayrılmaz</p>

  <p class="p18">Neyi gerçekten sevdiysen</p>

  <p class="p18">&nbsp;&nbsp;&nbsp;gerçek mirasın odur.</p>

  <p class="p18">&nbsp;</p>

  <p class="p28">-Ezra Pound Kanto LXXXI</p>

  <p class="p28">&nbsp;</p>

  <p class="p28">&nbsp;</p>

  <p>Annemi çok severdim. Cenazesinden, tabutun toprağa verilmesinden sonra tüm aile eve gitti ve onun dönüşünü beklemeye koyuldu.</p>

  <p>O zaman sadece sekizimdeydim. Göstermelik tören hakkında pek az şey hatırlıyorum. Geçen sene alınmış gömleğin yakasının çok sıkı geldiğini ve alışık olmadığım kravatın boynumda bir ilmek gibi durduğunu hatırlıyorum. O haziran gününün böyle ağırbaşlı bir toplantı için fazlasıyla güzel olduğunu hatırlıyorum. Will Amcanın o sabah körkütük sarhoş oluncaya kadar içtiğini ve arabayla cenazeden eve dönerken ceketinden çıkardığı Jack Daniel's şişesini hatırlıyorum. Babamın yüzünü hatırlıyorum.</p>

  <p>O akşam bitmek bilmedi. Ailenin o günkü toplantısında bana rol düşmüyordu ve yetişkinler beni görmezlikten geldiler. Kendimi elimde bir bardak Kool-Aid meyve suyu ile odadan odaya gezinirken buldum, ta ki sonunda arka bahçeye sıvışmayı başarana kadar. Ama o tanıdık oyun ve inziva mekanı bile komşu pencerelerden dışarıyı süzen şişman ve solgun suratların fırlattığı bakışlarla mahvolmuştu. Bekliyorlardı. Bir anlığına görebilmeyi umut ediyorlardı. İçimden bağırmak, onları taşa tutmak geldi. Bunun yerine kum havuzu niyetine kullandığımız eski traktör lastiğinin üzerine iliştim. Kırmızı Kool-Aid'i tamamen kasıtlı olarak kuma döktüm ve yayılan lekenin küçük bir çukur kazışını izledim.</p>

  <p>Şimdi mezarını kazmış onu dışarı çıkartıyorlardı.</p>

  <p>Salıncaklara koşup bacaklarımı çıplak toprağa vurarak pompalamaya başladım. Salıncak pas içinde gıcırdadı ve demir ayaklarından biri havaya kalktı.</p>

  <p>Hayır, bunu çoktan yaptılar bile, seni budala. Şimdi onu koca koca makinelere bağlıyorlar. Vücuduna tekrar kan mı pompalayacaklar?</p>

  <p>Asılı duran şişeleri düşündüm. Yazları köpeğimize musallat olan o şişman, kırmızı keneler geldi aklıma. Öfkeyle kendimi yükseğe savurdum, daha fazla yükselemeyecek olduğum halde yeri tekmeledim.</p>

  <p>Acaba önce parmakları mı seğirecek? Yoksa hani uykudan uyanan baykuşlar gibi gözleri aniden açılacak mı?</p>

  <p>Çizdiğim kavisin tepe noktasına erişip sıçradım. Bir an için ağırlıksızdım ve aynı Superman gibi yerin üzerinde asılıydım, bedenini terk eden bir ruh gibiydim. Sonra yerçekimi beni ele geçirdi ve ellerimin, dizlerimin üzerine sertçe kapaklandım. Avuçlarım sıyrılmış, sağ dizim çimen lekesi olmuştu. Annem kızacaktı.</p>

  <p>Şimdi onu yürütüyorlar. Belki de Mr. Feldman&rsquo;ın vitrinindeki mankenlerden biri gibi giydiriyorlardır.</p>

  <p>Ağabeyim Simon bahçeye çıktı. Benden yalnızca iki yaş büyük olmasına karşın, o akşam gözüme bir yetişkin gibi gözüküyordu. Yaşlı bir yetişkin. Benimki kadar yeni kesilmiş sarı saçları yumuşak kaküller halinde beyaz alnına dökülüyordu. Gözleri yorgundu sanki. Simon şimdiye kadar bana neredeyse hiç bağırmamıştı. Ama o gün bunu yaptı.</p>

  <p>"Gir içeri çabuk. Vakit neredeyse geldi."</p>

  <p>Arka verandadan içeri onu izledim. Akrabalarımızın çoğu gitmişlerdi ama oturma odasından Will Amcanın sesini duyabiliyorduk. Bağırıyordu. Holde durup dinledik.</p>

  <p>"İsa aşkına, Les, hâlâ vakit var. Bunu yapamazsın."</p>

  <p>"Yapıldı bile."</p>

  <p>"Bir düşün... Ulu Tanrım... çocukları düşün."</p>

  <p>Seslerdeki peltekliği işitebiliyorduk ve Will Amcanın daha da çok içmiş olduğunu anladık. Simon parmağını dudaklarına götürdü. Bir sessizlik oldu.</p>

  <p>"Les, işin sırf para yönüne bir bak. Neydi... ne kadar... sahip olduğun her şeyin yüzde yirmibeşi. Kaç sene boyunca, Les? Çocukları bir düşün. Bu onlara ne yapacak..."</p>

  <p><span class="t14">&ldquo;Yap</span><span class="t14">ı</span><span class="t14">ld</span><span class="t14">ı</span><span class="t14">,</span> <span class="t14">Will."</span></p>

  <p>Bu ses tonunu babamdan daha önce hiç duymamıştık. O ve Will Amcanın gece geç saatlere kadar politika tartışırken kullandıkları gibi tartışmacı değildi. Annemi hastaneden ilk kez eve getirdiği zaman Simon ve benimle konuştuğu zamanki gibi kederli de değildi. Sadece, nihaiydi.</p>

  <p>Daha fazla konuşma geçti aralarında. Will Amca bağırıp çağırmaya başladı. Sessizlikler bile öfkeliydi. Kola içmek için mutfağa gittik. Tekrar koridora geldiğimizde Wil Amca ayrılmanın telaşıyla az kalsın üstümüzden geçecekti. Kapıyı arkasından çarptı. Bir daha da evimize ayak basmadı.</p>

  <p>Annemi hava karardıktan hemen sonra eve getirdiler. Simon ve ben salonun camından dışarı bakıyor, komşularımızın da izlediğini hissedebiliyorduk. Yalnızca Helen Teyze ve en yakın akrabalarımızdan birkaçı kalmıştı. Babamın, arabayı gördüğü zamanki şaşkınlığını sezdim. Bilemiyorum... belki de o sabah annemi mezarlığa taşıyan gibi upuzun bir cenaze arabası bekliyorduk.</p>

  <p>Sarı bir Toyota'yla geldiler. Arabanın içinde annemle birlikte dört adam vardı. Babam gibi siyah takım elbise değil, kısa kollu, pastel renkli gömlekler giymişlerdi. Adamlardan biri arabadan çıkıp elini anneme uzattı.</p>

  <p>Kapıya çıkıp kaldırıma, onun yanına koşmak istedim, ama Simon bileğime yapıştı ve babamla diğer büyükler kapıyı açarlarken koridorda bekledik.</p>

  <p>Kaldırımı bahçedeki gaz lambasının ışığında yürüdüler. Annem iki adamın arasındaydı ama aslında onun yürümesine yardımcı olmuyor, sadece azıcık yol gösteriyorlardı. Hastalanmadan hemen önce Scott's mağazasından aldığı açık mavi elbiseyi giymişti. Onun baştan aşağı soluk renkte ve balmumundan yapılmış gibi görünmesini beklemiştim -tıpkı cenaze evinden gelen adamlar ölüsünü götürmeden önce, yatak odasının kapı aralığından gizlice baktığımda olduğu gibi- ama sağlıklıydı, yanakları al aldı, güneşte yanmıştı adeta.</p>

  <p>Evin girişine geldiklerinde yüzünde ağır bir makyaj olduğunu görebildim. Hiç makyaj yapmazdı annem. Yanındaki adamların da yanakları pembeydi. Üçünün de gülümsemesi bir örnekti.</p>

  <p>Eve girdiklerinde, hepimiz birer adım geriledik galiba... babam hariç. O, ellerini annemin kollarına koydu, ona uzun uzadıya baktı, sonra yanağından öptü. Annemin öpücüğe karşılık verdiğini sanmıyorum. Gülümsemesi hiç bozulmamıştı. Babamınsa yanaklarından gözyaşları süzülüyordu. Mahçup olduğumu hissettim.</p>

  <p>Dirilticiler bir şeyler söylüyorlardı. Babam ve Helen Teyze başlarıyla onayladılar. Annem orada öylece durmuştu, hâlâ hafifçe gülümsüyor, konuşan, şakalar yapan ve babamın sırtını sıvazlayan sarı gömlekli adamı kibarca süzüyordu. Sonra annemi kucaklama sırası bize geldi. Helen Teyze Simon'ı ileri itekledi,- ben hâlâ Simon'un elini tutuyordum. Ağabeyim annemi yanağından öpüp, hemen babamın yanına kaçtı. Bense kollarımı boynuna dolayıp dudaklarından öptüm. <span class="t14">Özlemi</span><span class="t14">ş</span><span class="t14">tim</span> onu.</p>

  <p>Teni soğuk değildi. Sadece <span class="t14">farkl</span><span class="t14">ı</span><span class="t14">yd</span><span class="t14">ı</span><span class="t14">.</span></p>

  <p>Dosdoğru bana bakmıyordu. Kurt köpeğimiz Baxter inlemeye ve arka kapıyı tırmalamaya başladı.</p>

  <p>Babam Dirilticileri çalışma odasına götürdü. Koridordan bölük pörçük konuşmalarını işittik.</p>

  <p>"... bunu bir kalp krizi gibi düşünürseniz..."</p>

  <p>"O daha ne kadar..."</p>

  <p>"Bu vergilendirmenin aylık bakım giderleri için gerekli olduğunu anlayabilirsiniz..."</p>

  <p>Akrabamız olan kadınlar annemin etrafını almışlardı. Annemin konuşmadığını fark edinceye kadar şaşkınca bir müddet geçti. Helen Teyze elini uzattı ve kızkardeşinin yanağına dokundu. Annem gülümsedikçe gülümsüyordu.</p>

  <p>Sonra babam geri döndü, sesi yüksek ve içtendi. Bunun hafif bir kalp krizine ne kadar benzediğini anlattı... Richard Amcayı anımsamıyor muyduk? Babam bu sırada herkesi tekrar tekrar öptü ve herkese teşekkür etti.</p>

  <p>Dirilticiler yüzlerinde gülücükler, ellerinde imzalanmış belgelerle gittiler. Evde kalan akrabalarımız da hemen ardından ayrılmaya başladılar. Babam onları kapının dışına kadar uğurladı, gülümseyip ellerini sıktı.</p>

  <p>"Hastalanıp sonra iyileştiğini farzedin," dedi babam. "Farzedin ki onu hastaneden eve getirdiler."</p>

  <p>En son ayrılan Helen Teyze oldu. Uzunca bir süre annemin yanında oturup usulca konuştu ve onun yüzünde tepki aradı. Bir süre sonra ağlamaya başladı.</p>

  <p>Babam, teyzemi arabasına götürürken, "Onun bir hastalıktan kalktığını düşün," dedi. "Farzet ki onu hastaneden eve getirdiler."</p>

  <p>Teyzem hâlâ ağlayarak başıyla onayladı ve gitti. Sanının Simon'la benim bildiğimizi o da biliyordu. Annem eve hastaneden gelmemişti. Mezardan gelmişti.</p>

  <p>Gecenin sonu yoktu adeta. Birkaç sefer koridor zemininde annemin terliklerinin yumuşacık hışırtısını duyduğumu sandım ve nefesimi tutup, kapının açılmasını bekledim. Ama açılmadı. Ayışığı ayaklarıma vuruyor ve duvar kağıdının şifoniyerin yanındaki bir parçasını aydınlatıyordu. Çiçek deseni, aynı kocaman, hüzünlü bir canavarın yüzü gibiydi. Şafak sökmeden az önce Simon kendi yatağından uzanıp, "Uyu artık, salak,&rdquo; diye fısıldadı bana. Ben de öyle yaptım.</p>

  <p>İlk hafta babamla annem her zamanki gibi aynı odada yattılar. Babamın yüzü sabahlan asık oluyordu ve yulaf ezmemizi yerken sürekli bizi azarlıyordu. Sonra çalışma odasına taşındı ve bundan böyle oradaki eski divanda yattı.</p>

  <p>Yaz çok sıcaktı. Hiç kimse bizimle oynamıyordu, biz de kendi aramızda oynamaya başladık. Babam üniversitede sadece sabahları ders veriyordu. Annem ise evdeki çiçekleri sulayıp duruyordu. Bir seferinde onun, kendisi hastanedeyken, yani nisan ayında ölen ve artık orada olmayan bir çiçeği suladığına şahit olduk. Su dolabın üzerinden yere aktı. Annem farkına varmadı.</p>

  <p>Annem dışarı çıktığı vakit, evimizin arkasındaki koru onu kendine çekiyordu sanki. Belki de karanlıktı onu çeken. Simon ve ben, alaca karanlık bastırdıktan sonra koruda oynamayı çok severdik, kavanozlarla ateş böceği yakalar, ya da battaniyeden çadırlar kurardık, ama annem orada gezinmeye başladıktan sonra, Simon akşamları içeride ya da ön bahçede geçirir oldu. Ben koruda dolaşmayı sürdürdüm, çünkü annem bazen uzaklaşıp kaybolur, ben de koluna girip onu eve geri getirirdim.</p>

  <p>Annem, babam ne söylerse onu giyerdi. Bazen babam derse yetişmenin telaşıyla "Kırmızı elbiseni giy," der, annem de cayır cayır bir Haziran gününü kapkalın yünlülerin içinde geçirirdi. Terlemiyordu. Bazen babam sabahları ona aşağı inmesini söylemez, annem o dönene kadar yatak odasından çıkmazdı. O günlerde Simon'ı en azından benimle üst kata kadar çıkıp içeri bir bakması için kandırmaya çalıştım,- ama gözlerini bana dikip başını iki yana sallamakla yetindi. Babam da tıpkı Will Amca gibi daha çok içiyor, sonra da durduk yere bizi haşlıyordu. Babam bağırdığında ben hep ağlardım, ama Simon hiç ağlamıyordu artık.</p>

  <p>Annem gözlerini kırpıştırmıyordu. İlk başta farkına varmamıştım, sonra onun gözlerini hiç kapamadığını görünce rahatsızlık duymaya başladım. Ama bu ona olan sevgimi azaltmadı.</p>

  <p>Geceleri ne Simon uyuyabiliyordu, ne de ben. Annem eskiden bizi yatağımıza yatırır, Yandy adlı bir sihirbazın köpeğimiz Baxter'i, bizim onunla oynamadığımız vakitlerde götürdüğü büyük serüvenleri anlatırdı. Babam öykü uy- durmazdı, ama Poundun Kantoları dediği kocaman bir kitaptan bir şeyler okurdu bize. Okuduklarının büyük kısmını anlamazdım, ama sözcüklerden hoşlanır, Yunanca olduğunu söylediği sözcüklerin seslerini severdim. Artık akşam vakti yıkandıktan sonra bize bakmaya gelen kimse yoktu. Birkaç gece ben Simon a öykü anlatmayı denedim, ama hiçbiri bir şeye benzemiyordu ve Simon susmamı söyledi.</p>

  <p>4 Temmuz'da, bir önceki sene benimle aynı sınıfta okumuş olan Tommy Wiedermeyer, ailesinin yeni yaptırdığı yüzme havuzunda boğuldu.</p>

  <p>O gece hepimiz sırtımızı yaslayıp, yarım mil ötedeki tören alanının fişek gösterisini izledik. Koru yüzünden yerdeki fişekleri göremezdiniz, ama havai fişekler renkli ve berrak idi. Önce rengin patlamasını görüyordunuz, ses ise dört ya da beş saniye sonra yetişiyor gibiydi. Helen Teyzeye bir şey söylemek için başımı çevirdiğimde, annemin ikinci kat penceresinden dışarıyı seyrettiğini gördüm. Odanın karanlığında yüzü bembeyazdı ve renkler üzerinden sanki sıvı gibi akıyordu.</p>

  <p>Ölü sincabı 4 Temmuzun üzerinden çok geçmeden buldum. Simon ve ben koruda Süvari ve Kızılderili oyunu oynuyorduk. Sırayla birbirimizi buluyor, baştan başlama vakti gelinceye kadar birbirimize ateş edip çalıların arasında devamlı ölüyorduk. Ama bu sefer onu bulmakta zorluk çekmiştim. Onun yerine, açıklığı buldum.</p>

  <p>Burası bizim bahçemizdeki çalı çit kadar sık otlarla çevrili, gizli bir yerdi. Sincabı gördüğümde hâlâ dizlerimin ve ellerimin üzerinde, dalların altından sürünmekteydim. Hayvan kocaman, kırmızımsı ve uzun süredir ölüydü. Başı gövdesinin üzerinde neredeyse geriye dönmüştü. Bir kulağının yakınında kan kurumuştu. Sol pençesi sımsıkı kapalıydı. Ama diğeri, sanki dinleniyormuşçasına bir dalın üzerinde duruyordu. Bir şey tek gözünü yemişti, ama diğeri dalların tentesine kara kara bakıyordu. Ağzı hafifçe aralıktı ve köklerine doğru sararmış, şaşırtıcı büyüklükteki dişleri görünüyordu. Ben izlerken, ağzından bir karınca çıktı, kara burnun üzerinden geçti ve bakan göze tırmandı.</p>

  <p><span class="t14">Ölü dedikleri bu</span> işte, diye düşündüm.</p>

  <p>Hissetmediğim bir meltemle titreşti çalılar. Orada olmaktan korktum ve dosdoğru emekleyerek, gömleğimi yakalayan kalın dalların arasından hızla kaçtım.</p>

  <p>Sonbaharda tekrar Longfellow Okuluna başladım, ama çok geçmeden özel bir okula nakledildim. O günlerde Diriltici ailelerine karşı bir ayrımcılık gözetilirdi. Çocuklar dalga geçer, isimler takarlardı ve hiçbiri oynamazdı bizimle. Yeni okulumuzda da bizimle oynayan yoktu ama isim takmamışlardı.</p>

  <p>Yatak odamızın duvarında elektrik düğmesi yoktu<span class="t22">;</span> tavanda, üzerinden kordon sarkan, modası geçmiş lambalardan biri asılıydı. Işığı yakmak için karanlık odanın yarısını katetmem ve el yordamıyla kordonu bulmam gerekiyordu. Simon'ın geç saate kadar ödev yaptığı bir gece kendi başıma üst kata çıktım. Kordonu bulmak için kolumu karanlığa uzatmıştım ki elim annemin yüzüne değdi. Dişleri soğuk ve kaygandı. Elimi geri çektim ve kordonu bulup ışığı yakmadan önce karanlıkta bir dakika geçirdim.</p>

  <p>"Merhaba, anne," dedim. Yatağın kenarına oturup başımı ona doğru kaldırdım. Simon'ın boş yatağına bakıyordu. Uzanıp elini tuttum. "Seni özlüyorum," dedim. Başka bir şeyler daha söyledim, ama tüm söylediklerim birbirine girip, kulağıma aptalca geldi, ben de öylece dump elini sıktım ve cevaben bir baskının gelmesini bekledim. Kolum yorulmuştu ama orda oturdum, Simon gelinceye kadar parmaklarını avcumda tuttum. Simon kapı ağzında dump bize bakakaldı. Bakışlarımı yere çevirdim ve onun elini bıraktım. Birkaç dakika sonra çıkıp gitti.</p>

  <p>Babam Şükran gününden hemen önce Baxter'i uyutturdu. Yaşlı bir köpek değildi Baxter, ama öyle davranıyordu. Bize bile devamlı hırlayıp havlıyordu ve artık eve hiç girmez olmuştu. Evden üçüncü kez kaçışından sonra sahipsiz hayvan yuvasından eve telefon ettiler. Babam sadece "Onu uyutun," deyip telefonu kapattı. Bize bir fatura postaladılar.</p>

  <p>Babamın öğrencileri azaldıkça azaldı, o da sonunda Ezra Pound üzerine olan kitabını yazmak için ücretli izine ayrıldı. O senenin tümünü evde geçirdi, ama pek bir şey yazdığı yoktu. Bazen sabahları kütüphanede oyalanıyordu ama saat bir olmadan eve dönüp televizyonun karşısına oturuyordu. İçmeye akşam yemeğinden önce başlıyordu ve geç saatlere kadar televizyon izliyordu. Bazen Simon'la ben de sabaha kadar ona eşlik ediyorduk ama televizyondaki programların çoğundan memnun değildik.</p>

  <p>Simon'ın rüyaları da o sıralarda başladı. Bana bir sabah okula yürürken bahsetti bundan. Rüyanın her seferinde aynı olduğunu söyledi. Uyuduğu vakit, kendini hâlâ uyanık ve çizgi roman okurken görüyordu. Sonra dergiyi ko- midinin üzerine koymaya uzanıyordu, ama dergi yere düşüyordu. Dergiyi almak için eğildiğinde yatağın altından annemin kolu uzanıp bembeyaz eliyle Simon'ın bileğine yapışıyordu. Annemin kavrayışının çok güçlü olduğunu ve her nasılsa onu da yatağın altında istediğini bildiğini söylemişti bana. Gücü yettiğince battaniyeye tutunuyor, ama birkaç saniye sonra örtülerin de kayacağını ve yere düşeceğini biliyordu.</p>

  <p>Geçen geceki rüyasının farklı olduğunu anlattı. Bu sefer annem yatağın altından başını uzatmıştı. Simon bunun, garajdaki bir oto tamircisinin arabanın altından kayarak çıkmasına benzediğini söyledi. Dediğine göre, annem ona sırıtıyordu, gülümsemiyor, ama gerçekten ağzını yayarak sırıtıyordu. Simon onun dişlerinin sipsivri törpülenmiş olduğunu da söyledi.</p>

  <p>"Sen hiç böyle rüyalar görüyor musun?" diye sordu. Bana anlattığına pişman olduğunu biliyordum.</p>

  <p>"Hayır," dedim. Annemi seviyordum.</p>

  <p>O nisan ayında diğer blokta oturan Farley ikizleri kendilerini terkedilmiş bir buzdolabına kazara kilitleyip boğuldular. Evimize temizliğe gelen Mrs. Hargill onları garajlarının arkasında buldu. Thomas Farley, Simon'ı hâlâ bahçelerine oynamaya çağıran tek çocuktu. Artık Simon benimle başbaşa kalmıştı.</p>

  <p>İşçi Bayramından ve okulun başlangıcından hemen önce Simon evden kaçma planı yaptı. Kaçmak istemiyordum ama Simon'ı severdim. Ağabeyimdi o benim.</p>

  <p>"Nereye gideceğiz?"</p>

  <p>"Buradan kaçmalıyız," dedi bana, ki bu pek de yanıt sayılmazdı hani.</p>

  <p>Ama Simon bir kenara bir şeyler saklamış, hatta bir de şehir haritası bulmuştu. Korunun içinden Laurel Street viyadükü ile Sherman Nehrinin karşısına geçen, büyük caddelerden hiçbiriyle kesişmeden Will Amcaya giden bir yol işaretlemişti.</p>

  <p>"Gece kamp yapabiliriz," dedi Simon. Kestiği çamaşır ipini gösterdi. "Will Amca çiftlikte ona yardımcı olmamıza izin verecektir. Gelecek baharda çiftliğine gittiğinde biz de onunla gidebiliriz."</p>

  <p>Alacakaranlıkla birlikte evden ayrıldık. Karanlık bastırmadan hemen önce yola çıkmaktan hoşlanmamıştım, ama Simon, babamın yokluğumuzu ertesi sabah geç saatte uyanıncaya kadar fark etmeyeceğini söyledi. Simon'un buzdolabından aşırdığı yiyeceklerle dolu küçük bir sırt çantasını taşıyordum. Bazı eşyaları bir battaniyenin içine sarmış, çamaşır ipiyle sırtına bağlamıştı. Korunun derinliklerine girene değin ortalık epey aydınlıktı. Çay, öldüğü gece annemin odasından gelene benzer bir çağıltıyla akıyordu. Kökler ve dallar öylesine sıktı ki, Simon'ın cep fenerini sürekli yanık tutması gerekiyordu ve bu, ortalığı daha da karanlık gösteriyordu. Çok geçmeden durakladık ve Simon ipini iki ağacın arasına gerdi. Battaniyeyi ipin üzerine serip ellerimizin ve dizlerimizin üzerinde, taş aramaya çalıştık.</p>

  <p>Çay gecenin içinde gurultular çıkarırken karanlıkta salamlı sandviçlerimizi yedik. Birkaç dakika konuştuk ama seslerimiz çok kısık gibiydi ve bir süre sonra başımızı naylon torbaya koyduk, montlarımızı üzerimize örtüp, tüm ormanın sesleri etrafımızda olduğu halde soğuk zeminde uykuya daldık.</p>

  <p>Gecenin ortasında uyanıverdim. Çok sessizdi. İkimiz de montlarımızın altında birbirimize sokulmuştuk ve Simon horluyordu. Yaprakların hışırtısı durmuş, böcekler gitmiş, hatta çay bile çağıldamayı bırakmıştı. Çadırın açıklıkları karanlık zeminde iki parlak üçgen halindeydi.</p>

  <p>Kalbim güm güm çarparak doğruldum.</p>

  <p>Başımı açıklığa yaklaştırdığımda dışarıda görecek hiçbir şey yoktu. Ama orada ne olduğunu kesinlikle biliyordum. Başımı montumun altına saklayıp çadırın yan kısmından uzaklaştım.</p>

  <p>Battaniyenin üzerinden birinin bana dokunmasını bekledim. İlk başta annemin peşimizden geldiğini, keskin dallar gözlerine çarparken ormanda bizi takip ettiğini sandım. Ama annem değildi.</p>

  <p>Küçük çadırımızın etrafında, gece soğuk ve ağırdı. Ölü sincabın gözü kadar siyahtı ve içeri girmek istiyordu. Hayatımda ilk kez, karanlığın, sabah ışığıyla birlikte sona ermediğini anladım. Dişlerim birbirine vuruyordu. Simon'a sokuldum ve biraz onun sıcaklığından çaldım. Nefesi yanağıma ağır ağır ve sıcacık geliyordu. Bir süre sora onu sarsarak uyandırdım ve gün doğduğunda eve geri döneceğimizi, onunla birlikte gelmeyeceğimi söyledim. Benimle tartışmaya başladı, ama sesimde bir şey duydu, anlamadığı bir şey, bunun üzerine yorgunlukla başını salladı ve uyumaya devam etti.</p>

  <p>Sabahleyin battaniye çiyden ıslanmıştı ve tenlerimiz yapış yapış olmuştu. Eşyalarımızı katladık, taşlan kaba şekilde dizili bırakıp eve yürüdük. Hiç konuşmadık.</p>

  <p>Eve döndüğümüzde babam uyuyordu. Simon eşyalarımızı yatak odasına fırlatıp gün ışığına çıktı. Ben ise mahzene indim.</p>

  <p>İçerisi çok karanlıktı, ama hiç ışık yakmadan tahta basamaklara oturdum. Gölgeli köşelerden hiç ses gelmiyordu, ama annemin orada olduğunu biliyordum.</p>

  <p>"Kaçtık ama geri döndük," dedim sonunda. "Geri dönmek benim fikrimdi."</p>

  <p>Dar pencere tahtalarının arasından yeşil çimenler görünüyordu. Bir bahçe fıskiyesi derinden bir ah çekerek çalışmaya başladı. Civar evlerde çocuklar bağrışıyordu. Benim tüm dikkatim gölgelerdeydi.</p>

  <p>"Simon yola devam etmek istedi," dedim, "ama onu geri döndürdüm. Eve geri gelmek <span class="t14">bettim</span> fikrimdi."</p>

  <p>Birkaç dakika daha oturdum, ama aklıma söyleyecek başka şey gelmiyordu. Nihayet kalktım, pantolonumu silkeledim ve azıcık kestirmek üzere üst kata çıktım.</p>

  <p>İşçi Bayramından bir hafta sonra babam hafta sonu kumsala gitmemizde ısrar etti. Cuma akşamı ayrılıp arabayla dosdoğru Ocean City'ye gittik. Annem arka koltukta tek başına oturuyordu. Babam ve Helen Teyze öndeydiler. Simon ile ben ise steyşın arabanın en arkasına sıkışmıştık, ama o benimle birlikte inekleri saymayı, konuşmayı, hatta getirdiğim oyuncak uçaklarla oynamayı bile reddetti.</p>

  <p>Nehir kıyısında iskelesi bulunan tarihi bir otelde kaldık. Bu yeri babamın Salı grubundaki diğer Dirilticiler önermişlerdi, ama eskilik, çürüme ve duvarlardaki farelerin kokusu vardı. Koridorlar rengi atmış bir yeşil, kapılarsa yeşilin daha koyu bir tonuydu ve her üç ışıktan sadece biri yanıyordu. Koridorlar loş bir labirentti ve sırf asansörü bulmak için bile iki kez dönmeniz gerekiyordu. Etrafta bir sürü diriltilmiş vardı ve karanlık koridorlarda ayak sürüdüklerini işitebilirdiniz. Gün batımından sonra plaja indiler, biz de onlara katıldık.</p>

  <p>Annemi rahat ettirmeye çalıştım. Onun için plaj havlusunu yere serdim ve yüzünü denize çevirdim. Ay doğmuştu ve serin bir meltem esiyordu. Annemin süveterini omuzlarına örttüm. Arkamızda panayır alanı ışıklarını iskelenin üzerine döküyor, korku treni gürleyip homurdanıyordu.</p>

  <p>Eğer babamın sesi o kadar asabımı bozmasaydı oradan ayrılmazdım. Yüksek sesle konuşup olmadık yerde kahkahalar atıyor ve bir kesekağıdına sanlı şişeden koca koca yudumlar alıyordu. Helen Teyze çok az konuşup kederli gözlerle babamı seyrediyordu ve o ne zaman gülecek olsa kendisi de gülümsemeye çalışıyordu. Annemin de huzuru yerindeydi, böylece kendi kendime izin verip Simon'ı bulmak için panayıra yürüdüm. O olmayınca yalnızdım. Aileler ve çocuklar yoktu, ama binekler hâlâ çalışıyordu. Birkaç dakikada bir bir kükreme duyuluyor, korku treni en dik dalışını yaptığında binen birkaç kişiden çığlıklar geliyordu. Bir sosisli sandviç yiyip etrafa bakındım ama Simon ortalıklarda değildi.</p>

  <p>Kumsal boyunca geri dönerken, babamın uzanıp Helen Teyzenin yanağına hızla bir öpücük kondurduğunu gördüm. Annem ortalıklarda değildi ve gözlerimdeki öfke yaşlarını gizlemek için gidip onu bulmayı teklif ettim. Kumsalın, önceki hafta iki gencin boğulmuş olduğu yerini geçtim. Etrafta diriltilmişlerden birkaçı vardı. Aileleriyle birlikte suyun yakınında oturuyorlardı, ama annemden hiç iz yoktu. Geri dönmek üzereydim ki, kumsaldaki iskelenin altında bir kıpırtı gördüğümü sandım.</p>

  <p>Aşağısı inanılmaz derecede karanlıktı. Tahta kazıklar ve çapraz kirişlerin, kırarak tuhaf desenlere dönüştürdüğü ince ışık hüzmeleri, yukarıdaki iskelenin çatlaklarından aşağı süzülüyordu. Panayırdan gelen ayak sesleri ve gürültüler, sanki tabutun kapağına inen yumruklar gibiydi. O zaman durdum. Aniden orada, karanlığın içinde düzinelercesinin olduğunu hayal ettim. Annemin de aralarına dahil olduğu düzinelercesi, ipince ışık desenleri üzerinden geçtiği için bir el, gömlek ya da bakan göz seçilebiliyordu. Ama orada değildiler. Annem orada değildi. Başka bir şey vardı.</p>

  <p>Başımı kaldırmama neyin sebep olduğunu bilmiyorum. Yukarıdan gelen ayak sesleri. Hafifçe dönüp duran bir şey,- gölgelerde dönen bir şey. Onun çapraz kirişlere tırmandığı, spor ayakkabısını basıp kendisini geniş kalasa doğru çektiği yeri görebiliyordum. Hiç zor olmasa gerekti. Binlerce kez bunun gibi tırmanmıştık. Dosdoğru yüzüne baktım, ama ilk tanıdığım şey çamaşır ipi oldu.</p>

  <p>Simon'ın ölümünden sonra babam öğretim üyeliğini bıraktı. Ücretli izinden geri dönmedi ve Pound kitabının taslakları geçen senenin gazeteleriyle birlikte bodrumda istiflendi. Dirilticiler yakındaki bir alışveriş merkezinde yöneticilik işi bulmasına yardımcı oldular ve eve genellikle sabahın ikisinden önce dönmedi.</p>

  <p>Noelden sonra iki eyalet uzakta bir yatılı okula gittim. O sıralar Dirilticiler Enstitüyü kurmuşlardı ve gitgide daha fazla aile onlara katılıyordu. Daha sonra tam bir bursla üniversiteye gitmeyi başardım. Mukavelenin aksine, o yıllar boyunca eve nadiren uğradım. Az sayıda ziyaretimde babam sarhoştu. Bir seferinde mutfakta beraberce içip ağladık. Yanlardaki birkaç tutam haricinde neredeyse hiç saçı kalmamıştı ve çizgilerle bezeli yüzünde gözleri içine çökmüştü. Alkol yanaklarında sayısız kan damarını patlatmıştı ve annemden daha çok makyaj yapıyormuş gibiydi.</p>

  <p>Mezuniyetimden üç gün önce Mrs. Hargill aradı. Babam küveti sıcak suyla doldurmuş, jiletle bileklerini enine değil, damar boyunca diklemesine kesmişti. Plutarch'ını okumuştu. Temizlikçi kadın onu iki gün sonra bulmuştu ve ertesi akşam eve vardığımda küvet hâlâ pıhtılaşmış halkalarla doluydu. Cenazeden sonra bütün eski kağıtlarını elden geçirdim ve birkaç yıldır tuttuğu günlüğü buldum. Onu da bitmemiş kitabı için üst üste dizdiği kağıtlarla birlikte yaktım.</p>

  <p>Enstitüyle olan poliçemiz şartlara rağmen geri ödendi ve bu, sonraki birkaç yıl işime yaradı. Kariyerim benim için bir işten daha fazla &mdash;yaptığım şeye inanıyorum ve bu işte iyiyim de. Eski okul binalardan birkaçını civardaki yeni merkezlerimiz için kontratla kiralamak benim fikrimdi.</p>

  <p>Geçen hafta trafiğe takıldım ve arabamı santim santim kaza mahalline yaklaştırırken her yere yayılmış cam kırıklarını ve üzeri battaniyeyle örtülü küçük bedeni gördüm. <span class="t14">Onlardan</span> bir topluluğun da kaldırımda biriktiğini fark ettim. Sayıları bugünlerde öylesine fazla ki.</p>

  <p>Şehrin ışıklı son kesimlerinden birinde bir devremülkte hisselerim vardı, ama eski evimiz satılığa çıkarılır çıkarılmaz, fırsatın üzerine atladım. Eski mobilyaların bir çoğunu elimde tutup diğerlerini yeniledim, bu yüzden ev neredeyse eskisi gibi. Böyle eski bir evi ayakta tutmak elbette ucuz değil, ama paramı aptalca savurmuyorum. İş çıkışında Enstitüden çoğu arkadaş barlara gidiyor, ama ben onlara katılmıyorum. Alet edevatımı kaldırıp çelik masaları sildikten sonra dosdoğru eve gidiyorum. Ailem orada. Beni bekliyor.</p>

  <p><span class="t14">Çeviren: Bar</span><span class="t14">ı</span><span class="t14">ş</span> <span class="t14">E. Alk</span><span class="t14">ı</span><span class="t14">m</span></p>

  <p class="p10">&nbsp;</p>
</body>
</html>
